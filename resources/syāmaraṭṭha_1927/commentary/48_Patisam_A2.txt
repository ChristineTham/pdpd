[page 001]
                             Khuddakanikāya
                          paṭisambhidāmaggaṭṭhakathā
                            (dutiyo bhāgo)
                          --------------
                 namo tassa bhagavato arahato sammāsambuddhassa.
                  68. Indriyaparopariyattañāṇaniddesavaṇṇanā
     [111] Indriyaparopariyattañāṇaniddese tathāgatassāti vacane uddese sarūpato
  avijjamānepi "cha ñāṇāni asādhāraṇāni sāvakehī"ti 1- vuttattā "tathāgatassā"ti
  vuttameva hoti. Tasmā uddese atthato siddhassa tathāgatavacanassa niddese gahaṇaṁ
  kataṁ. Satte passatīti rūpādīsu chandarāgena sattatāya laggatāya sattā, te satte
  indriyaparopariyattañāṇena cakkhunā passati oloketi. Apparajakkheti paññāmaye
  akkhimhi appaṁ rāgādirajo etesanti apparajakkhā. Appaṁ rāgādirajo etesanti
  apparajakkhā, te apparajakkhe. Mahārajakkheti paññāmaye mahantaṁ rāgādirajo
  etesanti vā mahārajakkhā mahantaṁ rāgādirajo etesanti vā mahārajakkhā.
  Tikkhindriye mudindriyeti tikkhāni saddhādīni etesanti tikkhindriyā,
  mudūni saddhādīni indriyāni etesanti mudindriyā. Svākāre dvākāreti
  sundarā saddhādayo ākārā koṭṭhāsā etesanti svākārā, kucchitā garahitā
  saddhādayo ākārā koṭṭhāsā etesanti dvākāRā. Suviññāpaye duviññāpayeti ye
  kathitaṁ kāraṇaṁ sallakkhenti sukhena sakkā honti viññāpetuṁ, te suviññāpayā,
  tabbiparītā duviññāpayā. Appekacce paralokavajjabhayadassāvinoti api eke

  *  *  *  *  *  *
  Footnote: 1 khu.paṭi. 31/5
-------------------------------------------------
[page 002]
  Paralokañceva rāgādivajjañca bhayato passante, imassa pana padassa niddese
  paralokasseva na vuttattā khandhādiloke ca rāgādivajje ca paraṁ bāḷhaṁ yaṁ
  passanasīlāti paralokavajjabhayadassāvino. Te paralokavajjabhayadassāvineti 1- evamattho
  gahetabbo. Appekacce na paralokavajjabhayadassāvinoti tabbiparīte. Lokoti
  lujjanapalujjanaṭṭhena. Vajjanti vajjanīyaṭṭhena. Ettāvatā uddesassa niddeso ca kato
  hoti.
       Puna niddesassa paṭiniddesaṁ karonto apparajakkhe mahārajakkhetiādimāha. Tattha
  tīsu ratanesu okappanasaṅkhātā saddhā assa atthīti saddho. So saddhāsampanno
  puggalo assaddhiyarajassa ceva assasaddhiyamūlakassa sesākusalarajassa ca appakattā
  apparajakkho. Natthi etassa saddhāti assaddho. So vuttappakārassa rajassa
  mahantattā mahārajakkho. Āraddhaṁ vīriyamanenāti āraddhavīriyo. So kosajjarajassa ceva
  kosajjamūlakassa sesākusalarajassa ca appakattā apparajakkho. Hīnavīriyattā kucchitena
  ākārena sīdatīti kusīdo, kusīdo eva kusīto. So vuttappakārassa rajassa mahantattā
  mahārajakkho. Ārammaṇaṁ upecca ṭhitā sati assāti upaṭṭhitassati. So
  muṭṭhassaccarajassa ceva muṭṭhassaccamūlakassa ca appakattā apparajakkho. Muṭṭhā naṭṭhā
  sati assāti muṭṭhassati. So vuttappakārassa rajassa mahantattā mahārajakkho.
  Appanāsamādhinā upacārasamādhinā vā ārammaṇe samaṁ sammā vā āhito ṭhitoti
  samāhito. Samāhitacittoti vā samāhito. So uddhaccarajassa ceva uddhaccamūlakassa
  sesākusalarajassa ca appakattā apparajakkho. Na samāhito asamāhito. So
  vuttappakārassa rajassa mahantattā mahārajakkho. Udayatthagāminī paññā assa atthīti
  paññavā. So moharajassa ceva mohamūlakassa sesākusalarajassa ca appakattā
  apparajakkho. Mohamūḷhattā duṭṭhā paññā assāti duppañño. So vuttappakārassa

  *  *  *  *  *  *
  Footnote: 1 Sī...ḍassāvinoti
-------------------------------------------------
[page 003]
  Rajassa mahantattā mahārājakkho. Saddho puggalo tikkhindriyoti bahulaṁ
  uppajjamānāya balavatiyā saddhāya saddho, teneva saddhindriyena tikkhindriyo.
  Assaddho puggalo mudindriyoti bahulaṁ uppajjamānena assaddhiyena assaddho,
  antarantarā uppajjamānena dubbalena saddhindriyena mudindriyo. Esa nayo
  sesesupi. Saddho puggalo svākāroti tāya eva saddhāya sobhanākāro. Assaddho
  puggalo dvākāroti teneva assaddhiyena virūpākāro. Esa nayo sesesupi.
  Suviññāpayoti sukhena viññāpetuṁ sakkuṇeyyo. Duviññāpayoti dukkhena
  viññāpetuṁ sakkuṇeyyo. Paralokavajjabhayadassāvīti ettha yasmā paññāsampannasseva
  saddhādīni suparisuddhāni honti, tasmā suparisuddhasaddhādisampanno
  taṁsampayuttāya, suparisuddhasaddhādisampannopi vā tappaccayāya paññāya
  paralokavajjabhayadassāvī hoti. Tasmā eva hi saddhādayopi cattāro
  "paralokavajjabhayadassāvī"ti vuttā.
      [112] Idāni "paralokavajjabhayadassāvī"ti ettha vuttaṁ lokañca vajjañca
  dassetuṁ lokotiādimāha. Tattha khandhā eva lujjanapalujjanaṭṭhena lokoti khandhaloko.
  Sesadvayepi eseva nayo. Vipattibhavalokoti apāyaloko. So hi aniṭṭhaphalattā
  virūpo lābhoti vipatti, bhavatīti bhavo, vipatti eva bhavo vipattibhavo, vipattibhavo
  eva loko vipattibhavaloko. Vipattisambhavalokoti apāyūpagaṁ kammaṁ. Taṁ hi sambhavati
  etasmā phalanti sambhavo, vipattiyā sambhavo vipattisambhavo, vipattisambhavo eva
  loko vipattisambhavaloko. Sampattibhavalokoti sugatiloko. So hi iṭṭhaphalattā sundaro
  lābhoti sampatti, bhavatīti bhavo, sampatti eva bhavo sampattibhavo, sampattibhavo eva
  loko sampattibhavaloko. Sampattisambhavalokoti sugatūpagaṁ kammaṁ. Taṁ hi sambhavati
  etasmā phalanti sambhavo, sampattiyā sambhavo sampattisambhavo. Sampattisambhavo
  eva loko sampattisambhavaloko. Eko lokotiādīni heṭṭhā vuttatthāneva.
-------------------------------------------------
[page 004]
      Vajjanti napuṁsakavacanaṁ. Asukoti aniddiṭṭhattā kataṁ. Kilesāti rāgādayo.
  Duccaritāti pāṇātipātādayo. Abhisaṅkhārāti puññābhisaṅkhārādayo. Bhavagāmikammāti
  attano vipākadānavasena bhavaṁ gacchantīti bhavagāmino, abhisaṅkhāresupi vipākajanakāneva
  kammāni vuttāni. Itīti vuttappakāranidassanaṁ. Imasmiñca loke imasmiñca
  vajjeti vuttappakāre loke ca vajje ca. Tibbā bhayasaññāti balavatī bhayasaññā.
  Tibbāti parasaddassa attho vutto, bhayasaññāti bhayasaddassa. Lokavajjadvayampi hi
  bhayavatthuttā sayañca sabhayattā 1- bhayaṁ, bhayamiti saññā bhayasaññā. Paccupaṭṭhitā
  hotīti taṁ taṁ paṭicca upecca ṭhitā hoti. Seyyathāpi ukkhittāsike vadhaketi
  yathā nāma paharituṁ uccāritakhagge paccāmitte tibbā bhayasaññā paccupaṭṭhitā
  hoti, evameva loke ca vajje ca tibbā bhayasaññā paccupaṭṭhitā hoti.
  Imehi paññāsāya ākārehīti apparajakkhapañcakādīsu dasasu pañcakesu ekekasmiṁ
  pañcannaṁ pañcannaṁ ākārānaṁ vasena paññāsāya ākārehi. Imāni
  pañcindriyānīti saddhindriyādīni pañcindriyāni. Jānātīti tathāgato paññāya
  pajānāti. Passatīti dibbacakkhunā diṭṭhaṁ viya karoti. Aññātīti sabbākāramariyādāhi
  jānāti. Paṭivijjhatīti ekadesaṁ asesetvā niravasesadassanavasena paññāya padāletīti.
                 Indriyaparopariyattañāṇaniddesavaṇṇanā niṭṭhitā.
                        ------------------
                     69. Āsayānusayañāṇaniddesavaṇṇanā
      [113] Āsayānusayañāṇaniddese idha tathāgatotiādi pañcadhā ṭhapito
  niddeso. Tattha āsayānusayā vuttatthā eva. Caritanti pubbe kataṁ kusalākusalaṁ
  kammaṁ. Adhimuttinti sampati kusale akusale vā cittavossaggo. Bhabbābhabbeti bhabbe

  *  *  *  *  *  *
  Footnote: 1 Sī.ka. bhayattā
-------------------------------------------------
[page 005]
  Ca abhabbe ca. Ariyāya jātiyā sambhavanti jāyantīti bhabbā. Vattamānasamīpe
  vattamānavacanaṁ. Bhavissanti jāyissantīti vā bhabbā, bhājanabhūtāti attho. Ye
  ariyamaggapaṭivedhassa anucchavikā upanissayasampannā, te bhabbā. Vuttapaṭipakkhā
  abhabbā.
      Katamo ca 1- sattānaṁ āsayotiādi niddesassa paṭiniddo. Tattha sassatoti
  nicco. Lokoti attā. Idha sarīraṁyeva nassati, attā pana idha parattha ca soyevāti
  maññanti. So hi sayaṁyeva āloketīti katvā "loko"ti maññanti. Asassatoti
  anicco. Attā sarīreneva saha nassatīti maññanti. Antavāti paritte kasiṇe
  jhānaṁ uppādetvā taṁparittakasiṇārammaṇaṁ cittaṁ sapariyanto attāti maññanti.
  Anantavāti na antavā appamāṇe kasiṇe jhānaṁ uppādetvā taṁ
  appamāṇakasiṇārammaṇaṁ cittaṁ sapariyanto attāti maññanti. Taṁ jīvaṁ taṁ sarīranti jīvo
  ca sarīrañca taṁyeva. Jīvoti attā. Liṅgavipallāsena napuṁsakavacanaṁ kataṁ. Sarīranti
  rāsaṭṭhena khandhapañcakaṁ. Aññaṁ jīvaṁ aññaṁ sarīranti añño jīvo aññaṁ khandhapañcakaṁ.
  Hoti tathāgato paraṁ maraṇāti khandhā idheva vinassanti, satto maraṇato
  paraṁ hoti vijjati na nassati. "tathāgato"ti Cettha sattādhivacananti vadanti. Keci
  pana "tathāgatoti arahā"ti vadanti. Ime "na hotī"ti pakkhe dosaṁ disvā evaṁ
  gaṇhanti. Na hoti tathāgato paraṁ maraṇāti khandhā idheva nassanti, tathāgato
  ca maraṇato paraṁ na hoti ucchijjati vinassati. Ime "hotī"ti pakkhe dosaṁ disvā
  evaṁ gaṇhanti. Hoti ca na ca hotīti ime ekekapakkhapariggahe dosaṁ disvā
  ubhayapakkhaṁ gaṇhanti. Neva hoti na na hotīti ime ubhayapakkhapariggahe dosaṁ
  disvā ubhayapakkhapariggahe ubhayadosāpattiṁ disvā "hotīti ca na hoti, neva hotīti
  ca na hotī"ti amarāvikkhepapakkhaṁ gaṇhanti.

  *  *  *  *  *  *
  Footnote: 1 Ma. ca-saddo natthi
-------------------------------------------------
[page 006]
      Ayaṁ panettha aṭṭhakathānayo "sassato lokoti vā"tiādīhi dasahākārehi
  diṭṭhapabhedova vutto. Tattha sassato lokoti ca khandhapañcakaṁ lokoti gahetvā "ayaṁ
  loko nicco dhuvo sabbakāliko"ti gaṇhantassa sassatanti gahaṇākārappavattā
  diṭṭhi. Asassatoti tameva lokaṁ "ucchijjati vinassatī"ti gaṇhantassa
  ucchedaggahaṇākārappavattā diṭṭhi. Antavāti parittakasiṇalābhino suppamatte vā
  sarāvamatte vā kasiṇe samāpannassa antosamāpattiyaṁ pavattitarūpārūpadhamme "loko"ti ca
  kasiṇaparicchedantena "antavā"ti ca gaṇhassa "antavā loko"ti gahaṇākārappavattā
  diṭṭhi. Sā sassatadiṭṭhipi hoti ucchedadiṭṭhipi. Vipulakasiṇalābhino pana tasmiṁ kasiṇe
  samāpannassa antosamāpattiyaṁ pavattitarūparūpadhamme "loko"ti ca kasiṇaparicchedantena
  "na antavā"ti ca gaṇhantassa "anantavā loko"ti gahaṇākārappavattā diṭṭhi.
  Sā sassatadiṭṭhipi hoti ucchedadiṭṭhipi. Taṁ jīvaṁ taṁ sarīranti "bhedanadhammassa
  sarīrasseva jīvan"ti gahitattā "sarīre ucchijjamāne jīvampi ucchijjatī"ti
  ucchedaggahaṇākārappavattā diṭṭhi. Dutiyapade sarīrato aññassa jīvassa gahitattā
  "sarīre ucchijjamānepi jīvaṁ na ucchijjatī"ti sassataggahaṇākārappavattā diṭṭhi.
  Hoti tathāgatotiādīsu "satto tathāgato nāma, so paraṁ maraṇā hotī"ti gaṇhato paṭhamā
  sassatadiṭṭhi. "na Hotī"ti gaṇhato dutiyā ucchedadiṭṭhi. "hoti Ca na ca hotī"ti
  gaṇhato tatiyā ekaccasassatadiṭṭhi. "neva Hoti na na hotī"ti gaṇhato catutthā
  amarāvikkhepadiṭṭhīti.
      Itīti vuttappakāradiṭṭhinissayanidassanaṁ. Bhavadiṭṭhisannissitā vā sattā
  honti vibhavadiṭṭhisannissitā vāti bhavo vuccati sassato, sassatavasena
  uppajjamānadiṭṭhi bhavadiṭṭhi, bhavoti diṭṭhīti vuttaṁ hoti. Vibhavo vuccati
  ucchedo, ucchedavasena uppajjamānā diṭṭhi vibhavadiṭṭhi, vibhavoti diṭṭhīti vuttaṁ
  hoti. Vuttappakārā dasavidhā diṭṭhi bhavadiṭṭhi ca vibhavadiṭṭhi cāti dvidhāva hoti. Tāsu
  dvīsu ekekaṁ sannissitā apassitā allīnā sattā honti.
-------------------------------------------------
[page 007]
      Ete vā pana ubho ante anupagammāti ettha "aggito vā udakato
  vā mithubhedā vā"tiādīsu 1- viya vāsaddo samuccayattho. Ete vuttappakāre
  sassatucchedavasena dve pakkhe ca na upagantvā anallīyitvā pahāyāti attho.
  "anulomikā Vā khantī"ti vikappatthova. Idappaccayatāpaṭiccasamuppannesūti imesaṁ
  jarāmaraṇādīnaṁ paccayā idappaccayā, idappaccayā eva idappaccayatā, idappaccayānaṁ vā
  samūho idappacyatā. Lakkhaṇaṁ panettha saddasatthato pariyesitabbaṁ. Te te paccaye paṭicca
  saha sammā ca uppannā paṭiccasamuppannā. Tassā idappaccayatāya ca tesu
  paṭiccasamuppannesu ca dhammesu. Anulomikāti lokuttaradhammānaṁ anulomato
  anulomikā. Khantīti ñāṇaṁ. Ñāṇaṁ hi khamanato khanti. Paṭiladdhā hotīti sattehi
  adhigatā hoti idappaccayatāya khantiyā ucchedattānupagamo hoti paccayuppannadhammānaṁ
  paccayasāmaggiyaṁ āyattavuttittā paccayānuparamadassanena phalānuparamadassanato.
  Paṭiccasamuppannesu dhammesu khantiyā sassatattānupagamo hoti paccayasāmaggiyaṁ navanavānaṁ
  paccayuppannānaṁ dhammānaṁ uppādadassanato. Evamete ubho ante anupagamma
  paṭiccasamuppādapaṭiccasamuppannadhammadassanena na ucchedo na sassatoti pavattaṁ
  sammādassanaṁ "anulomikā khantī"ti veditabbaṁ. Evaṁ hi tadubhayadiṭṭhipaṭipakkhabhūtā
  sammādiṭṭhi vuttā hoti. Yathābhūtaṁ vā ñāṇanti yathābhūtaṁ yathāsabhāvaṁ neyyaṁ. Tattha
  pavattañāṇampi visayavohārena "yathābhūtañāṇan"ti vuttaṁ. Taṁ pana saṅkhārupekkhāpariyantaṁ
  vipassanāñāṇaṁ idhādhippetaṁ. Heṭṭhā pana "yathābhūtañāṇadassanan"ti bhayatūpaṭṭhānañāṇaṁ
  vuttaṁ. Yathābhūtaṁ vā ñāṇaṁ sattehi paṭiladdhaṁ hotīti sambandho.
      Idāni "sassato loko"tiādīhi micchādiṭṭhiparibhāvitaṁ "ete vā panā"tiādīhi
  sammādiṭṭhiparibhāvitaṁ sattasantānaṁ dassetvā "kāmaṁ sevantaññevā"tiādīhi
  sesākusalehi sesakusalehi ca paribhāvitaṁ sattasantānaṁ dasseti. Tattha kāmaṁ sevantaṁyeva

  *  *  *  *  *  *
  Footnote: 1 dīṃahā. 10/152/80
-------------------------------------------------
[page 008]
  Puggalaṁ tathāgato jānātīti yojanā kātabbā. Sevanti 1- ca abhiṇhasamudācāravasena
  sevamānaṁ. Pubbe āsevitavasena kilesakāmo garu assāti kāmagaruko. Tatheva
  kāmo āsaye santāne assāti kāmāsayo. Santānavaseneva kāme adhimutto
  laggoti kāmādhimutto. Sesesupi eseva nayo. Nekkhammādīni vuttatthāneva.
  Kāmādīhi ca tīhi sesākusalā, nekkhammādīhi tīhi sesakusalā gahitāva hontīti
  veditabbā. "ayaṁ Sattānaṁ āsayo"ti tidhā vuttaṁ santānameva dasseti.
      Ayaṁ panettha aṭṭhakathānayo "iti bhavadiṭṭhisannissitā vā"ti evaṁ sassatadiṭṭhiṁ
  vā sannissitā. Sassatadiṭṭhi hi ettha bhavadiṭṭhīti vuttā, ucchedadiṭṭhi ca
  vibhavadiṭṭhīti. Sabbadiṭṭhīnaṁ hi sassatucchedadiṭṭhīhi saṅgahitattā sabbepime
  diṭṭhigatikā sattā imāva dve diṭṭhiyo sannissitā honti. Vuttampi cetaṁ
  "dvayanissito khvāyaṁ kaccāna loko yebhuyyena atthitañceva natthitañcā"ti 2-. Ettha
  hi atthitāti sassataṁ natthitāti ucchedo. Ayaṁ tāva vaṭṭanissitānaṁ puthujjānānaṁ
  sattānaṁ āsayo. Idāni vivaṭṭanissitānaṁ suddhasattānaṁ āsayaṁ dassetuṁ "ete vā pana
  ubho ante anupagammā"tiādi vuttaṁ. Tattha "ete vā panā"ti eteyeva. "ubho
  Ante"ti sassatucchedasaṅkhāte dve ante. "anupagammā"ti Na allīyitvā.
  "idappaccayatāpaṭiccasamuppannesu Dhammesū"ti idappaccayatāya ceva
  paṭiccasamuppannadhammesu ca. "anulomikā Khantī"ti vipassanāñāṇaṁ. "yathābhūtaṁ
  Ñāṇan"ti maggañāṇaṁ. Idaṁ vuttaṁ hoti:- "yā paṭiccasamuppāde ceva
  paṭiccasamuppannadhammesu ca ete ubho sassatucchedānte anupagantvā
  vipassanā paṭiladdhā, yañca tato uttariṁ maggañāṇaṁ, ayaṁ sattānaṁ
  āsayo. Ayaṁ vaṭṭanissitānañca vivaṭṭanissitānañca sabbesampi sattānaṁ āsayo
  idaṁ vasanaṭṭhānan"ti. Ayaṁ ācariyānaṁ samānaṭṭhakathā.

  *  *  *  *  *  *
  Footnote: 1 ka. sevantaññevāti 2 saṁṇi. 16/15/18
-------------------------------------------------
[page 009]
      Vitaṇḍavādī panāha "maggo nāma vāsaṁ viddhaṁsento gacchati, tvaṁ maggo
  vāsoti vadesī"ti. So vattabbo "tvaṁ ariyavāsabhāṇako hosi na hosī"ti. Sace
  "na homī"ti vadati, "tvaṁ abhāṇakatāya na jānāsī"ti vattabbo. Sace "bhāṇakosmī"ti
  vadati, "suttaṁ āharā"ti vattabbo. Sace āharati, iccetaṁ kusalaṁ. No ce āharati,
  sayaṁ āharitabbaṁ "dasayime bhikkhave ariyavāsā, yadariyā āvasiṁsu vā āvasanti
  vā āvasissanti vā"ti 1- etaṁ hi suttaṁ maggassa vāsabhāvaṁ dīpeti. Tasmā
  sukathitamevetanti. Imaṁ pana bhagavā sattānaṁ āsayaṁ jānanto imesañca diṭṭhigatānaṁ
  imesañca vipassanāñāṇamaggañāṇaṁ appavattakkhaṇepi jānāti eva. Tasmāyeva ca "kāmaṁ
  sevantaṁyeva jānātī"tiādi vuttanti.
      Anusayaniddese anusayāti kenaṭṭhena anusayā? anusayanaṭṭhena. Ko esa
  Anusayanaṭṭho nāmāti? appahīnaṭṭho. Ete hi appahīnaṭṭhena tassa tassa santāne
  Anusenti nāMa. Tasmā "anusayā"ti vuccanti. Anusentīti anurūpaṁ kāraṇaṁ
  labhitvā uppajjatīti attho. Athāpi siyā:- "anusayanaṭṭho nāma appahīnākāro,
  so ca uppajjatīti vuttaṁ na yujjati, tasmā na anusayā uppajjatīti. Tatridaṁ
  paṭivacanaṁ:- "na appahīnākāro, anusayoti pana appahīnaṭṭhena thāmagatakilesoti
  vuccati. So cittasampayutto sārammaṇo sappaccayaṭṭhena sahetuko ekantākusalo
  atītopi hoti anāgatopi paccuppannopi, tasmā uppajjatī"ti vattuṁ yujjati.
  Tatridaṁ pamāṇaṁ:- "idheva tāva abhisamayakathāya "paccuppanne kilese pajahatī"ti 2- pucchaṁ
  katvā anusayānaṁ paccuppannabhāvassa atthitāya "thāmagato anusayaṁ pajahatī"ti vuttaṁ.
  Dhammasaṅgaṇiyaṁ mohassa padabhājane "avijjānusayo avijjāpariyuṭṭhānaṁ avijjālaṅgī
  moho akusalamūlaṁ, ayaṁ tasmiṁ samaye moho hotī"ti 3- akusalacittena saddhiṁ mohassa
  uppannabhāvo vutto. Kathāvatthusmiṁ "anusayā abyākatā, anusayā ahetukā, anusayā

  *  *  *  *  *  *
  Footnote: 1 aṅḍasaka. 24/19/23 2 khu.paṭi. 31/21/428 3 abhi.saṅ. 34/390/109
-------------------------------------------------
[page 010]
  Cittavippayuttā"ti 1- sabbe vādā paṭisedhitā. Anusayayamake sattannaṁ mahāvārānaṁ
  aññatarasmiṁ uppajjanavāre "yassa kāmarāgānusayo uppajjati tassa paṭighānusayo
  uppajjatī"tiādi 2- vuttaṁ. Tasmā "anusentīti anurūpaṁ kāraṇaṁ labhitvā
  uppajjantī"ti yaṁ vuttaṁ, taṁ iminā tantippamāṇena yuttanti veditabbaṁ. Yampi
  "cittasampayutto sārammaṇo"tiādi 3- vuttaṁ, tampi suvuttameva. Anusayo hi nāmesa
  parinipphanno cittasampayutto akusaladhammo"ti niṭṭhamettha gantabbaṁ.
      Kāmarāgānusayotiādīsu kāmarāgo ca so appahīnaṭṭhena anusayo cāti
  kāmarāgānusayo. Sesapadesupi eseva nayo. Kāmarāgānusayo cettha lobhasahagatacittesu
  sahajātavasena ārammaṇavasena ca manāpesu 4- avasesakāmāvacaradhammesu ārammaṇavaseneva
  uppajjamāno lobho. Paṭighānusayo ca domanassasahagatacittesu sahajātavasena
  ārammaṇavasena ca amanāpesu 5- avasesakāmāvacaradhammesu ārammaṇavaseneva
  uppajjamāno doso. Mānānusayo diṭṭhigatavippayuttalobhasahagatacittesu sahajātavasena
  ārammaṇavasena ca dukkhavedanāvajjesu avasesakāmāvacaradhammesu rūpārūpāvacaradhammesu
  ca ārammaṇavaseneva uppajjamāno māno. Diṭṭhānusayo catūsu diṭṭhigatasampayuttesu.
  Vicikicchānusayo vicikicchāsahagate. Avijjānusayo dvādasasu akusalacittesu
  sahajātavasena ārammaṇavasena ca. Tayopi avasesatebhūmakadhammesu
  ārammaṇavaseneva uppajjamānā diṭṭhivicikicchāmohā. Bhavarāgānusayo catūsu
  diṭṭhigatavippayuttesu uppajjamānopi sahajātavasena na vutto, ārammaṇavaseneva pana
  rūpārūpāvacaradhammesu uppajjamāno lobho vutto.
      [114] Idāni yathāvuttānaṁ anusayānaṁ anusayanaṭṭhānaṁ dassento yaṁ
  loketiādimāha. Tattha yaṁ loke piyarūpanti yaṁ imasmiṁ loke piyajātikaṁ piyasabhāvaṁ.

  *  *  *  *  *  *
  Footnote: 1 abhi.ka. 37/605/369 2 abhi.Yu. 38/330/543
  3 Sī.,i. ārammaṇo 4 Sī. amanāpesu 5 Sī.,i. manepesu
-------------------------------------------------
[page 011]
  Sātarūpanti sātajātikaṁ assādapadaṭṭhānaṁ iṭṭhārammaṇaṁ. Ettha sattānaṁ
  kāmarāgānusayo anusetīti etasmiṁ iṭṭhārammaṇe sattānaṁ appahīnaṭṭhena
  kāmarāgānusayo anuseti. "piyarūpaṁ Sātarūpan"ti ca idha kāmāvacaradhammoyeva adhippeto.
  Yathā nāma udake nimuggassa heṭṭhā ca upari ca samantā ca udakameva
  hoti, evameva iṭṭhārammaṇe rāguppatti nāma sattānaṁ āciṇṇasamāciṇṇā.
  Tathā aniṭṭhārammaṇe paṭighuppatti. Iti imesu dvīsu dhammesūti evaṁ imesu
  dvīsu iṭṭhāniṭṭhārammaṇadhammesu. Avijjānupatitāti kāmarāgapaṭighasampayuttā hutvā
  ārammaṇakaraṇavasena avijjā anupatitā anugatā. Vicchedaṁ katvāpi pāṭho.
  Tadekaṭṭhoti tāya avijjāya sahajekaṭṭhavasena ekato ṭhito. Māno ca diṭṭhi
  ca vicikicchā cāti navavidhamāno dvāsaṭṭhividhā diṭṭhi aṭṭhavatthukā vicikicchā,
  tadekaṭṭho māno ca tadekaṭṭhā diṭṭhi ca tadekaṭṭhā vicikicchā cāti
  yojanā. Daṭṭhabbāti passitabbā avagantabbā. Tayo ekato katvā bahuvacanaṁ
  kataṁ. Bhavarāgānusayo panettha kāmarāgānusayeneva saṅgahitoti veditabbo.
      Caritaniddese terasa cetanā puññābhisaṅkhāro. Dvādasa apuññābhisaṅkhāro.
  Catasso āneñjābhisaṅkhāro. Tattha kāmāvacaro parittabhūmako. Itaro
  mahābhūmako. Tīsupi vā etesu yo koci appavipāko parittabhūmako,
  mahāvipāko mahābhūmakoti veditabbo.
      [115] Adhimuttaniddese santīti saṁvijjanti. Hīnādhimuttikāti lāmakajjhāsayā.
  Paṇītādhimuttikāti kalyāṇajjhāsayā. Sevantīti nissayanti allīyanti. Bhajantīti
  upasaṅkamanti. Payirupāsantīti punappanaṁ upasaṅkamanti. Sace hi ācariyupajjhāyā
  na sīlavanto honti, antevāsikasaddhivihārikā sīlavanto. Te attano
  ācariyupajjhāyepi na upasaṅkamanti, attano sadise sāruppe bhikkhūyeva
-------------------------------------------------
[page 012]
  Upasaṅkamanti. Sacepi ācariyupajjhāyā sāruppā bhikkhū, itare asāruppā, tepi
  na ācariyupajjhāye upasaṅkamanti, attano sadise hīnādhimuttikeyeva upasaṅkamanti.
  Evaṁ upasaṅkamanaṁ pana na kevalaṁ etarahiyeva, atītānāgatepīti dassetuṁ
  atītampi addhānantiādimāha. Tattha atītampi addhānanti atītasmiṁ kāle,
  accantasaṁyogatthe vā upayogavacanaṁ. Sesaṁ uttānatthameva "idaṁ pana dussīlānaṁ
  dussīlasevanameva, sīlavantānaṁ sīlavantasevanameva, duppaññānaṁ duppaññasevanameva,
  paññavantānaṁ paññavantasevanameva ko niyāmetīti? ajjhāsayadhātu niyāmetīti.
      Bhabbābhabbaniddese chaḍḍetabbe paṭhamaṁ niddisitvā gahetabbe pacchā niddisituṁ
  uddesassa uppaṭipāṭiyā paṭhamaṁ abhabbā niddiṭṭhā. Uddese pana dvandasamāse
  accitassa ca mandakkharassa ca padassa pubbanipātalakkhaṇavasena bhabbasaddo pubbaṁ
  payutto kammāvaraṇenāti pañcavidhena ānantariyakammena. Samannāgatāti samaṅgībhūtā.
  Kilesāvaraṇenāti niyatamicchādiṭṭhiyā. Imāni dve saggamaggānaṁ āvaraṇato
  āvaraṇāni. Bhikkhunīdūsakādīni kammānipi kammāvaraṇeneva saṅgahitāni. Vipākāvaraṇenāti
  ahetukapaṭisandhiyā. Yasmā pana duhetukānampi ariyamaggapaṭivedho natthi,
  tasmā duhetukā paṭisandhipi vipākāvaraṇamevāti veditabbā. Assaddhāti
  buddhādīsu saddhārahitā. Acchandikāti kattukamyatākusalacchandarahitā. Uttarakurukā
  manussā acchandikaṭṭhānaṁ paviṭṭhā. Duppaññāti bhavaṅgapaññāya parihīnā.
  Bhavaṅgapaññāya pana paripuṇṇāyapi yassa bhavaṅgaṁ lokuttarassa pādakaṁ na hoti, sopi
  duppaññoyeva nāMa. Abhabbā niyāmaṁ okkamituṁ kusalesu dhammesu sammattanti kusalesu
  dhammesu sammattaniyāmasaṅkhātaṁ ariyamaggaṁ okkamituṁ abhabbā. Ariyamaggo hi sammā
  sabhāvoti sammattaṁ, soyeva anantaraphaladāne, sayameva vā acalabhāvato niyāmo
  taṁ okkamituṁ pavisituṁ abhabbā. Na kammāvaraṇenātiādīni vuttavipariyāyeneva
  veditabbānīti.
                   Āsayānusayañāṇaniddesavaṇṇanā niṭṭhitā.
-------------------------------------------------
[page 013]
                     70. Yamakapāṭihīrañāṇaniddesavaṇṇanā
      [116] Yamakapāṭihīrañāṇaniddese 1- asādhāraṇaṁ sāvakehīti sesāsādhāraṇa-
  ñāṇaniddese aññavacanehi okāsābhāvato na vuttaṁ, idha pana aññavacanābhāvato
  vuttanti veditabbaṁ. Uparimakāyatoti nābhiyā uddhaṁ sarīrato. Aggikkhandho
  pavattatīti tejokasiṇārammaṇaṁ pādakajjhānaṁ samāpajjitvā vuṭṭhāya "uparimakāyato
  aggijālā vuṭṭhātū"ti āvajjitvā parikammaṁ katvā anantaraṁ abhiññāñāṇena
  "uparimakāyato aggijālā vuṭṭhātū"ti adhiṭṭhite saha adhiṭṭhānā uparimakāyato
  aggijālā vuṭṭhāti. Sā hi 2- idha rāsaṭṭhena khandhoti vuttā. Heṭṭhimakāyatoti
  nābhito heṭṭhā sarīrato. Udakadhārā pavattatīti āpokasiṇārammaṇaṁ pādakajjhānaṁ
  samāpajjitvā vuṭṭhāya "heṭṭhimakāyato udakadhārā vuṭṭhātū"ti āvajjitvā parikammaṁ
  katvā anantaraṁ abhiññāñāṇena "heṭṭhimakāyato udakadhārā vuṭṭhātū"ti adhiṭṭhite saha
  adhiṭṭhānā heṭṭhimakāyato udakadhārā vuṭṭhāti. Ubhayatthāpi abbocchedavasena pavattatīti
  vuttaṁ. Adhiṭṭhānassa ca āvajjanassa ca antare dve bhavaṅgacittāni vattanti tasmāyeva
  yugalā hutvā aggikkhandhaudakadhārā pavattanti, antaraṁ na paññāyati. Aññesaṁ
  pana bhavaṅgaparicchedo natthi. Puratthimakāyatoti abhimukhapassato. Pacchimakāyatoti
  piṭṭhipassato. Dakkhiṇākkhito vāmākkhitotiādi samāsapāṭhoyeva, na añño.
  Dakkhiṇanāsikāsotato vāmanāsikāsotatoti pāṭho sundaro. Rassaṁ katvāpi paṭhanti.
  Aṁsakūṭatoti ettha abbhuggataṭṭhena kūṭo viyāti kūṭo, aṁsoyeva kūṭo aṁsakūṭo.
  Aṅgulaṅgulehīti aṅgulīhi aṅgulīhi. Aṅgulantarikāhīti aṅgulīnaṁ antarikāhi.
  Ekekalomato aggikkhandho pavattati, ekekalomato udakadhārā pavattatīti ubhayatthāpi
  āmeṇḍitavacanena sabbalomānaṁ pariyādinnattā ekekalomatova aggikkhandhaudakadhārā
  yugalā yugalā hutvā pavattantīti vuttaṁ hoti. Lomakūpato lomakūpato

  *  *  *  *  *  *
  Footnote: 1 Sī.,i. yamakapāṭihāriyañāṇaniddese 2 Ma. sāpi
-------------------------------------------------
[page 014]
  Aggikkhandho pavattati, lomakūpato lomakūpato udakadhārā pavattatīti etthāpi
  eseva nayo. Kesuci potthakesu "ekekalomato aggikkhandho pavattati. Lomakūpato
  lomakūpato udakadhārā pavattati, lomakūpato aggikkhandho pavattati, ekekalomato
  udakadhārā pavattatīti likhitaṁ. Tampi yujjatiyeva. Pāṭihīrassa atisukhumattadīpanato pana
  purimapāṭhoyeva sundarataro.
      Idāni channaṁ vaṇṇānanti ko sambandho? heṭṭhā "uparimakāyato"tiādīhi
  Anekehi sarīrāvayavā vuttā. Tena sarīrāvayavasambandho 1- pavattatīti vacanasambandhena
  ca yamakapāṭihīrādhikārena ca channaṁ vaṇṇānaṁ sarīrāvayavabhūtānaṁ rasmiyo yamakā
  hutvā pavattantīti vuttaṁ hoti. Sāmivacanasambandhena ca avassaṁ "rasmiyo"ti pāṭhaseso
  icchitabboyeva. Nīlānanti umāpupphavaṇṇānaṁ. Pītakānanti kaṇikārapupphavaṇṇānaṁ.
  Lohitakānanti indagopakavaṇṇānaṁ. Odātānanti osadhitārakāvaṇṇānaṁ.
  Mañjiṭṭhānanti mandarattavaṇṇānaṁ. Pabhassarānanti pabhassarapakatikānaṁ vaṇṇānaṁ.
  Pabhassaravaṇṇe visuṁ avijjamānepi, vuttesu pañcasu vaṇṇesu ye ye pabhā samujjalā,
  te te pabhassaRā. Tathā hi tathāgatassa yamakapāṭihīraṁ karontassa
  yamakapāṭihīrañāṇabaleneva kesamassūnañceva akkhīnañca nīlaṭṭhānehi nīlarasmiyo
  nikkhamanti, yāsaṁ vasena gaganatalaṁ añjanacuṇṇasamokiṇṇaṁ viya
  umāpupphanīluppaladalasañchannaṁ viya vītipatantamaṇitālavaṇṭaṁ viya pasāritamecakapaṭaṁ
  viya ca hoti. Chavito ceva akkhīnañca pītakaṭṭhānehi pītarasmiyo
  nikkhamanti, yāsaṁ vasena disābhāgā suvaṇṇarasanisiñcamānā viya suvaṇṇapaṭapasāritā
  viya kuṅkumacuṇṇakaṇikārapupphasamparikiṇṇā viya ca virocanti. Maṁsalohitehi
  ceva akkhīnañca rattaṭṭhānehi lohitarasmiyo nikkhamanti, yāsaṁ vasena disābhāgā
  cīnapaṭṭhacuṇṇarañjitā viya supakkalākhārasanisiñcamānā viya rattakambalaparikkhittā
  viya jayasumanapālibhaddakabandhujīvakakusumasamparikiṇṇā viya ca virocanti.

  *  *  *  *  *  *
  Footnote: 1 Ma. sarīrāvayavasambandhena ca
-------------------------------------------------
[page 015]
  Aṭṭhīhi ceva dantehi ca akkhīnañca setaṭṭhānehi odātarasmiyo nikkhamanti, yāsaṁ
  vasena disābhāgā rajatakuṭehi āsiñcamānakhīradhārāsamparikiṇṇā viya
  pasāritarajatapaṭṭavitānā viya vītipatantarajatatālavaṇṭā viya
  kundakumudasinduvārasumanamallikādikusumasañchannā viya ca virocanti.
  Hatthatalapādatalādīhi mandarattaṭṭhānehi mañjiṭṭharasmiyo nikkhamanti,
  yāsaṁ vasena disābhāgā pavāḷajālaparikkhittā viya rattakuravakakusumasamokiṇṇā
  viya ca virocanti. Uṇṇādāṭhānakhādīhi 1- pabhassaraṭṭhānehi
  pabhassararasmiyo nikkhamanti, yāsaṁ vasena disābhāgā osadhītārakapuñjapuṇṇā viya
  vijjupaṭalādiparipuṇṇā viya ca virocanti.
      Bhagavā caṅkamatītiādi "bhagavato ca nimmitānañca nānāiriyāpathakaraṇaṁ
  yamakapāṭihīreneva hotī"ti dassanatthaṁ vuttaṁ. Tesaṁ hi nimmitānaṁ iriyāpathā yugalāva
  hutvā vattanti. Yadi nimmitā bahukā honti "nimmito"tiādi kasmā ekavacanaṁ
  katanti ce? nimmitesupi ekekassa nānāiriyāpathabhāvadassanatthaṁ. Bahuvacanena hi
  vutte sabbepi nimmitā sakiṁ ekekairiyāpathikā viya honti. Ekavacanena pana vutte
  nimmitesu ekeko nānāiriyāpathikoti ñāyati. Tasmā ekavacananiddeso kato.
  Cūḷapanthakattheropi tāva nānāiriyāpathikabhikkhūnaṁ sahassaṁ māpesi, kiṁ pana bhagavā
  yamakapāṭihīre bahū nimmite na karissati. Cūḷapatthakattheraṁ muñcitvā aññesaṁ sāvakānaṁ
  ekāvajjanena nānāiriyāpathikānaṁ nānārūpānañca nimmānaṁ na ijjhati. Aniyametvā
  hi nimmitā iddhimatā sadisāva honti. Ṭhānanisajjādīsu vā bhāsitatuṇhībhāvādīsu
  vā yaṁ yaṁ iddhimā karoti, taṁ tadeva karonti, visadisakaraṇaṁ nānākiriyākaraṇañca
  "ettakā īdisā hontu, ettakā imaṁ nāma karontū"ti visuṁ visuṁ āvajjitvā
  adhiṭṭhānena ijjhati. Tathāgatassa pana ekāvajjanādhiṭṭhāneneva nānappakāranimmānaṁ
  ijjhati. Evameva aggikkhandhaudakadhārānimmāne ca nānāvaṇṇanimmāne ca veditabbaṁ.

  *  *  *  *  *  *
  Footnote: 1 Ma. uṇṇānakhādīhi
-------------------------------------------------
[page 016]
  Tattha bhagavā caṅkamatīti ākāse vā paṭhaviyaṁ vā caṅkamati. Nimmitoti iddhiyā
  māpitabuddharūpaṁ. Tiṭṭhati vātiādīnipi ākāse vā paṭhaviyaṁ vā. Kappetīti karoti.
  Bhagavā tiṭṭhatītiādīsupi eseva nayoti.
                   Yamakapāṭihīrañāṇaniddesavaṇṇanā niṭṭhitā.
                         ----------------
                     71. Mahākaruṇāñāṇaniddesavaṇṇanā
      [117] Mahākaruṇāñāṇaniddese bahukehi ākārehīti idāni vuccamānehi
  ekūnanavutiyā pakārehi. Passantānanti ñāṇacakkhunā ca buddhacakkhunā ca
  olokentānaṁ okkamatīti otarati pavisati. Ādittoti dukkhalakkhaṇavasena pīḷāyogato
  santāpanaṭṭhena ādīpito "yadaniccaṁ taṁ dukkhan"ti 1- vuttattā sabbasaṅkhatassa ceva
  dukkhalakkhaṇavasena pīḷitattā dukkhassa ca karuṇāya mūlabhūtattā paṭhamaṁ dukkhalakkhaṇavasena
  "āditto"ti vuttanti veditabbaṁ. Rāgādīhi ādittataṁ pana upari vakkhati.
      Atha vā ādittoti rāgādīhiyeva āditto. Upari pana "tassa natthañño
  koci nibbāpetā"ti atthāpekkhanavasena puna vuttanti veditabbaṁ. Lokasannivāsoti
  pañcakkhandhā lujjanapalujjanaṭṭhena loko, taṇhādiṭṭhivasena sannivasanti ettha
  sattāti sannivāso, lokova sannivāso lokasannivāso. Dukkhitaṁ khandhasantānaṁ
  upādāya sattavohārasabbhāvato lokasannivāsayogato sattasamūhopi lokasannivāso,
  sopi ca sahakhandhakoyeva. Uyyuttoti anekesu kiccesu niccabyāpāratāya
  katayogo kataussāho, satatakiccesu 2- saussukkoti attho. Ghaṭṭanayutto vā
  uyyutto. Payātoti pabbateyyā nadī viya anavaṭṭhitagamanena maraṇāya yātuṁ āraddho.

  *  *  *  *  *  *
  Footnote: 1 saṁ.kha. 17/15/19 2 ka. sattakiccesu
-------------------------------------------------
[page 017]
  Kummaggappaṭipannoti kucchitaṁ micchāmaggaṁ paṭipanno. Upari pana
  "vipathapakkhando"ti 1- nānāpadehi visesatvā vuttaṁ.
      Upanīyatīti jarāvasena maraṇāya upanīyati harīyati. Jarā hi "āyuno saṁhānī"ti 2-
  vuttā. Addhuvoti na thiro, sadā tatheva na hoti yasmā addhuvo, tasmā upanīyatīti
  purimassa kāraṇavacanametaṁ. Etena sakāraṇaṁ jarādukkhaṁ vuttaṁ. Taṁ jarādukkhaṁ disvā
  jarāpārijuññarahitāpi viññū pabbajanti. Atāṇoti tāyituṁ rakkhituṁ samatthena rahito,
  anārakkhoti vuttaṁ hoti. Anabhissaroti abhisaritvā abhigantvā byāharaṇena assā
  setuṁ samatthena rahito, asahāyoti vā attho. Yasmā anabhissaro, tasmā atāṇoti
  purimassa kāraṇavacanametaṁ. Etena sakāraṇaṁ piyavippayogadukkhaṁ vuttaṁ. Taṁ
  piyavippayogadukkhaṁ disvā ñātipārijuññarahitāpi viññū pabbajanti. Assakoti
  sakabhaṇḍarahito. Sabbaṁ pahāya gamanīyanti sakabhaṇḍanti sallakkhitaṁ sabbaṁ pahāya lokakena
  gantbbaṁ. Yasmā sabbaṁ pahāya gamanīyaṁ, tasmā assakoti purimassa kāraṇavacanametaṁ.
  Etena sakāraṇaṁ maraṇadukkhaṁ vuttaṁ. Taṁ disvā bhogapārijuññarahitāpi viññū pabbajanti.
  Aññattha "kammassakā māṇava sattāti 3- vuttaṁ, idha ca raṭṭhapālasutte ca "assako
  loko"ti 4- vuttaṁ, taṁ kathaṁ yujjatīti ce? pahāya gamanīyaṁ sandhāya "assako"ti vuttaṁ,
  kammaṁ pana na pahāya gamanīyaṁ. Tasmā "kammassakā"ti vuttaṁ. Raṭṭhapālasutteyeva
  ca evametaṁ vuttaṁ "tvaṁ pana yathākammaṁ gamissasī"ti 5-. Ūnoti pāripūrirahito.
  Atittoti bhiyyo bhiyyo patthanāyapi na suhito. Idaṁ ūnabhāvassa kāraṇavacanaṁ.
  Taṇhādāsoti taṇhāya vase vattanato taṇhāya dāsabhūto. Idaṁ atittabhāvassa
  kāraṇavacanaṁ. Etena icchārogāpadesena sakāraṇaṁ byādhidukkhaṁ vuttaṁ. Taṁ byādhidukkhaṁ
  disvā byādhipārijuññarahitāpi viññū pabbajanti. Atāyanoti puttādīhipi tāyanassa

  *  *  *  *  *  *
  Footnote: 1 sī ---pakkhanto 2 saṁṇi. 16/2/3
  3 Ma.u. 14/289/262 4 MaṂa. 13/305/281 5 MaṂa. 13/306/283
-------------------------------------------------
[page 018]
  Abhāvato atāyano anārakkho, alabbhaneyyakhemo vā. Aleṇoti allīyituṁ nissituṁ
  anaraho allīnānampi ca leṇakiccākārako. Asaraṇoti nissitānaṁ na bhayasārako
  na bhayavināsako. Asaraṇībhūtoti pure uppattiyā attano abhāveneva asaraṇo,
  uppattisamakālameva asaraṇībhūtoti attho.
      Uddhatoti sabbākusalesu uddhaccassa uppajjanato sattasantāne ca akusaluppatti
  bāhullato akusalasamaṅgī loko tena uddhaccena uddhato. Avūpasantoti
  avūpasamanalakkhaṇassa uddhaccasseva yogena avūpasanto bhantamigapaṭibhāgo. "upanīyati
  Loko"tiādīsu catūsu ca "uddhato loko"ti ca pañcasu ṭhānesu lokoti āgataṁ, sesesu
  lokasannivāsoti. Ubhayathāpi lokoyeva. Sasalloti pīḷājanakatāya antotudanatāya
  dunnīharaṇīyatāya ca sallāti saṅkhaṁ gatehi rāgādīhi sallehi sahavattanako.
  Viddhoti migādayo kadāci parehi viddhā honti, ayaṁ pana loko niccaṁ attanāva
  viddho. Puthusallehīti "satta sallāni rāgasallaṁ dosasallaṁ mohasallaṁ mānasallaṁ
  diṭṭhisallaṁ kilesasallaṁ duccaritasallan"ti 1- vuttehi sattahi sallehi. Tassāti
  tassa lokasannivāsassa. Sallānaṁ uddhatāti tesaṁ sallānaṁ sattasantānato uddharitā
  puggalo. Aññatra mayāti maṁ ṭhapetvā. Yepi bhagavato sāvakā sallāni uddharanti,
  tesaṁ bhagavato vacaneneva uddharaṇato bhagavāva uddharati nāMa.
  Avijjandhakārāvaraṇoti avijjā eva sabhāvadassanacchādanena andhaṁ viya karotīti
  avijjandhakāro sova sabhāvāgamananivāraṇena āvaraṇaṁ etassāti avijjādhakārāvaraṇo.
  Kilesapañjarapakkhittoti kilesā eva kusalagamanasannirujjhanaṭṭhena pañjaroti kilesapañjaro,
  avijjāpabhave kilesapañjare pakkhitto pātito. Ālokaṁ dassetāti paññālokaṁ
  dassanasīlo paññālokassa dassetāti vā attho. Avijjāgatoti avijjaṁ gato paviṭṭho,
  na kevalaṁ avijjāya āvaraṇamattameva, atha kho gahanagato viya avijjākosassa

  *  *  *  *  *  *
  Footnote: 1 khuṃahā. 29/806/501
-------------------------------------------------
[page 019]
  Anto paviṭṭhoti purimato viseso. Aṇḍabhūtotiādayo ca visesāyeva.
  Aṇḍabhūtoti aṇḍe bhūto nibbatto. Yathā hi aṇḍe nibbattā ekacce sattā
  "aṇḍabhūtā"ti vuccanti, evamayaṁ loko avijjaṇḍakose nibbattattā "aṇḍabhūto"ti
  vuccati. Pariyonaddhoti tena avijjaṇḍakosena samantato onaddho baddho veṭhito.
      Tantākulakajātoti tantaṁ viya ākulabhūto. Yathā nāma dunnikkhittaṁ mūsikacchinnaṁ
  pesakārānaṁ tantaṁ tahiṁ tahiṁ ākulaṁ hoti, idaṁ aggaṁ idaṁ mūlanti aggena vā
  aggaṁ, mūlena vā mūlaṁ samānetuṁ dukkaraṁ hoti, evameva sattā paccayākāre
  khalitā ākulā byākulā honti, na sakkonti paccayākāraṁ ujuṁ kātuṁ. Tattha
  tantaṁ paccattapurisakāre ṭhatvā sakkāpi bhaveyya ujuṁ kātuṁ, ṭhapetvā pana dve
  bodhisatte añño satto attano dhammatāya paccayākāraṁ ujuṁ kātuṁ samattho
  nāma natthi. Yathā pana ākulaṁ tantaṁ kañjikaṁ datvā kocchena pahaṭaṁ tattha
  tattha kulakajātaṁ hoti gaṇṭhibaddhaṁ, evamayaṁ loko paccayesu pakkhalitvā 1- paccaye
  ujuṁ kātuṁ asakkonto dvāsaṭṭhigatavasena kulakajāto hoti gaṇṭhibaddho. Ye hi
  keci diṭṭhiyo nissitā. Sabbe te paccayaṁ ujuṁ kātuṁ na sakkontiyeva.
  Kulāgaṇṭhikajātoti 2- kulāgaṇṭhikaṁ viya bhato. Kulāgaṇṭhikaṁ vuccati
  pesakārakañjikasuttaṁ. "kulā Nāma sakuṇikā, tassā kulāvako"tipi eke. Yathā
  tadubhayampi ākulaṁ aggena vā aggaṁ mūlena vā mūlaṁ samānetuṁ dukkaranti purimanayeneva
  yojetabbaṁ. Muñjapabbajabhūtoti muñjatiṇaṁ viya pabbajatiṇaṁ viya ca bhūto
  muñjatiṇapabbajatiṇasadiso jāto. Yathā tāni tiṇāni tiṇāni koṭṭetvā koṭṭetvā
  katarajju jiṇṇakāle katthaci patitaṁ gahetvā tesaṁ tiṇānaṁ "idaṁ aggaṁ idaṁ mūlan"ti
  aggena vā aggaṁ, mūlena vā mūlaṁ samānetuṁ dukkaraṁ, tampi paccattapurisakāre ṭhatvā
  sakkā bhaveyya ujuṁ kātuṁ, ṭhapetvā pana dve bodhisatte añño satto attano dhammatāya

  *  *  *  *  *  *
  Footnote: 1 i. pakkhipitvā 2 kulāguṇṭhikajātotipi pāṭho, dīṃahā. 10/95/49, saṁṇi.
  16/60/89
-------------------------------------------------
[page 020]
  Paccayākāraṁ ujuṁ kātuṁ samattho nāma natthi. Evamayaṁ loko paccayākāraṁ ujuṁ
  kātuṁ asakkonto dvāsaṭṭhidiṭṭhigatavaseneva gaṇṭhijāto hutvā apāyaṁ duggatiṁ
  vinipātaṁ saṁsāraṁ nātivattati.
      Tattha apāyoti nirayo tiracchānayoni pettivisayo asurakāyo. Sabbepi hi
  te vaḍḍhisaṅkhātassa āyassa abhāvato "apāyo"ti vuccanti. Tathā dukkhassa gatibhāvato
  duggati. Sukhassa samussayato vinipatitattā vinipāto. Itaro pana:-
             khandhānañca paṭipāṭi dhātuāyatanāna ca
             abbocchinnaṁ vattamānaṁ saṁsāroti pavuccati.
  Taṁ sabbampi nātivattati nātikkamati. Atha kho cutito paṭisandhiṁ, paṭisandhito cutinti
  evaṁ punappunaṁ cutippaṭisandhiyo gaṇhamāno tīsu ca bhavesu catūsu ca yonīsu pañcasu
  ca gatīsu sattasu ca viññāṇaṭṭhitīsu navasu ca sattāvāsesu mahāsamudde
  vātukkhittanāvā viya yantagoṇo viya ca paribbhamatiyeva. Avijjāvisadosasallittoti
  avijjāyeva akusaluppādanena kusalajīvitanāsanato visanti avijjāvisaṁ, tadeva
  santānadūsanato avijjāvisadoso, tena anusayapariyuṭṭhānaduccaritabhūtena bhusaṁ litto
  makkhitoti avijjāvisadosasallitto. Kilesakalalībhūtoti avijjādimūlakā kilesā eva
  osīdanaṭṭhena kalalaṁ kaddamoti kilesakalalaṁ, tadassa atthīti kilesakalalī, evaṁ bhūto.
  Rāgadosamohajaṭājaṭitoti lobhappaṭighāvijjāsaṅkhātā rāgadosamohā eva rūpādīsu
  ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ
  sākhājālasaṅkhātā jaṭā viyāti jaṭā, tāya rāgadosamohajaṭāya jaṭito. Yathā nāma
  veḷujaṭādīhi veḷuādayo, evaṁ tāya jaṭāya ayaṁ loko jaṭito vinaddho 1- saṁsibbitoti
  attho. Jaṭaṁ vijaṭetāti imaṁ evaṁ tedhātukaṁ lokaṁ jaṭetvā ṭhitaṁ jaṭaṁ vijaṭetā
  sañchinditā sampadālayitā.

  *  *  *  *  *  *
  Footnote: 1 i. vinividdho
-------------------------------------------------
[page 021]
      Taṇhāsaṁghāṭapaṭimukkoti taṇhā eva abbocchinnaṁ pavattito saṁghaṭitaṭṭhena
  saṁghāṭoti taṇhāsaṁghāṭo, tasmiṁ taṇhāsaṁghāṭe paṭimukko anupaviṭṭho antogatoti
  taṇhāsaṁghāṭapaṭimukko. Taṇhājālena otthaṭoti 1- taṇhā eva pubbe vuttanayena
  saṁsibbanaṭṭhena jālanti taṇhājālaṁ, tena taṇhājālena otthaṭo samantato chādito
  paliveṭhito. Taṇhāsotena vuyhatīti taṇhā eva saṁsāre ākaḍḍhanaṭṭhena sototi
  taṇhāsoto, tena taṇhāsotena vuyhati ākaḍḍhīyati. Taṇhāsaññojanena
  saññuttoti taṇhā eva lokaṁ vaṭṭasmiṁ saṁyojanato bandhanato saṁyojananti
  taṇhāsaṁyojanaṁ, tena taṇhāsaṁyojanena saññutto baddho. Taṇhānusayena anusaṭoti
  taṇhā eva anusayanaṭṭhena anusayoti taṇhānusayo, tena taṇhānusayena anusaṭo
  anugato thāmagato. Taṇhāsantāpena santappatīti taṇhā eva pavattikāle
  phalakāle ca lokaṁ santāpetīti santāpo, tena taṇhāsantāpena santappati
  santāpīyati. Taṇhāpariḷāhena pariḍayhatīti taṇhā eva balavabhūtā pavattikāle
  phalakāle ca samantato dahanaṭṭhena mahāpariḷāhoti taṇhāpariḷāho, tena
  taṇhāpariḷāhena pariḍayhati samantato ḍahīyati 2-. Diṭṭhisaṅghāṭādayo imināva nayena
  yojetabbā.
      Anugatoti anupaviṭṭho. Anusaṭoti anudhāvito. Abhibhūtoti pīḷito. Abbhāhatoti
  abhiāhato abhimukhaṁ bhusaṁ pahato. Dukkhe patiṭṭhitoti dukkhe khandhappañcake
  sukhavipallāsena patiṭṭhito abhiniviṭṭho.
      Taṇhāya uḍḍitoti taṇhāya ullaṅghito 3-. Cakkhu hi taṇhārajjunā āvunitvā
  rūpanāgadante uḍḍitaṁ, sotādīni taṇhārajjunā āvunitvā saddādināgadantesu
  uḍḍitāni. Taṁsamaṅgīlokopi 4- uḍḍitoyeva nāMa. Jarāpākāraparikkhittoti

  *  *  *  *  *  *
  Footnote: 1 Sī. ottato 2 Sī. ḍayhati 3 Ma. ullaṅgito 4 i. taṁsamaṅgīpuggalo
-------------------------------------------------
[page 022]
  Anatikkamanīyaṭṭhena pākārabhūtāya jarāya parivāsito. Maccupāsena parikkhittoti
  dummocanīyaṭṭhena pāsabhūtena maraṇena baddho. Mahābandhanabaddhoti daḷhattā
  ducchedattā ca mahantehi bandhanehi baddho. Rāgabandhanenāti rāgo eva
  bandhati saṁsārato calituṁ na detīti rāgabandhanaṁ. Tena rāgabandhanena. Sesesupi
  eseva nayo. Kilesabandhanenāti vuttāvasesena kilesabandhanena.
  Duccaritabandhanenāti tividhena duccaritabandhanena. Sucaritaṁ pana bandhanamokkhassa ca atthi.
  Tasmā taṁ na gahetabbaṁ.
      Bandhanaṁ mocetāti tassa bandhaṁ mocetā. Bandhanā mocetātipi pāṭho,
  bandhanato taṁ mocetāti attho. Mahāsambādhappaṭipannoti kusalasañcārapīḷanena
  mahāsambādhasaṅkhātaṁ rāgadosamohamānadiṭṭhikilesaduccaritagahanaṁ paṭipanno. Okāsaṁ
  dassetāti lokiyalokuttarasamādhipaññokāsaṁ dassetā. Mahāpalibodhena palibuddhoti
  mahānivāraṇena nivuto. Mahālepena vā litto. Palibodhoti ca rāgādisattavidho
  eva. "taṇhādiṭṭhipalibodho"ti Eke. Palibodhaṁ chetāti taṁ palibodhaṁ chinditā.
  Mahāpapāteti pañcagatipapāte, jātijarāmaraṇapapāte vā. Taṁ sabbampi duruttaraṭṭhena
  papāto. Papātā uddhatāti tamhā papātato uddharitā. Mahākantārappaṭipannoti
  jātijarābyādhimaraṇasokaparidevadukkhadomanassupāyāsakantāraṁ paṭipanno.
  Sabbampetaṁ duratikkamanaṭṭhena kantāro, taṁ kantāraṁ tāretā. Kantārā tāretāti
  vā pāṭho. Mahāsaṁsārappaṭipannoti abbocchinnaṁ khandhasantānaṁ paṭipanno. Saṁsārā
  mocetāti saṁsārato mocetā. Saṁsāraṁ mocetāti vā pāṭho. Mahāviduggeti
  saṁsāravidugge. Saṁsāroyeva hi duggamanaṭṭhena viduggo. Samparivattatīti bhusaṁ
  nivattitvā carati. Mahāpalipeti mahante kāmakaddame 1- kāmo hi osīdanaṭṭhena
  paliPo. Palipannoti laggo. Mahāpallepapalipannotipi pāṭho.

  *  *  *  *  *  *
  Footnote: 1 i. mahākāmakaddame
-------------------------------------------------
[page 023]
      Abbhāhatoti sabbopaddavehi abbhāhato. Rāgaggināti rāgādayoyeva
  anudahanaṭṭhena aggi. Tena rāgagginā. Sesesupi eseva nayo. Unnītakoti
  uggahetvā 1- nīto, jātiyā uggahetvā jarādiupaddavāya nītoti attho. Kakāro
  panettha anukampāya daṭṭhabbo. Haññati niccamatāṇoti parittāyakena 2- rahito satataṁ
  pīḷīyati. Pattadaṇḍoti rājādīhi laddhāaṇo. Takkaroti coro. Vajjabandhanabaddhoti
  rāgādivajjabandhanehi baddho. Āghātanapaccupaṭṭhitoti maraṇadhammagaṇṭhikaṭṭhānaṁ
  upecca ṭhito. Koci bandhanā mocetā. Koci bandhanaṁ mocetātipi pāṭho. Anāthoti
  natthi etassa nātho issaro, sayaṁ vā na nātho issaro anātho, asaraṇoti
  vā attho. Paramakāpaññappattoti jarādipaṭibāhaṇe appahutāya atīva kapaṇabhāvaṁ
  patto. Tāyetāti rakkhitā. Tāyitāti vā pāṭho sundaro. Dukkhābhitunnoti
  jātidukkhādīhi anekehi dukkhehi abhitunno atibyādhito atikkampito ca. Cirarattaṁ
  pīḷitoti dukkheheva dīghamaddhānaṁ pīḷito ghaṭṭito. Gadhitoti gedhena giddho 3-,
  abhijjhākāyaganthena vā ganthito. Niccaṁ pipāsitoti pātuṁ bhuñjituṁ icchā
  pipāsā, sā taṇhā eva, taṇhāpipāsāya nirantaraṁ pipāsito.
      Andhoti dassaṭṭhena cakkhūhi saṅkhaṁ gatāya paññāya abhāvato kāṇo. Paññā 4-
  hi dhammabhāvaṁ passati. Acakkhukoti taṁ pana andhattaṁ na pacchā sambhūtaṁ, pakatiyā
  eva avijjamānacakkhukoti tameva andhattaṁ viseseti. Hatanettoti nayanaṭṭhena
  nettanti saṅkhaṁ gatāya paññāya abhāvatoyeva vinaṭṭhanettako. Samavisamaṁ dassentaṁ
  attabhāvaṁ netīti nettanti hi vuttaṁ. Paññāya sugatiṁ 5- ca agatiṁ ca neti.
  Hatanettattāyevassa netu abhāvaṁ dassento apariṇāyakoti āha, avijjāmānanettakoti
  attho. Aññopissa netā na vijjatīti vuttaṁ hoti. Vipathapakkhandoti 6-

  *  *  *  *  *  *
  Footnote: 1 i. uggahetvā uggahetvā 2 i. parittāyaṇena 3 i. viddho
  4 i. paññāya 5 i. duggatiṁ 6 Sī. vipathapakkhantoti
-------------------------------------------------
[page 024]
  Viparīto, visamo vā patho vipatho, taṁ vipathaṁ pakkhando paviṭṭho paṭipannoti
  vipathapakkhando, micchāpathasaṅkhātaṁ micchādiṭṭhiṁ paṭipannoti attho. Añjasāparaddhoti
  añjase ujumaggasmiṁ majjhimapaṭipadāya aparaddho viraddho. Ariyapathaṁ ānetāti ariyaṁ
  aṭṭhaṅgikaṁ maggaṁ upanetā paṭipādayitā. Mahoghapakkhandoti yassa saṁvijjanti, taṁ
  vaṭṭasmiṁ ohananti osīdāpentīti oghā, pakatioghato mahantā oghāti mahoghā.
  Te kāmogho bhavogho diṭṭhogho avijjoghoti catuppabhedā. Te mahoghe pakkhando
  paviṭṭhoti mahoghapakkhando, saṁsārasaṅkhātaṁ mahoghaṁ vā pakkhandoti.
      [118] Idāni ekuttarikanayo tattha dvīhi diṭṭhigatehīti sassatucchedadiṭṭhīhi.
  Tattha diṭṭhiyeva diṭṭhigataṁ "gūthagataṁ muttagatan"tiādīni 1- viya. Gantabbābhāvato
  vā diṭṭhiyā gatamattamevetanti diṭṭhigataṁ, diṭṭhīsu gataṁ idaṁ dassanaṁ
  dvāsaṭṭhidiṭṭhiantogadhattātipi diṭṭhigataṁ. Dvāsaṭṭhitesaṭṭhidiṭṭhiyopi hi
  sassatadiṭṭhiucchedadiṭṭhīti dveva diṭṭhiyo honti. Tasmā saṅkhepena sabbā
  diṭṭhiyo anto karonto "dvīhi diṭṭhigatehī"ti vuttaṁ. Pariyuṭṭhitoti
  pariyuṭṭhānaṁ patto samudācāraṁ patto, uppajjituṁ appadānena kusalacārassa 2-
  gahaṇaṁ pattoti attho. Vuttaṁ hetaṁ bhagavatā "dvīhi bhikkhave diṭṭhigatehi
  pariyuṭṭhitā devamanussā olīyanti eke, atidhāvanti eke, cakkhumanto ca
  passantī"tiādi 3-.
      Tīhi duccaritehīti tividhakāyaduccaritena catubbidhavacīduccaritena
  tividhamanoduccaritena. Vippaṭipannoti virūpaṁ paṭipanno, micchāpaṭipannoti attho.
  Yogehi yuttoti vaṭṭasmiṁ yojetīti yogā, ītiatthena vā yogā, tehi yogehi
  yutto samappito. Catuyogayojitoti kāmayogo bhavayogo diṭṭhiyogo avijjāyogoti
  imehi catūhi yogehi sakaṭsmiṁ yogo 4- viya vaṭṭasmiṁ yojito.
  Pañcakāmaguṇiko rāgo kāmayogo. Rūpārūpabhavesu

  *  *  *  *  *  *
  Footnote: 1 aṅṇavaka. 23/11/309 2 Sī. kusalavārassa
  3 khu.iti. 25/49/270 4 i. gāvo
-------------------------------------------------
[page 025]
  Chandarāgo, jhānanikanti ca, sassatadiṭṭhisahajāto rāgo bhavavasena patthanā bhavayogo.
  Dvāsaṭṭhi diṭṭhiyo diṭṭhiyogo. Aṭṭhasu ṭhānesu aññāṇaṁ avijjāyogo. Te eva
  cattāro balavabhūtā oghā, dubbalabhūtā yogā.
      Catūhi ganthehīti yassa saṁvijjanti, taṁ cutipaṭisandhivasena vaṭṭasmiṁ ganthenti
  ghaṭentīti ganthā. Te abhijjhā kāyagantho byāpādo kāyagantho sīlabbataparāmāso
  kāyagantho idaṁsaccābhiniveso kāyaganthoti catuppabhedā. Abhijjhāyanti etāya, sayaṁ
  vā abhijjhāyati, abhijjhānamattameva vā esāti abhijjhā. Lobhoyeva. Nāmakāyaṁ
  gantheti cutipaṭisandhivasena vaṭṭasmiṁ ghaṭetīti kāyagantho. Byāpajjati tena cittaṁ
  pūtibhāvaṁ gacchati, byāpādayati vā vinayācārarūpasampattihitasukhādīnīti byāpādo.
  Iti bahiddhā samaṇabrāhmaṇānaṁ sīlena suddhi vatena suddhi sīlabbatena siddhīti
  parāmasanaṁ sīlabbataparāmāso. Sabbaññubhāsitampi paṭikkhipitvā "sassato loko,
  idameva saccaṁ moghamaññantiādinā ākārena abhinivisatīti idaṁsaccābhiniveso. Tehi
  catūhi ganthehi ganthito, baddhoti attho.
      Catūhi upādānehīti bhusaṁ ādiyanti daḷhaggāhaṁ gaṇhantīti upādānā.
  Te kāmupādānaṁ diṭṭhupādānaṁ sīlabbatupādānaṁ attavādupādānanti catuppabhedā.
  Vatthusaṅkhātaṁ kāmaṁ upādiyatīti kāmupādānaṁ, kāmo ca so upādānaṁ cātipi
  kāmupādānaṁ. Diṭṭhi ca sā upādānañcāti diṭṭhupādānaṁ, diṭṭhiṁ upādiyatītipi
  diṭṭhupādānaṁ "sassato attā ca loko cātiādīsu 1- hi purimadiṭṭhiṁ uttaradiṭṭhi 2-
  upādiyati. Sīlabbataṁ udapādiyatīti sīlabbatupādānaṁ, sīlabbatañca taṁ upādānaṁ cātipi
  sīlabbatupādānaṁ. Gosīlagovatādīni hi evaṁ visuddhīti abhinivesato sayameva upādānāni.
  Vadanti etenāti vādo, upādiyanti etenāti upādānaṁ. Kiṁ vadanti, upādiyanti

  *  *  *  *  *  *
  Footnote: 1 khu.paṭi. 31/147/167 2 Sī. purimadiṭṭhi uttaradiṭṭhiṁ
-------------------------------------------------
[page 026]
  Vā? attānaṁ. Attano vādupādānaṁ attavādupādānaṁ, attavādamattameva vā
  attāti upādiyanti etenāti attavādupādānaṁ. Ṭhapetvā imā dve diṭṭhiyo
  sabbāpi diṭṭhī diṭṭhupādānaṁ. Tehi catūhi upādānehi. Upādīyatīti bhusaṁ
  gaṇhīyati 1-. Upādiyatīti vā pāṭho, loko upādānehi taṁ taṁ ārammaṇaṁ bhusaṁ
  gaṇhātīti attho.
      Pañcagatisamāruḷhoti sukatadukkaṭakāraṇehi gammati upasaṅkamīyatīti gati,
  sahokāsakā khandhā. Nirayo tiracchānayoni pettivisayo manussā devāti imā
  pañca gatiyo vokkamanabhāvena 2- bhusaṁ āruḷho. Pañcahi kāmaguṇehīti
  rūpasaddagandharasaphoṭṭhabbasaṅkhātehi pañcahi vatthukāmakoṭṭhāsehi. Rajjatīti
  ayonisomanasikāraṁ paṭicca rāguppādanena tehi rañjīyati, sāratto karīyatīti attho.
  Pañcahi nīvaraṇehīti cittaṁ nīvaranti pariyonandhantīti nīvaraṇā.
  Kāmacchandabyāpādathinamiddhauddhaccakukkuccavicikicchāsaṅkhātehi pañcahi nīvaraṇehi.
  Otthaṭoti uparito pihito.
      Chahi vivādamūlehīti chahi vivādassa mūlehi. Yathāha:-
               "chayimāni bhikkhave vivādamūlāni. Katamāni cha, idha bhikkhave bhikkhu
          kodhano hoti upanāhī. Yo so bhikkhave bhikkhu kodhano hoti upanāhī,
          so sattharipi agāravo viharati appatisso, dhammepi, saṁghepi, sikkhāyapi
          na paripūrakārī yo so bhikkhave bhikkhu satthari agāravo viharati
          appatisso, dhammepi, saṁghepi, sikkhāyapi na paripūrakārī, so saṁghe
          vivādaṁ janeti. Yo hoti vivādo bahujanāhitāya bahujanāsukhāya bahuno
          janassa anatthāya ahitāya dukkhāya devamanussānaṁ. Evarūpaṁ ce tumhe
          bhikkhave vivādamūlaṁ ajjhattaṁ vā bahiddhā vā samanupasseyyātha, tatra

  *  *  *  *  *  *
  Footnote: 1 Sī. gaṇhanti 2 Sī. avokkamanabhāvena
-------------------------------------------------
[page 027]
          Tumhe bhikkhave tasseva pāpakassa vivādamūlassa pahānāya vāyameyyātha.
          Evarūpaṁ ce tumhe bhikkhave vivādamūlaṁ ajjhattaṁ vā bahiddhā vā
          na samanupasseyyātha. Tatra tumhe bhikkhave tasseva pāpakassa vivāda-
          mūlassa āyatiṁ anavassavāya paṭipajjeyyātha. Evametassa pāpakassa
          vivādamūlassa pahānaṁ hoti, evametassa pāpakassa vivādamūlassa āyatiṁ
          anavassavo hoti.
               Puna ca paraṁ bhikkhave bhikkhu makkhī hoti paḷāSī. Issukī hoti
          maccharī. Saṭho hoti māyāvī. Pāpiccho hoti micchādiṭṭhi. Sandiṭṭhi
          parāmāsī hoti ādhānaggāhī duppaṭinissaggī. Yo so bhikkhave bhikkhu
          sandiṭṭhiparāmāsī hoti ādhānaggāhī duppaṭinissaggī, so sattharipi
          .pe. Āyatiṁ anavassavo hotī"ti. 1-
      Tattha kodhanoti kujjhanalakkhaṇena kodhena samannāgato. Upanāhīti
  verāppaṭinissajjanalakkhaṇena upanāhena samannāgato. Ahitāya dukkhāya devamanussānanti
  dvinnaṁ bhikkhūnaṁ vivādo kathaṁ devamanussānaṁ ahitāya dukkhāya saṁvattatīti?
  kosambikakkhandhake 2- viya dvīsu bhikkhūsu vivādaṁ āpannesu tasmiṁ vihāre tesaṁ
  antevāsikā vadanti, tesaṁ ovādaṁ gaṇhanto bhikkhubhikkhunisaṁgho 3- vivadati, tato
  tesaṁ upaṭṭhākā vivadanti. Atha manussānaṁ ārakkhadevatā dve koṭṭhāsā honti.
  Dhammavādīnaṁ ārakkhadevatā dhammavādiniyo honti adhammavādīnaṁ adhammavādiniyo.
  Tato ārakkhadevatānaṁ mittā bhummaṭṭhadevatā bhijjanti. Evaṁ paramparāya
  yāva brahmalokā ṭhapetvā ariyasāvake sabbe devamanussā dve koṭṭhāsā
  honti. Dhammavādīhi pana adhammavādinova bahutarā honti. Tato yaṁ bahukehi
  gahitaṁ, sabbaṁ taṁ saccanti dhammaṁ vissajjetvā

  *  *  *  *  *  *
  Footnote: 1 aṅ.chakka. 22/307/373-5 (syā)
  2 viṃahā. 5/541/231, aṅ. chakka. 22/307/373 (syā) 3 chaṂa. bhikkhunisaṁgho, Sī.
  bhikkhusaṁgho
-------------------------------------------------
[page 028]
  Bahutarāva adhammaṁ gaṇhanti. Te adhammaṁ purakkhatvā viharantā apāyesu nibbattanti.
  Evaṁ dvinnaṁ bhikkhūnaṁ vivādo devamanussānaṁ ahitāya dukkhāya hoti. Ajjhattaṁ
  vāti tumhākaṁ abbhantaraparisāya vā. Bahiddhā vāti paresaṁ parisāya vā. Makkhīti
  paresaṁ guṇamakkhaṇalakkhaṇena makkhena samannāgato. Paḷāsīti yugaggāhalakkhaṇena
  paḷāsena samannāgato. Issukīti paresaṁ sakkārādiissāyanalakkhaṇāya issāya
  samannāgato. Maccharīti āvāsamacchariyādīhi pañcahi macchariyehi samannāgato.
  Saṭhoti kerāṭiko. Māyāvīti katapāpappaṭicchādako. Pāpicchoti asantasambhāvanicchako
  dussīlo. Micchādiṭṭhīti natthikavādī ahetukavādī akiriyavādī. Sandiṭṭhiparāmāsīti
  sayaṁ diṭṭhimeva parāmasati. Ādhānaggāhīti daḷhaggāhī. Duppaṭinissaggīti na sakkā
  hoti gahitaṁ vissajjāpetuṁ. Khuddakavatthuvibhaṅge pana "tattha katamāni cha vivādamūlāni,
  kodho makkho issā sāṭheyyaṁ pāpicchatā sandiṭṭhiparāmāsitā. Imāni cha
  vivādamūlānī"ti 1- padhānavasena ekekoyeva dhammo vutto.
      Chahi taṇhākāyehīti "rūpataṇhā saddataṇhā gandhataṇhā rasataṇhā
  phoṭṭhabbataṇhā dhammataṇhā"ti 2- vuttāhi chahi taṇhāhi. Tattha yasmā ekekāyeva
  taṇhā anekavisayattā ekekasmimpi visaye punappunaṁ uppattito anekā honti,
  tasmā samūhaṭṭhena kāyasaddena yojetvā taṇhākāyāti vuttaṁ. Taṇhākāyāti
  vuttepi taṇhā eva. Rajjatīti sayaṁ ārammaṇe rajjati. Sāratto hoti. Chahi
  diṭṭhigatehīti sabbāsavasutte vuttehi. Vuttaṁ hi tattha:-
               "tassa evaṁ ayoniso manasikaroto channaṁ diṭṭhīnaṁ aññatarā
          diṭṭhi uppajjati. `atthi Me attā'ti vā assa saccato thetato diṭṭhi
          uppajjati, `natthi attanāva attānaṁ sañjānāmī'ti vā assa saccato
          thetato diṭṭhi uppajjati, `attanāva attānaṁ sañjānāmī'ti vā assa

  *  *  *  *  *  *
  Footnote: 1 abhi.vi. 35/944/464 2 abhi.vi. 35/944/464
-------------------------------------------------
[page 029]
          Saccato thetato diṭṭhi uppajjati, `attanāva anattānaṁ sañjānāmī'ti
          vā assa saccato thetato diṭṭhi uppajjati, `attāva anattānaṁ
          sañjānāmī'ti vā assa saccato thetato diṭṭhi uppajjati, atha vā
          panassa evaṁ diṭṭhi hoti `yo me ayaṁ attā vado vedeyyo tatra
          tatra kalyāṇapāpakānaṁ kammānaṁ vipākaṁ paṭisaṁvedeti, so ca kho
          pana me ayaṁ attā nicco dhuvo sassato avipariṇāmadhammo sassatisamaṁ
          tatheva ṭhassatī"ti 1-.
      Tattha atthi me attāti sassatadiṭṭhi sabbakālesu attano atthitaṁ
  gaṇhāti. Saccato thetatoti bhūto ca thirato ca, "idaṁ saccan"ti suṭṭhu
  daḷhabhāvenāti vuttaṁ hoti. Natthi me attāti ucchedadiṭṭhi sato sattassa tattha
  tattha vibhavagaggahaṇato. Atha vā purimāpi tīsu kālesu atthīti gahaṇato sassatadiṭṭhi,
  paccuppannameva atthīti gaṇhantī ucchedadiṭṭhi, pacchimāpi atītānāgatesu natthīti
  gahaṇato "bhassantā āhutiyo"ti gahitadiṭṭhigatikānaṁ viya ucchedadiṭṭhi. Atīte eva
  natthīti gaṇhantī adhiccasamuppannakassa viya sassatadiṭṭhi. Attanāva attānaṁ
  sañjānāmīti saññākkhandhasīlena khandhe attāti gahetvā saññāya avasesakkhandhe
  sañjānato iminā attanā imaṁ attānaṁ sañjānāmīti hoti. Attanāva
  anattānanti saññākkhandhaṁyeva attāti gahetvā, itare cattāropi anattāti
  gahetvā saññāya te sañjānato evaṁ hoti. Anattanāva attānanti
  saññākkhandhaṁ anattāti gahetvā, itare cattāropi attāti gahetvā saññāya
  te sañjānato evaṁ hoti. Sabbāpi sassatucchedadiṭṭhiyova. Vado vedeyyotiādayo
  pana sassatadiṭṭhiyā eva abhinivesākāRā. Tattha vadatīti vado, vacīkammassa
  kārakoti vuttaṁ hoti. Vedayatīti vedeyyo, jānāti anubhavati cāti vuttaṁ hoti.

  *  *  *  *  *  *
  Footnote: 1 Maṃū. 12/19/12
-------------------------------------------------
[page 030]
  Kiṁ vedetīti? tatra tatra kalyāṇapāpakānaṁ kammānaṁ vipākaṁ paṭisaṁvedeti. Tatra
  tatrāti tesu tesu yonigatiṭhitinivāsanikāyesu ārammaṇesu vā. Niccoti
  uppādavayarahito. Dhuvoti thiro sārabhūto. Sassatoti sabbakāliko. Avipariṇāmadhammoti
  attano pakatibhāvaṁ avijahanadhammo, kakaṇṭako viya nānappakārakaṁ nāpajjati. Sassatisamanti
  candasūriyasamuddamahāpaṭhavīpabbatālokavohārena sassatiyoti vuccanti. Sassatīhi samaṁ
  sassatisamaṁ. Yāva sassatiyo tiṭṭhanti, tāva tatheva ṭhassatīti gaṇhato evaṁ
  diṭṭhi hoti.
      Khuddakavatthuvibhaṅge pana "tatra tatra dīgharattaṁ kalyāṇapāpakānaṁ kammānaṁ
  vipākaṁ paccanubhoti, na so jāto nāhosi, na so jāto na bhavissati, nicco
  dhuvo sassato avipariṇāmadhammoti vā panassa saccato thetato diṭṭhi uppajjatī"ti 1-
  cha diṭṭhī evaṁ visesetvā vuttā.
      Tattha na so jāto nāhosīti so attā ajātidhammato na jāto nāma,
  sadā vijjamānoyevāti attho. Teneva atīte nāhosi, anāgate na bhavissati.
  Yo hi jāto, so ahosi. Yo ca jāyissati, so bhavissatīti vuccati. Atha vā
  na so jāto nāhosīti so sadā vijjamānattā atītepi na jātu na ahosi,
  anāgatepi na jātu na bhavissati. Anusāyā vuttatthā.
      Sattahi saññojanehīti sattakanipāte vuttehi. Vuttaṁ hi tattha:-
               "sattimāni bhikkhave saññojanāni. Katamāni satta, anunaya-
          saññojanaṁ paṭighasaññojanaṁ diṭṭhisaññojanaṁ vicikicchāsaññojanaṁ
          mānasaññojanaṁ bhavarāgasaññojanaṁ avijjāsaññojanaṁ. Imāni kho
          bhikkhave satta saññojanānī"ti. 2-

  *  *  *  *  *  *
  Footnote: 1 abhi.vi. 35/948/466 2 aṅ.sattaka. 23/8/6
-------------------------------------------------
[page 031]
      Tattha anunayasaññojananti kāmarāgasaññojanaṁ. Sabbānevetāni bandhanaṭṭhena
  saññojanāni.
      Sattahi mānehīti khuddakavatthuvibhaṅge vuttehi. Vuttañhi tattha:-
               "māno atimāno mānātimāno omāno adhimāno asmimāno
          micchāmāno"ti 1-.
      Tattha mānoti seyyādivasena puggalaṁ anāmasitvā jātiādīsu vatthuvaseneva
  unnati. Atimānoti jātiādīhi "mayā sadiso natthī"ti atikkamitvā unnati.
  Mānātimānoti "ayaṁ pubbe mayā sadiso, idāni ahaṁ seṭṭho, ayaṁ hīnataro"ti
  uppannamāno. Omānoti jātiādīhi attānaṁ heṭṭhā katvā pavattamāno,
  hīnohamasmīti mānoyeva. Adhimānoti anadhigateyeva catusaccadhamme adhigatoti māno.
  Ayaṁ pana adhimāno parisuddhasīlassa kammaṭṭhāne appamattassa nāmarūpaṁ vavatthapetvā
  paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa
  āraddhavipassakassa puthujjanassa uppajjati, na aññesaṁ. Asmimānoti rūpādīsu
  khandhesu asmīti māno, "ahaṁ rūpan"tiādivasena uppannamānoti vuttaṁ hoti.
  Micchāmānoti pāpakena kammāyatanādinā uppannamāno.
      Lokadhammā vuttatthā. Samparivattatīti lokadhammehi hetubhūtehi lābhādīsu catūsu
  anurodhavasena, alābhādīsu catūsu paṭivirodhavasena bhusaṁ nivattati, pakatibhāvaṁ jahatīti
  attho. Micchattāpi vuttatthā. Niyyātoti gato pkkhando, abhibhūtoti attho.
      Aṭṭhahi purisadosehīti aṭṭhakanipāte upamāhi saha, khuddakavatthuvibhaṅge upamaṁ
  vinā vuttehi. Vuttaṁ hi tattha:-

  *  *  *  *  *  *
  Footnote: 1 abhi.vi. 35/949/467
-------------------------------------------------
[page 032]
               "katame Aṭṭha purisadosā. Idha bhikkhū bhikkhuṁ āpattiyā codenti,
          so bhikkhu bhikkhūhi āpattiyā codiyamāno "na sarāmi na sarāmī"ti
          asatiyāva nibbeṭheti 1-. Ayaṁ paṭhamo purisadoso.
               Puna caparaṁ bhikkhū bhikkhuṁ āpattiyā codenti, so bhikkhu bhikkhūhi
          āpattiyā codiyamāno codakaṁyeva paṭippharati "kiṁ nu kho tuyhaṁ bālassa
          abyattassa bhaṇitena, tvampi nāma maṁ bhaṇitabbaṁ maññasī"ti. Ayaṁ
          dutiyo purisadoso.
               Puna caparaṁ bhikkhū bhikkhuṁ āpattiyā codenti, so bhikkhu bhikkhūhi
          āpattiyā codayamāno codakaṁyeva paccāropeti "tvampi khosi itthannāmaṁ
          āpattiṁ āpanno, tvaṁ tāva paṭhamaṁ paṭikarohī"ti. Ayaṁ tatiyo purisadoso.
               Puna caparaṁ bhikkhū bhikkhuṁ āpattiyā codenti, so bhikkhu bhikkhūhi
          āpattiyā codiyamāno aññenaññaṁ paṭicarati, bahiddhā kathaṁ apanāmeti,
          kopañca dosañca appaccayañca pātukaroti. Ayaṁ catuttho purisadoso.
               Puna caparaṁ bhikkhū bhikkhuṁ āpattiyā codenti, so bhikkhu bhikkhūhi
          āpattiyā codiyamāno saṁghamajjhe bāhāvikkhepakaṁ bhaṇati. Ayaṁ pañcamo
          purisadoso.
               Puna caparaṁ bhikkhū bhikkhuṁ āpattiyā codenti, so bhikkhu
          bhikkhūhi āpattiyā codiyamāno anādiyitvā saṁghaṁ anādiyitvā codakaṁ
          sāpattikova yena kāmaṁ pakkamati. Ayaṁ chaṭṭho purisadoso.

  *  *  *  *  *  *
  Footnote: 1 Sī. nibbedheti
-------------------------------------------------
[page 033]
               Puna caparaṁ bhikkhū bhikkhuṁ āpattiyā codenti, so bhikkhu
          bhikkhūhi āpattiyā codiyamāno "nevāhaṁ āpannomhi, na panāhaṁ
          anāpannomhī"ti so tuṇhībhūto saṁghaṁ viheseti. Ayaṁ sattamo purisadoso.
               Puna caparaṁ bhikkhū bhikkhuṁ āpattiyā codenti, so bhikkhu
          bhikkhūhi āpattiyā codiyamāno evamāha "kiṁ nu kho tumhe
          āyasmanto atibāḷhaṁ mayi byāvaṭā, idānāhaṁ sikkhaṁ paccakkhāya
          hīnāyāvattissāmī"ti. So sikkhaṁ paccakkhāya hīnāyāvattitvā evamāha
          "idāni kho tumhe āyasmanto attamanā hothā"ti. Vayaṁ aṭṭhamo
          purisadoso. Ime aṭṭha purisadosāti 1-.
      Tattha purisadosāti purisānaṁ dosā, te pana purisasantānaṁ dūsentīti
  dosā. Na sarāmi na sarāmīti "mayā etassa kammassa kataṭṭhānaṁ nassarāmi na
  sallakkhemīti evaṁ asatibhāvena nibbeṭheti moceti. Codakaṁyeva paṭippharatīti
  paṭiviruddho hutvā pharati, paṭiāṇibhāvena 2- tiṭṭhati. Kiṁ nu kho tuyhanti tuyhaṁ
  bālassa abyattassa bhaṇitena nāma kiṁ, yo tvaṁ neva vatthuṁ, na āpattiṁ, na
  codanaṁ jānāsīti dīpeti. Tvampi nāma evaṁ kiñci ajānanto bhaṇitabbaṁ
  maññasīti ajjhottharati. Paccāropetīti "tvampi khosī"tiādīni vadanto
  patiāropeti. Paṭikarohīti desanāgāminiṁ desehi, vuṭṭhānagāminito vuṭṭhāhi, tato
  suddhante 3- patiṭṭhito aññaṁ codessīti dīpeti. Aññenaññaṁ paṭicaratīti aññena
  kāraṇena, vacanena vā aññaṁ kāraṇaṁ, vacanaṁ vā paṭicchādeti. "āpattiṁ
  Āpannosī"ti vutto "ko āpanno, kiṁ āpanno, kismiṁ āpanno, kathaṁ āpanno,
  kaṁ bhaṇatha, kiṁ bhaṇathā"ti bhaṇati. "evarūpaṁ Kiñci tayā diṭṭhan"ti vutte "na

  *  *  *  *  *  *
  Footnote: 1 abhi.vi. 35/957/472 2 abhi.aṭ. 2/554-paṭibhāṇitabhāvena 3 i. suddhatte
-------------------------------------------------
[page 034]
  Suṇāmī"ti sotaṁ upaneti 1-. Bahiddhā kathaṁ apanāmetīti "itthannāmaṁ āpattiṁ
  āpannosī"ti puṭṭho "pāṭaliputtaṁ gatomhī"ti vatvā puna "na tava pāṭaliputtagamanaṁ
  pucchāmā"ti 2- vutte "tato rājagahaṁ gatomhī"ti. "rājagahaṁ Vā yāhi brāhmaṇagehaṁ
  vā, āpattiṁ āpannosī"ti. "tattha Me sūkaramaṁsaṁ laddhan"tiādīni vadanto kathaṁ
  bahiddhā vikkhipati. Kopanti kupitabhāvaṁ, dosanti duṭṭhabhāvaṁ. Ubhayampetaṁ kodhasseva
  nāmaṁ. Appaccayanti asantuṭṭhākāraṁ, domanassassetaṁ nāmaṁ. Pātukarotīti dasseti
  pakāseti. Bāhāvikkhepakaṁ bhaṇatīti bāhaṁ vikkhipitvā vikkhipitvā alajjivacanaṁ
  vadati. Anādiyitvāti cittīkārena aggahetvā avajānitvā anādaro hutvāti
  attho. Vihesetīti viheṭheti bādhati. Atibāḷhanti atidaḷhaṁ atippamāṇaṁ. Mayi
  byāvaṭāti mayi byāpāraṁ āpannā. Hīnāyāvattitvāti hīnassa gihibhāvassa
  atthāya āvattitvā, gihī hutvāti attho. Attamanā hothāti tuṭṭhacittā hotha,
  "mayā labhitabbaṁ labhatha, mayā vasitabbaṭṭhāne vasatha, phāsuvihāro vo mayā kato"ti
  adhippāyena vadati. Dussatīti duṭṭho hoti.
      Navahi āghātavatthūhīti sattesu uppattivaseneva kathitāni. Yathāha:-
               "navayimāni bhikkhave āghātavatthūhi. Katamāni nava, `anatthaṁ me
          acarī'ti āghātaṁ bandhati. `anatthaṁ Me caratī'ti āghātaṁ bandhati, `anatthaṁ
          me carissatī'ti āghātaṁ bandhati, `piyassa me manāpassa anatthaṁ acari,
          anatthaṁ carati, anatthaṁ carissatī'ti āghātaṁ bandhati, `appiyassa me
          amanāpassa atthaṁ acari, atthaṁ acari, atthaṁ carissatī'ti āghātaṁ bandhati.
          Imāni kho bhikkhave na āghātavatthūnī"ti 3-.

  *  *  *  *  *  *
  Footnote: 1 i. apaneti 2 Sī. pucchāma āpattiṁ pucchāmā"ti. 3 aṅṇavaka. 23/29/335
-------------------------------------------------
[page 035]
      Tattha āghātavatthūnīti āghātakāraṇāni. Āghātanti cettha kopo, soyeva
  uparūpari kopassa vatthuttā āghātavatthu. Āghātaṁ bandhatīti kopaṁ 1- bandhati karoti
  uppādeti. "atthaṁ Me nācari, na carati, na carissati. Piyassa me manāpassa
  atthaṁ nācari, na carati, na carissati. Appiyassa me amanāpassa anatthaṁ nācari,
  na carati, na carissatī"ti 2- niddese vuttāni aparānipi nava āghātavatthūni imeheva
  navahi saṅgahitāni. Āghātitoti ghaṭṭito.
      Navavidhamānehīti katame navavidhamānā. Seyyassa seyyohamasmīti māno, seyyassa
  sadisohamasmīti māno, seyyassa hīnohamasmīti māno, sadisassa seyyohamasmīti māno,
  sadissa sadisohamasmīti māno, sadisassa hīnohamasmīti māno, hīnassa seyyohamasmīti
  māno, hīnassa sadisohamasmīti māno, hīnassa hīnohamasmīti māno. Ime navavidhamānā 3-.
      Ettha pana seyyassa seyyohamasmīti māno rājūnañceva pabbajitānañca
  uppajjati. Rājā hi "raṭṭhena vā dhanena vā vāhanehi vā ko mayā sadiso
  atthī"ti etaṁ mānaṁ karoti, pabbajitopi "sīladhutaṅgādīhi ko mayā sadiso atthī"ti
  etaṁ mānaṁ karoti.
      Seyyassa sadisohamasmīti mānopi etesaṁyeva uppajjati. Rājā hi "raṭṭhena
  vā dhanena vā vāhanehi vā aññarājūhi saddhiṁ mayhaṁ kiṁ nānākaraṇan"ti
  etaṁ mānaṁ karoti, pabbajitoti "sīladhutaṅgādīhi aññena bhikkhunā mayhaṁ kiṁ
  nānākaraṇan"ti etaṁ mānaṁ karoti.
      Seyyassa hīnohamasmīti mānopi etesaṁyeva uppajjati. Yassa hi rañño
  raṭṭhaṁ vā dhanaṁ vā vāhanādīni vā nātisampannāni honti, so "mayhaṁ rājāti

  *  *  *  *  *  *
  Footnote: 1 i. kodhaṁ 2 khuṃahā. 29/384/257 (syā) 3 abhi.vi. 35/1022/962/475
-------------------------------------------------
[page 036]
  Vohārasukhamattakameva, kiṁ rājā nāma ahan"ti etaṁ mānaṁ karoti, pabbajitopi
  appalābhasakkāro "ahaṁ dhammakathiko bahussuto mahātheroti kathāmattameva, kiṁ
  dhammakathiko nāmāhaṁ, kiṁ bahussuto nāmāhaṁ, kiṁ mahāthero nāmāhaṁ, yassa me
  lābhasakkāro natthī"ti etaṁ mānaṁ karoti.
      Sadisassa seyyohamassamīti mānādayo amaccādīnaṁ uppajjanti. Amacco vā
  hi raṭṭhiyo vā "bhogayānavāhanādīhi ko mayā sadiso añño rājapuriso atthī"ti
  vā, "mayhaṁ aññehi saddhiṁ kiṁ nānākaraṇan"ti vā, "amaccoti nāmameva mayhaṁ,
  ghāsacchādanamattampi me natthi, kiṁ amacco nāmahan"ti vā etaṁ mānaṁ karoti.
      Hīnassa seyyohamasmīti mānādayo dāsādīnaṁ uppajjanti. Dāso hi
  "mātito vā pitito vā ko mayā sadiso añño dāso nāma atthi, añño
  jīvituṁ asakkontā kucchihetu dāsā nāma jātā, ahaṁ pana paveṇiāgatattā
  seyyoti vā, "paveṇiāgatabhāvena ubhatosuddhikadāsattena asukadāsena nāma saddhiṁ
  mayhaṁ kiṁ nānākaraṇan"ti vā, kucchivasenāhaṁ dāsabyaṁ upagato, mātāpitukoṭiyā
  pana me dāsaṭṭhānaṁ natthi, kiṁ dāso nāma ahan"ti vā etaṁ mānaṁ karoti.
  Yathā ca dāso, evaṁ pukkusacaṇḍālādayopi etaṁ mānaṁ karontiyeva. Ettha ca
  seyyassa seyyohamasmīti uppannamānova yāthāvamāno, itare dve ayāthāvamānā.
  Tathā sadisassa sadisohamasmīti hīnassa hīnohamasmīti uppannamānova yāthāvamāno,
  itare dve ayāthāvamānā. Tattha yāthāvamānā arahattamaggavajjhā, ayāthāvamānā
  sotāpattimaggavajjhāti.
      Taṇhāmūlakā vuttāyeva. Rajjatīti na kevalaṁ rāgeneva rajjati, atha kho
  taṇhāmūlakānaṁ pariyesanādīnampi sambhavato taṇhāmūlakehi sabbehi akusaladhammehi,
  rajjati, yujjati bajjhatīti adhippāyo.
-------------------------------------------------
[page 037]
      Dasahi kilesavatthūhīti katamāni dasa kilesavatthūni. Lobho doso moho māno
  diṭṭhi vicikicchā thinaṁ uddhaccaṁ ahirikaṁ anottappanti imāni dasa
  kilesavatthūni 1-.
      Tattha kilesā eva kilesavatthūni, vasanti vā ettha akhīṇāsavā sattā
  lobhādīsu patiṭṭhitattāti vatthūni, kilesā ca te tappatiṭṭhānaṁ sattānaṁ vatthūni
  cāti kilesavatthūni. Yasmā cettha anantarapaccayādibhāvena uppajjamānāpi kilesā
  vasanti eva nāma, tasmā kilesānaṁ vatthūnītipi kilesavatthūni. Lubbhanti tena, sayaṁ
  vā lubbhanti, lubbhanamattameva vā tanti lobho. Dussanti tena, sayaṁ vā dussati,
  dussanamattameva vā tanti doso. Muyhanti tena, sayaṁ vā muyhati, muyhanamattameva
  vā tanti moho. Maññatīti māno. Diṭṭhiādayo vuttatthāva. Na
  hirīyatīti ahiriko tassa bhāvo ahirikaṁ. Na ottappattīti anottappaṁ, tassa bhāvo
  anottappaṁ. Tesu ahirikaṁ kāyaduccaritādīhi ajigucchanalakkhaṇaṁ, anottappaṁ teheva
  asārajjanalakkhaṇaṁ. Kilissatīti upatāpīyati vibādhīyati.
      Dasahi āghātavatthūhīti pubbe vuttehi navahi ca "aṭṭhāne vā panāghāto
  jāyatī"ti 2- vuttena cāti dasahi. Anatthaṁ me acarītiādīnipi hi avikappapetvā
  khāṇukaṇṭakādimhipi aṭṭhāne āghāto uppajjati.
      Dasahi akusalakammapathehīti katame dasa akusalakammapathā 3-. Pāṇātipāto
  adinnādānaṁ kāmesumicchācāro musāvādo pisuṇā vācā pharusā vācā samphappalāpo
  abhijjhā byāpādo micchādiṭṭhi. Ime dasa akusalakammapathā. Tattha akusalakammāni
  ca tāni pathā 4- ca duggatiyāti akusalakammapathā. Samannāgatoti samaṅgībhūto.
      Dasahi saññojanehīti katamāni dasa saṁyojanāni 5-. Kāmarāgasaṁyojanaṁ
  paṭighasaṁyojanaṁ mānasaṁyojanaṁ diṭṭhisaṁyojanaṁ vicikicchāsaṁyojanaṁ sīlabbataparāmāsasaṁyojanaṁ

  *  *  *  *  *  *
  Footnote: 1 abhi.vi. 35/966/476 2 abhi.vi. 35/967/476
  3 dī.pā. 11/347/238 4 Ma. pathāni ca 5 abhi.vi. 35/969/477
-------------------------------------------------
[page 038]
  Bhavarāgasaṁyojanaṁ issāsaṁyojanaṁ macchariyasaṁyojanaṁ avijjāsaṁyojanaṁ. Imāni dasa
  saṁyojanāni. Micchattā vuttāyeva.
      Dasavatthukāya micchādiṭṭhiyāti katamā dasavatthukā micchādiṭṭhi 1-. Natthi dinnaṁ.
  Natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ
  loko, natthi paro loko, natthi mātā, natthi pitā, natthi sattā opapātikā,
  natthi loke samaṇabrāhmaṇā sammaggatā sammāpaṭipannā ye imañca lokaṁ parañca
  lokaṁ sayaṁ abhiññāya sacchikatvā pavedenti. Ayaṁ dasavatthukā micchādiṭṭhi.
      Tattha dasavatthukāti dasa vatthūni etissāti dasavatthukā. Natthi dinnanti dinnaṁ
  nāma atthi, sakkā kassaci kiñaci dātunti jānāti. Dinnassa pana phalaṁ vipāko
  natthīti gaṇhāti. Natthi yiṭṭhanti yiṭṭhaṁ vuccati mahāyāgo, taṁ yajituṁ sakkāti
  jānāti. Yiṭṭhassa pana phalaṁ vipāko natthīti gaṇhāti. Hutanti āhunapāhunamaṅgalakiriyā,
  taṁ kātuṁ sakkāti jānāti. Tassa pana phalaṁ vipāko natthīti gaṇhāti.
  Sukatadukkaṭānanti ettha dasa kusalakammapathā sukatakammāni nāma, dasa
  akusalakammapathā dukkaṭakammāni nāMa. Tesaṁ atthibhāvaṁ jānāti. Phalaṁ vipāko pana natthīti
  gaṇhāti. Natthi ayaṁ lokoti paraloke ṭhito imaṁ lokaṁ natthīti gaṇhāti. Natthi
  paro lokoti idhaloke ṭhito paralokaṁ natthīti gaṇhāti. Natthi mātā natthi
  pitāti mātāpitūnaṁ atthikāvaṁ jānāti. Tesu katappaccayena koci phalaṁ vipāko natthīti
  gaṇhāti. Natthi sattā opapātikāti cavanakaupapajjanakāsattā 2- natthīti gaṇhāti.
  Sammaggatā sammāpaṭipannāti anulomapaṭipadaṁ paṭipannā dhammikasamaṇabrāhmaṇā
  lokasmiṁ natthīti gaṇhāti. Ye imañca lokaṁ .pe. Pavedentīti imañca parañca
  lokaṁ attanāva abhivisiṭṭhena ñāṇena ñatvā pavedanasamattho sabbaññū buddho
  natthīti gaṇhāti.

  *  *  *  *  *  *
  Footnote: 1 abhi.vi. 35/971/477 2 i. cavanakauppajjanakā sattā
-------------------------------------------------
[page 039]
      Antaggāhikāya diṭṭhiyāti "sassato loko"tiādikaṁ ekekaṁ antaṁ bhāgaṁ 1-
  gaṇhātīti antaggāhikā. Atha vā antassa gāho antaggaho, antaggaho assā
  atthīti antaggāhikā. Tāya antaggāhikāya. Sā pana vuttāyeva.
      Aṭṭhasatataṇhāpapañcasatehīti aṭṭhuttaraṁ sataṁ aṭṭhasataṁ, saṁsāre papañceti ciraṁ
  vasāpetīti papañco, taṇhā eva papañco taṇhāpapañco, ārammaṇabhedena punappunaṁ
  uppattivasena ca taṇhānaṁ bahukattā bahuvacanaṁ katvā taṇhāpapañcānaṁ sataṁ
  taṇhāpapañcasataṁ. Tena "taṇhāpapañcasatenā"ti vattabbe vacanavipallāsavasena
  "taṇhāpapañcasatehī"ti bahuvacananiddeso kato. Aṭṭhasatanti saṅkhātena
  taṇhāpapañcasatenāti attho daṭṭhabbo. Aṭṭha abbohārikāni katvā satameva gahitanti
  veditabbaṁ. Khuddakavatthuvibhaṅge pana taṇhāvicaritānīti āgataṁ yathāha:-
               "aṭṭhārasa taṇhāvicaritāni ajjhattikassa upādāya, aṭṭhārasa
          taṇhāvicaritāni bāhirassa upādāya, tadekajjhaṁ abhisaññūhitvā
          abhisaṅkhipitvā chattiṁsa taṇhāvicaritāni, anāgatāni chattiṁsa taṇhā-
          vicaritāni, paccuppannāni chattiṁsa taṇhāvicaritāni tadekajjhaṁ
          abhisaññūhitvā abhisaṅkhipitvā aṭṭhataṇhāvicaritasataṁ hotī"ti 2-
      taṇhāpapañcāyeva panettha taṇhāvicaritānīti vuttā. Taṇhāsamudācārā
  taṇhāpavattiyoti attho. Ajjhattikassa upādāyāti ajjhattikaṁ khandhapañcakaṁ
  upādāya. Idaṁ hi upayogatthe sāmivacanaṁ. Vitthāro panassa tassa niddese 3-
  vutatanayeneva veditabbo. Ayaṁ pana aparo nayo:- rūpārammaṇāyeva kāmataṇhā
  bhavataṇhā vibhavataṇhāti tisso taṇhā honti, tathā saddādiārammaṇāti chasu
  ārammaṇesu aṭṭhārasa taṇhā honti, ajjhattārammaṇā aṭṭhārasa, bahiddhārammaṇā

  *  *  *  *  *  *
  Footnote: 1 i. antabhāvaṁ 2 abhi.vi. 35/976/487 3 abhi.vi. 35/973/478
-------------------------------------------------
[page 040]
  Aṭṭhārasāti chattiṁsa honti. Tā eva atītārammaṇā chattiṁsa, anāgatārammaṇā
  chattiṁsa, paccuppannārammaṇā chattiṁsāti aṭṭhataṇhāvicaritasataṁ hoti. Papañcitoti
  ārammaṇe saṁsāre vā papañcito ciravāsito.
      Dvāsaṭṭhiyā diṭṭhigatehīti "katamāni dvāsaṭṭhi diṭṭhigatāni brahmajāle
  veyyākaraṇe vuttāni bhagavatā. Cattāro sassatavādā, cattāro ekaccasassatavādā,
  cattāro antānantikā, cattāro amarāvikkhepikā, dve adhiccasamuppannikā, soḷasa
  saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā,
  pañca diṭṭhadhammanibbānavādāti imāni dvāsaṭṭhi diṭṭhigatāni brahmajāle
  veyyākaraṇe vuttāni bhagavatā"ti 1-. Vitthāro panettha brahmajālasutte
  vuttanayeneva veditabbo.
      Ahañcamhi tiṇṇoti ahañca caturoghaṁ, saṁsārasamuddaṁ vā tiṇṇo amhi
  bhavāmi. Muttoti rāgādibandhanehi mutto. Dantoti nibbisevano nipparipphando.
  Santoti sītibhūto. Assatthoti nibbānadassane 2- laddhassāso. Parinibbutoti
  kilesaparinibbānena parinibbuto. Pahomīti samatthomhi. Kho iti ekaṁsatthe
  nipāto. Pare ca parinibbāpetunti ettha pare casaddo "pare ca
  tāretun"tiādīhipi yojetabboti.
                    Mahākaruṇāñāṇaniddesavaṇṇanā niṭṭhitā.
                       --------------------
                    72-73. Sabbaññutaññāṇaniddesavaṇṇanā
      [119] Sabbaññutaññāṇaniddese katamaṁ tathāgatassa sabbaññutaññāṇanti
  pucchitvā tena samagatikattā teneva saha anāvaraṇañāṇaṁ niddiṭṭhaṁ. Na hi

  *  *  *  *  *  *
  Footnote: 1 abhi.vi. 35/977/487 2 i. nibbānadassanena
-------------------------------------------------
[page 041]
  Anāvaraṇañāṇaṁ dhammato visuṁ atthi, ekameva hetaṁ ñāṇaṁ ākārabhedato dvedhā
  vuccati saddhindriyasaddhābalādīni viya. Sabbaññutaññāṇameva hi natthi etassa
  āvaraṇanti, kenaci dhammena, puggalena vā āvaraṇaṁ kātuṁ asakkuṇeyyatāya
  anāvaraṇanti vuccati āvajjanappaṭibaddhattā sabbadhammānaṁ. Aññe pana āvajjitvāpi
  na jānanti. Keci panāhu "manoviññāṇaṁ viya sabbārammaṇikattā 1- sabbaññutaññāṇaṁ.
  Taṁyeva ñāṇaṁ indavajiraṁ viya visayesu appaṭihatattā anāvaraṇañāṇaṁ.
  Anupubbasabbaññutāpaṭikkhepo sabbaññutaññāṇaṁ, sakiṁ sabbaññutāpaṭikkhepo
  anāvaraṇañāṇaṁ, bhagavā sabbaññutaññāṇapaṭilābhenāpi sabbaññūti vuccati, na
  ca anupubbasabbaññū. Anāvaraṇañāṇapaṭilābhenāpi sabbaññūhi vuccati, na ca
  sakiṁ sabbaññūti.
      Sabbaṁ saṅkhatasaṅkhataṁ anavasesaṁ jānātīti ettha sabbanti jātivasena
  sabbadhammānaṁ nissesapariyādānaṁ. Anavasesanti ekekasseva dhammassa sabbākāravasena
  nissesapariyādānaṁ. Saṅkhatamasaṅkhatanti dvidhā pabhedadassanaṁ. Saṅkhataṁ hi 2- eko pabhedo,
  asaṅkhataṁ eko pabhedo. Paccayehi saṅgamma katanti saṅkhataṁ khandhapañcakaṁ. Tathā na
  saṅkhatanti asaṅkhataṁ nibbānaṁ. Saṅkhataṁ aniccadukkhānattādīhi ākārehi anavasesaṁ
  jānāti, asaṅkhataṁ suññatānimittāppaṇihitādīhi ākārehi anavasesaṁ jānāti. Natthi
  etassa saṅkhatassa asaṅkhatassa ca avasesoti anavasesaṁ. Saṅkhataṁ asaṅkhatañca.
  Anekabhedāpi paññatti paccayehi akatattā asaṅkhatapakkhaṁ bhajati. Sabbaññutaññāṇaṁ hi
  sabbāpi paññattiyo anekabhedato jānāti. Atha vā sabbanti sabbadhammaggahaṇaṁ.
  Anavasesanti nippadesaggahaṇaṁ. Tattha āvaraṇaṁ natthīti tattha tasmiṁ
  anavasese saṅkhatāsaṅkhate nissaṅgattā sabbaññutaññāṇassa āvaraṇaṁ natthīti tadeva
  sabbaññutaññāṇaṁ anāvaraṇañāṇaṁ nāmāti attho.

  *  *  *  *  *  *
  Footnote: 1 Ma. sabbadhammārammaṇikattā 2 Sī. saṅkhatanti
-------------------------------------------------
[page 042]
      [120] Idāni anekavisayabhedato dassetuṁ atītantiādimāha. Tattha atītaṁ
  anāgataṁ paccuppannanti kālabhedato dassitaṁ. Cakkhuñceva rūpā cātiādi
  vatthārammaṇabhedato. Evaṁ taṁ sabbanti 1- tesaṁ cakkhurūpānaṁ anavasesapariyādānaṁ. Evaṁ
  sesesu. Yāvatāti anavasesapariyādānaṁ. Aniccaṭṭhantiādi sāmaññalakkhaṇabhedato
  dassitaṁ. Aniccaṭṭhanti ca aniccākāraṁ. Paccattatthe 2- vā upayogavacanaṁ. Esa nayo
  edisesu. Rūpassātiādi khandhabhedato dassitaṁ. Cakkhussa .pe. Jarāmaraṇassāti
  heṭṭhā vuttapeyyālanayena yojetabbaṁ. Abhiññāyātiādīsu heṭṭhā vuttañāṇāneva.
  Abhiññaṭṭhantiādi abhijānanasabhāvaṁ. Esa nayo edisesu. Khandhānaṁ khandhaṭṭhantiādi
  heṭṭhā vuttanayeneva veditabbaṁ. Kusale dhammetiādi kusalattikavasena bhedo. Kāmāvacare
  dhammetiādi catubhūmakavasena. Ubhayatthāpi "sabbe jānātī"ti bahuvacanapāṭho sundaro.
  Ekavacanasote patitattā pana potthakesu ekavacanena likhitaṁ. Dukkhassātiādi
  cuddasannaṁ buddhañāṇānaṁ visayabhedo. Indriyaparopariyatte ñāṇantiādīni cattāri
  ñāṇāni vatvā sabbaññutaññāṇaṁ kasmā na vuttanti ce? vuccamānassa
  sabbaññutaññāṇattā. Visayabhedato hi sabbaññutaññāṇe vuccamāne taṁ ñāṇaṁ
  na vattabbaṁ hoti, sabbaññutaññāṇaṁ pana sabbaññutaññāṇassa visayo hotiyeva.
      Puna kāḷakāramasuttantādīsu 3- vuttanayeneva sabbaññutaññāṇabhūmiṁ dassento
  yāvatā sadevakassa lokassātiādimāha. Tattha saha devehi sadevakassa. Saha mārena
  samārakassa. Saha brahmunā sabrahmakassa lokassa. Saha samaṇabrāhmaṇehi
  sassamaṇabrāhmaṇiyā. Saha devamanussasehi sadevamanussāya pajāya. Pajātattā pajāti
  sattalokassa pariyāyavacanametaṁ. Tattha sadevakavacanena pañcakāmāvacaradevaggahaṇaṁ,
  samārakavacanena chaṭṭhakāmāvacaradevaggahaṇaṁ, sabrahmakavacanena brahmakāyikādibrahmaggahaṇaṁ,
  sassamaṇabrāhmaṇivacanena sāsanassa paccatthikapaccāmittasamaṇabrāhmaṇaggahaṇaṁ

  *  *  *  *  *  *
  Footnote: 1 Sī. etaṁ sabbanti 2 i. paccatthe 3 aṅ.catukka. 21/24/29
-------------------------------------------------
[page 043]
  Samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṁ,
  sadevamanussavacanena sammutidevasesamanussaggahaṇaṁ veditabbaṁ. Evamettha tīhi padehi
  okāsaloko, dvīhi pajāvasena sattaloko gahitoti veditabbo.
      Aparo nayo:- sadevakaggahaṇena arūpāvacaraloko gahito,
  samārakaggahaṇena chakāmācavaradevaloko, sabrahmakaggahaṇena rūpāvacarabrahmaloko,
  sassamaṇabrāhmaṇādiggahaṇena catuparisavasena, sammutidevehi vā saha manussaloko,
  avasesattaloko vā.
      Apicettha sadevakavacanena ukkaṭṭhaparicchedato sabbassapi lokassa
  diṭṭhādijānanabhāvaṁ sādheti. Tato yesaṁ siyā "māro mahānubhāvo chakāmāvacarissaro
  vasavattī, kiṁ tassāpi diṭṭhādiṁ jānātī"ti, tesaṁ vimatiṁ vidhamanto "samārakassā"ti āha.
  Yesaṁ pana siyā "brahmā mahānubhāvo ekaṅguliyā ekasmiṁ cakkavāḷasahasse ālokaṁ
  pharati, dvīhi .pe. Dasahi aṅgulīhi dasasu cakkavāḷasahassesu ālokaṁ pharati, anuttarañca
  jhānasamāpattisukhaṁ paṭisaṁvedeti, kiṁ tassāpi diṭṭhādiṁ jānātī"ti, tesaṁ vimatiṁ
  vidhamanto "sabrahmakassā"ti āha. Tato yesaṁ siyā "puthū samaṇabrāhmaṇā
  sāsanapaccatthikā, kiṁ tesampi diṭṭhādiṁ jānātī"ti, tesaṁ vimatiṁ vidhamanto
  "sassamaṇabrāhmaṇiyā pajāyā"ti āha. Evaṁ ukkaṭṭhānaṁ 1- diṭṭhādijānanabhāvaṁ
  pakāsetvā atha sammatideve avasesamanusse ca upādāya ukkaṭṭhaparicchedavasena
  sesasattalokassa diṭṭhādijānanabhāvaṁ pakāseti. Ayamettha anusandhikkamo.
  Porāṇā panāhu:- sadevakassāti devatāhi saddhiṁ avasesalokassa.
  Samārakassāti mārena saddhiṁ avasesalokassa. Sabrahmakassāti brahmehi
  saddhiṁ avasesalokassa. Evaṁ sabbepi tibhavūpage satte tīhākārehi tīsu
  padesu pakkhipitvā puna dvīhākārehi pariyādātuṁ sassamaṇabrāhmaṇiyā pajāya

  *  *  *  *  *  *
  Footnote: 1 su.vi. 1/158, pa.sū. 2/108
-------------------------------------------------
[page 044]
  Sadevamanussāyāti vuttaṁ. Evaṁ pañcahi padehi tena tena ākārena tedhātukameva
  pariyādinnaṁ hotīti.
      Diṭṭhanti rūpāyatanaṁ. Sutanti saddāyatanaṁ. Mutanti patvā gahetabbato
  gandhāyatanaṁ rasāyatanaṁ phoṭṭhabbāyatanaṁ. Viññātanti sukhadukkhādidhammārammaṇaṁ.
  Pattanti pariyesitvā vā apariyesitvā vā pattaṁ. Pariyesitanti pattaṁ vā
  appattaṁ vā pariyesitaṁ. Anuvicaritaṁ manasāti cittena anusañcaritaṁ. Sabbaṁ
  jānātīti iminā etaṁ dasseti:- yaṁ aparimāṇāsu lokadhātūsu imassa sadevakassa
  lokassa "nīlaṁ pītan"tiādi 1- rūpārammaṇaṁ cakkhudvāre āpāthaṁ āgacchati, ayaṁ satto
  imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto
  vā jātoti taṁ sabbaṁ tathāgatassa sabbaññutaññāṇaṁ jānāti. Tathā yaṁ aparimāṇāsu
  lokadhātūsu imassa sadevakassa lokassa "bherisaddo mudiṅgasaddo"tiādi 2- saddārammaṇaṁ
  sotadvāre āpāthaṁ āgacchati, "mūlagandho tacagandho"tiādi 3- gandhārammaṇaṁ ghānadvāre
  āpāthaṁ āgacchati, "mūlaraso khandharaso"tiādi 4- rasārammaṇaṁ jivhādvāre āpāthaṁ
  āgacchati, "kakkhaḷaṁ mudukan"tiādi 5- paṭhavīdhātutejodhātuvāyodhātubhedaṁ
  phoṭṭhabbārammaṇaṁ kāyadvāre āpāthaṁ āgacchati, ayaṁ satto imasmiṁ khaṇe imaṁ nāma
  phoṭṭhabbārammaṇaṁ phusitvā sumano vā dummano vā majjhatto vā jātoti taṁ sabbaṁ
  tathāgatassa sabbaññutaññāṇaṁ jānāti. Tathā yaṁ aparimāṇāsu lokadhātūsu imassa sadevakassa
  lokassa sukhadukkhādibhedaṁ dhammārammaṇaṁ manodvāre āpāthaṁ āgacchati, ayaṁ satto
  imasmiṁ khaṇe imaṁ nāma dhammārammaṇaṁ vijānitvā sumano vā dummano vā majjhatto
  vā jātoti taṁ sabbaṁ tathāgatassa sabbaññutaññāṇaṁ jānāti. Imassa pana mahājanassa
  pariyesitvā appattampi atthi, pariyesitvā pattampi atthi. Apariyesitvā

  *  *  *  *  *  *
  Footnote: 1 abhi.saṁ. 34/619/189 2 abhi.saṁ. 34/620/190
  3 abhi.saṁ. 34/624/192 4 abhi.saṁ. 34/628/193 5 abhi.saṁ. 34/647/196
-------------------------------------------------
[page 045]
  Appattampi atthi, apariyesitvā pattampi atthi. Sabbaṁ tathāgatassa
  sabbaññutaññāṇena appattaṁ nāma natthīti.
      [121] Puna aparena pariyāyena sabbaññutaññāṇabhāvasādhanatthaṁ 1- na
  tassāti gāthamāha. Tattha na tassa addiṭṭhimidhatthi kiñcīti tassa tathāgatassa
  idha imasmiṁ tedhātuke loke, imasmiṁ paccuppannakāle vā paññācakkhunā addiṭṭhaṁ
  nāma kiñci appamattakampi na atthi na saṁvijjati. Atthīti idaṁ vattamānakālikaṁ
  ākhyātapadaṁ. Iminā paccuppannakālikassa sabbadhammassa ñātabhāvaṁ dasseti.
  Gāthābandhasukhatthaṁ panettha dakāro saṁyutto. Atho aviññātanti ettha athoiti
  vacanopādāne nipāto. Aviññātanti atītakālikaṁ aviññātaṁ nāma kiñci dhammajātaṁ.
  Nāhosīti pāṭhaseso. Abyabhūtassa atthisaddassa gahaṇe pāṭhasesaṁ vināpi yujjatiyeva.
  Iminā atītakālikassa sabbadhammassa ñātabhāvaṁ dasseti, ajānitabbanti anāgatakālikaṁ
  ajānitabbaṁ nāma dhammajātaṁ na bhavissati, natthi vā. Iminā anāgatakālikassa
  sabbadhammassa ñātabhāvaṁ dasseti. Jānanakiriyāvisesanamattameva vā ettha akāro.
  Sabbaṁ abhiññāsi yadatthi neyyanti ettha yaṁ tekālikaṁ vā kālavimuttaṁ vā neyyaṁ
  jānitabbaṁ kiñci dhammajātaṁ atthi, taṁ sabbaṁ tathāgato abhiññāsi adhikena
  sabbaññutaññāṇena jāni paṭivijjhi. Ettha atthisaddena tekālikassa kālavimuttassa
  ca gahaṇā 2- atthisaddo abyayabhūtoyeva daṭṭhabbo. Tathāgato tena samantacakkhūti
  kālavasena okāsavasena ca nippadesattā samantā sabbato pavattaṁ ñāṇacakkhu 3-
  assāti samantacakkhu. Tena yathāvuttena kāraṇena tathāgato samantacakkhu, sabbaññūti
  vuttaṁ hoti. Imissā gāthāya puggalādhiṭṭhānāya desanāya sabbaññutaññāṇaṁ sādhitaṁ.
      Puna buddhañāṇānaṁ visayavasena sabbaññutaññāṇaṁ dassetukāmo samantacakkhūti
  kenaṭṭhena samantacakkhūtiādimāha. Tattha gāthāya samantacakkhūti vuttapade yaṁ taṁ

  *  *  *  *  *  *
  Footnote: 1 Sī. sabbaññutabhāvadassanatthaṁ 2 Sī. gahaṇaṁ 3 i. pavattaññāṇacakkhu
-------------------------------------------------
[page 046]
  Samantacakkhu, taṁ kenaṭṭhena samantacakkhūti attho. Attho panassa yāvatā dukkhassa
  dukkhaṭṭhotiādīhi vuttoyeva hoti. Sabbaññutaññāṇaṁ hi samantacakkhu. Yathāha
  "samantacakkhu vuccati sabbaññutaññāṇan"ti 1- tasmiṁ sabbaññutaññāṇaṭṭhena vutte
  samantacakkhuṭṭho 2- vuttoyeva hotīti. Buddhasseva ñāṇānīti buddhañāṇāni. Dukkhe
  ñāṇādīnipi hi sabbākārena buddhasseva bhagavato pavattanti, itaresaṁ pana
  ekadesamatteneva pavattanti. Sāvakasādhāraṇānīti pana ekadesenāpi atthitaṁ sandhāya
  vuttaṁ. Sabbo ñātoti sabbo ñāṇena ñāto. Aññāto dukkhaṭṭho natthīti vuttameva
  atthaṁ paṭisedhena vibhāveti. Sabbo diṭṭhoti na kevalaṁ ñātamattoyeva, atha kho
  cakkhunā diṭṭho viya kato. Sabbo viditoti na kevalaṁ diṭṭhamattoyeva, atha kho
  pākaṭo. Sabbo sacchikatoti na kevalaṁ viditoyeva, atha kho tattha ñāṇappaṭilābhavasena
  paccakkhīkato. Sabbo phassitoti na kevalaṁ sacchikatoyeva, atha kho
  punappunaṁ yathāruci samudācāravasena phuṭṭhoti. Atha vā ñāto sabhāvalakkhaṇavasena.
  Diṭṭho sāmaññalakkhaṇavasena. Vidito rasavasena. Sacchikato paccupaṭṭhānavasena. Phassito
  padaṭṭhānavasena. Atha vā ñāto ñāṇuppādavasena. Diṭṭho cakkhuppādavasena. Vidito
  paññuppādavasena. Sacchikato vijjuppādavasena. Phassito ālokuppādavasena. "yāvatā
  Dukkhassa dukkhaṭṭho, sabbo diṭṭho, adiṭṭho dukkhaṭṭho natthī"tiādinā nayena ca
  "yāvatā sadevakassa lokassa .pe. Anuvicaritaṁ manasā, sabbaṁ ñātaṁ, aññātaṁ
  natthī"tiādinā nayena ca vitthāro veditabbo. Paṭhamaṁ vuttagāthānigamanavasena puna
  vuttā. Taṁnigamaneyeva hi kate ñāṇanigamanampi katameva hotīti.
                    Sabbaññutaññāṇaniddesavaṇṇanā niṭṭhitā.
                  Saddhammappakāsiniyā paṭisambhidāmaggaṭṭhakathāya
                        ñāṇakathāvaṇṇanā niṭṭhitā.

  *  *  *  *  *  *
  Footnote: 1 khu.cūḷa. 30/216/113 2 Sī. samantacakkhuattho
-------------------------------------------------
[page 047]
                             2. Diṭṭhikathā
                       1. Assādadiṭṭhiniddesavaṇṇanā
      [122] Idāni ñāṇakathānantaraṁ kathitāya diṭṭhikathāya anupubbānuvaṇṇanā 1-
  anuppattā. Ayaṁ hi diṭṭhikathā ñāṇakathāya katañāṇaparicayassa samadhigatasammādiṭṭhissa
  micchādiṭṭhimalavisodhanā sukarā hoti, sammādiṭṭhi ca suparisuddhā hotīti
  ñāṇakathānantaraṁ kathitā. Tattha kā diṭṭhītiādikā pucchā, kā diṭṭhīti
  abhinivesaparāmāso diṭṭhītiādikaṁ pucchitapucchāya vissajjanaṁ, kathaṁ abhinivesaparāmāso
  diṭṭhītiādiko vissajjitavissajjanassa vitthāraniddeso, sabbāva tā diṭṭhiyo
  assādadiṭṭhiyotiādikā diṭṭhisuttasaṁsandanāti evamime cattāro paricchedā.
  Tattha pucchāparicchede tāva kā diṭṭhīti dhammapucchā sabhāvapucchā. Kati
  diṭṭhiṭṭhānānīti hetupucchā paccayapucchā, kittakāni diṭṭhīnaṁ kāraṇānīti attho.
  Kati diṭṭhīpariyuṭṭhānānīti samudācārapucchā vikārapucchā. Diṭṭhiyo eva hi
  samudācāravasena cittaṁ pariyonandhantiyo uṭṭhahantīti diṭṭhipariyuṭṭhānāni nāma
  honti. Kati diṭṭhiyoti diṭṭhīnaṁ saṅkhyāpucchā gaṇanāpucchā. Kati diṭṭhābhinivesāti
  vatthuppabhedavasena ārammaṇanānattavasena diṭṭhippabhedapucchā. Diṭṭhiyo eva hi taṁ taṁ
  vatthuṁ taṁ taṁ ārammaṇaṁ abhinivisanti parāmasantīti diṭṭhiparāmāsāti vuccanti. Katamo
  diṭṭhiṭṭhānasamugghātoti diṭṭhīnaṁ paṭipakkhapucchā pahānūpāyapucchā 2-.
  Diṭṭhikāraṇāni hi khandhādīni diṭṭhisamugghātena tāsaṁ kāraṇāni na hontīti tāni ca
  kāraṇāni samugghātitāni nāma honti. Tasmā diṭṭhiṭṭhānāni sammā bhusaṁ haññanti
  etenāti diṭṭhiṭṭhānasamugghātoti vuccati.

  *  *  *  *  *  *
  Footnote: 1 Ma. anupubbatthānuvaṇṇanā 2 Ma. pahīnūpāyapucchā
-------------------------------------------------
[page 048]
      Idāni etāsaṁ channaṁ pucchānaṁ kā diṭṭhītiādīni cha vissajjanāni. Tattha
  kā diṭṭhīti vissajjetabbapucchā. Abhinivesaparāmāso diṭṭhīti vissajjanaṁ. Sā 1- pana
  aniccādike vatthusmiṁ niccādivasena abhinivisati patiṭṭhahati daḷhaṁ gaṇhātīti
  abhiniveso. Aniccādiākāraṁ atikkamitvā niccantiādivasena vattamāno parato āmasati
  gaṇhātīti parāmāso. Atha vā niccantiādikaṁ paraṁ uttamaṁ saccanti āmasati gaṇhātīti
  parāmāso, abhiniveso ca so parāmāso cāti abhinivesaparāmāso. Evaṁpakāro diṭṭhīti
  kiccato diṭṭhisabhāvaṁ vissajjeti. Tīṇi satanti tīṇi satāni, vacanavipallāso kato.
  Katamo diṭṭhiṭṭhānasamugghātoti pucchaṁ anuddharitvāva sotāpattimaggo
  diṭṭhiṭṭhānasamugghātoti vissajjanaṁ kataṁ.
      [123] Idāni kathaṁ abhinivesaparāmāsotiādi vitthāraniddeso. Tattha rūpanti
  upayogavacanaṁ. Rūpaṁ abhinivesaparāmāsoti sambandho. Rūpanti cettha rūpūpādānakkhandho
  kasiṇarūpañca. "etaṁ Mamā"ti abhinivesaparāmāso diṭṭhi, "esohamasmī"ti
  abhinivesaparāmāso diṭṭhi, "eso me attā"ti abhinivesaparāmāso diṭṭhīti paccekaṁ
  yojetabbaṁ. Etanti sāmaññavacanaṁ. Teneva "vedanaṁ etaṁ mama, saṅkhāre etaṁ mamā"ti
  napuṁsakavacanaṁ ekavacanañca kataṁ. Esoti pana vattabbaṁ apekkhitvā pulliṅgekavacanaṁ 2-
  kataṁ. Etaṁ mamāti taṇhāmaññanāmūlikā diṭṭhi. Esohamasmīti mānamaññanāmūlikā diṭṭhi.
      Eso me attāti diṭṭhimaññanā eva. Keci pana "etaṁ mamāti mamaṁkārakappanā,
  esohamasmīti ahaṁkārakappanā, eso me attāti ahaṁkāramamaṁkārakappito
  attābhinivesoti ca, tathā yathākkameneva taṇhāmūlaniveso mānapaggāho,
  taṇhāmūlaniviṭṭho mānapaggahito, attābhinivesoti ca, saṅkhārānaṁ dukkhalakkhaṇādassanaṁ,

  *  *  *  *  *  *
  Footnote: 1 Ma. so 2 i. pulliṅgavacanaṁ
-------------------------------------------------
[page 049]
  Saṅkhārānaṁ aniccalakkhaṇādassanaṁ, saṅkhārānaṁ tilakkhaṇādassanahetuko
  attābhinivesoti ca, dukkhe asubhe ca sukhaṁ subhanti vipallāsagatassa, anicce
  niccanti vipallāsagatassa, catubbidhavipallāsagatassa ca attābhinivesoti ca,
  pubbenivāsañāṇassa ākārakappanā, dibbacakkhuñāṇassa anāgatapaṭilābhakappanā,
  pubbantāparantaidappaccayatāpaṭiccasamuppannesu dhammesu kappanissitassa
  attābhinivesoti ca, nandiyā atītamanvāgameti, nandiyā anāgataṁ paṭikaṅkhati,
  paccuppannesu dhammesu saṁhīrati attābhinivesoti ca, pubbante aññāṇahetukā
  diṭṭhi, aparante aññāṇahetukā diṭṭhi, pubbantāparante idappaccayatāpaṭicca-
  samuppannesu dhammesu aññāṇahetuko attābhiniveso"ti ca etesaṁ tiṇṇaṁ
  vacanānaṁ atthaṁ vaṇṇayanti.
      Diṭṭhiyo panettha paṭhamaṁ pañcakkhandhavatthukā, tato chājjhattikabāhirāyatana-
  viññāṇakāyasamphassakāyavedanākāyasaññākāyacetanākāyataṇhākāyavitakkavicāradhātu-
  dasakasiṇadvattiṁsākāravatthukā diṭṭhiyo vuttā. Dvattiṁsākāresu ca yattha visuṁ
  abhiniveso na yujjati, tattha sakalasarīrābhinivesavaseneva visuṁ abhiniveso viya katoti
  veditabbaṁ. Tato dvādasāyatanāṭṭhārasadhātuekūnavīsatiindriyavasena yojanā katā. Tīṇi
  ekantalokuttarindriyāni na yojitāni. Na hi lokuttaravatthukā diṭṭhiyo honti.
  Sabbatthāpi ca lokiyalokuttaramissesu dhammesu lokuttare ṭhapetvā lokiyā eva
  gahetabbā. Anindriyabaddharūpañca na gahetabbameva. Tato tedhātukavasena
  navavidhabhavavasena jhānabrahmavihārasamāpattivasena paṭiccasamuppādaṅgavasena ca yojanā katā.
  Jātijarāmaraṇānaṁ visuṁ gahaṇe parihāro vuttanayo eva. Sabbāni cetāni
  rūpādikāni jarāmaraṇantāni aṭṭhanavutisataṁ padāni bhavanti.
      [124] Diṭṭhiṭṭhānesu khandhāpi diṭṭhiṭṭhānanti vīsativatthukāyapi
  sakkāyadiṭṭhiyā pañcannaṁ khandhānaṁyeva vatthuttā "ye hi keci bhikkhave samaṇā vā
-------------------------------------------------
[page 050]
  Brāhmaṇā vā attānaṁ samanupassamānā samanupassanti, sabbe te
  pañcupādānakkhandhesuyeva samanupassanti, etesaṁ vā aññataran"ti 1- vuttattā ca
  pañcupādānakkhandhā diṭṭhīnaṁ kāraṇaṁ. Avijjāpi diṭṭhiṭṭhānanti avijjāya
  andhīkatānaṁ diṭṭhiuppattito "yāyaṁ bhante diṭṭhi `asammāsambuddhesu
  sammāsambuddhā'ti, ayaṁ nu kho bhante diṭṭhi kiṁ paṭicca paññāyatīti.
  Mahatī kho esā kaccāna dhātu, yadidaṁ avijjādhātu. Hīnaṁ kaccāna
  dhātuṁ paṭicca uppajjati hīnā saññā hīnā diṭṭhī"ti 2- vacanato
  ca avijjā diṭṭhīnaṁ kāraṇaṁ. Phassopi diṭṭhiṭṭhānanti tena phassena phuṭṭhassa
  diṭṭhiuppattito "ye te bhikkhave samaṇabrāhmaṇā pubbantakappikā
  pubbantānudiṭṭhino pubbantaṁ ārabbha anekavihitāni adhivuttipadāni 3- abhivadanti,
  tadapi phassapaccayā"ti 4- vacanato ca phasso diṭṭhīnaṁ kāraṇaṁ. Saññāpi diṭṭhiṭṭhānanti
  ākāramattaggahaṇena ayāthāvasabhāvagāhahetuttā saññāya:-
                  "yāni ca tīṇi yāni ca saṭṭhi
                  samaṇappavādasitāni bhūripañña
                  saññakkharasaññanissitāni
                  osaraṇāni vineyya 5- oghatama'gā"ti 6-
  vacanato "saññānidānā hi papañcasaṅkhā"ti 7- vacanato ca saññā diṭṭhīnaṁ kāraṇaṁ.
  Vitakkopi diṭṭhiṭṭhānanti ākāraparivitakkena diṭṭhiuppattito:-
                  "naheva saccāni bahūni nānā
                  aññatra saññāya niccāni 8- loke

  *  *  *  *  *  *
  Footnote: 1 saṁ.kha. 17/47/38 2 saṁṇi. 16/97/147 3 Sī. adhimuttipadāni
  4 dī.Sī. 9/123/42 5 Sī. viceyya 6 khu.su. 25/544/440
  7 khu.su. 25/881/506, khuṃahā. 29/501/336 (syā) 8 Sī. saccāni
-------------------------------------------------
[page 051]
                  Takkañca diṭṭhīsu pakappayitvā
                  saccaṁ musāti dvayadhammamāhū"ti 1-
  vacanato ca vitakko diṭṭhīnaṁ kāraṇaṁ. Ayonisomasikāropi diṭṭhiṭṭhānanti ayoniso
  manasikārassa akusalānaṁ asādhāraṇahetuttā "tassevaṁ ayoniso manasikaroto channaṁ
  diṭṭhīnaṁ aññatarā diṭṭhi uppajjatī"ti 2- vacanato ca ayoniso manasikāro diṭṭhīnaṁ
  kāraṇaṁ. Pāpamittopi diṭṭhiṭṭhānanti pāpamittassa diṭṭhānugatiāpajjanena
  diṭṭhiuppattito "bāhiraṁ bhikkhave aṅganti karitvā nāññaṁ ekaṅgampi
  samanupassāmi, yaṁ evaṁ mahato anatthāya saṁvattati. Yathayidaṁ bhikkhave pāpamittatā"ti 3-
  vacanato ca pāpamitto diṭṭhīnaṁ kāraṇaṁ. Paratopi ghoso diṭṭhiṭṭhānanti
  durakkhātadhammassavanena diṭṭhiuppattito "dveme bhikkhave hetū dve paccayā
  micchādiṭṭhiyā uppādāya parato ca ghoso ayoniso ca manasikāro"ti 4-
  vacanato ca parato ghoso micchādiṭṭhikato micchādiṭṭhipaṭisaññuttakathā diṭṭhīnaṁ kāraṇaṁ.
      Idāni diṭṭhiṭṭhānanti padassa atthaṁ vivaranto khandhā hetu khandhā
  paccayotiādimāha. Khandhā eva diṭṭhīnaṁ upādāya, janakahetu ceva upatthambhakapaccayo cāti
  attho. Samuṭṭhānaṭṭhenāti samuṭṭhahanti uppajjanti etenāti samuṭṭhānaṁ, kāraṇanti
  attho. Tena samuṭṭhānaṭṭhena, diṭṭhikāraṇabhāvenāti 5- attho.
       [125] Idāni kiccabhedena diṭṭhibhedaṁ dassento katamāni aṭṭhārasa
  diṭṭhipariyuṭṭhānānītiādimāha. Tattha yā diṭṭhīti idāni vuccamānānaṁ aṭṭhārasannaṁ
  padānaṁ sādhāraṇaṁ mūlapadaṁ. Yā diṭṭhi, tadeva diṭṭhigataṁ, yā diṭṭhi, tadeva diṭṭhigahananti
  sabbehi sambandho kātabbo. Ayāthāvadassanaṭṭhena diṭṭhi, tadeva diṭṭhīsu gataṁ dassanaṁ

  *  *  *  *  *  *
  Footnote: 1 khu.su. 25/893/508, khuṃahā. 29/559/354 2 Maṃū. 12/19/12
  3 aṅ.ekaka. 20/111/17 4 aṅḍuka. 20/127/83 5 i. ṭhitikāraṇabhāvenāti
-------------------------------------------------
[page 052]
  Dvāsaṭṭhidiṭṭhiantogadhattāti diṭṭhigataṁ. Heṭṭhāpissa attho vuttoyeva. Dvinnaṁ
  antānaṁ ekantagatattāpi diṭṭhigataṁ.
      Sā eva diṭṭhi duratikkamanaṭṭhena diṭṭhigahanaṁ tiṇagahanavanagahanapabbatagahanāni
  viya. Sāsaṅkasappaṭibhayaṭṭhena diṭṭhikantāraṁ corakantāravāḷakantāranirudakakantāra-
  dubbhikkhakantārā viya. Dhammasaṅgaṇiyaṁ 1- "diṭṭhikantāro"ti sakaliṅgeneva āgataṁ.
  Sammādiṭṭhiyā vinivijjhanaṭṭhena paṭilomaṭṭhena 2- ca diṭṭhivisūkaṁ. Micchādassanaṁ hi
  uppajjamānaṁ sammādassanaṁ vinivijjhati ceva vilometi ca. Dhammasaṅgaṇiyaṁ 1-
  "diṭṭhivisūkāyikan"ti āgataṁ. Kadāci sassatassa, kadāci ucchedassa gahaṇato diṭṭhiyā
  virūpaṁ phanditanti diṭṭhivipphanditaṁ. Diṭṭhigatiko hi ekasmiṁ patiṭṭhātuṁ na
  sakkoti, kadāci sassataṁ anussarati, kadāci ucchedaṁ. Diṭṭhiyeva anatthe saṁyojetīti
  diṭṭhisaññojanaṁ. Diṭṭhiyeva anutotudanaṭṭhena dunnīharaṇīyaṭṭhena ca sallanti
  diṭṭhisallaṁ. Diṭṭhiyeva pīḷākaraṇaṭṭhena sambādhoti 3- diṭṭhisambādho. Diṭṭhiyeva
  mokkhāvaraṇaṭṭhena palibodhoti diṭṭhipalibodho. Diṭṭhiyeva dummocanīyaṭṭhena bandhananti
  diṭṭhibandhanaṁ. Diṭṭhiyeva duruttaraṭṭhena papātoti diṭṭhipapāto. Diṭṭhiyeva
  thāmagataṭṭhena anusayoti diṭṭhānusayo. Diṭṭhiyeva attānaṁ santāpetīti
  diṭṭhisantāPo. Diṭṭhiyeva attānaṁ anudahatīti diṭṭhipariḷāho. Diṭṭhiyeva
  kilesakāyaṁ ganthetīti diṭṭhigantho. Diṭṭhiyeva bhusaṁ ādiyatīti diṭṭhupādānaṁ.
  Diṭṭhiyeva "saccan"tiādivasena abhinivisatīti diṭṭhābhiniveso. Diṭṭhiyeva
  idaṁ paranti āmasati, parato vā āmasatīti diṭṭhiparāmāso.
      [126] Idāni rāsivasena soḷasa diṭṭhiyo uddisanto katamā soḷasa
  diṭṭhiyotiādimāha. Tattha sukhasomanassasaṅkhāte assāde diṭṭhi assādadiṭṭhi.
  Attānaṁ anugatā diṭṭhi attānudiṭṭhi. Natthīti pavattattā viparītā diṭṭhi
  micchādiṭṭhi. Sati kāye diṭṭhi, santī vā kāye diṭṭhi sakkāyadiṭṭhi. Kāyoti

  *  *  *  *  *  *
  Footnote: 1 abhi.saṅ. 34/381,1105/107,258 2 Ma. paṭilomanaṭṭhena 3 Sī. thāmagataṭṭhena
  anusambādhoti
-------------------------------------------------
[page 053]
  Cettha khandhapañcakaṁ, khandhapañcakasaṅkhāto sakkāyo vatthu patiṭṭhā etissāti
  sakkāyavatthukā. Sassatanti pavattā diṭṭhi sassatadiṭṭhi. Ucchedoti pavattā diṭṭhi
  ucchedadiṭṭhi. Sassatādiantaṁ gaṇhātīti antaggāhikā, antaggāho vā assā
  atthīti antaggāhikā. Atītasaṅkhātaṁ pubbantaṁ anugatā diṭṭhi pubbantānudiṭṭhi.
  Anāgatasaṅkhātaṁ aparantaṁ anugatā diṭṭhi aparantānudiṭṭhi. Anatthe saṁyojetīti
  saññojanikā. Ahaṁkāravasena ahanti uppannena mānena diṭṭhiyā mūlabhūtena vinibandhā
  ghaṭitā uppāditā diṭṭhi ahanti mānavinibandhā diṭṭhi. Tathā mamaṁkāravasena mamanti
  uppannena mānena vinibandhā diṭṭhi mamanti mānavinibandhā diṭṭhi. Attano vadanaṁ
  kathanaṁ attavādo, tena paṭisaññuttā baddhā diṭṭhi attavādapaṭisaṁyuttā diṭṭhi.
  Attānaṁ lokoti vadanaṁ kathanaṁ lokavādo, tena paṭisaññuttā diṭṭhi lokavādapaṭisaṁyuttā
  diṭṭhi. Bhavo vuccati sassataṁ, sassatavasena uppajjanadiṭṭhi bhavadiṭṭhi. Vibhavo
  vuccati ucchedo, ucchedavasena uppajjanadiṭṭhi vibhavadiṭṭhi.
      [127-128] Idāni tīṇi sataṁ diṭṭhābhinivese niddisitukāmo katame
  tīṇi sataṁ diṭṭhābhinivesāti pucchitvā te avissajjetvāva visuṁ visuṁ
  abhinivesavissajjaneneva te vissajjetukāmo assādadiṭṭhiyā katihākārehi abhiniveso
  hotītiādinā nayena soḷasannaṁ diṭṭhīnaṁ abhinivesākāragaṇanaṁ 1- pucchitvā puna
  assādadiṭṭhiyā pañcatiṁsāya ākārehi abhiniveso hotīti tāsaṁ soḷasannaṁ diṭṭhīnaṁ
  abhinivesākāragaṇanaṁ vissajjetvā puna tāni gaṇanāni vissajjento
  assādadiṭṭhiyā katamehi pañcatiṁsāya ākārehi abhiniveso hotītiādimāha. Tattha rūpaṁ
  paṭiccāti rūpakkhandhaṁ paṭicca. Uppajjati sukhaṁ somanassanti "ayaṁ me kāyo
  īdiso"ti rūpasampadaṁ nissāya gehassitaṁ rāgasampayuttaṁ sukhaṁ somanassaṁ
  uppajjati. Heṭṭhā vuttenaṭṭhena sukhañca somanassañca. Taṁyeva rūpassa assādoti

  *  *  *  *  *  *
  Footnote: 1 Sī...gahaṇaṁ
-------------------------------------------------
[page 054]
  Rūpanissayo assādo. Taṁ hi sukhaṁ taṇhāvasena assādīyati upabhuñjīyatīti assādo.
  Abhinivesaparāmāso diṭṭhīti so assādo sassatoti vā ucchijjissatīti vā sassataṁ
  vā ucchijjamānaṁ vā attānaṁ sukhitaṁ karotīti vā abhinivesaparāmāso hoti. Tasmā
  yā ca diṭṭhi yo ca assādoti assādassa diṭṭhibhāvābhāvepi assādaṁ vinā
  sā diṭṭhi na hotīti katvā ubhayampi samuccitaṁ. Assādadiṭṭhīti assāde
  pavattā diṭṭhīti vuttaṁ hoti.
      Idāni nānāsuttehi saṁsandetvā micchādiṭṭhiṁ micchādiṭṭhikañca garahitukāmo
  assādadiṭṭhi micchādiṭṭhītiādimāha. Tattha diṭṭhivipattīti
  sammādiṭṭhivināsakamicchādiṭṭhisaṅkhātadiṭṭhiyā vipatti. Diṭṭhivipannoti vipannā
  vinaṭṭhā sammādiṭṭhi assāti diṭṭhivipanno, vipannadiṭṭhīti vuttaṁ hoti.
  Micchādiṭṭhiyā vā vipanno vinaṭṭhoti diṭṭhivipanno. Na sevitabbo
  upasaṅkamanena. Na bhajitabbo cittena. Na payirupāsitabbo upasaṅkamitvā
  nisīdanena. Taṁ kissa hetūti "taṁ sevanādikaṁ kena kāraṇena na
  kātabban"ti tassa kāraṇapucchā. Diṭṭhi hissa pāpikāti kāraṇavissajjanaṁ.
  Yasmā assa puggalassa diṭṭhi pāpikā, tasmā taṁ sevanādikaṁ na kātabbanti
  attho. Diṭṭhi yo rāgoti 1- "sundarā me diṭṭhī"ti diṭṭhiṁ ārabbha diṭṭhiyā
  uppajjanarāgo. Diṭṭhirāgarattoti 2- tena diṭṭhirāgena raṅgena rattaṁ
  vatthaṁ viya ratto. Na mahapphalanti vipākaphalena. Na mahānisaṁsanti nissandaphalena.
      Purisapuggalassāti purisasaṅkhātassa puggalassa. Lokiyavohārena hi puri vuccati
  sarīraṁ, tasmiṁ purismiṁ seti pavattatīti puriso, puṁ vuccati nirayo, taṁ puṁ galati
  gacchatīti puggalo. Yebhuyyena hi sattā sugatito cutā duggatiyaṁyeva nibbattanti.
  Taṁ kissa hetūti taṁ na mahapphalattaṁ kena kāraṇena hoti. Diṭṭhi hissa
  pāpikāti yasmā assa puggalassa diṭṭhi pāpikā, tasmā na mahapphalaṁ hotīti

  *  *  *  *  *  *
  Footnote: 1 chaṂa. diṭṭhiyā rāgoti 2 ka. diṭṭhirāgato
-------------------------------------------------
[page 055]
  Attho. Dveva gatiyoti pañcasu gatīsu dveva gatiyo. Vipajjamānāya diṭṭhiyā nirayo.
  Sampajjamānāya tiracchānayoni. Yañceva kāyakammanti sakaliṅgadhāraṇapaṭipadānu-
  yogābhivādanapaccupaṭṭhānāñjalikammādi kāyakammaṁ. Yañca vacīkammanti
  sakasamayapariyāpuṇanasajjhāyanadesanāsamādapanādi vacīkammaṁ. Yañca manokammanti
  idhalokacintāpaṭisaṁyuttañca paralokacintāpaṭisaṁyutatañca katākatacintāpaṭisaṁyuttañca
  manokammaṁ tiṇakaṭṭhadhaññabījesu sattadiṭṭhissa 1- dānānuppadānapaṭiggahaṇaparibhogesu ca
  kāyavacīmanokammāni. Yathādiṭṭhīti yā ayaṁ diṭṭhi, tassānurūpaṁ. Samattanti
  paripuṇṇaṁ. Samādinnanti gahitaṁ.
      Aṭṭhakathāyaṁ pana vuttaṁ:- tadetaṁ yathādiṭṭhiyaṁ ṭhitakāyakammaṁ diṭṭhisahajātakāyakammaṁ
  diṭṭhānulomikakāyakammanti tividhaṁ hoti. Tattha "pāṇaṁ hanato adinnaṁ ādiyato
  micchācarato natthi tatonidānaṁ pāpaṁ, natthi pāpassa āgamo"ti yaṁ evaṁ diṭṭhikassa
  sato pāṇātipātādinnādānamicchācārasaṅkhātaṁ kāyakammaṁ, idaṁ yathādiṭṭhiyaṁ
  ṭhitakāyakammaṁ nāMa. "pāṇaṁ Hanato adinnaṁ ādiyato micchācarato natthi tatonidānaṁ
  pāpaṁ, natthi pāpassa āgamo"ti yaṁ imāya diṭṭhiyā iminā dassanena sahajātaṁ
  kāyakammaṁ, idaṁ diṭṭhisahajātakāyakammaṁ nāMa. Tadeva pana samattaṁ samādinnaṁ gahitaṁ
  parāmaṭṭhaṁ diṭṭhānulomikakāyakammaṁ nāMa. Vacīkammamanokammesupi eseva nayo. Ettha
  pana musā bhaṇato pisuṇaṁ bhaṇato pharusaṁ bhaṇato samphaṁ palapato abhijjhāluno
  byāpannacittassa micchādiṭṭhikassa sato natthi tatonidānaṁ pāpaṁ, natthi pāpassa
  āgamoti yojanā kātabbā. Liṅgadhāraṇādipariyāpuṇanādilokacintādivasena vuttanayo
  cettha sundaro.
      Cetanādīsu diṭṭhisahajātā 2- cetanā cetanā nāMa. Diṭṭhisahajātā patthanā
  patthanā nāMa. Cetanāpatthanānaṁ vasena cittaṭṭhapanā paṇidhi nāMa. Tehi pana

  *  *  *  *  *  *
  Footnote: 1 Sī. sattadiṭṭhi 2 Ma. diṭṭhisahagatā
-------------------------------------------------
[page 056]
  Cetanādīhi sampayuttā phassādayo saṅkhārakkhandhapariyāpannā dhammā saṅkhārā nāMa.
  Aniṭṭhāyātiādīhi dukkhameva vuttaṁ. Dukkhaṁ hi sukhakāmehi sattehi na esitattā
  aniṭṭhaṁ. Appiyattā akantaṁ. Manaso 1- avaḍḍhanato, manasi avisappanato ca
  amanāpaṁ. Āyatiṁ abhaddatāya ahitaṁ. Pīḷanato dukkhanti. Taṁ kissa hetūti taṁ evaṁ
  saṁvattanaṁ kena kāraṇena hotīti attho. Idānissa kāraṇaṁ diṭṭhi hissa
  pāpikāti. Yasmā tassa puggalassa diṭṭhi pāpikā lāmakā, tasmā evaṁ saṁvattatīti
  attho. Allāya paṭhaviyā nikkhittanti udakena tintāya bhūmiyā ropitaṁ. Paṭhavīrasaṁ
  āporasanti tasmiṁ tasmiṁ ṭhāne paṭhaviyā ca sampadaṁ āpassa ca sampadaṁ.
  Bījanikkhittaṭṭhāne hi na sabbā paṭhavī na sabbo āpo ca bījaṁ phalaṁ gaṇhāpeti. Yo
  pana tesaṁ padeso bījaṁ phusati, soyeva bījaṁ phalaṁ gaṇhāpeti. Tasmā bījaposanāya
  paccayabhūtoyeva so padeso paṭhavīraso āporasoti veditabbo. Rasasaddassa hi sampatti
  ca attho. Yathāha "kiccasampattiatthena raso nāma pavuccatī"ti. Loke ca "suraso
  gandhabbo"ti vutte susampanno gandhabboti attho ñāyati. Upādiyatīti
  gaṇhāti. Yo hi padeso paccayo hoti, taṁ paccayaṁ labhamānaṁ bījaṁ taṁ gaṇhāti
  nāMa. Sabbaṁ tanti sabbaṁ taṁ rasajātaṁ. Tittakattāyāti so paṭhavīraso āporaso
  ca atittako samānopi tittakaṁ bījaṁ nissāya nimbarukkhādīnaṁ tesaṁ phalānañca
  tittakabhāvāya saṁvattati. Kaṭukattāyāti idaṁ purimasseva vevacanaṁ.
         "vaṇṇagandharasūpeto Ambo'yaṁ ahuvā pure
         tameva pūjaṁ labhamāno kenambo kaṭukapphalo"ti 2-
  āgataṭṭhāne viya hi idhāpi tittakameva appiyaṭṭhena kaṭukanti veditabbaṁ.
  Asātattāyāti amadhurabhāvāya. Asāduttāyātipi pāṭho. Asādubhāvāyāti attho.
  Sādūti hi madhuraṁ. Bījaṁ hissāti assa nimbādikassa bījaṁ. Evamevanti evaṁ evaṁ.

  *  *  *  *  *  *
  Footnote: 1 chaṂa. manassa 2 khu.jā. 27/71/50
-------------------------------------------------
[page 057]
  Yasmā sukhā vedanā paramo assādo, tasmā micchādiṭṭhiyā dukkhavedanāvasena
  ādīnavo dassitoti. Puna aṭṭhārasabhedena diṭṭhiyā ādīnavaṁ dassetuṁ assādadiṭṭhi
  micchādiṭṭhītiādimāha. Taṁ vuttatthameva. Imehi aṭṭhārasahi ākārehi
  pariyuṭṭhitacittassa saññogoti diṭṭhiyā eva saṁsāre bandhanaṁ dasseti.
      [129] Yasmā pana diṭṭhibhūtānipi saññojanāni atthi adiṭṭhibhūtāni, tasmā
  taṁ pabhedaṁ dassento atthi saññojanāni cevātiādimāha. Tattha yasmā
  kāmarāgasaññojanasseva anunayasaññojananti āgataṭṭhānampi atthi, tasmā
  anunayasaññojananti vuttaṁ. Kāmarāgabhāvaṁ appatvā pavattaṁ lokaṁ sandhāya etaṁ vuttanti
  veditabbaṁ. Sesakhandhāyatanādimūlakesupi vāresu imināva nayena attho veditabbo.
  Vedanāparamattā ca assādassa vedanāpariyosānā eva desanā katā. Saññādayo
  na gahitā. Imehi pañcatiṁsāya ākārehīti pañcakkhandhā ajjhattikāyatanādīni pañca
  chakkāni cāti imāni pañcatiṁsa vatthūni nissāya uppannāssādārammaṇavasena
  pañcatiṁsāya ākārehi.
                     Assādadiṭṭhiniddesavaṇṇanā niṭṭhitā.
                      ----------------------
                       2. Attānudiṭṭhiniddesavaṇṇanā
      [130] Attānudiṭṭhiyaṁ assutavā puthujjanoti āgamādhigamābhāvā ñeyyo
  assutavā iti. Yassa hi khandhadhātuāyatanasaccapaccayākārasatipaṭṭhānādīsu
  uggahaparipucchāvinicchayavirahitattā attānudiṭṭhipaṭisedhakaro neva āgamo, paṭipattiyā
  adhigantabbassa anadhigatattā na ca adhigamo atthi, so āgamādhigamānaṁ abhāvā
  ñeyyo assutavā iti. Sutanti hi buddhavacanāgamo ca sutaphalattā hetuvohāravasena
  adhigamo ca, taṁ sutaṁ assa atthīti sutavā, na sutavā assutavā. Svāyaṁ:-
-------------------------------------------------
[page 058]
         Puthūnaṁ jananādīhi kāraṇehi puthujjano
         puthujjanantogadhattā puthuvāyaṁ jano iti.
      So hi puthūnaṁ nānappakārānaṁ kilesādīnaṁ jananādīhi kāraṇehi puthujjano.
  Yathāha:- "puthu kilese janentīti puthujjanā, puthu avihatasakkāyadiṭṭhikāti puthujjanā,
  puthu satthārānaṁ mukhullokikāti puthujjanā, puthu sabbagatīhi 1- āvuṭṭhitāti
  puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi
  vuyhantīti puthujjanā, puthu nānāsantāpehi santappentīti puthujjanā, puthu
  nānāpariḷāhehi paridayhantīti puthujjanā, puthu pañcasu kāmaguṇesu rattā giddhā
  gadhitā mucchitā ajjhosannā 2- laggā laggitā palibuddhāti puthujjanā, puthu pañcahi
  nīvaraṇehi āvutā nivutā ophutā pihitā paṭicchannā paṭikujjitāti puthujjanā"ti 3-.
  Puthūnaṁ vā gaṇanapaṭhamatītānaṁ ariyadhammaparammukhānaṁ nīcadhammasamudācārānaṁ janānaṁ
  antogadhattāpi puthujjanā, puthu vā ayaṁ visuṁyeva saṅkhaṁ gato visaṁsaṭṭho
  sīlasutādiguṇayuttehi ariyehi janotipi puthujjano. Evametehi "assutavā
  puthujjano"ti dvīhi padehi 4- ye te:-
         "duve puthujjanā vuttā buddhenādiccabandhunā
         andho puthujjano eko kalyāṇeko puthujjano"ti
  dve puthujjanā vuttā, tesu andhaputhujjano vutto hotīti veditabbo.
      Ariyānaṁ adassāvītiādīsu ariyāti ārakattā kilesehi, anaye na iriyanato.
  Aye ca iriyanato, sadevakena ca lokena araṇīyato buddhā ca paccekabuddhā
  ca buddhasāvakā ca vuccanti, buddhā eva vā idha ariyā. Yathāha:- "sadevake
  bhikkhave loke .pe. Tathāgato ariyoti vuccatī"ti 5-. Sappurisāti ettha pana

  *  *  *  *  *  *
  Footnote: 1 Sī. nānāgatīhi 2 Sī. ajjhopannā
  3 khuṃahā. 29/430/298 (syā) 4 i. pakārehi 5 saṁṃahā. 19/1098/380
-------------------------------------------------
[page 059]
  Paccekabuddhā tathāgatasāvakā ca "sappurisā"ti veditabbā. Te hi lokuttaraguṇayogena
  sobhanā purisāti sappurisā. Sabbeyeva vā ete dvedhāpi vuttā. Buddhāpi
  hi ariyā ca sappurisā ca paccekabuddhā buddhasāvakāpi. Yathāha:-
                  "yo ve kataññū katavedi dhīro
                  kalyāṇamitto daḷhabhatti ca hoti
                  dukkhitassa sakkacca karoti kiccaṁ
                  tathāvidhaṁ sappurisaṁ vadantī"ti 1-.
      Ettha hi "kataññū katavedi dhīro"ti paccekabuddho vutto, "kalyāṇamitato
  daḷhabhatti cā"ti buddhasāvako, "dukhitassa sakkacca karoti kiccan"ti
  sammāsambuddhoti. Idāni yo tesaṁ ariyānaṁ adassanasīlo, na ca dassane sādhukārī, so
  "ariyānaṁ adassāvī"ti veditabbo. So ca cakkhunā adassāvī ñāṇena adassāvīti duvidho.
  Tesu ñāṇena adassāvī idhādhippeto. Maṁsacakkhunā hi dibbacakkhunā vā ariyā
  diṭṭhāpi adiṭṭhāva honti tesaṁ cakkhūnaṁ vaṇṇamattagahaṇato na ariyabhāvagocarato.
  Soṇasiṅgālādayopi hi cakkhunā ariye passanti, na ca te ariyānaṁ dassāvino,
  tasmā cakkhunā dassanaṁ na dassanaṁ, ñāṇena dassanameva dassanaṁ. Yathāha:-
  "kiṁ te vakkali iminā pūtikāyena diṭṭhena, yo kho vakkali dhammaṁ passati, so
  maṁ passatī"ti 2-. Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ
  apassanto ariyādhigatañca dhammaṁ anadhigacchanto ariyakaradhammānaṁ ariyabhāvassa ca
  adiṭṭhattā "ariyānaṁ adassāvī"ti veditabbo.
      Ariyadhammassa akovidoti satipaṭṭhānādibhede ariyadhamme akusalo. Ariyadhamme
  avinītoti ettha pana:-

  *  *  *  *  *  *
  Footnote: 1 khu.jā. 27/78/436 2 saṁ.kha. 17/87/96
-------------------------------------------------
[page 060]
         Duvidho vinayo nāma ekamekettha pañcadhā
         abhāvato tassa ayaṁ "avinīto"ti vuccati.
  Ayaṁ hi saṁvaravinayo pahānavinayoti duvidho vinayo. Ettha ca duvidhepi vinaye ekameko
  vinayo pañcadhā bhijjati. Saṁvaravinayopi hi sīlasaṁvaro satisaṁvaro ñāṇasaṁvaro
  khantisaṁvaro vīriyasaṁvaroti pañcavidho. Pahānavinayopi tadaṅgappahānaṁ vikkhambhanappahānaṁ
  samucchedappahānaṁ paṭippassaddhippahānaṁ nissaraṇappahānanti pañcavidho.
      Tattha "iminā pātimokkhasaṁvarena upeto hoti samupeto"ti 1- ayaṁ sīlasaṁvaro.
  "rakkhati Cakkhundriyaṁ cakkhundriye saṁvaraṁ āpajjatī"ti 2- ayaṁ satisaṁvaro.
         "yāni Sotāni lokasmiṁ (ajitāti bhagavā) sati tesaṁ nivāraṇaṁ
         sotānaṁ saṁvaraṁ brūmi paññāyete pidhīyare"ti 3-
  ayaṁ ñāṇasaṁvaro. "khamo Hoti sītassa uṇhassā"ti 4- ayaṁ khantisaṁvaro. "uppannaṁ
  Kāmavitakkaṁ nādhivāsetī"ti 5- ayaṁ vīriyasaṁvaro. Sabbopi cāyaṁ saṁvaro yathāsakaṁ
  saṁvaritabbānaṁ vinetabbānañca kāyaduccaritādīnaṁ saṁvaraṇato "saṁvaro "vinayanato
  "vinayo"ti vuccati. Evaṁ tāva saṁvaravinayo pañcadhā bhijjatīti veditabbo.
      Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokena
  viya tamassa tena tena vipassanāñāṇena tassa tassa anatthassa 6- pahānaṁ,
  seyyathidaṁ:- "nāmarūpavavatthānena sakkāyadiṭṭhiyā, paccayapariggahena
  ahetuvisamahetudiṭṭhīnaṁ, kaṅkhāvitaraṇena kathaṁkathībhāvassa, kalāpasammasanena "ahaṁ mamā"ti
  gāhassa, maggāmaggavavatthānena amagge maggasaññāya, udayadassanena ucchedadiṭṭhiyā,
  vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena

  *  *  *  *  *  *
  Footnote: 1 abhi.vi. 35/511/296 2 dī.Sī. 9/213/70, Maṃū. 12/297/259, aṅṭika. 20/16/108
  3 khu.su. 25/1042/532 4 Maṃū. 12/24,26/14,15 5 Maṃū. 12/26/15 6 Sī. aṅgassa
-------------------------------------------------
[page 061]
  Assādasaññāya, nibbidānupassanena abhiratisaññāya, muñcitukamyatāñāṇena
  amuñcitukamyatāya, upekkhāñāṇena anupekkhāya, anulomañāṇena dhammaṭṭhitiyaṁ
  nibbāne ca paṭilomabhāvassa, gotrabhunā saṅkhāranimittaggāhassa pahānaṁ, etaṁ
  tadaṅgappahānaṁ nāMa.
      Yaṁ pana upacārappanābhedena samādhinā pavattibhāvanivāraṇato ghaṭappahārena
  viya udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ. Idaṁ vikkhambhanappahānaṁ
  nāMa. Yaṁ catunnaṁ ariyamaggānaṁ bhāvitattā taṁtaṁmaggavato attano santāne
  "diṭṭhigatānaṁ pahānāyā"tiādinā 1- nayena vuttassa samudayapakkhikassa kilesaggaṇassa
  accantāppavattibhāvena pahānaṁ, idaṁ samucchedappahānaṁ nāMa. Yaṁ pana phalakkhaṇe
  paṭippassaddhattaṁ kilesānaṁ, idaṁ paṭippassaddhippahānaṁ nāMa. Yaṁ
  sabbasaṅkhatanissaṭattā 2- pahīnasabbasaṅkhataṁ nibbānaṁ, idaṁ nissaraṇappahānaṁ nāMa.
  Sabbampi cetaṁ pahānaṁ yasmā cāgaṭṭhena pahānaṁ, vinayaṭṭhena vinayo, tasmā "pahānavinayo"ti
  vuccati. Taṁtaṁpahānavato vā tassa tassa vinayassa sambhavatopetaṁ "pahānavinayo"ti
  vuccati evaṁ pahānavinayopi pañcadhā bhijjatīti veditabbo.
      Evamayaṁ saṅkhepato duvidho, pabhedo ca dasavidho vinayo bhinnasaṁvarattā
  pahātabbassa ca appahīnattā yasmā etassa assutavato puthujjanassa natthi, tasmā
  abhāvato tassa ayaṁ "avinīto"ti vuccatīti. Esa nayo sappurisānaṁ adassāvī
  sappurisadhammassa akovido sappurisadhamme avinītoti etthāpi. Ninnānākāraṇañhi
  etaṁ atthato. Yathāha:- "yeva te ariyā, teva te. Sappurisā. Yeva te sappurisā,
  teva te ariyā. Yova so ariyānaṁ dhammo. Sova so sappurisānaṁ dhammo. Yova
  so sappurisānaṁ dhammo, sova so ariyānaṁ dhammo. Yeva te ariyavinayā, teva

  *  *  *  *  *  *
  Footnote: 1 abhi.saṁ. 34/277/84, abhi.vi. 35/634/325 2 ka. sabbasaṅkhatassaṭattā
-------------------------------------------------
[page 062]
  Te sappurisavinayā. Yeva te sappurisavinayā. Teva te ariyavinayā. Ariyeti vā
  sappuriseti vā, ariyadhammeti vā sappurisadhammeti vā, ariyavinayeti vā
  sappurisavinayeti vā esese eke ekaṭṭhe 1- same samabhāge tajjāte taññevā"ti.
      Kasmā pana thero attānudiṭṭhiyā katamehi vīsatiyā ākārehi abhiniveso
  hotīti pucchitvā taṁ avissajjetvāva "idha assutavā puthujjano"ti evaṁ puthujjanaṁ
  niddisīti? puggalādhiṭṭhānāya desanāya taṁ atthaṁ āvikātuṁ paṭhamaṁ puthujjanaṁ
  niddisīti veditabbaṁ.
      [131] Evaṁ puthujjanaṁ niddisitvā idāni abhinivesuddesaṁ dassento rūpaṁ
  attato samanupassatītiādimāha. Tattha rūpaṁ attato samanupassatīti rūpakkhandhaṁ
  kasiṇarūpañca "attā"ti diṭṭhipassanāya samanupassati. Niddese panassa rūpakkhandhe
  abhiniveso pañcakkhandhādhikārattā pākaṭoti taṁ avatvā kasiṇarūpameva "rūpan"ti
  sāmaññavasena vuttanti veditabbaṁ. Rūpavantaṁ vā attānanti arūpaṁ "attā"ti
  gahetvā taṁ attānaṁ rūpavantaṁ samanupassati. Attani vā rūpanti arūpameva
  "attā"ti gahetvā tasmiṁ attani rūpaṁ samanupassati. Rūpasmiṁ vā attānanti arūpameva
  "attā"ti gahetvā taṁ attānaṁ rūpasmiṁ samanupassati.
      Tattha rūpaṁ attato samanupassatīti suddharūpameva "attā"ti kathitaṁ. Rūpavantaṁ
  vā attānaṁ, attani vā rūpaṁ, rūpasmiṁ vā attānaṁ, vedanaṁ attato samanupassati,
  saññaṁ, saṅkhāre, viññāṇaṁ attato samanupassatīti imesu sattasu ṭhānesu arūpaṁ
  "attā"ti kathitaṁ. Vedanāvantaṁ vā attānaṁ, attani vā vedanaṁ, vedanāya vā
  attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu
  rūpārūpamissako attā kathito. Tā pana vīsatipi diṭṭhiyo maggāvaraṇā, na saggāvaraṇā,
  sotāpattimaggavajjhā.

  *  *  *  *  *  *
  Footnote: 1 i. esese ekekaṭṭhe
-------------------------------------------------
[page 063]
      Idāni taṁ niddisanto kathaṁ rūpantiādimāha. Tattha paṭhavīkasiṇanti paṭhavīmaṇḍalaṁ
  nissāya 1- uppāditaṁ paṭibhāganimittasaṅkhātaṁ sakalapharaṇavasena paṭhavīkasiṇaṁ. Ahanti
  attānameva sandhāya gaṇhāti. Attanti attānaṁ. Advayanti ekameva.
  Telappadīpassāti telayuttassa padīpassa. Jhāyatoti jalato. Yā acci, so vaṇṇotiādi
  acciṁ muñcitvā vaṇṇassa abhāvato vuttaṁ. Yā ca diṭṭhi yañca vatthūti
  tadubhayaṁ ekato katvā rūpavatthukā attānudiṭṭhi vuccatīti attho.
      Āpokasiṇādīni āpādīni nissāya 2- uppāditakasiṇanimittāneva.
  Paricchinnākāsakasiṇaṁ pana rūpajjhānassa ārammaṇaṁ hontampi ākāsakasiṇanti vuccamāne
  arūpajjhānārammaṇena kasiṇugghāṭimākāsena saṅkiṇṇaṁ hotīti na gahitanti
  veditabbaṁ. Rūpādhikārattā viññāṇakasiṇaṁ na gahetabbamevāti.
      Idhekacco vedanaṁ saññaṁ saṅkhāre viññāṇaṁ attato samanupassatīti
  cattāro khandhe abhinditvā ekato gahaṇavasena vuttaṁ. So hi cittacetasikānaṁ
  visuṁ visuṁ karaṇe asamatthattā sabbe ekato katvā "attā"ti gaṇhāti. Iminā
  rūpena rūpavāti ettha sarīrarūpampi kasiṇarūpampi labbhati. Chāyāsampannoti chāyāya
  sampanno aviraḷo 3-. Tamenāti ettha enasaddo nipātamattaṁ, tametanti 4- vā
  attho. Chāyāvāti vijjamānacchāyo. Rūpaṁ attāti aggahitepi rūpaṁ amuñcitvā
  diṭṭhiyā uppannattā rūpavatthukāti vuttaṁ.
      Attani rūpaṁ samanupassatīti sarīrarūpassa kasiṇarūpassa ca cittanissitattā tasmiṁ
  arūpasamudāye attani taṁ rūpaṁ samanupassati. Ayaṁ gandhoti ghāyitagandhaṁ āha. Imasmiṁ
  puppheti pupphanissitattā gandhassa evamāha.

  *  *  *  *  *  *
  Footnote: 1 Sī. pathavīmaṇḍalaṁ, taṁ nissāya 2 i. ālokakasiṇādīni nissāya
  3 Sī.,i. aviruḷo 4 Sī. tanti
-------------------------------------------------
[page 064]
      Rūpasmiṁ attānaṁ samanupassatīti yattha rūpaṁ gacchati, tattha cittaṁ gacchati.
  Tasmā rūpanissitaṁ cittaṁ gahetvā taṁ arūpasamudāyaṁ attānaṁ tasmiṁ rūpe samanupassati.
  Oḷārikattā rūpassa oḷārikādhāraṁ karaṇḍakamāha.
      [132] Idhekacco cakkhusamphassajaṁ vedanantiādīsu visuṁ visuṁ vedanāya
  diṭṭhiggahaṇe asatipi vedanāti ekaggahaṇena gahite sabbāsaṁ vedanānaṁ antagodhattā
  visuṁ visuṁ gahitā eva hontīti visuṁ visuṁ yojanā katāti veditabbā. So hi
  anubhavanavasena vedanāya oḷārikattā vedanaṁyeva "attā"ti gaṇhāti. Saññaṁ saṅkhāre
  viññāṇaṁ rūpaṁ attato samanupassatīti saññādayo arūpadhamme rūpañca ekato
  katvā "attā"ti samanupassati. Ummattako viya hi puthujjano yathā yathā upaṭṭhāti,
  tathā tathā gaṇhāti.
      [133] Cakkhusamphassajaṁ saññantiādīsu sañjānanavasena saññāya pākaṭattā
  saññaṁ "attā"ti gaṇhāti. Sesaṁ vedanāya vuttanayena veditabbaṁ.
      [134] Cakkhusamphassajaṁ cetanantiādīsu saṅkhārakkhandhapariyāpannesu dhammesu
  cetanāya padhānattā pākaṭattā ca cetanā eva niddiṭṭhā. Tāya itarepi niddiṭṭhāva
  honti. So pana cetasikabhāvavasena pākaṭattā cetanaṁ "attā"ti gaṇhāti. Sesaṁ
  vuttanayameva.
      [135] Cakkhuviññāṇantiādīsu vijānanavasena cittassa pākaṭattā cittaṁ
  "attā"ti gaṇhāti. Sesametthāpi vuttanayameva.
                     Attānudiṭṭhiniddesavaṇṇanā niṭṭhitā.
                       --------------------
-------------------------------------------------
[page 065]
                       3. Micchādiṭṭhiniddesavaṇṇanā
      [136] Micchādiṭṭhi heṭṭhā vuttatthāyeva. Ayaṁ pana aparo nayo:- natthi
  dinnanti ucchedadiṭṭhikattā dānaphalaṁ paṭikkhipati. Natthi yiṭṭhanti ettha
  yiṭṭhanti khuddakayañño. Hutanti mahāyañño. Dvinnampi phalaṁ paṭikkhipati. Natthi
  sukatadukkaṭānaṁ kammānaṁ phalaṁ vipākoti dānaphalassa paṭikkhittattā sīlādīnaṁ
  puññakammānaṁ, pāṇātipātādīnaṁ pāpakammānaṁ phalaṁ paṭikkhipati. Natthi ayaṁ lokoti pure
  katena kammunā. Natthi paro lokoti idha katena kammunā. Natthi mātā,
  natthi pitāti tesu katakammānaṁ phalaṁ paṭikkhipati. Natthi sattā opapātikāti kammahetukaṁ
  upapattiṁ 1- paṭikkhipati. Natthi loke samaṇabrāhmaṇā .pe. Pavedentīti idhalokaparaloke
  passituṁ abhiññāpaṭilābhāya paṭipadaṁ paṭikkhipati. Idha pāḷiyaṁ pana natthi dinnanti
  vatthūti natthi dinnanti vuccamānaṁ dānaṁ, tassā diṭṭhiyā vatthūti attho.
  Evaṁvādo micchāti evaṁ natthi dinnanti vādo vacanaṁ micchā viparītoti attho.
                       4. Sakkāyadiṭṭhiniddesavaṇṇanā
      [137] Sakkāyadiṭṭhīti 2- pana attānudiṭṭhiyeva, aññattha āgatapariyāyavacana-
  dassanatthaṁ vuttāti veditabbā.
                       5. Sassatadiṭṭhiniddesavaṇṇanā
      [138] Sakkāyavatthukāya sassatadiṭṭhiyāti kammadhārayasamāso. Rūpavantaṁ vā
  attānantiādīnaṁ paṇṇarasannaṁ vacanānaṁ ante samanupassatīti sambandho kātabbo,
  pāṭho vā. Aññathā hi na ghaṭīyatīti. Evaṁ "rūpavantaṁ vā attānaṁ samanupassatī"ti
  ekameva dassetvā sesā cuddasa saṅkhittā.

  *  *  *  *  *  *
  Footnote: 1 ka. uppattiṁ 2 chaṂa. sakkāyadiṭṭhi
-------------------------------------------------
[page 066]
                       6. Ucchedadiṭṭhiniddesavaṇṇanā
      [139] Sakkāyavatthukāya ucchedadiṭṭhiyāti 1- evaṁ "rūpaṁ attato samanupassatī"ti
  ekameva dassetvā sesā catasso saṅkhittā.
                     7. Antaggāhikādiṭṭhiniddesavaṇṇanā
      [140] Antaggāhikāya diṭṭhiyā paṭhamavāre ākārapucchā. Dutiye ākāragahaṇaṁ.
  Tatiye ākāravissajjanaṁ. Tattha lokoti attā. So antoti aññamaññapaṭipakkhesu
  sassatucchedantesu sassataggāhe sassatanto, asassataggāhe ucchedanto. Parittaṁ
  okāsanti suppamattaṁ vā sarāvamattaṁ vā khuddakaṁ ṭhānaṁ. Nīlakato pharatīti nīlanti
  ārammaṇaṁ karoti. Ayaṁ lokoti attānaṁ sandhāya vuttaṁ. Parivaṭumoti samantato
  paricchedavā. Antasaññīti antavātisaññī. Anto assa atthīti antoti gahetabbaṁ.
  Yaṁ pharatīti yaṁ kasiṇarūpaṁ pharati. Taṁ vatthu ceva loko cāti taṁ kasiṇarūpaṁ ārammaṇañceva
  ālokiyaṭṭhena loko ca. Yena pharatīti yena cittena pharati. So attā ceva loko
  cāti attānamapekkhitvā pulliṅgaṁ kataṁ, taṁ cittaṁ attā ceva ālokanaṭṭhena loko
  cāti vuttaṁ hoti. Antavāti anto. Obhāsakato pharatīti ālokakasiṇavasena
  tejokasiṇavasena odātakasiṇavasena vā obhāsoti pharati. Nīlādīnaṁ pañcannaṁ
  pabhassarakasiṇānaṁyeva gahitattā paṭhavīāpovāyokasiṇavasena attābhiniveso na hotīti
  gahetabbaṁ.
      Vipulaṁ okāsanti khalamaṇḍalamattādivasena mahantaṁ ṭhānaṁ. Anantavāti
  vuddhānantavā. Apariyantoti vuddhāpariyanto. Anantasaññīti anantotisaññī. Taṁ
  jīvanti so jīvo. Liṅgavipallāso kato. Jīvoti ca attā eva. Rūpādīni pañcapi
  parivaṭumaṭṭhena sarīraṁ. Jīvaṁ na sarīranti attasaṅkhāto jīvo rūpasaṅkhātaṁ sarīraṁ na
  hoti. Esa nayo vedanādīsu. Tathāgatoti satto. Arahanti 2- eke. Paraṁ

  *  *  *  *  *  *
  Footnote: 1 chaṂa. ucchedadiṭṭhiyā 2 Sī. arahāti
-------------------------------------------------
[page 067]
  Maraṇāti maraṇato uddhaṁ, paraloketi attho. Rūpaṁ idheva maraṇadhammanti attano
  pākaṭakkhandhasīsena pañcakkhandhaggahaṇaṁ, taṁ imasmiṁyeva loke nassanapakatikanti attho.
  Sesakkhandhesupi eseva nayo. Kāyassa bhedāti khandhapañcakasaṅkhātassa kāyassa
  bhedato paraṁ. Iminā vacanena "paraṁ maraṇā"ti etassa uddesassa attho
  vutto. Hotipītiādīsu hotīti mūlapadaṁ. Catūsupi apisaddo samuccayattho. Tiṭṭhatīti
  sassatattā tiṭṭhati, na cavatīti attho. "hotī"ti Padassa vā atthavisesanatthaṁ
  "tiṭṭhatī"ti padaṁ vuttanti veditabbaṁ. Uppajjatīti aṇḍajajalābujayonipavesavasena
  uppajjati nāMa. Nibbattatīti saṁsedajaopapātikāyonipavesavasena nibbattati nāmāti
  atthayojanā veditabbā. Ucchijjatīti pabandhābhāvavasena. Vinassatīti bhaṅgavasena. Na hoti
  paraṁ maraṇāti purimapadānaṁ atthavivaraṇaṁ, cutito uddhaṁ na vijjatīti attho. Hoti ca
  na ca hotīti ekaccasassatikānaṁ diṭṭhi, ekena pariyāyena hoti, ekena pariyāyena
  na hotīti attho. Jīvabhāvena hoti, pubbajīvassa abhāvena na hotīti vuttaṁ hoti.
  Neva hoti na na hotīti amarāvikkhepikānaṁ diṭṭhi, hotīti ca neva hoti,
  na hotīti ca na hotīti attho. Anuvādabhayā musāvādabhayā ca mandattā momūhattā
  ca pubbavuttanayassa 1- paṭikkhepamattaṁ karoti. Imehi paññāsāya ākārehīti
  yathāvuttānaṁ dasannaṁ pañcakānaṁ vasena paññāsāya ākārehīti.
                      8. Pubbantānudiṭṭhiniddesavaṇṇanā
      [141] Pubbantāparantānudiṭṭhīsu sassataṁ vadantīti sassatavādā. Atha vā
  vadanti etenāti vādo, diṭṭhigatassetaṁ adhivacanaṁ. Sassatanti vādopi sassatayogena
  sassato, sassato vādo etesanti sassatavādā. Tathā ekaccaṁ sassatanti vādo
  ekaccasassato, so etesaṁ atthīti ekaccasassatikā. Tathā antavā, anantavā,
  antavā ca anantavā ca, nevantavā nānantavāti pavatto vādo antānanto,

  *  *  *  *  *  *
  Footnote: 1 Ma. pubbavuttadvayassa
-------------------------------------------------
[page 068]
  So etesaṁ atthīti antānantikā. Na maratīti amaRā. Kā sā? "evampi me
  no"tiādinā 1- nayena pariyantarahitassa diṭṭhigatikassa diṭṭhi ceva vācā ca. Vividho
  khepo vikkhepo, amarāya diṭṭhiyā, vācāya vā vikkhepo amarāvikkhepo, so etesaṁ
  atthīti amarāvikkhepikā. Aparo nayo:- amarā nāma macchajāti, sā
  ummujjananimujjanādivasena udake sandhāvamānā gahetuṁ na sakkā hoti, evamevaṁ ayampi
  vādo ito cito ca sandhāvati, gāhaṁ na upagacchatīti amarāvīkkhepoti vuccati,
  so etesaṁ atthīti amarāvikkhepikā. Adhiccasamuppannoti akāraṇasamuppanno attā
  ca loko cāti dassanaṁ adhiccasamuppannaṁ, taṁ etesaṁ atthīti adhiccasamuppannikā.
                      9. Aparantānudiṭṭhiniddesavaṇṇanā
      [142] Saññiṁ vadantīti saññīvādā. Asaññiṁ vadantīti asaññīvādā.
  Nevasaññīnāsaññiṁ vadantīti nevasaññīnāsaññīvādā. Atha vā saññīti pavatto
  vādo saññīvādo, so yesaṁ atthīti te saññīvādā, tathā asaññīvādā,
  nevasaññīnāsaññīvādā ca. Ucchedaṁ vadantīti ucchedavādā. Diṭṭhadhammoti
  paccakkhadhammo, tattha tattha paṭiladdhāttabhāvassetaṁ adhivacanaṁ. Diṭṭhadhamme nibbānaṁ
  diṭṭhadhammanibbānaṁ, imasmiṁyeva attabhāve dukkhavūpasamoti attho, taṁ vadantīti
  diṭṭhadhammanibbānavādā. Imasmiṁ panatthe vitthāriyamāne sāṭṭhakathaṁ sakalaṁ
  brahmajālasuttaṁ vattabbaṁ hoti. Evañca sati atipapañco hotīti na
  vitthārito. Tadatthikehi taṁ apekkhitvā gahetabbo.
                   10-12. Saññojanikādidiṭṭhiniddesavaṇṇanā
      [143] Yasmā saññojanikā diṭṭhi sabbadiṭṭhisādhāraṇā, tasmā tassā
  sabbadiṭṭhisaññojanattā sabbadiṭṭhisādhāraṇo attho niddiṭṭho. So heṭṭhā
  vuttadiṭṭhipariyuṭṭhānāneva veditabbo 2-.

  *  *  *  *  *  *
  Footnote: 1 dī.Sī. 9/61/26 2 chaṂa. veditabboti padaṁ natthi
-------------------------------------------------
[page 069]
      [144] Mānavinibandhadiṭṭhīsu cakkhu ahanti abhinivesaparāmāsoti mānapubbako
  abhinivesaparāmāso. Na hi diṭṭhi mānasampayuttā hoti. Teneva ca mānavinibandhāti
  vuttaṁ, mānapaṭibandhā mānamūlakāti attho.
      [145] Cakkhuṁ mamanti abhinivesaparāmāsoti etthāpi eseva nayo, ettha
  pana "mamā"ti anunāsikāgamo veditabbo. "ahan"ti Mānavinibandhāya rūpādīnipi
  ajjhattikāneva. Na hi kasiṇarūpaṁ vinā bāhirāni "ahan"ti gaṇhāti. "maman"ti
  Mānavinibandhāya pana bāhirānipi labbhanti. Bāhirānipi hi "maman"ti gaṇhāti.
  Yasmā pana dukkhā vedanā aniṭṭhattā mānavatthu na hoti, tasmā cha vedanā
  tāsaṁ mūlapaccayā cha phassā ca na gahitā. Saññādayo pana idha pacchinnattā
  na gahitāti veditabbā.
                   13. Attavādapaṭisaṁyuttadiṭṭhiniddesavaṇṇanā
      [146] Attavādapaṭisaṁyuttā diṭṭhi attānudiṭṭhiyeva. Attāti vādena
  paṭisaṁyuttattā puna evaṁ vuttā.
                   14. Lokavādapaṭisaṁyuttadiṭṭhiniddesavaṇṇanā
      [147] Attā ca loko cāti so eva attā ca ālokanaṭṭhena loko
  cāti attho. Sassatoti sassatavādānaṁ diṭṭhi. Asassatoti ucchedavādānaṁ. Sassato
  ca asassato cāti ekaccasassatikānaṁ. Neva sassato nāsassatoti
  amarāvikkhepikānaṁ. Antavāti parittakasiṇalābhīnaṁ takkikānañca nigaṇṭhājīvikānañca. Atha
  vā ucchedavādino "satto jātiyā pubbantavā, maraṇena aparantavā"ti vadanti.
  Adhiccasamuppannikā "satto jātiyā pubbantavā"ti vadanti. Anantavāti
  appamāṇakasiṇalābhīnaṁ. Sassatavādino pana "pubbantāparantā natthi, tena
-------------------------------------------------
[page 070]
  Anantavā"ti vadanti. Adhiccasamuppannikā "aparantena anantavā"ti vadanti. Antavā
  ca anantavā cāti uddhamadho avaḍḍhitvā tiriyaṁ vaḍḍhitakasiṇānaṁ. Neva antavā
  na anantavāti amarāvikkhepikānaṁ 1-.
                       ---------------------
                     15-16. Bhavavibhavadiṭṭhiniddesavaṇṇanā
      [148] Bhavavibhavadiṭṭhīnaṁ yathāvuttadiṭṭhito visuṁ abhinivesābhāvato visuṁ niddesaṁ
  akatvā yathāvuttadiṭṭhīnaṁyeva vasena "olīyanaṁ atidhāvanan"ti ekekaṁ ākāraṁ niddisituṁ
  pucchaṁ akatvā ca olīyanābhiniveso bhavadiṭṭhi, atidhāvanābhiniveso vibhavadiṭṭhīti āha.
  Tattha "bhavanirodhāya dhamme desiyamāne cittaṁ na pakkhandatī"ti 2-
  vuttaolīyanābhiniveso 3-, sassatasaññāya nibbānato saṅkocanābhinivesoti attho.
  "bhaveneva Kho paneke aṭṭīyamānā harāyamānā jigucchamānā vibhavaṁ abhinandantī"ti 2-
  vuttātidhāvanābhiniveso 3-, ucchedasaññāya nirodhagāminipaṭipadātikkamanābhinivesoti
  attho.
      Idāni tāva bhavavibhavadiṭṭhiyo sabbadiṭṭhīsu yojetvā dassetuṁ
  assādadiṭṭhiyātiādimāha. Tattha yasmā assādadiṭṭhikā sassataṁ vā ucchedaṁ vā
  nissāya "natthi kāmesu doso"ti gaṇhanti, tasmā pañcattiṁsākārāpi assādadiṭṭhiyo
  siyā bhavadiṭṭhiyo, siyā vibhavadiṭṭhiyoti vuttā. Tattha yasmā ekekāpi diṭṭhiyo
  sassataggāhavasena bhavadiṭṭhiyo bhaveyyuṁ, ucchedaggāhavasena vibhavadiṭṭhiyo bhaveyyunti
  attho. Attānudiṭṭhiyā rūpaṁ attato samanupassati, vedanaṁ, saññaṁ, saṅkhāre, viññāṇaṁ
  attato samanupassatīti pañcasu rūpādito attano anaññattā tesu ucchinnesu
  attā ucchinnoti gahaṇato pañca vibhavadiṭṭhiyoti vuttaṁ. Sesesu pañcadasasu

  *  *  *  *  *  *
  Footnote: 1 Sī. nevantavānānantavāti amarāvikkhepikānaṁ etaṁ 2 khu.iti. 25/49/270 3 Sī.
  vuttaṁ
-------------------------------------------------
[page 071]
  Ṭhānesu rūpādito attano aññattā tesu ucchinnesupi "attā sassato"ti
  gahaṇato paṇṇarasa bhavadiṭṭhiyoti vuttaṁ.
      Micchādiṭṭhiyā "sabbāva tā vibhavadiṭṭhiyo"ti. Ucchedavasena pavattattā
  antavānantavādiṭṭhīsu parittārammaṇāppamāṇārammaṇajjhānalābhino dibbacakkhunā 1-
  rūpadhātuyā cavitvā satte aññattha uppanne passitvā bhavadiṭṭhiṁ apassitvā
  vibhavadiṭṭhiṁ gaṇhanti. Tasmā tattha siyā bhavadiṭṭhiyo, siyā vibhavadiṭṭhiyoti vuttaṁ.
  Hoti ca na ca hotīti ettha hoti cāti bhavadiṭṭhi, na ca hotīti vibhavadiṭṭhi.
  Neva hoti na na hotīti ettha neva hotīti vibhavadiṭṭhi. Na na hotīti bhavadiṭṭhi.
  Tasmā tattha "siyā"ti vuttaṁ.
      Pubbantānudiṭṭhiyā ekaccasassatikā sassatañca paññapenti, asassatañca
  paññapenti. Tasmā sā bhavadiṭṭhi ca vibhavadiṭṭhi ca hoti. Cattāro antānantikā
  antānantaṁ attānaṁ paññapenti. Tasmā sā attānudiṭṭhisadisā bhavadiṭṭhi
  ca vibhavadiṭṭhi ca. Cattāro amarāvikkhepikā bhavadiṭṭhiṁ vā vibhavadiṭṭhiṁ vā nissāya
  vācāvikkhepaṁ āpajjanti, avasesā pana bhavadiṭṭhiyova. Tasmā te te sandhāya
  "siyā"ti vuttaṁ. Aparantānudiṭṭhiyā satta ucchedavādā vibhavadiṭṭhiyo, avasesā
  bhavadiṭṭhiyo. Tasmā te te sandhāya "siyā"ti vuttaṁ. Saññojanikadiṭṭhiyā sabbadiṭṭhīnaṁ
  vasena "siyā"ti vuttaṁ. Ahanti mānavinibandhāya diṭṭhiyā cakkhādīnaṁ ahanti gahitattā
  tesaṁ vināse attā vinaṭṭho hotīti sabbāva tā vibhavadiṭṭhiyoti vuttaṁ.
  Attānudiṭṭhiyo viya mamanti mānavinibandhāya diṭṭhiyā cakkhādito attano aññattā
  tesaṁ vināsepi attā na vinassatīti sabbāva tā diṭṭhiyoti vuttaṁ.
  Lokavādapaṭisaṁyuttāya diṭṭhiyā "sassato attā ca loko cā"tiādinā 2- nayena
  vuttattā bhavavibhavadiṭṭhi

  *  *  *  *  *  *
  Footnote: 1 Sī. dibbacakkhukā 2 khu.paṭi. 31/147/167
-------------------------------------------------
[page 072]
  Pākaṭāyeva. Ettāvatā assādadiṭṭhādikā vibhavadiṭṭhipariyosānā soḷasa diṭṭhiyo
  tīṇi satañca diṭṭhābhinivesā niddiṭṭhā honti. Attānudiṭṭhi ca sakkāyadiṭṭhi ca
  attavādapaṭisaññuttā diṭṭhi ca atthato ekā pariyāyena tividhā vuttā. Saññojanikā
  pana diṭṭhi avatthābhedena sabbāpi diṭṭhiyo honti.
      Idāni sabbāva tā diṭṭhiyo assādadiṭṭhiyotiādi aññena pariyāyena
  yathāyogaṁ diṭṭhisaṁsandanā. Tattha sabbāva tā diṭṭhiyoti yathāvuttā anavasesā
  diṭṭhiyo. Diṭṭhirāgarattattā taṇhāssādanissitattā ca assādadiṭṭhiyo,
  attasinehānugatattā attānudiṭṭhiyo, viparītadassanattā micchādiṭṭhiyo,
  khandhavatthukattā sakkāyadiṭṭhiyo, ekekassa antassa gahitattā antaggāhikā
  diṭṭhiyo, anatthasaṁyojanikattā 1- saṁyojanikā diṭṭhiyo, attavādena yuttattā
  attavādapaṭisaṁyuttā diṭṭhiyoti imā satta diṭṭhiyo sabbadiṭṭhisaṅgāhikā, sesā pana
  navadiṭṭhiyo na sabbadiṭṭhisaṅgāhikā.
      Idāni vitthārato vuttā sabbāva tā diṭṭhiyo dvīsuyeva diṭṭhīsu saṅkhipitvā
  sattānaṁ diṭṭhidvayanissayaṁ dassento bhavañca diṭṭhintigāthamāha. Sabbāpi hi tā
  diṭṭhiyo bhavadiṭṭhī vā honti vibhavadiṭṭhī vā. Bhavañca diṭṭhiṁ vibhavañca diṭṭhinti
  ettha pana casaddo diṭṭhameva samuccinoti, na nissayaṁ na hi eko
  bhavavibhavadiṭṭhidvayaṁ nissayati. Yathāha:- "iti bhavadiṭṭhisannissitā vā sattā honti
  vibhavadiṭṭhisannissitā vā"ti 2-. Takkikāti takkena vadantīti takkikā. Te hi
  diṭṭhigatikā sabhāvapaṭivedhapaññāya abhāvā kevalaṁ takkena vattanti. Yepi ca jhānalābhino
  abhiññālābhino vā diṭṭhiṁ gaṇhanti, tepi takketvā gahaṇato takkikā eva.
  Nissitā seti nissitāti attho. Ekameva padaṁ "se"ti nipātamattaṁ vā. Tesaṁ

  *  *  *  *  *  *
  Footnote: 1 i. anattasaṁyojanikattā 2 khu.paṭi. 31/113/127
-------------------------------------------------
[page 073]
  Nirodhamhi na ha'tthi ñāṇanti diṭṭhinissayassa kāraṇavacanametaṁ. Sakkāyadiṭṭhinirodhe
  nibbāne yasmā tesaṁ ñāṇaṁ natthi, tasmā etaṁ diṭṭhidvayaṁ nissitāti attho.
  "na Hi atthi ñāṇan"ti ettha hikāro kāraṇopadese nipāto. Yatthāyaṁ loko
  viparītasaññīti yattha sukhe nirodhamhi ayaṁ sadevako loko "dukkha"miti viparītasaññī
  hoti, tasmiṁ nirodhamhi na ha'tthi ñāṇanti sambandho. Dukkhamiti viparītasaññitāya
  idaṁ vuttaṁ:-
              "rūpā saddā rasā gandhā phassā dhammā ca kevalā
              iṭṭhā kantā manāpā ca yāvatat'thīti vuccati.
              Sadevakassa lokassa ete vo sukhasammatā
              yattha cete nirujjhanti taṁ nesaṁ dukkhasammataṁ.
              Sukhanti diṭṭhamariyehi sakkāyassu'parodhanaṁ
              paccanīkamidaṁ hoti sabbalokena passataṁ.
              Yaṁ pare sukhato āhu tadariyā āhu dukkhato
              yaṁ pare dukkhato āhu tadariyā sukhato vidū.
              Passa dhammaṁ durājānaṁ sampamūḷhettha'viddasu 1-
              nivutānaṁ tamo hoti andhakāro apassataṁ.
              Satañca vivaṭaṁ hoti āloko passatāmiva 2-
              santike na vijānanti magā dhammassa'kovidā.
              Bhavarāgaparetehi bhavasotānusāribhi
              māradheyyānupannehi nāyaṁ dhammo susambudho.

  *  *  *  *  *  *
  Footnote: 1 Sī. sammūḷhettha aviddasu 2 Sī. passatāmidha
-------------------------------------------------
[page 074]
              Ko nu aññatra ariyebhi padaṁ sambuddhumarahati
              yaṁ padaṁ sammadaññāya parinibbanti anāsavā"ti 1-.
      [149] Idāni sabbāsaṁ diṭṭhīnaṁ diṭṭhidvayabhāvaṁ diṭṭhisamugghātañca sammādiṭṭhiṁ
  suttato dassetukāmo dvīhi bhikkhaveti suttaṁ āhari. Tattha devāti brahmānopi
  vuccanti. Olīyantīti saṅkucanti. Atidhāvantīti atikkamitvā gacchanti.
  Cakkhumantoti paññavanto. Casaddo atirekattho. Bhavārāmāti bhavo ārāmo abhiramaṭṭhānaṁ
  etesanti bhavārāmā. Bhavaratāti bhave abhiratā. Bhavasammuditāti bhavena santuṭṭhā.
  Desiyamāneti tathāgatena vā tathāgatasāvakena vā desiyamāne. Na pakkhandatīti
  dhammadesanaṁ vā bhavanirodhaṁ vā na pavisati. Na pasīdatīti tattha pasādaṁ na pāpuṇāti.
  Na santiṭṭhatīti tattha na patiṭṭhāti. Nādhimuccatīti tattha ghanabhāvaṁ na pāpuṇāti
  ettāvatā sassatadiṭṭhi vuttā.
      Aṭṭīyamānāti dukkhaṁ pāpuṇamānā. Harāyamānāti lajjaṁ pāpuṇamānā.
  Jigucchamānāti jigucchaṁ pāpuṇamānā. Vibhavaṁ abhinandantīti ucchedaṁ paṭicca
  tussanti, ucchedaṁ patthayantīti vā attho. Kirāti anussavanatthe nipāto. Bhoti
  ālapanametaṁ 2-. Santanti nibbutaṁ. Paṇītanti dukkhabhāvato paṇītaṁ, padhānabhāvaṁ nītanti
  vā paṇītaṁ. Yāthāvanti yathāsabhāvaṁ. Ettāvatā ucchedadiṭṭhi vuttā.
      Idhāti imasmiṁ sāsane. Bhūtanti hetuto sañjātaṁ khandhapañcakasaṅkhātaṁ
  dukkhaṁ. Bhūtato passatīti idaṁ bhūtaṁ dukkhanti passati. Nibbidāyāti vipassanatthāya.
  Virāgāyāti ariyamaggatthāya. Nirodhāyāti nibbānatthāya. Paṭipanno hotīti
  tadanurūpaṁ paṭipadaṁ paṭipanno hoti. Evaṁ passantīti iminā pakārena pubbabhāge

  *  *  *  *  *  *
  Footnote: 1 saṁ.saḷā. 18/136/120, khu.su. 25/765-772/484-5 2 Sī. ālapanamattaṁ
-------------------------------------------------
[page 075]
  Lokiyañāṇena, paṭivedhakāle lokuttarañāṇena passanti. Ettāvatā sammādiṭṭhi
  vuttā.
      Idāni dvīhi gāthāhi tassā sammādiṭṭhiyā ānisaṁsaṁ dasseti. Tattha
  yo bhūtaṁ bhūtato disvāti dukkhaṁ pariññābhisamayena abhisametvāti attho. Bhūtassa
  ca atikkamanti nirodhaṁ sacchikiriyābhisamayena abhisametvāti attho. Yathābhūte'-
  dhimuccatīti maggabhāvanābhisamayavasena yathāsabhāve nirodhe "etaṁ santaṁ, etaṁ paṇītan"ti
  adhimuccati. Bhavataṇhā parikkhayāti samudayassa pahānenāti attho. Asatipi cettha
  saccānaṁ nānābhisamayatte "disvā"ti pubbakālikavacanaṁ saddhiṁ pubbabhāgapaṭipadāya
  vohāravasena vuttanti veditabbaṁ. Na hi pubbaṁ passitvā pacchā adhimuccati.
  Catusaccābhisamayo samānakālameva hoti. Samānakālepi vā pubbakālikāni padāni bhavantīti
  na doso. Sa veti ekaṁsena so arahaṁ. Bhūtapariññātoti dukkhaṁ pariññātavā.
  Vītataṇhoti vigatataṇho. Bhavābhaveti khuddake ca mahante ca bhave. Vuddhiatthepi
  hi akārassa sambhavato abhavoti mahābhavo. So pana khuddakamahantabhāvo
  upādāyupādāya veditabbo. Atha vā bhaveti sassate. Abhaveti ucchede. Tadubhayepi
  diṭṭhirāgābhāvena vītataṇho. Bhūtassa vibhavāti vaṭṭadukkhassa samucchedā. Nāgacchati
  punabbhavanti arahato parinibbānaṁ vuttaṁ.
      [150] Tayo puggalātiādi micchādiṭṭhikagarahaṇatthaṁ sammādiṭṭhikapasaṁsanatthaṁ
  vuttaṁ. Tattha virūpabhāvaṁ pannā gatā diṭṭhi etesanti vipannadiṭṭhī. Sundarabhāvaṁ
  pannā gatā diṭṭhi etesanti sampannadiṭṭhī. Titthiyoti titthaṁ vuccati diṭṭhi, taṁ
  paṭipannattā titthe sādhu, titthaṁ yassa atthīti vā titthiyo. Ito bahiddhā
  pabbajjūpagato. Titthiyasāvakoti tesaṁ diṭṭhānugatimāpanno gahaṭṭho. Yo ca
  micchādiṭṭhikoti tadubhayabhāvaṁ anupagantvā yāya kāyaci diṭṭhiyā micchādiṭṭhiko.
-------------------------------------------------
[page 076]
      Tathāgatoti sammāsambuddho. Paccekabuddhopi ettheva saṅgahito.
  Tathāgatasāvakoti maggappatto phalappatto ca. Yo ca sammādiṭṭhikoti tadubhayavinimutto
  lokiyasammādiṭṭhiyā sammādiṭṭhiko.
      Gāthāsu kodhanoti yo abhiṇhaṁ kujjhati, so. Upanāhīti tameva kodhaṁ
  vaḍḍhetvā upanandhanasīlo. Pāpamakkhīti lāmakabhūtamakkhavā. Māyāvīti
  katapāpapaṭicchādanavā. Vasaloti hīnajacco. Visuddhoti ñāṇadassanavisudadhiyā visuddho.
  Suddhataṁ gatoti maggaphalasaṅkhātaṁ suddhabhāvaṁ gato. Medhāvīti paññavā. Imāya gāthāya
  lokuttarasammādiṭṭhisampanno eva thomito.
      Vipannadiṭṭhiyo sampannadiṭṭhiyoti puggalavohāraṁ pahāya dhammameva garahanto
  thomento ca āha. Etaṁ mamāti taṇhāmaññanavasena diṭṭhi. Esohamasmīti
  mānamaññanamūlikā diṭṭhi. Eso me attāti diṭṭhimaññanameva.
      Etaṁ mamāti kā diṭṭhītiādīhi tissannaṁ vipannadiṭṭhīnaṁ vibhāgañca gaṇanañca
  kālasaṅgahañca pucchitvā vissajjanaṁ kataṁ. Tattha kā diṭṭhīti anekāsu diṭṭhīsu katamā
  diṭṭhīti attho. Katamantānuggahitāti pubbantāparantasaṅkhātakāladvaye katamena
  kālena anuggahitā. Anubaddhāti attho. Yasmā "etaṁ mamā"ti parāmasanto "etaṁ
  mama ahosi, evaṁ mama ahosi, ettakaṁ mama ahosī"ti atītaṁ vatthuṁ apadisitvā
  parāmasati, tasmā pubbantānudiṭṭhi hoti. Pubbantānuggahitā ca tā diṭṭhiyo
  honti. Yasmā "esohamasmī"ti parāmasanto "imināhaṁ sīlena vā vatena vā
  tapena vā brahmacariyena vā esosmi visujjhissāmī"ti anāgataphalaṁ upādāya
  parāmasati, tasmā aparantānudiṭṭhi hoti. Aparantānuggahitā ca tā diṭṭhiyo
  honti. Yasmā "eso me attā"ti parāmasanto atītānāgataṁ upādinnasantatiṁ
  upādāya "eso me attā"ti parāmasati, sakkāyadiṭṭhivasena ca parāmasati, tasmā
-------------------------------------------------
[page 077]
  Sakkāyadiṭṭhi hoti, pubbantāparantānuggahitā ca tā diṭṭhiyo honti. Yasmā pana
  sakkāyadiṭṭhippamukhāyeva dvāsaṭṭhi diṭṭhiyo honti, sakkāyadiṭṭhisamugghāteneva ca
  dvāsaṭṭhi diṭṭhiyo samugghātaṁ gacchanti, tasmā sakkāyadiṭṭhippamukhena dvāsaṭṭhi
  diṭṭhigatānīti vuttā, sakkāyadiṭṭhippamukhena sakkāyadiṭṭhidvārena dvāsaṭṭhi
  diṭṭhigatāni hontīti attho. Sakkāyadiṭṭhippamukhānīti pāṭho sundarataro.
  Sakkāyadiṭṭhi pamukhā ādi etesanti sakkāyadiṭṭhippamukhāni. Kāni tāni?
  Dvāsaṭṭhi diṭṭhigatāni.
      "kā Diṭṭhī"ti pucchāya vīsativatthukā attānudiṭṭhi, vīsativatthukā
  sakkāyadiṭṭhīti vissajjanaṁ. "kati Diṭṭhiyo"ti pucchāya sakkāyadiṭṭhippamukhāni
  dvāsaṭṭhi diṭṭhagatānīti vissajjanaṁ. Sāyeva pana sakkāyadiṭṭhi "eso mama attā"ti
  vacanasāmaññena attānudiṭṭhīti vuttā. Tassā vuttāya attavādapaṭisaññuttā 1-
  diṭṭhipi vuttāyeva hoti.
      [151] Ye keci bhikkhavetiādisuttāharaṇaṁ sampannadiṭṭhipuggalasambandhena
  sampannadiṭṭhipuggalavibhāgadassanatthaṁ 2- kataṁ. Tattha niṭṭhaṁ gatāti maggañāṇavasena
  sammāsambuddho bhagavāti nicchayaṁ gatā. Nibbematikāti attho. Niṭṭhāgatāti pāṭho 3-
  samāsapadaṁ hoti, attho pana soyeva. Diṭṭhisampannāti diṭṭhiyā sundarabhāvaṁ
  gatā. Idha niṭṭhāti imissā kāmadhātuyā parinibbānaṁ. Idha vihāya niṭṭhāti imaṁ
  kāmabhavaṁ vijahitvā suddhāvāsabrahmaloke parinibbānaṁ. Sattakkhattuparamassāti
  sattakkhattuparamā sattavāraparamā bhavūpapatti attabhāvaggahaṇaṁ assa, tato paraṁ
  aṭṭhamaṁ bhavaṁ nādiyatīti sattakkhattuparamo. Tassa sattakkhattuparamassa sotāpannassa.
  Kolaṁkolassāti kulato kulaṁ gacchatīti kolaṁkolo. Sotāpattiphalasacchikiriyato hi paṭṭhāya
  nīce kule upapatti nāma natthi, mahābhogakulesuyeva nibbattatīti attho. Tassa

  *  *  *  *  *  *
  Footnote: 1 ka....paṭisaṁyuttā 2 i. sammapannadiṭṭhipuggalavisesadassanatthaṁ 3 Ma. pāṭhe
-------------------------------------------------
[page 078]
  Kolaṁkolassa sotāpannassa. Ekabījissāti khandhabījaṁ nāma kathitaṁ. Yassa hi
  sotāpannassa ekaṁyeva khandhabījaṁ atthi, ekaṁ attabhāvaggahaṇaṁ, so ekabījī nāMa.
  Tassa ekabījissa sotāpannassa. Bhagavatā gahitanāmavasenevetāni 1- etesaṁ nāmāni.
  Ettakaṁ hi ṭhānaṁ gato sattakkhattuparamo nāma hoti, ettakaṁ kolaṁkolo, ettakaṁ
  ekabījīti bhagavatā etesaṁ nāmaṁ gahitaṁ. Bhagavā hi "ayaṁ ettakaṁ ṭhānaṁ gamissati,
  ayaṁ ettakaṁ ṭhānaṁ gamissatī"ti ñatvā tesaṁ tāni tāni nāmāni aggahesi. Mudupañño
  hi sotāpanno satta bhave nibbattento sattakkhattuparamo nāma, majjhimapañño
  paraṁ chaṭṭhaṁ bhavaṁ nibbattento kolaṁkolo nāma, tikkhapañño ekaṁ bhavaṁ nibbattento
  ekabījī nāMa. Taṁ panetaṁ tesaṁ mudumajjhimatikkhapaññataṁ pubbahetu niyameti. Ime
  tayopi sotāpannā kāmabhavavasena vuttā, rūpārūpabhave pana bahukāpi paṭisandhiyo
  gaṇhanti. Sakadāgāmissāti paṭisandhivasena sakiṁ kāmabhavaṁ āgacchatīti sakadāgāmī.
  Tassa sakādāgāmissa. Diṭṭheva dhamme arahāti imasmiṁyeva attabhāve arahā.
  Arahantipi pāṭho. Idha niṭṭhāti kāmabhavaṁ saṁsaranteyeva sandhāya vuttaṁ. Rupārūpabhave
  uppannā pana ariyā kāmabhave na uppajjanti, tattheva parinibbāyanti.
      Antarāparinibbāyissāti āyuvemajjhassa antarāyeva kilesaparinibbānena
  parinibbāyanato antarāparinibbāyī. So pana uppannasamanantarā parinibbāyī,
  āyuvemajjhaṁ appatvā parinibbāyī, āyuvemajjhaṁ patvā parinibbāyīti tividho hoti.
  Tassa antarāparinibbāyissa anāgāmino. Upahaccaparinibbāyissāti āyuvemajjhaṁ
  atikkamitvā vā kālakiriyaṁ upagantvā vā kilesaparinibbānena parinibbānena
  parinibbāyantassa anāgāmino. Asaṅkhāraparinibbāyissāti asaṅkhārena appayogena
  adhimattappayogaṁ akatvāva kilesaparinibbānena parinibbāyanadhammassa anāgāmino.
  Sasaṅkhāraparinibbāyissāti sasaṅkhārena dukkhena kasirena adhimattappayogaṁ

  *  *  *  *  *  *
  Footnote: 1 Sī. gahitanāmavaseneva tāni, i. gahitanāmavasena cetāni
-------------------------------------------------
[page 079]
  Katvāva kilesaparinibbānena parinibbāyanadhammassa anāgāmino. Uddhaṁsotassa
  akaniṭṭhagāminoti uddhaṁvāhibhāvena uddhamassa taṇhāsotaṁ vaṭṭasotaṁ vāti
  uddhaṁsoto, uddhaṁ vā gantvā paṭilabhitabbato uddhamassa maggasotanti uddhaṁsoto,
  akaniṭṭhaṁ gacchatīti akaniṭṭhagāmī. Tassa uddhaṁsotassa akaniṭṭhagāmino anāgāmissa.
  Ayampana anāgāmī catuppabhedo:- yo avihato paṭṭhāya cattāro brahmaloke
  sodhetvā akaniṭṭhaṁ gantvā parinibbāyati, ayaṁ uddhaṁsoto akaniṭṭhagāmī nāMa.
  Yo heṭṭhā tayo brahmaloke sodhetvā sudassībrahmaloke ṭhatvā parinibbāyati,
  ayaṁ uddhaṁsoto na akaniṭṭhagāmī nāMa. Yo ito akaniṭṭhameva gantvā parinibbāyati,
  ayaṁ na uddhaṁsoto akaniṭṭhagāmī nāMa. Yo heṭṭhā catūsu brahmalokesu tattha
  tattheva parinibbāyati, ayaṁ na uddhaṁsoto na akaniṭṭhagāmī nāmāti. Ime pañca
  anāgāmino suddhāvāsaṁ gahetvā vuttā anāgāmino pana rūparāgārūparāgānaṁ
  appahīnattā ākaṅkhamānā sesarūpārūpabhavesupi nibbattanti. Suddhāvāse
  nibbattā pana aññattha na nibbattanti. Aveccappasannāti ariyamaggavasena
  jānitvā bujjhitvā acalappasādena pasannā. Sotāpannāti ariyamaggasotaṁ
  āpannā. Iminā sabbepi ariyaphalaṭṭhā puggalā gahitāti 1-.
                  Saddhammappakāsiniyā paṭisambhidāmaggaṭṭhakathāya
                        diṭṭhikathāvaṇṇanā niṭṭhitā.
                         -----------------

  *  *  *  *  *  *
  Footnote: 1 i. saṅgahitāti
-------------------------------------------------
[page 080]
                         3. Ānāpānassatikathā
                          1. Gaṇanavāravaṇṇanā
      [152] Idāni diṭṭhikathānantaraṁ kathitāya ānāpānassatikathāya
  apubbatthānuvaṇṇanā anuppattā. Ayaṁ hi ānāpānassatikathā diṭṭhikathāya
  suviditadiṭṭhādīnavassa micchādiṭṭhimalavisodhanena suvisuddhacittassa yathābhūtāvabodhāya
  samādhibhāvanā sukarā hoti, sabbasamādhibhāvanāsu ca sabbasabbaññubodhisattānaṁ bodhimūle
  imināva samādhinā samāhitacittānaṁ yathābhūtāvabodhato ayameva samādhibhāvanā padhānāti
  ca diṭṭhikathānantaraṁ kathitā. Tattha soḷasavatthukaṁ ānāpānassatisamādhiṁ bhāvayato
  samadhikāni dve ñāṇasatāni uppajjantīti ñāṇagaṇanuddeso, aṭṭha paripanthe
  ñāṇānītiādi ñāṇagaṇananiddeso, katamāni aṭṭha paripanthe 1- ñāṇānītiādi imāni
  ekavīsati vimuttisukhe ñāṇānītipariyantaṁ sabbañāṇānaṁ vitthāraniddeso, ante
  soḷasavatthukaṁ ānāpānassatisamādhiṁ bhāvayatotiādi nigamananti evaṁ tāva
  pāḷivavatthānaṁ veditabbaṁ.
      Tattha gaṇanuddese gaṇanavāre tāva soḷasavatthukanti dīghaṁ rassaṁ sabbakāyapaṭisaṁvedī
  passambhayaṁ kāyasaṅkhāranti kāyānupassanācatukkaṁ, pītipaṭisaṁvedī sukhapaṭisaṁvedī
  cittasaṅkhārapaṭisaṁvedī passambhayaṁ cittasaṅkhāranti vedanānupassanācatukkaṁ,
  cittapaṭisaṁvedī abhippamodayaṁ cittaṁ samādahaṁ cittaṁ vimocayaṁ cittanti
  cittānupassanācatukkaṁ, aniccānupassī virāgānupassī nirodhānupassī
  paṭinissaggānupassīti dhammānupassanācatukkanti imesaṁ catunnaṁ catukkānaṁ vasena
  soḷasa vatthūni patiṭṭhā ārammaṇāni assāti soḷasavatthuko. Taṁ soḷasavatthukaṁ.
  Samāsavasena panettha vibhattilopo kato. Ānanti abbhantaraṁ pavisanavāto.
  Apānanti bahinikkhamanavāto.

  *  *  *  *  *  *
  Footnote: 1 Ma. paribandhe evamaññatthāpi
-------------------------------------------------
[page 081]
  Keci pana vipariyāyena vadanti. Apānaṁ hi apetaṁ ānatoti apānanti vuccati,
  niddese 1- pana nākārasseva dīghattamajjhupekkhitvā āpānanti 2-. Tasmiṁ ānāpāne
  sati ānāpānassati, assāsapassāsapariggāhikāya satiyā etaṁ adhivacanaṁ.
  Ānāpānassatiyā yutto samādhi, ānāpānassatiyaṁ vā samādhi ānāpānassatisamādhi.
  Bhāvayatoti nibbedhabhāgiyaṁ bhāventassa. Samadhikānīti saha adhikena vattantīti
  samadhikāni, sātirekānīti attho. Makāro panettha padasandhikaro. Keci pana
  "saṁadhikānī"ti vadanti. Evaṁ sati dve ñāṇasatāniyeva adhikānīti āpajjati, kaṁ
  na yujjati. Imāni hi vīsatiadhikāni dve ñāṇasatāni hontīti.
      Paripanthe ñāṇānīti paripanthaṁ ārammaṇaṁ katvā pavattañāṇāni. Tathā
  upakāre upakkilese ñāṇāni. Vodāne ñāṇānīti vodāyati tena cittaṁ parisuddhaṁ
  hotīti vodānaṁ. Kiṁ taṁ? ñāṇaṁ. "vodānañāṇānī"ti Vattabbe "sutamaye ñāṇan"ti-
  ādīsu 3- viya "vodāne ñāṇānī"ti vuttaṁ. Sato sampajāno hutvā karotīti satokārī,
  tassa satokārissa ñāṇāni. Nibbidāñāṇānīti nibbidābhūtāni ñāṇāni.
  Nibbidānulomañāṇānīti nibbidāya anukūlāni ñāṇāni. Nibbidānulomiñāṇānītipi
  pāṭho, nibbidānulomo etesaṁ atthīti nibbidānulomīti attho.
  Nibbidāpaṭippassaddhiñāṇānīti nibbidāya paṭippassaddhiyaṁ ñāṇāni. Vimuttisukhe
  ñāṇānīti vimuttisukhena sampayuttāni ñāṇāni.
      Katamāni aṭṭhātiādīhi paripanthaupakārānaṁ paṭipakkhavipakkhayugalattā 4- tesu
  ñāṇāni saheva niddiṭṭhāni. Kāmacchandanekkhammādīni heṭṭhā vuttatthāni.
  Upakāranti ca liṅgavipallāsavasena napuṁsakavacanaṁ kataṁ. Sabbepi akusalā dhammāti
  vuttāvasesā ye keci akusalā dhammā. Tathā sabbepi nibbedhabhāgiyā kusalā

  *  *  *  *  *  *
  Footnote: 1 khu.paṭi. 31/159-60/182-3 2 Sī. ānanti vuttaṁ
  3 khu.paṭi. 31/1/1,5 4 i. paṭipakkhavikkhepayuggalattā
-------------------------------------------------
[page 082]
  Dhammā. "paripantho Upakāran"ti ca taṁ tadeva apekkhitvā ekavacanaṁ kataṁ. Ettha
  ca paripanthe ñāṇāni ca upakāre ñāṇāni ca pucchitvā tesaṁ ārammaṇāneva
  vissajjetvā 1- teheva tāni vissajjitāni hontīti tadārammaṇāni ñāṇāni
  nigametvā dassesi. Upakkilese ñāṇādīsupi eseva nayo.
                        Gaṇanavāravaṇṇanā niṭṭhitā.
                         -----------------
                       2. Soḷasañāṇaniddesavaṇṇanā
      [153] Soḷasahi ākārehīti ubhayapakkhavasena vuttehi soḷasahi ñāṇakoṭṭhāsehi.
  Uducitaṁ cittaṁ samuducitaṁ cittanti upacārabhūmiyaṁ cittaṁ uddhaṁ ucitaṁ,
  sammā uddhaṁ ucitaṁ, uparūpari kataparicayaṁ sammā uparūpari kataparicayanti attho.
  Udujitaṁ cittaṁ samudujitantipi pāṭho. Uparibhāvāya jitaṁ, uparibhāvakarehi vā ñāṇehi
  jitaṁ udujitaṁ. Samudujitanti samā uparibhāvāya, uparibhāvakarehi vā ñāṇehi jitaṁ,
  samāti cettha visamabhāvapaṭikkhePo. Imasmiṁ pāṭhe u, duiti dve dve upasaggā
  honti. Urūjitaṁ cittaṁ sammārūjitantipi 2- pāṭho. Etthāpi jitatthoyeva. Urū
  arūti 3- idaṁ pana nipātamattamevāti vadanti. Vīṇopamaṭṭhakathāya tajjitaṁ sutajjitanti ca
  attho vutto, so idha na yujjati. Ekatte santiṭṭhatīti upacārabhūmiyaṁ tāva
  nānārammaṇavikkhepābhāvena ekatte patiṭṭhāti. Niyyānāvaraṇaṭṭhena nīvaraṇāti ettha
  aratipi sabbepi akusalā āvaraṇaṭṭhena nīvaraṇāti vuttā. Niyyānāvaraṇaṭṭhenāti
  niyyānānaṁ āgamanamaggapidahanaṭṭhena. Niyyānāvāraṇaṭṭhenātipi 4- pāṭho, niyyānānaṁ
  paṭikkhepanaṭṭhenāti attho. Nekkhammaṁ ariyānaṁ niyyānanti maggaṭṭhānaṁ ariyānaṁ

  *  *  *  *  *  *
  Footnote: 1 chaṂa. vissajjitvā 2 Sī. udājitaṁ cittaṁ samudājitantipi
  3 Sī. udāti 4 chaṂa. niyyānavāraṇaṭṭhenātipi
-------------------------------------------------
[page 083]
  Niyyānasaṅkhātassa ariyamaggassa hetuttā phalūpacārena ariyānaṁ niyyānaṁ. Tena ca
  hetubhūtena maggakkhaṇe ariyā niyyanti nigacchanti. Keci pana "niyyānanti maggo"ti
  vadanti. Idha upacārassa adhippetattā maggakkhaṇe ca ālokasaññāya
  sabbakusaladhammānañca abhāvā taṁ na yujjati. Nivutattāti paṭicchannattā. Nappajānātīti
  puggalavasena vuttaṁ.
      Visuddhacittassāti upacārabhūmiyaṁyeva. Khaṇikasamodhānāti cittakkhaṇe cittakkhaṇe
  uppajjanato khaṇo etesaṁ atthīti khaṇikā, upakkilesā, khaṇikānaṁ samodhāno samāgamo
  pabandho khaṇikasamodhāno. Tasmā khaṇikasamodhānā, uppajjamānā upakkilesā
  khaṇikappabandhavasena khaṇikaparamparāvasena uppajjanti, na ekacittakkhaṇavasenāti
  vuttaṁ hoti.
                     Soḷasañāṇaniddesavaṇṇanā niṭṭhitā.
                       ---------------------
                      3. Upakkilesañāṇaniddesavaṇṇanā
                              paṭhamacchakka
      [154] Paṭhamacchakke assāsādimajjhapariyosānanti abbhantarapavisanavātassa
  nāsikaggaṁ vā mukhanimittaṁ vā ādi, hadayaṁ majjhaṁ, nābhipariyosānaṁ. Taṁ tassa
  ādimajjhapariyosānaṁ satiyā anugacchato yogissa ṭhānanānattānugamanena cittaṁ ajjhattaṁ
  vikkhepaṁ gacchati, taṁ ajjhattavikkhepagataṁ cittaṁ ekatte 1- asaṇṭhahanato samādhissa
  paripantho. Passāsādimajjhapariyosānanti bahinikkhamanavātassa nābhi ādi, hadayaṁ majjhaṁ,
  nāsikaggaṁ vā mukhanimittaṁ vā bahiākāso vā pariyosānaṁ. Yojanā panettha

  *  *  *  *  *  *
  Footnote: 1 Sī. ekagge
-------------------------------------------------
[page 084]
  Vuttanayeneva veditabbā. Assāsapaṭikaṅkhaṇā nikantitaṇhācariyāti
  "nāsikāvātāyattamidaṁ kammaṭṭhānan"ti sallakkhetvā oḷārikoḷārikassa assāsassa
  patthanāsaṅkhātā nikāmanā eva taṇhā pavatti. Taṇhāpavattiyā sati ekatte
  asaṇṭhahanato samādhissa paripantho. Passāsapaṭikaṅkhaṇā nikantīti puna
  assāsapubbakassa passāsassa patthanāsaṅkhātā nikanti. Sesaṁ vuttanayeneva yojetabbaṁ.
  Assāsenābhitunnassāti atidīghaṁ atirassaṁ vā assāsaṁ karontassa assāsamūlakassa
  kāyacittakilamathassa sabbhāvato tena assāsena viddhassa pīḷitassa. Passāsapaṭilābhe
  mucchanāti assāsena pīḷitattāyeva passāse assādasaññino passāsaṁ patthayato
  tasmiṁ passāsapaṭilabhe rajjanā. Passāsamūlakepi eseva nayo.
      Vuttasseva atthassa anuvaṇṇanatthaṁ vuttesu gāthābandhesu anugacchanāti
  anugacchamānā. Satīti ajjhattabahiddhāvikkhepahetubhūtā sati. Vikkhipati anena cittanti
  vikkhePo. Ko so? assāso. Ajjhattaṁ vikkhepo ajjhattavikkhepo, tassa ākaṅkhaṇā
  ajjhattavikkhepākaṅkhaṇā, asammāmanasikāravasena ajjhattavikkhepakassa assāsassa
  ākaṅkhaṇāti vuttaṁ hoti. Eteneva nayena bahiddhāvikkhepapatthanā veditabbā.
  Yehīti yehi upakkilesehi. Vikkhippamānassāti vikkhipiyamānassa vikkhepaṁ
  āpādiyamānassa. No ca cittaṁ vimuccatīti cittaṁ assāsapassāsārammaṇe ca
  nādhimuccati, paccanīkadhammehi ca na vimuccati. Cittaṁ no ca vimuccati parapattiyā
  ca hontīti sambandho. Vimokkhaṁ appajānantāti so vā añño vā
  ārammaṇādhimuttivimokkhañca paccanīkavimuttivimokkhañca evaṁ appajānantā.
  Parapattiyāti parapaccayaṁ parasaddahanaṁ arahanti, na attapaccakkhaṁ ñāṇanti
  "parappaccayikā"ti vattabbe "parapattiyā"ti vuttaṁ. Attho pana soyeva.
-------------------------------------------------
[page 085]
                              Dutiyacchakka
      [155] Dutiyacchakke nimittanti assāsapassāsānaṁ phusanaṭṭhānaṁ.
  Assāsapassāsā hi dīghanāsikassa nāsāpuṭaṁ ghaṭṭento pavattanti, rassanāsikassa
  uttaroṭṭhaṁ. Yadi hi ayaṁ yogī taṁ nimittameva āvajjati, tassa nimittameva
  āvajjamānassa assāse cittaṁ vikampati, na patiṭṭhātīti attho. Tassa tasmiṁ citte
  appatiṭṭhite samādhissa abhāvato taṁ vikampanaṁ samādhissa paripantho. Yadi assāsameva
  āvajjati, tassa cittaṁ abbhantarapavesanavasena vikkhepaṁ āvahati, nimitte na patiṭṭhāti,
  tasmā nimitte vikampati. Iminā nayena sesesupi yojanā kātabbā. Gāthāsu
  vikkhippateti vikkhipīyati vikkhepaṁ āpādīyati.
                              Tatiyacchakka
      [156] Tatiyacchakke atītānudhāvanaṁ cittanti phusanaṭṭhānaṁ atikkamitvā gataṁ
  assāsaṁ vā passāsaṁ vā anugacchamānaṁ cittaṁ. Vikkhepānupatitanti vikkhepena anugataṁ,
  vikkhepaṁ vā sayaṁ anupatitaṁ anugataṁ. Anāgatapaṭikaṅkhaṇaṁ cittanti phusanaṭṭhānaṁ
  appattaṁ assāsaṁ vā passāsaṁ vā paṭikaṅkhamānaṁ paccāsīsamānaṁ cittaṁ.
  Vikampitanti tasmiṁ appatiṭṭhāneneva vikkhepena vikampitaṁ. Līnanti
  atisithilavīriyatādīhi saṅkucitaṁ. Kosajjānupatitanti kusītabhāvānugataṁ.
  Atipaggahitanti accāraddhavīriyatādīhi atiussāhitaṁ. Uddhaccānupatitanti
  vikkhepānugataṁ. Abhinatanti assādavatthūsu bhusaṁ nataṁ allīnaṁ. Apanatanti
  nirassādavatthūsu patihataṁ, tato apagataṁ vā, apagatataṁ vā, na tato
  apagatanti attho. Rāgānupatitanti ettha assāsapassāsanimittaṁ
  manasikaroto uppannapītisukhe vā pubbe hasitalapitakīḷitavatthūsu vā rāgo anupatati.
  Byāpādānupatitanti ettha manasikāre nirassādagatacittassa uppannadomanassavasena
  vā pubbe samudāciṇṇesu āghātavatthūsu vā byāpādo anupatati. Gāthāsu na
  samādhiyatīti na samāhitaṁ hoti. Adhicittanti cittasīsena niddiṭṭho adhiko samādhi.
-------------------------------------------------
[page 086]
      [157] Ettāvatā tīhi chakkehi aṭṭhārasa upakkilese niddisitvā idāni
  tesaṁ upakkilesānaṁ samādhissa paripanthabhāvasādhanena ādīnavaṁ dassento puna
  assāsādimajjhapariyosānantiādimāha. Tattha kāyopi cittampi sāraddhā ca
  hontīti vikkhepasamuṭṭhānarūpānaṁ vasena rūpakāyopi, vikkhepasantativasena cittampi
  mahatā khobhena khubhitā sadarathā ca honti. Tato mandatarena iñjitā kampitā,
  tato mandatarena phanditā calitā honti. Balavāpi majjhimopi mandopi khobho
  hotiyeva, na sakkā khobhena na bhavitunti vuttaṁ hoti. Cittaṁ vikampitattāti cittassa
  vikampitattā. Gāthāsu paripuṇṇā abhāvitāti yathā paripuṇṇā 1- hoti, tathā
  abhāvitā. Iñjitoti kampito. Phanditoti mandakampito. Heṭṭhā nīvaraṇānaṁ
  anantarattā "imehi ca pana nivaraṇehī"ti 2- accantasamīpanidassanavacanaṁ kataṁ. Idha
  pana nigamane nīvaraṇānaṁ santarattā tehi ca pana nīvaraṇehīti parammukhanidassanavacanaṁ kataṁ.
                    Upakkilesañāṇaniddesavaṇṇanā niṭṭhitā.
                     ------------------------
                       4. Vodānañāṇaniddesavaṇṇanā
      [158] Vodāne ñāṇānīti visuddhañāṇāni. Taṁ vivajjayitvāti yaṁ pubbe
  vuttaṁ atītānudhāvanaṁ cittaṁ vikkhepānupatitaṁ, taṁ vivajjayitvāti sambandhitabbaṁ.
  Ekaṭṭhāne samādahatīti assāsapassāsānaṁ phusanaṭṭhāne samaṁ ādahati patiṭṭhāpeti. Tattheva
  adhimocetīti ekaṭṭhāneti vutte assāsapassāsānaṁ phusanaṭṭhāneyeva sanniṭṭhapeti
  sanniṭṭhānaṁ karoti. Paggaṇhitvāti dhammavicayapītisambojjhaṅgabhāvāya paggahetvā.
  Viniggaṇhitvāti passaddhisamādhiupekkhāsambojjhaṅgabhāvanāya viniggaṇhitvā.
  "satindriyavīriyindriyehi Paggahetvā, satindriyasamādhindriyehi
  viniggahetvā"tipi

  *  *  *  *  *  *
  Footnote: 1 Ma. paripuṇṇo 2 khu.paṭi. 31/153/175
-------------------------------------------------
[page 087]
  Vadanti. Sampajāno hutvāti asubhabhāvanādīhi. Puna sampajāno hutvāti
  mettābhāvanādīhi. Yena rāgena anupatitaṁ, yena byāpādena anupatitaṁ, taṁ pajahatīti
  sambandho. Taṁ cittaṁ īdisanti sampajānanto tappaṭipakkhena rāgaṁ pajahati, byāpādaṁ
  pajahatīti vā attho. Parisuddhanti nirupakkilesaṁ. Pariyodātanti pabhassaraṁ. Ekattagataṁ
  hotīti taṁ taṁ visesaṁ pattassa taṁ taṁ ekattaṁ gataṁ hoti.
      Katame te ekattāti idha yujjamānāyujjamānepi 1- ekatte ekato katvā
  pucchati. Dānūpasaggupaṭṭhānekattanti dānavatthusaṅkhātassa dānassa upasaggo
  vossajjanaṁ 2- dānūpasaggo, dānavatthupariccāgacetanā. Tassa upaṭṭhānaṁ ārammaṇakaraṇavasena
  upagantvā ṭhānaṁ dānūpasaggupaṭṭhānaṁ, tadeva ekattaṁ, tena vā ekattaṁ
  ekaggabhāvo dānūpasaggupaṭṭhānekattaṁ. Dānavossaggupaṭṭhānekattanti pāṭho
  sundarataro, so evattho. Etena paduddhāravasena 3- cāgānussatisamādhi vutto.
  Paduddhāravasena vuttopi cesa itaresaṁ tiṇṇampi ekattānaṁ upanissayapaccayo hoti,
  tasmā idha niddiṭṭhanti vadanti. Visākhāpi hi mahāupāsikā āha "idha bhante
  disāsu vassaṁ vuṭṭhā bhikkhū sāvatthiṁ āgacchissanti bhagavantaṁ dassanāya, te bhagavantaṁ
  upasaṅkamitvā pucchissanti `itthannāmo bhante bhikkhu kālaṅkato, tassa kā gati,
  ko abhisamparāyo'ti. Taṁ bhagavā byākarissati sotāpattiphale vā sakadāgāmiphale
  vā anāgāmiphale vā arahatte vā. Tyāhaṁ upasaṅkamitvā pucchissāmi `āgatapubbā
  nu kho bhante tena ayyena sāvatthī'ti. Sace me vakkhanti `āgatapubbā tena
  bhikkhunā sāvatthī'ti. Niṭṭhamettha gacchissāmi nissaṁsayaṁ paribhuttaṁ tena ayyena
  vassikasāṭikā vā āgantukabhattaṁ vā gamikabhattaṁ vā gilānabhattaṁ vā gilānupaṭṭhākabhattaṁ
  vā gilānabhesajjaṁ vā dhuvayāgu vāti. Tasmā me tadanussarantiyā pāmojjaṁ jāyissati,
  pamuditāya pīti jāyissati, pītimanāya kāyo passambhissati, passaddhakāyā sukhaṁ

  *  *  *  *  *  *
  Footnote: 1 Sī. yujjamānepi 2 chaṂa. vosajjanaṁ evamuparipi 3 Sī. sadduddhāravasena
-------------------------------------------------
[page 088]
  Vedayissāmi, sukhiniyā cittaṁ samādhiyissati, sā me bhavissati indriyabhāvanā
  balabhāvanā bojjhaṅgabhāvanā"ti 1-. Atha vā ekattesu paṭhamaṁ upacārasamādhivasena vuttaṁ,
  dutiyaṁ appanāsamādhivasena, tatiyaṁ vipassanāvasena, catutthaṁ maggaphalavasenāti veditabbaṁ.
  Samathassa nimittaṁ samathanimittaṁ. Vayo bhaṅgo eva lakkhaṇaṁ vayalakkhaṇaṁ. Nirodho nibbānaṁ.
  Sesametesu tīsu vuttanayeneva yojetabbaṁ.
      Cāgādhimuttānanti dāne adhimuttānaṁ. Adhicittanti vipassanāpādakasamādhi.
  Vipassakānanti bhaṅgānupassanato paṭṭhāya tīhi anupassanāhi saṅkhāre vipassantānaṁ.
  Ariyapuggalānanti aṭṭhannaṁ. Dutiyādīni tīṇi ekattāni ānāpānassativasena
  sesakammaṭṭhānavasena ca yujjanti. Catūhi ṭhānehīti catūhi kāraṇehi.
  Samādhivipassanāmaggaphalānaṁ vasena "ekattagataṁ cittaṁ paṭipadāvisuddhipakkhandañceva hoti
  upekkhānubrūhitañca ñāṇena ca sampahaṁsitan"ti uddesapadāni. "paṭhamassa Jhānassa ko
  ādī"tiādīni tesaṁ uddesapadānaṁ vitthāretukamyatāpucchāpubbaṅgamāni
  niddesapadāni. Tattha paṭipadāvisuddhipakkhandanti paṭipadā eva nīvaraṇamalavisodhanato
  visuddhi, taṁ paṭipadāvisuddhiṁ pakkhandaṁ paviṭṭhaṁ. Upekkhānubrūhitanti
  tatramajjhattupekkhāya brūhitaṁ vaḍḍhitaṁ. Ñāṇena ca sampahaṁsitanti pariyodāpakena ñāṇena
  sampahaṁsitaṁ pariyodāpitaṁ visodhitaṁ. Paṭipadāvisuddhi nāma sasambhāriko upacāro,
  upekkhānubrūhanā nāma appanā, sampahaṁsanā nāma paccavekkhaṇāti evameke
  vaṇṇayanti. Yasmā pana "ekattagataṁ cittaṁ paṭipadāvisuddhipakkhandañceva
  hotī"tiādi vuttaṁ, tasmā antoappanāyameva āgamanavasena paṭipadāvisudadhi,
  tatramajjhattupekkhāya kiccavasena upekkhānubrūhanā, dhammānaṁ anativattanādibhāvasādhanena
  pariyodāpakassa ñāṇassa kiccanipphattivasena sampahaṁsanā veditabbā.
  Kathaṁ? yasmiṁ hi vāre 2- appanā uppajjati, tasmiṁ yo
  Nīvaraṇasaṅkhāto kilesagaṇo tassa jhānassa paripantho, tato cittaṁ visujjhati.

  *  *  *  *  *  *
  Footnote: 1 viṃahā. 5/351/155-6 2 i. samaye
-------------------------------------------------
[page 089]
  Visuddhattā āvaraṇavirahitaṁ hutvā majjhimaṁ samathanimittaṁ paṭipajjati. Majjhimaṁ
  samathanimittaṁ nāma samappavatto appanā samādhiyeva. Tadanantaraṁ pana purimacittaṁ
  ekasantatipariṇāmanayena tathattaṁ upagacchamānaṁ majjhimaṁ samathanimittaṁ paṭipajjati nāMa.
  Evaṁ paṭipannattā tathattupagamanena tattha pakkhandati nāMa. Evaṁ tāva purimacitte
  vijjamānākāranipphādikā paṭhamassa jhānassa uppādakkhaṇeyeva āgamanavasena
  paṭipadāvisuddhi veditabbā. Evaṁ visuddhassa pana tassa puna visodhetabbābhāvato
  visodhane byāpāraṁ akaronto visuddhaṁ cittaṁ ajjhupekkhati nāMa. Samathabhāvūpagamanena
  samathapaṭipannassa puna samādāne byāpāraṁ akaronto samathapaṭipannaṁ
  ajjhupekkhati nāMa. Samathapaṭipannabhāvato eva cassa kilesasaṁsaggaṁ pahāya ekattena
  upaṭṭhitassa puna ekattupaṭṭhāne byāpāraṁ akaronto ekattupaṭṭhānaṁ
  ajjhupekkhati nāMa. Evaṁ tatramajjhattupekkhāya kiccavasena upekkhānubrūhanā
  veditabbā.
      Ye panete evaṁ upekkhānubrūhite tattha jātā samādhipaññāsaṅkhātā
  yuganaddhadhammā aññamaññaṁ anativattamānā hutvā pavattā, yāni ca saddhādīni
  indriyāni nānākilesehi vimuttattā vimuttirasena ekarasāni hutvā pavattāni,
  yaṁ cesa tadupagaṁ tesaṁ anativattanaekarasabhāvānaṁ anucchavikaṁ vīriyaṁ vāhayati, yā
  cassa tasmiṁ khaṇe pavattā āsevanā, sabbepi te ākārā yasmā ñāṇena
  saṁkilesavodānesu taṁ taṁ ādīnavañca ānisaṁsañca disvā tathā tathā sampahaṁsitattā
  visodhitattā pariyodāpitattā nipphannā, tasmā dhammānaṁ anativattanādibhāvasādhanena
  pariyodāpakassa ñāṇassa kiccanipphattivasena sampahaṁsanā veditabbāti vuttaṁ. Tattha
  yasmā upekkhāvasena ñāṇaṁ pākaṭaṁ hoti, yathāha:- "tathāpaggahitaṁ cittaṁ
  sādhukaṁ ajjhupekkhati, upekkhāvasena paññāvasena paññindriyaṁ adhimattaṁ hoti.
  Upekkhāvasena nānattakilesehi cittaṁ vimuccati, vimokkhavasena paññāvasena
-------------------------------------------------
[page 090]
  Paññindriyaṁ adhimattaṁ hoti. Vimuttattā te dhammā ekarasā honti, ekarasaṭṭhena
  bhāvanā"ti 1-. Tasmā ñāṇakiccabhūtā sampahaṁsanā pariyosānanti vuttā.
      Evaṁ tivattagatantiādīni tasseva cittassa thomanavacanāni. Tattha evaṁ tivattagatanti
  evaṁ yathāvuttena vidhinā paṭipadāvisuddhipakkhandanaupekkhānubrūhanāñāṇa-
  sampahaṁsanāvasena tividhabhāvaṁ gataṁ. Vitakkasampannanti kilesakkhobhavirahitattā vitakkena
  sundarabhāvaṁ pannaṁ gataṁ. Cittassa adhiṭṭhānasampannanti tasmiṁyeva ārammaṇe
  cittassa nirantarappavattisaṅkhātena adhiṭṭhānena sampannaṁ anūnaṁ. Yathā adhiṭṭhānavasiyaṁ
  adhiṭṭhānanti jhānappavatti, tathā idhāpi cittassa adhiṭṭhānanti cittekaggatāpi
  yujjati. Tena hi ekasmiṁyeva ārammaṇe cittaṁ adhiṭṭhāti, na ettha vikkhipatīti.
  "samādhisampannan"ti Visuṁ vuttattā pana vuttanayeneva gahetabbaṁ. Atha vā
  samādhisseva jhānaṅgahitattā cittassa adhiṭṭhānasampannanti jhānaṅgapañcakavasena
  vuttaṁ, samādhisampannanti indriyasaṅgahitattā indriyapañcakavasena,
  dutiyajjhānādīsu pana alabbhamānāni padāni pahāya labbhamānakavasena pītisampannantiādi
  vuttaṁ.
      Aniccānupassanādīsu aṭṭhārasasu mahāvipassanāsu vitakkādayo paripuṇṇāyeva
  tāsaṁ kāmāvacarattā. Etāsu ca appanāya abhāvato paṭipadāvisuddhiādayo
  khaṇikasamādhivasena yojetabbā. Catūsu maggesu paṭhamajjhānikavasena vitakkādīnaṁ labbhanato
  labbhamānakavaseneva vitakkādayo paripuṇṇā vuttā. Dutiyajjhānikādīsu hi maggesu
  vitakkādayo jhānesu viya parihāyantīti. Ettāvatā terasa vodānañāṇāni vitthārato
  niddiṭṭhāni honti. Kathaṁ? ekaṭṭhāne samādahanena tattheva adhimuccanena
  kosajjappajahanena uddhaccappajahanena rāgappajahanena byāpādappajahanena sampayuttāni cha
  ñāṇāni, catūhi ekattehi sampayuttāni cattāri ñāṇāni, paṭipadāvisuddhi-
  upekkhānubrūhanāsampahaṁsanāhi sampayuttāni tīṇi ñāṇānīti evaṁ terasa ñāṇāni
  niddiṭṭhāni.

  *  *  *  *  *  *
  Footnote: 1 khu.paṭi. 31/201/239
-------------------------------------------------
[page 091]
      [159] Evaṁ santepi ānāpānassatisamādhibhāvanāvasena tesaṁ nipphattiṁ
  dassetukāmo tāni ñāṇāni anigametvāva nimittaṁ assāsapassāsātiādinā
  nayena codanāpubbaṅgamaṁ ānāpānassatisamādhibhāvanāvidhiṁ dassetvā ante tāni
  ñāṇāni nigametvā dassesi. Tattha nimittaṁ vuttameva. Anārammaṇāmekacittassāti
  anārammaṇā ekacittassa. Makāro panettha padasandhikaro. Anārammaṇamekacittassātipi
  pāṭho, ekassa cittassa ārammaṇaṁ na bhavantīti attho. Tayo
  dhammeti nimittādayo tayo dhamme. Bhāvanāti ānāpānassatisamādhibhāvanā. Kathanti
  paṭhamaṁ vuttāya codanāgāthāya anantaraṁ vuttāya parihāragāthāya atthaṁ
  kathetukamyatāpucchā. Na cimeti na ca ime. Na ca metipi pāṭho, soyeva padacchedo.
  Kathaṁ na ca aviditā honti, kathaṁ na ca cittaṁ vikkhepaṁ gacchatīti evaṁ kathaṁ
  saddo sesehipi pañcahi yojetabbo. Padhānañca paññāyatīti ānāpānassati-
  samādhibhāvanārambhakaṁ vīriyaṁ sandissati. Vīriyaṁ hi padahanti tenāti padhānanti vuccati.
  Payogañca sādhetīti nīvaraṇavikkhambhakaṁ jhānañca yogī nipphādeti. Jhānaṁ hi
  nīvaraṇavikkhambhanāya payuñjīyatīti payogoti vuttaṁ. Visesamadhigacchatīti
  saṁyojanappahānakaraṁ maggañca paṭilabhati. Maggo hi samathavipassanānaṁ
  ānisaṁsattā visesoti vutato. Visesassa ca pamukhabhūtattā cakārena samuccayo na kato.
      Idāni taṁ pucchitamatthaṁ upamāya sādhento seyyathāpi rukkhotiādimāha.
  Tassattho:- yathā nāma kakacena phālanatthaṁ vāsiyā tacchitvā rukkho phālanakāle
  niccalabhāvatthaṁ same bhūmipadese payogakkhamaṁ katvā ṭhapito. Kakacenāti hatthakakacena.
  Āgateti rukkhaṁ phusitvā attano samīpabhāgaṁ āgate. Gateti rukkhaṁ phusitvā
  parabhāgaṁ gate. Vāsaddo samuccayattho. Na aviditā hontīti rukkhe kakacadantehi
  phuṭṭhaṁ purisena pekkhamānaṁ ṭhānaṁ appatvā tesaṁ āgamanagamanābhāvato sabbepi
  kakacadantā viditāva honti. Padhānanti rukkhacchedanavīriyaṁ. Payoganti
  rukkhacchedanakiriyaṁ.
-------------------------------------------------
[page 092]
  "visesamadhigacchatī"ti Vacanaṁ upamāya natthi. Upanibandhanā nimittanti upanibandhanāya
  satiyā nimittabhūtaṁ kāraṇabhūtaṁ nāsikaggaṁ vā mukhanimittaṁ vā. Upanibandhati etāya
  ārammaṇe cittanti upanibandhanā nāma sati. Nāsikagge vāti dīghanāsiko
  nāsikagge. Mukhanimitte vāti rassanāsiko uttaroṭṭhe. Uttaroṭṭho hi mukhe
  satiyā nimittanti mukhanimittanti vutto. Āgateti phuṭṭhaṭṭhānato abbhantaraṁ
  āgate. Gateti phuṭṭhaṭṭhānato bahiddhā gate. Na aviditā hontīti phusanaṭṭhānaṁ
  appatvā assāsapassāsānaṁ āgamanagamanābhāvato sabbepi te viditā eva honti.
  Kammaniyaṁ hotīti yena vīriyena kāyopi cittampi kammaniyaṁ bhāvanākammakkhamaṁ
  bhāvanākammayoggaṁ hoti. Idaṁ vīriyaṁ padhānaṁ nāmāti phalena kāraṇaṁ vuttaṁ hoti.
  Upakkilesā pahīyantīti vikkhambhanavasena nīvaraṇāni pahīyanti. Vitakkā vūpasamantīti
  nānārammaṇacārino anavaṭṭhitā vitakkā upasamaṁ gacchanti. Yena jhānena upakkilesā
  pahīyanti, vitakkā vūpasamanti. Ayaṁ payogoti payogamapekkhitvā pulliṅganiddeso
  kato. Saññojanā pahīyantīti taṁtaṁmaggavajjhā saññojanā samucchedappahānena
  pahīyanti. Anusayā byantīhontīti pahīnānaṁ puna anuppattidhammakattā vigato
  uppādanto vā vayanto vā etesanti byantā, pubbe abyantā byantā
  hontīti byantīhonti, vinassantīti attho. Saññojanappahānaṁ anusayappahānena hoti,
  na aññathāti dassanatthaṁ anusayappahānamāha. Yena maggena saññojanā pahīyanti
  anusayā byantīhonti, ayaṁ visesoti attho. Catutthacatukke ariyamaggassāpi
  niddiṭṭhattā idha ariyamaggo vutto. Ekacittassa ārammaṇadvayābhāvassa avuttepi
  siddhattā taṁ avissajjetvāva evaṁ ime tayo dhammā ekacittassa ārammaṇā
  na hontīti nigamanaṁ kataṁ.
      [160] Idāni taṁ bhāvanāsiddhisādhakaṁ yogāvacaraṁ thunanto ānāpānassati
  yassāti gāthaṁ vatvā tassā niddesamāha. Tattha ānāpānassatiyo yathā
-------------------------------------------------
[page 093]
  Buddhena desitā, tathā paripuṇṇā subhāvitā anupubbaṁ paricitā yassa atthi
  saṁvijjanti. So imaṁ lokaṁ pabhāseti. Kiṁ yathā? abbhā muttova candimā yathā
  abbhādīhi mutto candimā imaṁ okāsalokaṁ pabhāseti, tathā so yogāvacaro imaṁ
  khandhādilokaṁ pabhāsetīti gāthāya sambandho. "abbhā Muttova candimā"ti ca padassa
  niddese mahikādīnampi vuttattā ettha ādisaddalopo katoti veditabbo.
  Gāthāniddese no passāso, no assāsoti so soyeva attho paṭisedhena
  visesetvā vutto. Upaṭṭhānaṁ satīti asammussanatāya tameva assāsaṁ upagantvā
  ṭhānaṁ sati nāmāti attho. Tathā passāsaṁ. Ettāvatā ānāpānesu sati
  ānāpānassatīti attho vutto hoti.
      Idāni sativaseneva "yassā"ti vuttaṁ puggalaṁ niddisitukāmo yo assasati,
  tassupaṭṭhāti, yo passasati, tassupaṭṭhātīti vuttaṁ. Yo assasati, tassa sati
  assāsaṁ upagantvā tiṭṭhati. Yo passasati, tassa sati passāsaṁ upagantvā tiṭṭhatīti
  attho. Paripuṇṇāti jhānavipassanāmaggaparamparāya arahattamaggappattiyā paripuṇṇā.
  Teyeva hi jhānavipassanāmaggadhamme sandhāya pariggahaṭṭhenātiādimāha. Te hi dhammā
  iminā yoginā pariggayhamānattā pariggahā, tena pariggahaṭṭhena paripuṇṇā. Tattha
  sabbesaṁ cittacetasikānaṁ aññamaññaparivārattā parivāraṭṭhena paripuṇṇā.
  Bhāvanāpāripūrivasena paripuraṭṭhena paripuṇṇā. Catasso bhāvanātiādīni subhāvitāti
  vuttapadassa atthavasena vuttāni. Catasso bhāvanā heṭṭhā vuttāyeva. Yānīkatāti
  yuttayānasadisā katā. Vatthukatāti patiṭṭhaṭṭhena vatthusadisā katā. Anuṭṭhitāti
  paccupaṭṭhitā. Paricitāti samantato citā upacitā. Susamāraddhāti suṭṭhu samāraddhā
  sukatā. Yattha yattha ākaṅkhatīti yesu yesu jhānesu yāsu yāsu vipassanāsu
  sace icchati. Tattha tatthāti tesu tesu jhānesu tāsu tāsu vipassanāsu.
  Vasippattoti vasībhāvaṁ bahubhāvaṁ patto. Balappattoti samathavipassanābalappatto.
-------------------------------------------------
[page 094]
  Vesārajjappattoti visāradabhāvaṁ pākaṭabhāvaṁ 1- patto. Te dhammāti samathavipassanā
  dhammā. Āvajjanapaṭibaddhāti āvajjanāyattā, āvajjitamatteyeva tassa santānena,
  ñāṇena vā sampayogaṁ gacchantīti attho. Ākaṅkhapaṭibaddhāti 2- ruciāyattā,
  rocitamatteyeva vuttanayena sampayogaṁ gacchantīti attho. Manasikāro panettha
  āvajjanāya cittuppādo. Ākaṅkhamānāya vevacanavasena atthavivaraṇatthaṁ vutto. Tena
  vuccati yānīkatāti evaṁ katattāyeva te yuttayānasadisā katā hontīti vuttaṁ hoti.
      Yasmiṁ yasmiṁ vatthusminti soḷasasu vatthūsu ekekasmiṁ. Svādhiṭṭhitanti
  suppatiṭṭhitaṁ. Sūpaṭṭhitāti suṭṭhu upatiṭṭhitā. Sampayuttacittasatīnaṁ saheva
  sakasakakiccakaraṇato anulomapaṭilomavasena yojetvā te dve dhammā dassitā. Tena
  vuccati vatthukatāti evaṁ bhūtattāyeva katapatiṭṭhā hontīti vuttaṁ hoti. Yena yena
  cittaṁ abhinīharatīti pubbapavattito apanetvā yattha yattha bhāvanāvisese cittaṁ
  upaneti 3-. Tena tena sati anuparivattatīti tasmiṁ tasmiṁyeva bhāvanāvisese sati anukūlā
  hutvā pubbapavattito nivattitvā pavattati. "yena, Tenā"ti cettha "yena bhagavā
  tenupasaṅkamī"tiādīsu 4- viya bhummattho veditabbo. Tena vuccati anuṭṭhitāti evaṁ
  karaṇatoyeva taṁ taṁ bhāvanaṁ anugantvā ṭhitā hontīti vuttaṁ hoti. Ānāpānassatiyā
  satipadhānattā vatthukatānuṭṭhitapadesu satiyā saha yojanā katāti veditabbā.
      Yasmā pana paripuṇṇāyeva paricitā 5- honti vaḍḍhitā laddhāsevanā, tasmā
  "paripuṇṇā"ti pade vuttā tayo atthā "paricitā"ti padepi vuttā, catuttho
  visesatthopi vutto. Tattha satiyā pariggaṇhantoti sampayuttāya, pubbabhāgāya vā
  satiyā pariggaṇhetabbe 6- pariggaṇhanto yogī. Jināti pāpake akusale dhammeti
  samucchedavasena lāmake kilese jināti abhibhavati. Ayañca puggalādhiṭṭhānā dhammadesanā.

  *  *  *  *  *  *
  Footnote: 1 Sī. pākaṭabhāvaṁ, chaṂa. paṭubhāvaṁ 2 Sī. ākaṅkhanapaṭibaddhāti 3 Ma. upanāmeti, Po.
  upaṇāmeti 4 khu.khu. 25/1/3 5 Sī. paribhāvitā 6 chaṂa. pariggahetabbe
-------------------------------------------------
[page 095]
  Dhammesu hi jinantesu taṁdhammasamaṅgīpuggalopi jināti nāMa. Te ca dhammā satiṁ
  avihāya attano pavattikkhaṇe jinitumāraddhā jitāti vuccanti yathā "bhuñjitumāraddho
  bhutto"ti vuccati. Lakkhaṇampanettha saddasatthato veditabbaṁ. Evaṁ santepi
  "parijitā"ti vattabbe jakārassa cakāraṁ katvā "paricitā"ti vuttaṁ. Yathā sammā gado
  assāti sugatoti atthavikappe dakārassa takāro niruttilakkhaṇena kato, evamidhāpi
  veditabbā. Imasmiṁ atthavikappe paricitāti padaṁ kattusādhanaṁ, purimāni tīṇi
  kammasādhanāni.
      Cattāro susamāraddhāti cattāro susamāraddhatthāti vuttaṁ hoti, atthasaddassa
  lopo daṭṭhabbo. Susamāraddhāti padassa atthāpi hi idha susamāraddhāti vuttāti
  veditabbā, susamāraddhadhammā vā. Caturatthabhedato cattāroti vuttāti veditabbā,
  na dhammabhedato. Yasmā pana subhāvitāyeva susamāraddhā honti, na aññe, tasmā
  tayo bhāvanatthā idhāpi vuttā. Āsevanatthopi tīsu vuttesu vuttoyeva hoti,
  tasmā taṁ avatvā tappaccanīkānaṁ susamūhatattho vutto. Paccanīkasamugghātena hi
  āraddhapariyosānaṁ paññāyati, tena susamāraddhassa sikhāppatto attho vutto hoti.
  Tattha tappaccanīkānanti tesaṁ jhānavipassanāmaggānaṁ paṭipakkhabhūtānaṁ. Kilesānanti
  kāmacchandādīnaṁ niccasaññādisampayuttānaṁ sakkāyadiṭṭhādīnañca. Susamūhatattāti 1-
  vikkhambhanatadaṅgasamucchedavasena suṭṭhu samūhatattā nāsitattā. Potthakesu pana
  "susamugghātattā"ti likhanti, taṁ na sundaraṁ.
      [161] Puna tasseva padassa aññampi atthavikappaṁ dassento susamantiādimāha.
  Tattha tattha jātāti tasmiṁ sikhāppattabhāvanāvisese jātā. Anavajjāti
  kilesānaṁ ārammaṇabhāvānupagamanena kilesadosavirahitā. Kusalāti jātivasena kusalā.
  Bodhipakkhiyāti bujjhanaṭṭhena bodhīti laddhanāmassa ariyassa pakkhe bhavattā

  *  *  *  *  *  *
  Footnote: 1 Sī. susamugghātattā
-------------------------------------------------
[page 096]
  Bodhipakkhiyā. Pakkhe bhavattāti hi upakārabhāve ṭhitattā. Te ca "cattāro
  satipaṭṭhānā cattāro sammappadhānā cattāro iddhipādā pañcindriyāni pañca
  balāni satta bojjhaṅgā ariyo aṭṭhaṅgiko maggo"ti 1- sattatiṁsa dhammā. Idaṁ
  samanti idaṁ maggakkhaṇe dhammajātaṁ samucchedavasena kilese sameti vināsetīti samaṁ
  nāMa. Nirodho nibbānanti dukkhanirodhattā nirodho, vānasaṅkhātāya taṇhāya
  abhāvā nibbānaṁ. Idaṁ susamanti idaṁ nibbānaṁ sabbasaṅkhatavisamāpagattā suṭṭhu
  samanti susamaṁ nāMa. Ñātanti bodhipakkhiyasaṅkhātaṁ samaṁ asammohato ñāṇena ñātaṁ,
  nibbānasaṅkhātaṁ susamaṁ ārammaṇato ñāṇena ñātaṁ. Tadeva dvayaṁ teneva cakkhunā
  viya diṭṭhaṁ. Viditanti tadeva dvayaṁ santāne uppādanena ārammaṇakaraṇena ca
  paṭiladdhaṁ. Ñātaṁ viya paññāya sacchikataṁ phassitañca. "asallīnaṁ Asammuṭṭhā
  asāraddho ekaggan"ti purimassa purimassa padassa atthappakāsanaṁ. Tattha
  āraddhanti paṭṭhapitaṁ. Asallīnanti asaṅkucitaṁ. Upaṭṭhitāti upagantvā ṭhitā.
  Asammuṭṭhāti avinaṭṭhā. Passaddhoti nibbuto. Asāraddhoti niddaratho. Samāhitanti
  samaṁ ṭhapitaṁ. Ekagganti avikkhittaṁ.
      "cattāro Susamāraddhā"tiādi sakalassa susamāraddhavacanassa mūlattho. "atthi
  Saman"tiādi pana susamavacanassa, "ñātan"tiādi āraddhavacanassa vikappatthā.
  Tatthāyaṁ padatthasaṁsandanā:- "samā ca susamā ca 2- samasusamā"ti vattabbe
  ekadesasarūpekasesaṁ katvā "susamā"tiicceva vuttā yathā nāmañca rūpañca nāmarūpañca
  nāmarūpanti. "idaṁ Samaṁ, idaṁ susaman"ti pana anaññāpekkhaṁ katvā napuṁsakavacanaṁ
  kataṁ. Yasmā pana ñātampi diṭṭhanti vuccati, diṭṭhañca āraddhañca atthato ekaṁ.
  Viditasacchikataphassitāni pana ñātavevacanāni, tasmā ñātanti āraddhatthoyeva
  vutto hoti.
-------------------------------------------------
[page 097]
      Āraddhaṁ hoti vīriyaṁ asallīnanti ayampana āraddhavacanassa ujukatthoyeva.
  Upaṭṭhitā satītiādīni pana sampayuttavīriyassa upakārakadhammadassanatthaṁ vuttāni, na
  āraddhavacanassa atthadassanatthaṁ. Purimena atthena suṭṭhu samāraddhāti susamāraddhā
  ca, iminā atthena susamā āraddhāti susamāraddhā ca ekasese kate "susamāraddhā"ti
  vuccanti. Imamatthaṁ pariggahetvā "tena vuccati susamāraddhā"ti vuttaṁ.
      Anupubbanti yathānukkamenāti attho, pubbaṁ pubbaṁ anūti vuttaṁ hoti. Dīghaṁ
  assāsavasenāti dīghanti vuttāssāsavasena. Purimā purimāti purimā purimā sati,
  purimā purimā samādhi 1-. Etena pubbanti padassa attho vutato hoti. Pacchimā
  pacchimāti satiyeva. Etena anūti padassa attho vutto hoti. Ubhayena pubbañca
  anu ca paricitāti attho vutto hoti. Upari soḷasa vatthūni vitthāretvā vacanato
  idha saṅkhipitvā "paṭinissaggānupassī"ti antimameva dassitaṁ. Yasmā
  sikhāppattabhāvanassa sabbāpi ānāpānassatiyo punappunaṁ yathāruci pavattanato
  anuparicitāpi honti. Tena vuttaṁ "aññamaññaṁ paricitā ceva honti anuparicitā
  cā"ti.
      Yathatthāti yathāsabhāvatthā. Attadamathaṭṭhoti arahattamaggakkhaṇe attano
  nibbisevanattho. Samathaṭṭhoti sītibhāvattho. Parinibbāpanaṭṭhoti kilesaparinibbānena.
  Abhiññaṭṭhoti sabbadhammavasena. Pariññaṭṭhādayo maggañāṇakiccavasena. Saccābhisamayaṭṭho
  catunnaṁ saccānaṁ ekapaṭivedhadassanavasena. Nirodhe patiṭṭhāpakaṭṭho ārammaṇakaraṇavasena.
      Buddhotipadassa abhāvepi buddhenātipade yo so buddho, taṁ niddisitukāmena
  buddhoti vuttaṁ. Sayambhūti upadesaṁ vinā sayameva bhūto. Anācariyakoti sayambhūpadassa
  atthavivaraṇaṁ. Yo hi ācariyaṁ vinā saccāni paṭivijjhati, so sayambhū nāma hoti.

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 098]
  Pubbe ananussutesūtiādi anācariyakabhāvassa atthappakāsanaṁ. Ananussutesūti ācariyaṁ
  ananussutesu. Sāmanti sayameva. Abhisambujjhīti bhusaṁ sammā paṭivijjhi. Tattha ca
  sabbaññutaṁ pāpuṇīti tesu ca saccesu sabbaññubhāvaṁ pāpuṇi. Yathā saccāni
  paṭivijjhantā sabbaññuno honti, tathā saccānaṁ paṭividdhattā evaṁ vuttaṁ.
  Sabbaññutaṁ pattotipi pāṭho. Balesu ca vasībhāvanti dasasu ca tathāgatabalesu issarabhāvaṁ
  pāpuṇi. Yo so evaṁ bhūto, so buddhoti vuttaṁ hoti. Tattha sabbesu
  dhammesu appaṭihatañāṇanimittānuttaravimokkhādhigamaparibhāvitaṁ khandhasantānaṁ upādāya
  paṇṇattiko, sabbaññutapadaṭṭhānaṁ vā saccābhisambodhimupādāya paṇṇattiko
  sattaviseso buddho. Ettāvatā atthato buddhavibhāvanā katā honti.
      [162] Idāni byañjanato vibhāvento buddhoti kenaṭṭhena buddhotiādimāha.
  Tattha yathā loke avagantā avagatoti vuccati, evaṁ bujjhitā saccānīti
  buddho. Yathā paṇṇasosā vātā paṇṇasusāti vuccanti, evaṁ bodhetā
  pajāyāti buddho. Sabbaññutāya buddhoti sabbadhammabujjhanasamatthāya buddhiyā
  buddhoti vuttaṁ hoti. Sabbadassāvitāya buddhoti sabbadhammānaṁ ñāṇacakkhunā
  diṭṭhattā buddhoti vuttaṁ hoti. Anaññaneyyatāya buddhoti aññena abodhanīyato
  sayameva buddhattā buddhoti vuttaṁ hoti. Visavitāya buddhoti nānāguṇavisavanato 1-
  padumamiva vikasanaṭṭhena buddhoti vuttaṁ hoti. Khīṇāsavasaṅkhātena buddhotiādīhi
  chahi pariyāyehi cittasaṅkocakaradhammappahānena niddakkhayavibuddho puriso viya
  sabbakilesaniddakkhayavibuddhattā buddhoti vuttaṁ hoti. Saṅkhā saṅkhātanti atthato
  ekattā saṅkhātenāti vacanassa koṭṭhāsenāti attho. Taṇhālepadiṭṭhilepābhāvena
  nirupalepasaṅkhātena. Savāsanānaṁ sabbakilesānaṁ pahīnattā ekantavacanena visesetvā
  ekantavītarāgotiādi vuttaṁ. Ekantanikkilesoti rāgadosamohāvasesehi sabbakilesehi

  *  *  *  *  *  *
  Footnote: 1 Ma. nānāguṇavikasanato
-------------------------------------------------
[page 099]
  Nikkileso. Ekāyanamaggaṁ gatoti buddhoti gamanatthānaṁ dhātūnaṁ bujjhanatthattā
  bujjhanatthāpi dhātuyo gamanatthā honti, tasmā ekāyanamaggaṁ gatattā buddhoti
  vuttaṁ hoti. Ekāyanamaggoti cettha:-
             "maggo pantho patho pajjo añjasaṁ vaṭumāyanaṁ
             nāvā uttarasetu ca kullo ca bhisi saṅkamo"ti 1-
  maggassa bahūsu nāmesu ayananāmena vutto. Tasmā ekamaggabhūto maggo, na
  dvedhāpathabhūtoti attho. Atha vā ekena ayitabbo maggoti ekāyanamaggo.
  Ekenāti gaṇasaṅgaṇikaṁ pahāya pavivekena cittena. Ayitabboti paṭipajjitabbo.
  Ayanti vā etenāti ayano, saṁsārato nibbānaṁ gacchantīti attho. Ekesaṁ ayano
  ekāyano. Eketi seṭṭhā, sabbasattaseṭṭhā ca sammāsambuddhā, tasmā
  ekāyanamaggoti sammāsambuddhānaṁ ayanabhūto maggoti vuttaṁ hoti. Ayatīti vā ayano,
  gacchati pavattatīti attho. Ekasmiṁ ayano maggoti ekāyanamaggo, ekasmiṁyeva
  buddhasāsane pavattamāno maggo, na aññatthāti vuttaṁ hoti. Api ca ekaṁ
  ayatīti ekāyano. Pubbabhāge nānāmukhabhāvanānayappavattopi aparabhāge ekaṁ
  nibbānameva gacchatīti vuttaṁ hoti, tasmā ekāyanamaggoti ekanibbānagamanamaggoti
  attho. Eko anuttaraṁ sammāsambodhiṁ abhisambuddhoti buddhoti na
  parehi buddhattā buddho. Kiṁ pana sayameva anuttaraṁ sammāsambodhiṁ abhisambuddhattā
  buddhoti vuttaṁ hoti. Abuddhivihatattā buddhipaṭilābhā buddhoti buddhi buddhaṁ
  bodhoti pariyāyavacanametaṁ. Tattha yathā nīlarattaguṇayogā nīlo paṭo ratto paṭoti vuccati,
  evaṁ buddhaguṇayogā buddhoti ñāpetuṁ vuttaṁ hoti 2-.
      Tato paraṁ buddhoti netaṁ nāmantiādi "atthamanugatā ayaṁ paññattī"ti ñāpanatthaṁ
  vuttaṁ. Tattha mittā sahāyā. Amaccā bhaccā. Ñātī pitupakkhikā. Sālohitā

  *  *  *  *  *  *
  Footnote: 1 khu.cūḷa. 30/101/211 2 chaṂa. ayaṁ pāṭho na dissati
-------------------------------------------------
[page 100]
  Mātupakkhikā. Samaṇā pabbajjūpagatā. Brāhmaṇā bhovādino, samitapāpabāhitapāpā
  vā. Devatā sakkādayo brahmāno ca. Vimokkhantikanti vimokkho
  arahattamaggo, vimokkhassa anto arahattaṁ 1-, tasmiṁ vimokkhante bhavaṁ vimokkhantikaṁ
  nāMa. Sabbaññubhāvo hi arahattamaggena sijjhati, arahattaphalodaye siddho hoti,
  tasmā sabbaññubhāvo vimokkhante bhavo hoti. Taṁ nemittikampi 2- nāmaṁ vimokkhante
  bhavaṁ nāma hoti. Tena vuttaṁ "vimokkhantikametaṁ buddhānaṁ bhagavantānan"ti. Bodhiyā
  mūle saha sabbaññutaññāṇassa paṭilābhāti mahābodhirukkhamūle yathāvuttakkhaṇe
  sabbaññutaññāṇassa paṭilābhena saha. Sacchikā paññattīti arahattaphalasacchikiriyāya,
  sabbadhammasacchikiriyāya vā jātā paññatti. Yadidaṁ buddhoti ayaṁ buddhoti
  paññatti, ayaṁ byañjanato buddhavibhāvanā.
      "yathā Buddhena desitā"ti gāthāpādassa pana iminā padabhājanīye vuttatthena
  ayaṁ saṁsandanā:- ānāpānassatiyo ca yathā buddhena desitā, yena pakārena
  desitā. Yathāsaddena saṅgahitā dasa yathatthā ca yathā buddhena desitā, yena
  pakārena desitāti pakāratthassa ca yathāsaddassa, sabhāvatthassa ca yathāsaddassa
  sarūpekasesavasena ekasesaṁ katvā "yathā"ti vuttanti veditabbaṁ. Padabhājanīye panassa
  yathatthesu ekekassa yojanāvasena "desito"ti ekavacanaṁ kataṁ.
      "soti Gahaṭṭho vā hoti pabbajito vā"ti vuttattā ādipadepi yassa
  gahaṭṭhassa vā pabbajitassa vāti vuttameva hoti. Lokattho vuttoyeva.
  Pabhāsetīti attano ñāṇassa pākaṭaṁ karotīti attho. Abhisambuddhattāti
  sāvakapāramiñāṇenapi paṭividdhabhāvena. Obhāsetīti kāmāvacarabhūtaṁ lokaṁ. Bhāsetīti
  rūpāvacarabhūtaṁ lokaṁ. Pabhāsetīti arūpāvacarabhūtaṁ lokaṁ.

  *  *  *  *  *  *
  Footnote: 1 chaṂa. arahattaphalaṁ 2 Ma. nemittakampi
-------------------------------------------------
[page 101]
      Ariyañāṇanti arahattamaggañāṇaṁ. Mahikā muttoti mahikāya mutto. Mahikāti
  nīhāro vuccati. Mahiyā muttotipi pāṭho. Dhūmarajā muttoti dhūmato ca rajato
  ca mutto. Rāhugahaṇā vippamuttoti rāhuno candassa āsannupakkilesattā
  dvīhi upasaggehi visesetvā vuttaṁ. Bhāsate iti saobhāsaṭṭhena. Tapate iti
  satejaṭṭhena. Virocate iti ruciraṭṭhena. Evamevanti evaṁ evaṁ. Yasmā pana candopi
  bhayaṁ bhāsanto tapanto virocanto imaṁ okāsalokaṁ obhāseti, bhikkhu ca paññāya
  bhāsanto tapanto virocanto imaṁ khandhādilokaṁ paññāya obhāseti, tasmā
  ubhayatrāpi "bhāsetī"ti avatvā "bhāsate "icceva vuttaṁ. Evaṁ hi vutte
  hetuatthopi vutto hoti. Ativisadatarābhasūriyopamaṁ aggahetvā kasmā candopamā
  gahitāti ce? sabbakilesapariḷāhavūpasamena santassa bhikkhuno santaguṇayuttacandopamā
  anucchavikāti gahitāti veditabbaṁ. Evaṁ ānāpānassatibhāvanāsiddhisādhakaṁ yogāvacaraṁ
  thunitvā imāni terasa vodāne ñāṇānīti tāni ñāṇāni nigametvā dassetīti.
                     Vodānañāṇaniddesavaṇṇanā niṭṭhitā.
                        -------------------
                      5. Satokāriñāṇaniddesavaṇṇanā
      [163] Satokāriñāṇaniddese mātikāyaṁ idha bhikkhūti imasmiṁ sāsane
  bhikkhu. Ayaṁ hi ettha idhasaddo sabbappakārāanāpānassatisamādhinibbattakassa
  puggalassa sannissayabhūtasāsanaparidīpano, aññasāsanassa tathābhāvapaṭisedhano ca. Vuttaṁ
  hetaṁ "idheva bhikkhave samaṇo .pe. Suññā parappavādā samaṇehi aññebhī"ti 1-.
      Araññagato vā rukkhamūlagato vā suññāgāragato vāti idamassa
  ānāpānassatisamādhibhāvanānurūpasenāsanapariggahaparidīpanaṁ. Imassa hi bhikkhuno

  *  *  *  *  *  *
  Footnote: 1 Maṃū. 12/139/98, aṅ.catukka. 21/241/265
-------------------------------------------------
[page 102]
  Dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ
  abhirūhituṁ na icchati, kūṭagoṇayuttaratho viya uppathameva dhāvati. Tasmā seyyathāpi nāma
  gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto apanetvā
  ekamante mahantaṁ thambhaṁ nikhanitvā tattha yottena bandheyya, athassa so vaccho
  ito cito ca vipphanditvā palāyituṁ asakkonto tameva thambhaṁ upanisīdeyya vā
  upanipajjeyya vā, evameva imināpi bhikkhunā dīgharattaṁ rūpārammaṇādirasapānavaḍḍhitaṁ
  duṭṭhacittaṁ dametukāmena rūpādiārammaṇato apanetvā araññaṁ vā rukkhamūlaṁ vā
  suññāgāraṁ vā pavesetvā tattha assāsapassāsathambhe satiyottena bandhitabbaṁ.
  Evamassa taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ
  satiyottaṁ chinditvā palāyituṁ asakkontaṁ tamevārammaṇaṁ upacārappanāvasena upanisīdati
  ceva upanipajjati ca. Tenāhu porāṇā:-
              "yathā thambhe nibandheyya vacchaṁ damaṁ 1- naro idha
              bandheyyevaṁ sakaṁ cittaṁ satiyārammaṇe daḷhan"ti 2-.
  Evamassa taṁ senāsanaṁ bhāvanānurūpaṁ hoti. Atha vā yasmā imaṁ kammaṭṭhānappabhede
  muddhabhūtaṁ sabbabuddhapaccekabuddhasāvakānaṁ 3- visesādhigamadiṭṭhadhammasukhavihārapadaṭṭhānaṁ
  ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ
  apariccajitvā na sukaraṁ bhāvetuṁ saddakaṇṭakattā jhānassa. Agāmake pana araññe sukaraṁ
  yogāvacarena idaṁ kammaṭṭhānaṁ pariggahetvā ānāpānacatukkajjhānaṁ nibbattetvā
  tadeva pādakaṁ katvā saṅkhāre sammasitvā aggaphalaṁ arahattaṁ pāpuṇituṁ. Tasmā
  tassa anurūpaṁ senāsanaṁ upadisanto bhagavā "araññagato vā"tiādimāha, tatheva
  thero.

  *  *  *  *  *  *
  Footnote: 1 Sī. dammaṁ 2 visuddhi. 2/56 (syā), vi.A. 1/497 (syā), dī.A. 2/377, Ma.A.
  1/263 3 chaṂa. ---paccekabuddhabuddhasāvakānaṁ
-------------------------------------------------
[page 103]
      Vatthuvijjācariyo viya hi bhagavā, so yathā vatthuvijjācariyo nagarabhūmiṁ passitvā
  suṭṭhu upaparikkhitvā "ettha nagaraṁ māpethā"ti upadisati, sotthinā ca nagare
  niṭṭhite rājakulato mahāsakkāraṁ labhati, evamevaṁ yogāvacarassa anurūpaṁ senāsanaṁ
  upaparikkhitvā "ettha kammaṭṭhānaṁ anuyuñjitabban"ti upadisati, tato tattha
  kammaṭṭhānamanuyuttena yoginā kamena arahatte patte "sammāsambuddho vata so
  bhagavā"ti mahantaṁ sakkāraṁ labhati. Ayaṁ pana bhikkhu "dīpisadiso"ti vuccati. Yathā
  hi mahādīpirājā araññe tiṇagahanaṁ vā vanagahanaṁ vā pabbatagahanaṁ vā nissāya
  nilīyitvā vanamahiṁsagokaṇṇasūkarādayo mige gaṇhāti, evamevaṁ ayaṁ araññādīsu
  kammaṭṭhānamanuyuñjanto bhikkhu yathākkamena sotāpattisakadāgāmianāgāmiarahattamagge
  ceva ariyaphalāni ca gaṇhātīti veditabbo. Tenāhu porāṇā:-
              yathāpi dīpiko nāma nilīyitvā gaṇhatī 1- mige
              tathevāyaṁ buddhaputto yuttayogo vipassako
              araññaṁ pavisitvāna gaṇhāti phalamuttaman"ti 2-.
  Tenassa parakkamajavayoggabhūmiṁ araññasenāsanaṁ dassento "araññagato vā"tiādimāha.
      Tattha araññagatoti upari vuttalakkhaṇaṁ yaṁ kiñci pavivekasukhaṁ araññaṁ gato.
  Rukkhamūlagatoti rukkhasamīpaṁ gato. Suññāgāragatoti suññaṁ vivittokāsaṁ gato. Ettha
  ca ṭhapetvā araññañca rukkhamūlañca avasesasattavidhasenāsanaṁ gatopi "suññāgāragato"ti
  vattuṁ vaṭṭati. Navavidhaṁ hi senāsanaṁ. Yathāha "so vivittaṁ senāsanaṁ bhajati
  araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ
  palālapuñjan"ti 3-. Evamassa ututtayānukūlaṁ dhātucariyānukūlañca
  ānāpānassatibhāvanānurūpaṁ senāsanaṁ upadisitvā alīnānuddhaccapakkhikaṁ
  santamiriyāpathaṁ upadhisanto nisīdatīti āha.

  *  *  *  *  *  *
  Footnote: 1 chaṂa. gaṇhate 2 visuddhi. 2/56 3 abhi.vi. 35/508/294
-------------------------------------------------
[page 104]
  Athassa nisajjāya daḷhabhāvaṁ assāsapassāsānaṁ pavattanasamatthataṁ 1-
  ārammaṇapariggahūpāyañca dassento pallaṅkaṁ ābhujitvātiādimāha. Tattha pallaṅkanti
  samantato ūrubaddhāsanaṁ. Ābhujitvāti bandhitvā. Ujuṁ kāyaṁ paṇidhāyāti uparimasarīraṁ
  ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā. Evaṁ hi
  nisinnassa cammamaṁsanhārūni na paṇamanti. Athassa yā tesaṁ paṇamanapaccayā khaṇe khaṇe vedanā
  uppajjeyyuṁ, tā na uppajjanti. Tāsu anupajjamānāsu cittaṁ ekaggaṁ hoti,
  kammaṭṭhānaṁ na paripatati, vuddhiṁ phātiṁ upagacchati. Parimukhaṁ satiṁ upaṭṭhapetvāti
  kammaṭṭhānābhimukhaṁ satiṁ ṭhapayitvā. So satova assasati sato passasatīti so bhikkhu
  evaṁ nisīditvā evañca satiṁ upaṭṭhapetvā taṁ satiṁ avijahanto sato eva assasati
  sato passasati, satokārī hotīti vuttaṁ hoti.
      Idāni yehi pakārehi satokārī hoti, te pakāre dassetuṁ dīghaṁ vā
  assasantotiādimāha. Tattha dīghaṁ vā assasantoti dīghaṁ vā assāsaṁ
  pavattayanto. Tathā rassaṁ. Yā pana nesaṁ dīgharassatā, sā kālavasena veditabbā.
  Kadāci hi manussā hatthiahiādayo viya kālavasena dīghaṁ assasanti ca passasanti
  ca, kadāci sunakhasasādayo viya rassaṁ. Aññathā hi cuṇṇavicuṇṇā assāsapassāsā
  dīgharassā nāma na honti. Tasmā te dīghaṁ kālaṁ pavisantā ca nikkhamantā
  ca dīghā, rassaṁ kālaṁ pavisantā ca nikkhamantā ca rassāti veditabbā. Tatrāyaṁ
  bhikkhu upari vuttehi navahākārehi dīghaṁ assasanto ca passasanto ca dīghaṁ
  assasāmi, passasāmīti pajānāti, tathā rassaṁ.
      Evaṁ pajānato ca:-
              dīgho rasso ca assāso passāsopi ca tādiso
              cattāro vaṇṇā vattanti nāsikaggeva bhikkhunoti.

  *  *  *  *  *  *
  Footnote: 1 pavattanasukhataṁ (visuddhi 2/58)
-------------------------------------------------
[page 105]
      Navannañcassa 1- ākārānaṁ ekenākārena kāyānupassanāsatipaṭṭhānabhāvanā
  sampajjatīti veditabbā. Sabbakāyapaṭisaṁvedī assasissāmīti sikkhati.
  Sabbakāyapaṭisaṁvedī passasissāmīti sikkhatīti sakalassa assāsakāyassādimajjhapariyosānaṁ
  viditaṁ karonto pākaṭaṁ karonto assasissāmīti sikkhati. Sakalassa
  passāsakāyassādimajjhapariyosānaṁ viditaṁ karonto pākaṭaṁ karonto
  passasissāmīti sikkhati. Evaṁ viditaṁ karonto pākaṭaṁ karonto ñāṇasampayuttacittena
  assasati ceva passasati ca. Tasmā "assasissāmi passasissāmīti sikkhatī"ti vuccati.
  Ekassa hi bhikkhuno cuṇṇavicuṇṇavisaṭe 2- assāsakāye, passāsakāye vā ādi pākaṭo
  hoti, na majjhapariyosānaṁ. So ādimeva pariggahetuṁ sakkoti, majjhapariyosāne kilamati.
  Ekassa majjhaṁ pākaṭaṁ hoti, na ādipariyosānaṁ. So majjhameva pariggahetuṁ sakkoti,
  ādipariyosāne kilamati. Ekassa pariyosānaṁ pākaṭaṁ hoti, na ādimajjhaṁ. So
  pariyosānaṁyeva pariggahetuṁ sakkoti, ādimajjhe kilamati. Ekassa sabbaṁ pākaṭaṁ hoti,
  so sabbampi pariggahetuṁ sakkoti, na katthaci kilamati. Tādisena bhavitabbanti dassento
  āha "sabbakāyapaṭisaṁvedī"tiādi.
      Tattha sikkhatīti evaṁ ghaṭati vāyamati. Yo vā tathābhūtassa saṁvaro. Ayamettha
  adhisīlasikkhā. Yo tathābhūtassa samādhi, ayaṁ adhicittasikkhā. Yā tathābhūtassa paññā,
  ayaṁ adhipaññāsikkhāti imā tisso sikkhāyo tasmiṁ ārammaṇe tāya satiyā
  tena manasikārena sikkhati āsevati bhāveti bahulīkarotīti evamettha attho daṭṭhabbo.
  Tattha yasmā purimanayena kevalaṁ assasitabbaṁ passasitabbameva ca, na aññaṁ kiñci
  kātabbaṁ, ito paṭṭhāya pana ñāṇuppādanādīsu yogo karaṇīyo. Tasmā tattha
  "assasāmīti pajānāti passasāmīti pajānāti"cceva vattamānakālavasena pāḷiṁ
  vatvā ito paṭṭhāya kattabbassa ñāṇuppādanādino ākārassa dassanatthaṁ

  *  *  *  *  *  *
  Footnote: 1 Ma. catunnañcassa visuddhi. 2/62 2 cuṇṇasaṭe (gaṇṭhipade) visuddhi. 2/62
-------------------------------------------------
[page 106]
  "sabbakāyapaṭisaṁvedī Assasissāmī"tiādinā nayena anāgatakālavasena pāḷi
  āropitāti veditabbā.
      Passambhayaṁ kāyasaṅkhāraṁ .pe. Sikkhatīti oḷārikaṁ assāsapassāsasaṅkhātaṁ
  kāyasaṅkhāraṁ passambhento paṭippassambhento nirodhento vūpasamento assasissāmi
  passasissāmīti sikkhati.
      Tatrevaṁ oḷārikasukhumatā ca passaddhi ca veditabbā:- imassa hi
  bhikkhuno pubbe apariggahitakāle kāyo ca cittañca sadarathā honti oḷārikā.
  Kāyacittānaṁ oḷārikatte avūpasante assāsapassāsāpi oḷārikā honti, balavatarā
  hutvā pavattanti, nāsikā nappahoti, mukhena assasantopi passasantopi tiṭṭhati.
  Yadā panassa kāyopi cittampi pariggahitā honti, tadā te santā honti
  vūpasantā. Tesu vūpasantesu assāsapassāsā sukhumā hutvā pavattanti, "atthi nu
  kho, natthī"ti vicetabbākārappattā honti. Seyyathāpi purisassa dhāvitvā pabbatā
  vā orohitvā mahābhāraṁ vā sīsato oropetvā ṭhitassa oḷārikā
  assāsapassāsā honti, nāsikā nappahoti, mukhena assasantopi passasantopi tiṭṭhati.
  Yadā panesa taṁ parissamaṁ vinodetvā nhātvā ca pivitvā ca allasāṭakaṁ hadaye
  katvā sītāya chāyāya nipanno hoti, athassa te assāsapassāsā sukhumā honti
  "atthi nu kho, natthī"ti vicetabbākārappattā, evamevaṁ imassa bhikkhuno
  apariggahitakāleti vitthāretabbaṁ. Tathā hissa pubbe apariggahitakāle
  "oḷārikoḷārike kāyasaṅkhāre passambhemī"ti ābhogasamannāhāramanasikāro natthi,
  pariggahitakāle pana atthi. Tenassa apariggahitakālato pariggahitakāle kāyasaṅkhāro
  sukhumo hoti. Tenāhu porāṇā:-
-------------------------------------------------
[page 107]
              "sāraddhe Kāye citte ca adhimattaṁ pavattati
              asāraddhamhi kāyamhi sukhumaṁ sampavattatī"ti 1-.
      Pariggahepi 2- oḷāriko, paṭhamajjhānūpacāre sukhumo. Tasmimpi oḷāriko,
  paṭhamajjhāne sukhumo. Paṭhamajjhāne ca dutiyajjhānūpacāre ca oḷāriko, dutiyajjhāne
  sukhumo. Dutiyajjhāne ca tatiyajjhānūpacāre ca oḷāriko, tatiyajjhāne sukhumo.
  Tatiyajjhāne ca catutthajjhānūpacāre ca oḷāriko, catutthajjhāne atisukhumo
  appavattimeva pāpuṇāti. Idaṁ tāva dīghabhāṇakasaṁyuttabhāṇakānaṁ mataṁ.
      Majjhimabhāṇakā pana "paṭhamajjhāne oḷāriko, dutiyajjhānūpacāre sukhumo"ti
  evaṁ heṭṭhimaheṭṭhimajjhānato uparūparijjhānūpacārepi sukhumataraṁ icchanti.
  Sabbesaṁyeva pana matena apariggahitakāle pavattakāyasaṅkhāro pariggahitakāle
  paṭippassambhati, pariggahitakāle pavattakāyasaṅkhāro paṭhamajjhānūpacāre .pe.
  Catutthajjhānūpacāre pavattakāyasaṅkhāro catutthajjhāne paṭippassambhati. Ayaṁ tāva
  samathe nayo.
      Vipassanāyaṁ pana apariggahitakāle pavattakāyasaṅkhāro oḷāriko,
  mahābhūtapariggahe sukhumo. Sopi oḷāriko, upādārūpapariggahe sukhumo. Sopi oḷāriko,
  sakalarūpapariggahe sukhumo. Sopi oḷāriko, arūpapariggahe sukhumo. Sopi oḷāriko,
  rūpārūpapariggahe sukhumo. Sopi oḷāriko, paccayapariggahe sukhumo. Sopi oḷāriko,
  sappaccayanāmarūpadassane sukhumo. Sopi oḷāriko, lakkhaṇārammaṇikavipassanāya 3- sukhumo.
  Sopi dubbalavipassanāya oḷāriko, balavavipassanāya sukhumo. Tattha pubbe vuttanayeneva
  purimassa purimassa pacchimena pacchimena paṭippassaddhi veditabbā. Evamettha
  oḷārikasukhumatā paṭippassaddhi ca veditabbā. Ayaṁ tāvettha kāyānupassanāvasena
  vuttassa paṭhamacatukkassa anupubbapadavaṇṇanā.

  *  *  *  *  *  *
  Footnote: 1 visuddhi. 2/64, vi.A. 1/505 2 Ma. pariggahitakālepi
  3 tilakkhaṇārammaṇika...(gaṇṭhipade)
-------------------------------------------------
[page 108]
      Yasmā panettha idameva catukkaṁ ādikammikassa kammaṭṭhānavasena vuttaṁ, itarāni
  pana tīṇi catukkāni ettha pattajjhānassa vedanācittadhammānupassanāvasena, tasmā
  imaṁ kammaṭṭhānaṁ bhāvetvā ānāpānacatukkajjhānapadaṭṭhānāya vipassanāya saha
  paṭisambhidāhi arahattaṁ pāpuṇitukāmena ādikammikena kulaputtena visuddhimaggena
  vuttanayena sīlaparisodhanādīni sabbakiccāni katvā sattaṅgasamannāgatassa ācariyassa
  santike pañcasandhikaṁ kammaṭṭhānaṁ uggahetabbaṁ. Tatrime pañca sandhayo uggaho
  paripucchā upaṭṭhānaṁ appanā lakkhaṇanti. Tattha uggaho nāma kammaṭṭhānassa
  uggaṇhanaṁ. Paripucchā nāma kammaṭṭhānassa paripucchanaṁ 1-. Upaṭṭhānaṁ nāma
  kammaṭṭhānassa upaṭṭhānaṁ. Appanā nāma kammaṭṭhānassa appanā. Lakkhaṇaṁ nāma
  kammaṭṭhānassa lakkhaṇaṁ, "evaṁ lakkhaṇamidaṁ kammaṭṭhānan"ti kammaṭṭhānasabhāvūpadhāraṇanti
  vuttaṁ hoti.
      Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi
  na viheseti 2-. Tasmā thokaṁ uddisāpetvā bahuṁ kālaṁ sajjhāyitvā evaṁ pañcasandhikaṁ
  kammaṭṭhānaṁ uggahetvā ācariyassa santike vā aññattha vā aṭṭhārasa dosayutte
  vihāre vajjetvā pañcaṅgasamannāgate senāsane vasantena upacchinnakhuddakapalibodhena
  katabhattakiccena bhattasammadaṁ paṭivinodetvā sukhānisinne ratanattayaguṇānussaraṇena
  cittaṁ sampahaṁsetvā ācariyuggahato ekapadampi aparihāpentena idaṁ
  ānāpānassatikammaṭṭhānaṁ manasi kātabbaṁ. Tatrāyaṁ manasikāravidhi:-
              "gaṇanā anubandhanā phusanā ṭhapanā sallakkhaṇā
              vivaṭṭanā pārisuddhi tesañca paṭipassanā"ti.
      Tattha gaṇanāti gaṇanāyeva. Anubandhanāti anugamanā. Phusanāti phuṭṭhaṭṭhānaṁ.
  Ṭhapanāti appanā. Sallakkhaṇāti vipassanā. Vivaṭṭanāti maggo. Pārisuddhīti phalaṁ.

  *  *  *  *  *  *
  Footnote: 1 paripucchanā (visuddhi. 2/68) 2 Ma. na viheṭheti
-------------------------------------------------
[page 109]
  Tesañca paṭipassanāti paccavekkhaṇā. Tattha iminā ādikammikena kulaputtena paṭhamaṁ
  gaṇanāya idaṁ kammaṭṭhānaṁ manasi kātabbaṁ. Gaṇentena pana pañcannaṁ heṭṭhā
  na ṭhapetabbaṁ, dasannaṁ upari na netabbaṁ, antarā khaṇḍaṁ na dassetabbaṁ. Pañcannaṁ
  heṭṭhā ṭhapentassa hi sambādhe okāse cittuppādo vipphandati sambādhe vaje
  sanniruddhagogaṇo viya. Dasannaṁ upari nentassa gaṇananissitova cittuppādo hoti.
  Antarā khaṇḍaṁ dassentassa "sikhāppattaṁ nu kho me kammaṭṭhānaṁ, no"ti cittaṁ
  vikampati, tasmā ete dose vajjetvā gaṇetabbaṁ.
      Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ. Dhaññamāpako
  hi nāḷiṁ pūretvā "ekan"ti vatvā okirati, puna pūrento kiñci kacavaraṁ disvā
  chaḍḍento "ekaṁ ekan"ti vadati. Eseva nayo "dve dve"tiādīsu. Evamevaṁ
  imināpi assāsapassāsesu yo upaṭṭhāti, taṁ gahetvā "ekaṁ ekan"tiādiṁ katvā
  yāva "dasa dasā"ti pavattamānaṁ pavattamānaṁ upalakkhetvāva gaṇetabbaṁ. Tassa evaṁ
  gaṇayato nikkhamantā ca pavisantā ca assāsapassāsā pākaṭā honti.
      Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya
  gaṇetabbaṁ. Cheko hi gopālako sakkharādayo ucchaṅgena gahetvā
  rajjudaṇḍahattho pātova vajaṁ gantvā gāvo piṭṭhiyaṁ paharitvā palighatthambhamatthake
  nisinno dvāraṁ pattaṁ pattaṁyeva gāvaṁ "eko dve"ti sakkharaṁ khipitvā khipitvā
  gaṇeti. Tiyāmarattiṁ sambādhe okāse dukkhaṁ vutthagogaṇo nikkhamanto aññamaññaṁ
  upanighaṁsanto 1- vegena vegena puñjapuñjo hutvā nikkhamati. So vegena vegena
  "tīṇi cattāri pañca dasā"ti gaṇetiyeva, evamassāpi purimanayena gaṇayato
  assāsapassāsā pākaṭā hutvā sīghaṁ sīghaṁ punappunaṁ sañcaranti. Tato

  *  *  *  *  *  *
  Footnote: 1 Sī. upanighaṁsento
-------------------------------------------------
[page 110]
  Tena "punappunaṁ sañcarantī"ti ñatvā anto ca bahi ca aggahetvā dvārappattaṁ
  dvārappattaṁyeva gahetvā "eko dve tīṇi cattāri pañca. Eko dve tīṇi
  cattāri pañca cha, eko dve tīṇi cattāri pañca cha satta, .pe. Aṭṭha
  nava dasā"ti sīghaṁ sīghaṁ gaṇetabbameva. Gaṇanāpaṭibaddhe hi kammaṭṭhāne gaṇanabaleneva
  cittaṁ ekaggaṁ hoti arittupatthambhanavasena caṇḍasote nāvāṭhapanamiva.
      Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā upaṭṭhāti.
  Atha "nirantaraṁ pavattatī"ti ñatvā anto ca bahi ca vātaṁ apariggahetvā purimanayeneva
  vegena vegena gaṇetabbaṁ. Antopavisanavātena hi saddhiṁ cittaṁ pavesayato abbhantaraṁ
  vātabbhāhataṁ medapūritaṁ viya hoti. Bahinikkhamanavātena saddhiṁ cittaṁ nīharato bahiddhā
  puthuttārammaṇe cittaṁ vikkhipati. Phuṭṭhaphuṭṭhokāse pana satiṁ ṭhapetvā bhāventasseva
  bhāvanā sampajjati. Tena vuttaṁ "anto ca bahi ca vātaṁ apariggahetvā purimanayeneva
  vegena vegena gaṇetabban"ti.
      Kīvaciraṁ panetaṁ gaṇetabbanti? yāva vinā gaṇanāya assāsapassāsārammaṇe
  Sati santiṭṭhati. Bahivisaṭavitakkavicchedaṁ katvā assāsapassāsārammaṇe
  satisaṇṭhāpanatthaṁyeva hi gaṇanāti.
      Evaṁ gaṇanāya manasi katvā anubandhanāya 1- manasi kātabbaṁ. Anubandhanā nāma
  gaṇanaṁ paṭisaṁharitvā satiyā nirantaraṁ assāsapassāsānaṁ anugamanaṁ. Tañca kho na
  ādimajjhapariyosānānugamanavasena. Ādimajjhapariyosānāni tassānugamane ādīnavā ca
  heṭṭhā vuttāyeva.
      Tasmā anubandhanāya manasikarontena na ādimajjhapariyosānavasena manasi
  kātabbaṁ, apica kho phusanāvasena ca ṭhapanāvasena ca manasi kātabbaṁ.

  *  *  *  *  *  *
  Footnote: 1 Sī. anubandhanāvasena
-------------------------------------------------
[page 111]
  Gaṇanānubandhanāvasena viya hi phusanāṭhapanāvasena visuṁ manasikāro natthi,
  phuṭṭhaphuṭṭhaṭṭhāneyeva pana gaṇento gaṇanāya ca phusanāya ca manasi karoti, tattheva
  gaṇanaṁ paṭisaṁharitvā te satiyā anubandhanto, appanāvasena ca cittaṁ ṭhapento
  "anubandhanāya ca phusanāya ca ṭhapanāya ca manasi karotī"ti vuccati. Svāyamattho
  aṭṭhakathāsu vuttapaṅguḷadovārikopamāhi idheva pāḷiyaṁ vuttakakacūpamāya ca veditabbo.
      Tatrāyaṁ paṅguḷopamā:- seyyathāpi paṅguḷo dolāya kīḷataṁ mātāputtānaṁ
  dolaṁ khipitvā tattheva dolāthambhamūle nisinno kamena āgacchantassa ca gacchantassa
  ca dolāphalakassa ubho koṭiyo majjhañca passati, na ca ubhokoṭimajjhānaṁ dassanatthaṁ
  byāvaṭo hoti, evameva bhikkhu sativasena upanibandhanatthambhamūle ṭhatvā
  assāsapassāsadolaṁ khipitvā tattheva nimitte satiyā nisīdanto kamena āgacchantānañca
  gacchantānañca phuṭṭhaṭṭhāne assāsapassāsānaṁ ādimajjhapariyosānaṁ satiyā
  anugacchanto tattheva cittaṁ ṭhapetvā passati, na ca tesaṁ dassanatthaṁ byāvaṭo
  hoti. Ayaṁ paṅguḷopamā.
      Ayaṁ pana dovārikopamā:- seyyathāpi dovāriko nagarassa anto ca bahi
  ca purise "ko tvaṁ, kuto vā āgato, kuhiṁ vā gacchasi, kiṁ vā te hatthe"ti
  na vīmaṁsati. Na hi tassa te bhārā, dvārappattaṁ dvārappattaṁyeva pana vīmaṁsati,
  evameva imassa bhikkhuno antopaviṭṭhavātā ca bahinikkhantavātā ca na bhārā
  honti, dvārappattā dvārappattāyeva bhārāti ayaṁ dovārikopamā.
      Kakacūpamā pana "nimittaṁ assāsapassāsā"tiādinā 1- nayena idha vuttāyeva.
  Idha panassa āgatāgatavasena amanasikāramattameva payojananti veditabbaṁ.

  *  *  *  *  *  *
  Footnote: 1 khu.paṭi. 31/155/177
-------------------------------------------------
[page 112]
      Idaṁ kammaṭṭhānaṁ manasikaroto kassaci nacireneva nimittañca uppajjati,
  avasesajjhānaṅgapaṭimaṇḍitā appanāsaṅkhātā ṭhapanā ca sampajjati. Kassaci pana
  gaṇanāvaseneva manasikārakālato pabhuti [1]- yathā sāraddhakāyassa mañce vā
  pīṭhe vā nisīdato mañcapīṭhaṁ onamati vikūjati, paccattharaṇaṁ valiṁ gaṇhāti,
  asāraddhakāyassa pana nisīdato neva mañcapīṭhaṁ onamati na vikūjati, na paccattharaṇaṁ valiṁ
  gaṇhāti, tūlapicupūritaṁ viya mañcapīṭhaṁ hoti. Kasmā? yasmā asāraddho kāyo
  lahuko hoti, evamevaṁ gaṇanāvasena manasikārakālato pabhuti anukkamato
  oḷārikāssāsapassāsanirodhavasena kāyadarathe vūpasanto kāyopi cittampi lahukaṁ hoti,
  sarīraṁ ākāse laṅghanākārappattaṁ viya hoti.
      Tassa oḷārike assāsapassāse niruddhe sukhumāssāsapassāsanimittārammaṇaṁ
  cittaṁ pavattati. Tasmimpi niruddhe aparāparaṁ tato sukhumataraṁ sukhumataraṁ
  assāsapassāsanimittārammaṇaṁ pavattatiyeva. Svāyamattho upari vuttakaṁsathālopamāya
  veditabbo.
      Yathā hi aññāni kammaṭṭhānāni uparūpari vibhūtāni honti, na tathā idaṁ.
  Idaṁ pana uparūpari bhāventassa 2- sukhumattaṁ gacchati, upaṭṭhānampi na upagacchati.
  Evaṁ anupaṭṭhahante pana tasmiṁ tena bhikkhunā "ācariyaṁ pucchissāmī"ti vā "naṭṭhaṁ
  dāni me kammaṭṭhānan"ti vā uṭṭhāyāsanā na gantabbaṁ. Iriyāpathaṁ vikopetvā
  gacchato hi kammaṭṭhānaṁ navanavameva hoti. Tasmā yathānisinneneva desato āharitabbaṁ.
      Tatrāyaṁ āharaṇūpāyo:- tena bhikkhunā kammaṭṭhānassa anupaṭṭhānabhāvaṁ
  ñatvā iti paṭisañcikkhittaṁ "ime assāsapassāsā nāma kattha atthi, kattha
  natthi. Kassa vā atthi, kassa vā natthī"ti. Athevaṁ paṭisañcikkhato 3- "ime

  *  *  *  *  *  *
  Footnote: 1 (anukkamato oḷārikāssāsapassāsanirodhavasena kāyadarathe vūpasante kāyopi cittampi
  lahukaṁ hoti, sarīraṁ ākāse laṅghanākārappattaṁ viya hoti.) (visuddhi. 2/74) 2 Sī.
  bhāventassa bhāventassa 3 Ma. paṭisañcikkhatā
-------------------------------------------------
[page 113]
  Antomātukucchiyaṁ natthi, udake nimuggānaṁ natthi, tathā asaññībhūtānaṁ matānaṁ
  catutthajjhānasamāpannānaṁ rūpārūpabhavasamaṅgīnaṁ nirodhasamāpannānan"ti ñatvā evaṁ
  attanāva attā paṭicodetabbo "nanu tvaṁ paṇḍita neva mātukucchigato, na udake
  nimuggo, na asaññībhūto, na mato, na catutthajjhānasamāpanno, na rūpārūpabhavasamaṅgī,
  na nirodhasamāpanno. Atthiyeva te assāsapassāsā, mandapaññatāya pana pariggahetuṁ
  na sakkosī"ti. Athānena pakatiphuṭṭhavasena cittaṁ ṭhapetvā manasikāro pavattetabbo.
  Ime hi dīghanāsikassa nāsāpuṭaṁ ghaṭṭentā pavattanti, rassanāsikassa uttaroṭṭhaṁ.
  Tasmānena imaṁ nāma ṭhānaṁ ghaṭṭentīti nimittaṁ ṭhapetabbaṁ. Imameva hi atthavasaṁ
  paṭicca vuttaṁ bhagavatā "nāhaṁ bhikkhave muṭṭhassatissa asampajānassa ānāpānassatibhāvanaṁ
  vadāmī"ti 1-. Kiñcāpi hi yaṁ kiñci kammaṭṭhānaṁ satassa sampajānasseva
  sampajjati, ito aññaṁ pana manasikarontassa pākaṭaṁ hoti. Idampana ānāpānassati-
  kammaṭṭhānaṁ garukaṁ garukabhāvanaṁ buddhapaccekabuddhabuddhaputtānaṁ mahāpurisānaṁyeva
  manasikārabhūmibhūtaṁ, na ceva ittaraṁ, na ca ittarasattasamāsevitaṁ. Yathā yathā
  manasi karīyati, tathā tathā santañceva hoti sukhumañca. Tasmā ettha balavatī sati
  ca paññā ca icchitabbā.
      Yathā hi maṭṭhasāṭakassa tunnakaraṇakāle sūcipi sukhumā icchitabbā,
  sūcipāsavedhanampi tato sukhumataraṁ, evamevaṁ maṭṭhasāṭakasadisassa imassa kammaṭṭhānassa
  bhāvanākāle sūcipaṭibhāgā satipi sūcipāsavedhanapaṭibhāgā taṁsampayuttā paññāpi
  balavatī icchitabbā. Tāhi ca pana satipaññāhi samannāgatena bhikkhunā na te
  assāsapassāsā aññatra pakatiphuṭṭhokāsā pariyesitabbā.
      Yathā hi kassako khettaṁ kasitvā balībadde muñcitvā gocaramukhe katvā
  chāyāya nisinno vissameyya, athassa te balībaddā vegena aṭaviṁ paviseyyuṁ. Yo

  *  *  *  *  *  *
  Footnote: 1 Ma. 14/149/133, saṁṃahā. 19/992/291
-------------------------------------------------
[page 114]
  Hoti cheko kassako, so puna te gahetvā yojetukāmo na tesaṁ anupadaṁ gantvā
  aṭaviṁ āhiṇḍati, atha kho rasmiñca patodañca gahetvā ujukameva tesaṁ nipātanatitthaṁ
  gantvā nisīdati vā nipajjati vā, atha te goṇe divasabhāgaṁ caritvā nipātanatitthaṁ
  otaritvā nhātvā ca pivitvā ca paccuttaritvā ṭhite disvā rasmiyā bandhitvā
  patodena vijjhanto ānetvā yojetvā puna kammaṁ karoti, evamevaṁ tena bhikkhunā
  na te assāsapassāsā aññatra pakatiphuṭṭhokāsā pariyositabbā. Satirasmiṁ pana
  paññāpatodañca gahetvā pakatiphuṭṭhokāse cittaṁ ṭhapetvā manasikāro pavattetabbo.
  Evaṁ hissa manasikaroto nacirasseva te upaṭṭhahanti nipātanatitthe viya goṇā.
  Tato tena satirasmiyā bandhitvā tasmiṁyeva ṭhāne yojetvā paññāpatodena
  vijjhantena punappunaṁ kammaṭṭhānaṁ anuyuñjitabbaṁ. Tassevamanuyuñjato nacirasseva
  nimittaṁ upaṭṭhāti. Taṁ panetaṁ na sabbesaṁ ekasadisaṁ hoti, apica kho kassaci
  sukhasamphassaṁ uppādayamāno tūlapicu viya kappāsapicu viya vātadhārā viya ca
  upaṭṭhātīti ekacce āhu.
      Ayaṁ pana aṭṭhakathāsu vinicchayo:- idaṁ hi kassaci tārakarūpaṁ viya maṇiguḷikā
  viya muttāguḷikā viya ca, kassaci kharasamphassaṁ hutvā kappāsaṭṭhi viya dārusārasūci
  viya ca, kassaci dīghapāmaṅgasuttaṁ viya kusumadāmaṁ viya dhūmasikhā viya ca, kassaci
  vitthataṁ makkaṭakasuttaṁ 1- viya valāhakapaṭalaṁ viya padumapupphaṁ viya rathacakkaṁ viya
  candamaṇḍalaṁ viya sūriyamaṇḍalaṁ viya ca upaṭṭhāti, tañca panetaṁ yathā sambahulesu bhikkhūsu
  suttantaṁ sajjhāyitvā nisinnesu ekena bhikkhunā "tumhākaṁ kīdisaṁ hutvā idaṁ
  suttaṁ upaṭṭhātī"ti vutte eko "mayhaṁ mahatī pabbateyyā nadī viya hutvā
  upaṭṭhātī"ti āha. Aparo 2- "mayhaṁ ekā vanarāji viya "añño "mayhaṁ eko sītacchāyo
  sākhāsampanno phalabhārabharito rukkho viyā"ti. Tesaṁ hi taṁ ekameva suttaṁ

  *  *  *  *  *  *
  Footnote: 1 i. vitthaṁ makkaṭasuttaṁ 2 i. añño
-------------------------------------------------
[page 115]
  Saññānānatāya nānato upaṭṭhāti. Evaṁ ekameva kammaṭṭhānaṁ saññānānatāya
  nānato upaṭṭhāti. Saññajaṁ hi etaṁ saññānidānaṁ saññāpabhavaṁ, tasmā
  saññānānatāya nānato upaṭṭhātīti veditabbaṁ.
      Evaṁ upaṭṭhite pana nimitte tena bhikkhunā ācariyassa santikaṁ gantvā
  ārocetabbaṁ "mayhaṁ bhante evarūpaṁ nāma upaṭṭhātī"ti. Ācariyena pana "nimittamidaṁ
  āvuso, kammaṭṭhānaṁ punappunaṁ manasi karohi sappurisā"ti vattabbo. Athānena
  nimitteyeva cittaṁ ṭhapetabbaṁ. Evamassāyaṁ ito pabhuti ṭhapanāvasena bhāvanā hoti.
  Vuttaṁ hetaṁ porāṇehi:-
              "nimitte ṭhapayaṁ cittaṁ nānākāraṁ vibhāvayaṁ
              dhīro assāsapassāse sakaṁ cittaṁ nibandhatī"ti 1-.
      Tassevaṁ nimittupaṭṭhānato pabhuti nīvaraṇāni vikkhambhitāneva honti, kilesā
  sannisinnāva, cittaṁ upacārasamādhinā samāhitameva. Athānena taṁ nimittaṁ neva vaṇṇato
  manasi kātabbaṁ, na lakkhaṇato paccavekkhitabbaṁ, apica kho khattiyamahesiyā cakkavattigabbho
  viya kassakena sāliyavagabbho viya ca āvāsādīni satta asappāyāni vajjetvā
  tāneva satta sappāyāni sevantena sādhukaṁ rakkhitabbaṁ, atha naṁ evaṁ rakkhitvā
  punappunaṁ manasikāravasena vuddhiṁ viruḷhiṁ gamayitvā dasavidhaṁ appanākosallaṁ
  sampādetabbaṁ, vīriyasamatā yojetabbā. Tassevaṁ ghaṭentassa visuddhimagge
  vuttānukkamena tasmiṁ nimitte catukkapañcakajjhānāni nibbattanti. Evaṁ
  nibbattacatukkapañcakajjhāno panettha bhikkhu sallakkhaṇāvivaṭṭanāvasena kammaṭṭhānaṁ
  vaḍḍhetvā pārisuddhiṁ pattukāmo tadeva jhānaṁ pañcahākārehi vasippattaṁ paguṇaṁ katvā
  nāmarūpaṁ vavatthapetvā vipassanaṁ paṭṭhapeti. Kathaṁ? so hi samāpattito vuṭṭhāya

  *  *  *  *  *  *
  Footnote: 1 vi.A. 1/532, (visuddhi. 2/79)
-------------------------------------------------
[page 116]
  Assāsapassāsānaṁ samudayo karajakāyo ca cittañcāti passati. Yathā hi
  kammāragaggariyā dhamamānāya bhastañca purisassa ca tajjaṁ vāyāmaṁ paṭicca vāto sañcarati,
  evamevaṁ kāyañca cittañca paṭicca assāsapassāsāti. Tato assāsapassāse ca
  kāyañca rūpanti, cittañca taṁsampayutte ca dhamme arūpanti vavatthapeti.
      Evaṁ nāmarūpaṁ vavatthapetvā tassa paccayaṁ pariyesati, pariyesanto ca taṁ
  disvā tīsupi addhāsu nāmarūpassa pavattiṁ ārabbha kaṅkhaṁ vitarati, vitiṇṇakaṅkho
  kalāpasammasanavasena "aniccaṁ dukkhamanattā"ti tilakkhaṇaṁ āropetvā
  udayabbayānupassanāya pubbabhāge uppanne obhāsādayo dasa vipassanupakkilese pahāya
  upakkilesavimuttaṁ udayabbayānupassanāñāṇaṁ "maggo"ti vavatthapetvā udayaṁ pahāya
  bhaṅgānupassanaṁ patvā nirantaraṁ bhaṅgānupassanena bhayato upaṭṭhitesu sabbasaṅkhāresu
  nibbindanto virajjanto vimuccanto yathākkamena cattāro ariyamagge pāpuṇitvā
  arahattaphale patiṭṭhāya ekūnavīsatibhedassa paccavekkhaṇāñāṇassa pariyantaṁ patto
  sadevakassa lokassa aggadakkhiṇeyyo hoti. Ettāvatā cassa gaṇanaṁ ādiṁ
  katvā vipassanāpariyosānā ānāpānassatisamādhibhāvanā samattā hotīti ayaṁ
  sabbākārato paṭhamacatukkavaṇṇanā.
      Itaresu pana tīsu catukkesu yasmā visuṁ kammaṭṭhānabhāvanānayo nāma ntthi,
  tasmā anupadavaṇṇanānayeneva tesaṁ evamattho veditabbo. Pītipaṭisaṁvedīti pītiṁ
  paṭisaṁviditaṁ karonto pākaṭaṁ karonto assasissāmi passasissāmīti sikkhati. Tattha
  dvīhākārehi pīti paṭisaṁviditā hoti ārammaṇato ca asammohato ca.
      Kathaṁ ārammaṇato pīti paṭisaṁviditā hoti? sappītike dve jhāne samāpajjati,
  Tassa samāpattikkhaṇe jhānapaṭilābhena ārammaṇato pīti paṭisaṁviditā hoti
  ārammaṇassa paṭisaṁviditattā.
-------------------------------------------------
[page 117]
      Kathaṁ asammohato? sappītike dve jhāne samāpajjitvā vuṭṭhāya
  jhānasampayuttaṁ pītiṁ khayato vayato sammasati, tassa vipassanākkhaṇe lakkhaṇapaṭivedhena
  asammohato pīti paṭisaṁviditā hoti. Eteneva nayena avasesapadānipi atthato
  veditabbāni. Idaṁ panettha visesamattaṁ:- tiṇṇaṁ jhānānaṁ vasena sukhapaṭisaṁviditā
  hoti. Catunnampi jhānānaṁ vasena cittasaṅkhārapaṭisaṁviditā veditabbā.
  Cittasaṅkhāroti vedanāsaññākkhandhā. Passambhayaṁ cittasaṅkhāranti oḷārikaṁ oḷārikaṁ
  cittasaṅkhāraṁ passambhento, nirodhentoti attho. So vitthārato kāyasaṅkhāre
  vuttanayena veditabbo. Apicettha pītipade pītisīlena vedanā vuttā, sukhapade
  sarūpeneva vedanā. Dvīsu cittasaṅkhārapadesu "saññā ca vedanā ca cetasikā
  ete dhammā cittapaṭibaddhā cittasaṅkhārā"ti 1- vacanato saññāsampayuttā vedanāti
  evaṁ vedanānupassanānayena idaṁ catukkaṁ bhāsitanti veditabbaṁ.
      Tatiyacatukkepi catunnaṁ jhānānaṁ vasena cittapaṭisaṁviditā veditabbā. Abhippamodayaṁ
  cittanti cittaṁ modento pamodento hāsento pahāsento assasissāmi
  passasissāmīti sikkhati. Tattha dvīhākārehi abhippamodo hoti samādhivasena ca
  vipassanāvasena ca.
      Kathaṁ samādhivasena? sappītike dve jhāne samāpajjati, so samāpattikkhaṇe
  Sampayuttāya pītiyā cittaṁ āmodeti pamodeti. Kathaṁ vipassanāvasena? sappītike
  Dve jhāne samāpajjitvā vuṭṭhāya jhānasampayuttaṁ pītiṁ khayato vayato sammasati.
  Evaṁ vipassanākkhaṇe jhānasampayuttaṁ pītiṁ ārammaṇaṁ katvā cittaṁ āmodeti pamodeti.
  Evaṁ paṭipanno "abhippamodayaṁ cittaṁ assasissāmi passasissāmīti sikkhatī"ti
  vuccati.
      Samādahaṁ cittanti paṭhamajjhānādivasena ārammaṇe cittaṁ samaṁ ādahanto
  samaṁ ṭhapento, tāni vā pana jhānāni samāpajjitvā vuṭṭhāya jhānasampayuttaṁ

  *  *  *  *  *  *
  Footnote: 1 Maṃū. 12/463/413, khu.paṭi. 31/175/203
-------------------------------------------------
[page 118]
  Cittaṁ khayato vayato sammasato vipassanākkhaṇe lakkhaṇapaṭivedhena uppajjati
  khaṇikacittekaggatā, evaṁ uppannāya khaṇikacittekaggatāya vasenapi ārammaṇe cittaṁ
  samaṁ ādahanto samaṁ ṭhapento "samādahaṁ cittaṁ assasissāmi passasissāmīti
  sikkhatī"ti vuccati.
      Vimocayaṁ cittanti paṭhamajjhānena nīvaraṇehi cittaṁ mocento vimocento,
  dutiyena vitakkavicārehi, tatiyena pītiyā, catutthena sukhadukkhehi cittaṁ mocento
  vimocento, tāni vā pana jhānāni samāpajjitvā vuṭṭhāya jhānasampayuttaṁ
  cittaṁ khayato vayato sammasati. So vipassanākkhaṇe aniccānupassanāya niccasaññāto
  cittaṁ mocento vimocento, dukkhānupassanāya sukhasaññāto, anattānupassānāya
  attasaññāto, nibbidānupassanāya nandito, virāgānupassanāya rāgato,
  nirodhānupassanāya samudayato, paṭinissaggānupassanāya ādānato cittaṁ mocento
  vimocento assasati ceva passasati ca. Tena vuccati "vimocayaṁ cittaṁ assasissāmi
  passasissāmīti sikkhatī"ti. Evaṁ cittānupassanāvasena idaṁ catukkaṁ bhāsitanti
  veditabbaṁ.
      Catutthacatukke pana aniccānupassīti ettha tāva aniccaṁ veditabbaṁ,
  aniccatā veditabbā, aniccānupassanā veditabbā, aniccānupassī veditabbo. Tattha
  aniccanti pañcakkhandhā. Kasmā? uppādavayaññathattabhāvā. Aniccatāti tesaṁyeva
  uppādāyaññathattaṁ, hutvā abhāvo vā, nibbattānaṁ tenevākārena aṭṭhatvā
  khaṇabhaṅgena bhedoti attho. Aniccānupassanāti tassā aniccatāya vasena rūpādīsu
  "aniccan"ti anupassanā. Aniccānupassīti tāya anupassanāya samannāgato. Tasmā
  evaṁ bhūto assasanto ca passasanto ca idha "aniccānupassī assasissāmīti
  sikkhatī"ti veditabbo.
      Virāgānupassīti ettha pana dve virāgā khayavirāgo ca accantavirāgo
  ca. Tattha khayavirāgoti saṅkhārānaṁ khaṇabhaṅgo. Accantavirāgoti nibbānaṁ.
-------------------------------------------------
[page 119]
  Virāgānupassanāti tadubhayadassanavasena pavattā vipassanā ca maggo ca. Tāya
  duvidhāyapi anupassanāya samannāgato hutvā assasanto ca passasanto ca
  "virāgānupassī assasissāmi passasissāmīti sikkhatī"ti veditabbo.
  Nirodhānupassīpadepi eseva nayo.
      Paṭinissaggānupassīti etthāpi dve paṭinissaggā pariccāgapaṭinissaggo ca
  pakkhandanapaṭinissaggo ca, paṭinissaggoyeva anupassanā paṭinissaggānupassanā,
  vipassanāmaggānametaṁ adhivacanaṁ. Vipassanā hi tadaṅgavasena saddhiṁ khandhābhisaṅkhārehi
  kilese pariccajati, saṅkhatadosadassanena ca tabbiparīte nibbāne tanninnatāya
  pakkhandatīti pariccāgapaṭinissaggo ceva pakkhandanapaṭinissaggo cāti vuccati. Maggo
  samucchedavasena saddhiṁ khandhābhisaṅkhārehi kilese pariccajati. Ārammaṇakaraṇena ca
  nibbāne pakkhandatīti pariccāgapaṭinissaggo ceva pakkhandanapaṭinissaggo cāti
  vuccati. Ubhayampi pana purimapurimañāṇānaṁ anuanu passanato anupassanāti vuccati. Tāya
  duvidhāyapi paṭinissaggānupassanāya samannāgato hutvā assasanto passasanto ca
  "paṭinissaggānupassī assasissāmi passasissāmīti sikkhatī"ti veditabbo.
      Ettha ca "aniccānupassī"ti taruṇavipassanāya vasena vuttaṁ, "virāgānupassī"ti
  tato balavatarāya saṅkhāresu virajjanasamatthāya vipassanāya vasena, "nirodhānupasasī"ti
  tato balavatarāya kilesanirodhanasamatthāya vipassanāya vasena, "paṭinissaggānupassī"ti
  maggassa āsannabhūtāya atitikkhāya 1- vipassanāya vasena vuttanti veditabbaṁ. Yattha
  pana maggopi labbhati, so abhinnoyeva. Evamidaṁ catukkaṁ suddhavipassanāvasena vuttaṁ,
  purimāni pana tīṇi samathavipassanāvasenāti.
                    Ānāpānassatimātikāvaṇṇanā niṭṭhitā.

  *  *  *  *  *  *
  Footnote: 1 i. titikkhāya
-------------------------------------------------
[page 120]
      [164] Idāni yathānikkhittaṁ mātikaṁ paṭipāṭiyā bhājetvā dassetuṁ idhāti
  imissā diṭṭhiyātiādi āraddhaṁ. Tattha imissā diṭṭhiyātiādīhi dasahi padehi
  sikkhattayasaṅkhātaṁ sabbaññubuddhasāsanameva kathitaṁ. Taṁ hi buddhena bhagavatā diṭṭhattā
  diṭṭhīti vuccati, tasseva 1- khamanavasena khanti. Ruccanavasena ruci, gahaṇavasena
  ādāyo, sabhāvaṭṭhena dhammo, sikkhitabbaṭṭhena vinayo, tadubhayenapi dhammavinayo,
  pavuttavasena pāvacanaṁ, seṭṭhacariyaṭṭhena brahmacariyaṁ, anusiṭṭhidānavasena
  satthusāsananti vuccati. Tasmā "imissā diṭṭhiyā"tiādīsu imissā
  buddhadiṭṭhiyā imissā buddhakhantiyā imissā buddharuciyā imasmiṁ buddhāadāye
  imasmiṁ buddhadhamme imasmiṁ buddhavinaye imasmiṁ buddhadhammavinaye imasmiṁ
  buddhapāvacane imasmiṁ buddhabrahmacariye imasmiṁ buddhasatthusāsaneti attho
  veditabbo. Apicetaṁ 2- sikkhattayasaṅkhātaṁ sakalapāvacanaṁ bhagavatā diṭṭhattā
  sammādiṭṭhipaccayattā sammādiṭṭhipubbaṅgamattā ca diṭṭhi. Bhagavato khamanavasena
  khanti. Ruccanavasena ruci. Gahaṇavasena ādāyo. Attano kārakaṁ apāye
  apatamānaṁ dhāretīti dhammo. Sova 3- saṅkilesapakkhaṁ vinetīti vinayo. Dhammo
  ca so vinayo cāti dhammavinayo, kusaladhammehi vā akusaladhammānaṁ esa vinayoti
  dhammavinayo. Teneva vuttaṁ "ye ca kho tvaṁ gotami dhamme jāneyyāsi ime dhammā
  virāgāya saṁvattanti, no sarāgāya .pe. Ekaṁsena gotami dhāreyyāsi eso dhammo
  eso vinayo etaṁ satthusāsanan"ti. 4- Dhammena vā vinayo, na daṇḍādīhīti dhammavinayo.
  Vuttampi cetaṁ:-
              "daṇḍeneke damayanti aṅkusehi kasāhi ca
              adaṇḍena asatthena nāgo danto mahesinā"ti 5-.

  *  *  *  *  *  *
  Footnote: 1 Sī. taññeva 2 Sī. apicettha 3 Sī. tasseva
  4 aṅ.aṭṭhaka. 23/53/233, vi.cūḷa. 7/406/239 5 MaṂa. 13/352/337, vi.cūḷa.
  7/342/134
-------------------------------------------------
[page 121]
  Tathā "dhammena nayamānānaṁ, kā usūyā vijānatan"ti 1-. Dhammāya vā vinayo dhammavinayo.
  Anavajjadhammatthaṁ hesa vinayo, na bhavabhogāmisatthaṁ tenāha bhagavā "nayidaṁ bhikkhave
  brahmacariyaṁ vussati janakuhanatthan"ti 2- vitthāro. Puṇṇattheropi āha "anupādā-
  parinibbānatthaṁ kho āvuso bhagavati brahmacariyaṁ vussatī"ti 3-. Visuddhaṁ vā nayatīti
  vinayo, dhammato vinayo dhammavinayo. Saṁsāradhammato hi sokādidhammato vā esa
  visuddhaṁ nibbānaṁ nayati, dhammassa vā vinayo, na titthakarānanti dhammavinayo. Dhammabhūto
  hi bhagavā, tasseva esa vinayo. Yasmā vā dhammā eva abhiññeyyā pariññeyyā
  pahātabbā bhāvetabbā sacchikātabbā ca, tasmā esa dhammesu vinayo, na sattesu
  na jīvesu cāti dhammavinayo. Sātthasabyañjanatādīhi aññesaṁ vacanato padhānaṁ
  vacananti pavacanaṁ, pavacanameva pāvacanaṁ. Sabbacariyāhi visiṭṭhacariyabhāvena brahmacariyaṁ.
  Devamanussānaṁ satthubhūtassa bhagavato sāsananti satthusāsanaṁ, satthubhūtaṁ vā sāsanantipi
  satthusāsanaṁ. "yo Vo ānanda mayā dhammo ca vinayo ca desito paññatto,
  so vo mamaccayena satthā"ti 4- hi dhammavinayova satthāti vutto. Evametesaṁ padānaṁ
  attho veditabbo. Yasmā pana imasmiṁyeva sāsane sabbākārāanāpānassatisamādhi-
  nibbattako bhikkhu vijjati, na aññatra, tasmā tattha tattha "imissā"ti ca
  "imasmin"ti ca ayaṁ niyamo katoti veditabbo. Ayaṁ "idhā"timātikāya niddesassa
  attho.
      Puthujjanakalyāṇako vātiādinā ca bhikkhusaddassa vacanatthaṁ avatvā
  idhādhippetabhikkhuyeva dassito. Tattha puthujjano ca so kilesānaṁ asamucchinnattā,
  kalyāṇo ca sīlādipaṭipattiyuttattāti puthujjanakalyāṇo, puthujjanakalyāṇo eva 5-
  puthujjanakalyāṇako. Adhisīlādīni sikkhatīti sekkho. Sotāpanno vā sakadāgāmī

  *  *  *  *  *  *
  Footnote: 1 viṃahā. 4/63/56 2 aṅ.catukka. 21/25/30, khu.iti. 25/35/245
  3 Maṃū. 12/259/221 4 dīṃahā. 10/216/135 5 chaṂa. va
-------------------------------------------------
[page 122]
  Vā anāgāmī vā. Akuppo calayitumasakkuṇeyyo arahattaphaladhammo assāti
  akuppadhammo. Sopi hi imaṁ samādhiṁ bhāveti.
      Araññaniddese vinayapariyāyena tāva "ṭhapetvā gāmañca gāmūpacārañca avasesaṁ
  araññan"ti 1- āgataṁ. Suttantapariyāyena āraññakaṁ bhikkhuṁ sandhāya "āraññakaṁ nāma
  senāsanaṁ pañcadhanusatikaṁ pacchiman"ti 2- āgataṁ. Vinayasuttantā pana ubhopi pariyāyadesanā
  nāma, abhidhammo nippariyāyadesanāti abhidhammapariyāyena 3- araññaṁ dassetuṁ nikkhamitvā
  bahi indakhīlāti vuttaṁ, indakhīlato bahi nikkhamitvāti attho. Nikkhamitvā bahi
  indakhīlantipi pāṭho, indakhīlaṁ atikkamitvā bahīti vuttaṁ hoti. Indakhīloti
  cettha gāmassa vā nagarassa vā ummāro.
      Rukkhamūlaniddese rukkhamūlassa pākaṭattā taṁ avatvā yatthātiādimāha. Tattha
  yatthāti yasmiṁ rukkhamūle. Āsanti nisīdanti etthāti āsanaṁ. Paññattanti ṭhapitaṁ.
  Mañco vātiādīni āsanassa pabhedavacanāni. Mañcopi hi nisajjāyapi okāsattā
  idha āsanesu vutto. So pana masārakabundikābaddhakuḷīrapādakāahaccapādakānaṁ
  aññataro. Pīṭhaṁ tesaṁ aññatarameva. Bhisīti uṇṇābhisicoḷabhisivākabhisitiṇabhisipaṇṇabhisīnaṁ
  aññataRā. Taṭṭikāti tālapaṇṇādīhi cinitvā katā. Cammakhaṇḍoti
  nisajjāraho yo koci cammakhaṇḍo. Tiṇasantharādayo tiṇādīni gumbetvā katā. Tatthāti
  tasmiṁ rukkhamūle. Caṅkamati vātiādīhi rukkhamūlassa catuiriyāpathapavattanayogyatā
  kathitā. "yatthā"tiādīhi Sabbapadehi rukkhamūlassa sandacchāyatā janavivittatā 4-
  ca vuttā hoti. Kenacīti kenaci samūhena. Taṁ samūhaṁ bhinditvā vitthārento
  gahaṭṭhehi vā pabbajitehi vāti āha. Anākiṇṇanti asaṅkiṇṇaṁ asambādhaṁ.
  Yassa senāsanassa samantā gāvutampi aḍḍhayojanampi pabbatagahanaṁ vanagahanaṁ nadīgahanaṁ

  *  *  *  *  *  *
  Footnote: 1 viṃahāvi. 1/92/61 2 viṃahāvi. 2/573/376 3 abhi.vi. 35/535/303 4 Ma.
  vivittatatā
-------------------------------------------------
[page 123]
  Hoti, na koci avelāya upasaṅkamituṁ sakkoti, idaṁ santikepi anākiṇṇaṁ nāMa.
  Yaṁ pana aḍḍhayojanikaṁ vā yojanikaṁ vā hoti. Idaṁ dūratāya eva anākiṇṇaṁ
  nāMa.
      Vihāroti aḍḍhayogādimuttako avasesāvāso. Aḍḍhayogoti supaṇṇavaṅkagehaṁ.
  Pāsādoti dve kaṇṇikā gahetvā kato dīghapāsādo. Hammiyanti upariākāsatale
  patiṭṭhitakūṭāgārapāsādoyeva. Guhāti iṭṭhakāguhā silāguhā dāruguhā paṁsuguhāti
  evaṁ hi khandhakaṭṭhakāyaṁ 1- vuttaṁ. Vibhaṅgaṭṭhakathāyaṁ 2- pana vihāroti samantā parihārapathaṁ
  antoyeva rattiṭṭhānadivāṭṭhānāni ca dassetvā katasenāsanaṁ. Guhāti bhūmiguhā,
  yattha rattindivaṁ dīpaṁ laddhuṁ vaṭṭati. Pabbataguhā vā bhūmiguhā vāti idaṁ dvayaṁ
  visesetvā vuttaṁ. Mātikāya sabbakālasādhāraṇalakkhaṇavasena "nisīdatī"ti vattamānavacanaṁ
  kataṁ, idha pana nisinnassa bhāvanārambhasabbhāvato nisajjārambhapariyosānadassanatthaṁ
  nisinnoti niṭṭhānavacanaṁ kataṁ. Yasmā pana ujuṁ kāyaṁ paṇidhāya nisinnassa kāyo
  ujuko hoti. Tasmā byañjane ādaraṁ akatvā adhippetameva dassento
  ujukotiādimāha. Tattha ṭhito supaṇihitoti ujukaṁ paṇihitattā 3- ujuko hutvā
  ṭhito, na sayamevāti attho. Pariggahaṭṭhoti pariggahitaṭṭho. Kiṁ pariggahitaṁ? niyyānaṁ.
  Kiṁ niyyānaṁ? ānāpānassatisamādhiyeva yāva arahattamaggā niyyānaṁ. Tenāha
  niyyānaṭṭhoti. Mukhasaddassa jeṭṭhakatthavasena saṁsārato niyyānaṭṭho vutto.
  Upaṭṭhānaṭṭhoti sabhāvaṭṭhoyeva. Sabbehi panetehi padehi pariggahitaniyyānaṁ satiṁ
  katvāti attho vutto hoti. Keci pana "pariggahaṭṭhoti satiyā pariggahaṭṭho,
  niyyānaṭṭhoti assāsapassāsānaṁ pavisananikkhamanadvāraṭṭho"ti vaṇṇayanti.
  Pariggahitāssāsapassāsaniyyānaṁ satiṁ upaṭṭhapetvāti vuttaṁ hoti.

  *  *  *  *  *  *
  Footnote: 1 vi.A. 3/353 (syā) 2 abhi.A. 2/392 3 Sī. paṇihitattā ṭhapitattā
-------------------------------------------------
[page 124]
      [165] Bāttiṁsāya ākārehīti tāsu tāsu avatthāsu yathākkamena
  labbhamānānaṁ anavasesapariyādānavasena vuttaṁ. Dīghaṁ assāsavasenāti mātikāya
  "dīghan"ti vuttāssāsavasena. Evaṁ sesesu. Ekaggatanti ekaggabhāvaṁ. Avikkhepanti
  avikkhipanaṁ. Ekaggatā eva hi nānārammaṇesu cittassa avikkhipanato avikkhepoti
  vuccati. Pajānatoti asammohavasena pajānantassa, vindantassāti vā attho
  "avikkhepo me paṭiladdho"ti ārammaṇakaraṇavasena pajānantassa vā. Tāya
  satiyāti tāya upaṭṭhitāya satiyā. Tena ñāṇenāti tena avikkhepajānanañāṇena.
  Satokārī hotīti ettha yasmā ñāṇasampayuttā eva sati satīti adhippetā,
  yathāha "satimā hoti paramena satinepakkena samannāgato"ti 1-. Tasmā "sato"ti
  vacaneneva ñāṇampi gahitameva hoti.
      [166] Addhānasaṅkhāteti dīghasaṅkhāte kāle. Dīgho hi maggo addhānoti
  vuccati. Ayampi kālo dīghattā addhāno viya addhānoti vutto. "assasatī"ti
  Ca "passasatī"ti ca assāsañca passāsañca visuṁ visuṁ vatvāpi bhāvanāya
  nirantarappavattidassanatthaṁ "assasatipi passasatipī"ti puna samāsetvā vuttaṁ. Chando
  uppajjatīti bhāvanābhivuddhiyā bhiyyobhāvāya chando jāyati. Sukhumataranti
  passambhanasabbhāvato vuttaṁ. Pāmojjaṁ uppajjatīti bhāvanāpāripūriyā pīti jāyati.
  Assāsapassāsāpi cittaṁ vivaṭṭatīti assāsapassāse nissāya paṭibhāganimitte
  uppajjante pakatiassāsapassāsato cittaṁ nivattati. Upekkhā saṇṭhātīti tasmiṁ
  paṭibhāganimitte upacārappanāsamādhipattiyā puna samādhāne byāpārābhāvato
  tatramajjhattupekkhā saṇṭhāti nāMa. Navahākārehīti ettha bhāvanārambhato pabhuti
  pure chanduppādā "assasatipi passasatipī"ti vuttā tayo ākārā, chanduppādato
  pabhuti pure pāmojjuppādā tayo, pāmojjuppādato pabhuti tayoti nava ākāRā.

  *  *  *  *  *  *
  Footnote: 1 abhi.vi. 35/274
-------------------------------------------------
[page 125]
  Kāyoti cuṇṇavicuṇṇāpi assāsapassāsā samūhaṭṭhena kāyo. Pakatiassāsapakatipassāse
  nissāya uppannanimittampi assāsapassāsāti nāmaṁ labhati. Upaṭṭhānaṁ
  satīti taṁ ārammaṇa upecca tiṭṭhatīti sati upaṭṭhānaṁ nāMa. Anupassanā
  ñāṇanti samathavasena nimittakāyānupassanā, vipassanāvasena nāmakāyarūpakāyānupassanā
  ñāṇanti attho. Kāyo upaṭṭhānanti so kāyo upecca tiṭṭhati
  ettha satīti upaṭṭhānaṁ nāMa. No satīti so kāyo sati nāma na hotīti attho.
  Tāya satiyāti idāni vuttāya satiyā. Tena ñāṇenāti idāneva vuttena
  ñāṇena. Taṁ kāyaṁ anupassatīti samathavipassanāvasena yathāvuttaṁ kāyaṁ anugantvā
  jhānasampayuttañāṇena vā vipassanāñāṇena vā passati.
      Mātikāya kāyādīnaṁ padānaṁ abhāvepi imassa catukkassa kāyānupassanāvasena
  vuttattā idāni vattabbaṁ "kāye kāyānupassanāsatipaṭṭhānabhāvanā"ti vacanaṁ sandhāya
  kāyapadaniddeso kato. Kāye kāyānupassanāti bahuvidhe kāye tassa tassa kāyassa
  anupassanā. Atha vā kāye kāyānupassanā, na aññadhammānupassanāti vuttaṁ
  hoti. Aniccadukkhānattāsubhabhūte kāye na niccasukhattasubhānupassanā, atha kho
  aniccadukkhānattāsubhato kāyasseva anupassanā. Atha vā kāye ahanti vā mamanti
  vā itthīti vā purisoti vā gahetabbassa kassaci ananupassanato tasseva kāyamattassa
  anupassanāti vuttaṁ hoti. Upari vedanāsu vedanānupassanātiādīsu tīsupi eseva
  nayo. Satiyeva upaṭṭhānaṁ satipaṭṭhānaṁ, kāyānupassanāya sampayuttaṁ satipaṭṭhānaṁ
  kāyānupassanāsatipaṭṭhānaṁ, tassa bhāvanā kāyānupassanāsatipaṭṭhānabhāvanā.
      [167] Taṁ kāyanti aniddiṭṭhepi nāmarūpakāye kāyasaddena tassāpi
  saṅgahitattā niddiṭṭhaṁ viya katvā vuttaṁ. Aniccānupassanādayo hi nāmarūpakāye
  eva labbhati, na nimittakāye. Anupassanā ca bhāvanā ca vuttattā eva.
  Dīghaṁ assāsapassāsavasenātiādi ānāpānassatibhāvanāya ānisaṁsaṁ dassetuṁ vuttaṁ.
-------------------------------------------------
[page 126]
  Tassā hi sativepullatāñāṇavepullatā ca ānisaṁso. Tattha cittassa ekaggataṁ avikkhepaṁ
  pajānatoti paṭiladdhajjhānassa vipassanākāle cittekaggataṁ sandhāya vuttaṁ. Viditā
  vedanāti sāmaññato udayadassanena viditā vedanā. Viditā upaṭṭhahantīti khayato
  vayato suññato viditā upaṭṭhahanti. Viditā abbhatthaṁ gacchantīti sāmaññato
  vayadassanena viditā vināsaṁ gacchanti, bhijjantīti attho. Saññāvitakkesupi eseva
  nayo. Imesu pana tīsu vuttesu sesā rūpadhammāpi vuttā honti. Kasmā pana
  ime tayo eva vuttāti ce? duppariggahattā. Vedanāsu tāva sukhadukkhā pākaṭā,
  upekkhā pana sukhumā duppariggahā, na suṭṭhu pākaṭā. Sāpi cassa pākaṭā
  hoti, saññā ākāramattaggāhakattā na yathāsabhāvaggāhinī. Sā ca
  sabhāvasāmaññalakkhaṇaggāhakena vipassanāñāṇena sampayuttā ativiya apākaṭā. Sāpi
  cassa pākaṭā hoti, vitakko ñāṇapatirūpakattā ñāṇato visuṁ katvā duppariggaho.
  Ñāṇapatirūpako hi vitakko. Yathāha:- "yā cāvuso visākha sammādiṭṭhi yo ca
  sammāsaṅkappo, ime dhammā paññākkhandhe saṅgahitā"ti 1-. Sopi cassa pākaṭo
  hotīti evaṁ duppariggahesu vuttesu sesā vuttāva hontīti. Imesaṁ pana padānaṁ
  niddese kathaṁ viditā vedanā uppajjantīti pucchitvā taṁ avissajjetvāva
  vedanuppādassa viditatteyeva vissajjite vedanāya viditattaṁ vissajjitaṁ hotīti kathaṁ
  vedanāya uppādo vidito hotītiādimāha. Sesesupi eseva nayo. Avijjāsamudayā
  avijjānirodhātiādayo heṭṭhā vuttatthā eva. Imināva nayena saññāvitakkāpi
  veditabbā. Vitakkavāre pana "phassasamudayā phassanirodhā"ti avatvā phassaṭṭhāne
  saññāsamudayā saññānirodhāti vuttaṁ. Taṁ kasmā iti ce? saññāmūlakattā
  vitakkassa. "saññānānattaṁ Paṭicca uppajjati saṅkappanānattan"ti 2- hi vuttaṁ.

  *  *  *  *  *  *
  Footnote: 1 Maṃū. 12/462/412 2 dī.pā. 11/359/274
-------------------------------------------------
[page 127]
      Aniccato manasikarototiādīsu ca "vedanaṁ aniccato manasikaroto"tiādinā
  nayena tasmiṁ tasmiṁ vāre so soyeva dhammo yojetabbo. Yasmā pana
  vipassanāsampayuttā vedanā vipassanākiccakaraṇe asamatthattā vipassanāya anupakārikā,
  tasmāyeva ca bodhipakkhiyadhammesu nāgatā. Vipassanāsampayuttāya pana saññāya
  kiccameva aparibyattaṁ, tasmā sā vipassanāya ekantamanupakārikā eva. Vitakkaṁ
  pana vinā vipassanākiccameva natthi. Vitakkasahāyā hi vipassanā sakakiccaṁ
  karoti. Yathāha:-
               "paññā attano dhammatāya aniccaṁ dukkhamanattāti ārammaṇaṁ
          nicchetuṁ na sakkoti, vitakke pana ākoṭetvā ākoṭetvā dente
          sakkoti. Kathaṁ? yathā hi heraññiko kahāpanaṁ hatthe ṭhapetvā sabba-
          bhāgesu oloketukāmo samānopi na cakkhutaleneva 1- parivattetuṁ sakkoti,
          aṅgulipabbehi pana parivattetvā parivattetvā ito cito ca oloketuṁ
          sakkoti, evameva na paññā attano dhammatāya aniccādivasena
          ārammaṇaṁ nicchetuṁ sakkoti, abhiniropanalakkhaṇena pana āhanana-
          pariyāhananarasena vitakkena ākoṭentena viya parivattentena viya ca
          ādāyādāya 2- dinnameva nicchetuṁ sakkotī"ti 3-
  tasmā vedanāsaññānaṁ vipassanāya anupakārattā lakkhaṇamattavaseneva dassetuṁ
  "vedanāya saññāyā"ti tattha tattha ekavacanena niddeso kato. Yattako pana
  vipassanāya bhedo, tattako eva vitakkassāti dassetuṁ "vitakkānan"ti tattha tattha
  bahuvacanena niddeso katoti vattuṁ yujjati.
      [168] Puna dīghaṁ assāsapassāsavasenātiādi ānāpānassatibhāvanāya
  sampattiṁ bhāvanāphalañca dassetuṁ vuttaṁ. Tattha samodhānetīti ārammaṇaṁ ṭhapeti,

  *  *  *  *  *  *
  Footnote: 1 Ma. cakkhudaleneva 2 Ma. ādāya 3 visuddhi. 3/104 (syā)
-------------------------------------------------
[page 128]
  Ārammaṇaṁ patiṭṭhāpetīti vā attho. Samodahanabyāpārābhāvepi bhāvanāpāripūriyā
  eva samodahati nāMa. Gocaranti vipassanākkhaṇe saṅkhārārammaṇaṁ maggakkhaṇe ca
  phalakkhaṇe ca nibbānārammaṇaṁ. Samatthanti samameva attho, samassa vā atthoti
  samattho. Taṁ samatthaṁ. Sesesupi eseva nayo. Maggaṁ samodhānetīti
  maggaphalakkhaṇeyeva gocaraṁ nibbānameva. Ayaṁ puggaloti ānāpānassatibhāvanaṁ anuyutto
  yogāvacarova. Imasmiṁ ārammaṇeti ettha pana "kāye"ti padena saṅgahite
  nāmarūpakāyasaṅkhāte saṅkhatārammaṇe teneva kamena magge nibbānārammaṇe ca. Yaṁ
  tassātiādīhi ārammaṇagocarasaddānaṁ ekatthatā vuttā. Tassāti tassa
  puggalassa. Pajānātīti puggalo pajānanā paññāti puggalo paññāya
  pajānātīti vuttaṁ hoti. Ārammaṇassa upaṭṭhānanti vipassanākkhaṇe
  saṅkhārārammaṇassa, maggaphalakkhaṇe nibbānārammaṇassa upaṭṭhānaṁ sati. Ettha ca kammatthe
  sāmivacanaṁ yathā rañño upaṭṭhānanti. Avikkhepoti samādhi. Adhiṭṭhānanti
  yathāvuttasaṅkhārārammaṇaṁ nibbānārammaṇañca. Taṁ hi adhiṭṭhāti ettha cittanti
  adhiṭṭhānaṁ. Vodānanti ñāṇaṁ. Taṁ hi vodāyati visujjhati tena cittanti vodānaṁ.
  Līnapakkhiko samādhi alīnabhāvappattiyā samabhūtattā samaṁ, uddhaccapakkhikaṁ ñāṇaṁ
  anuddhatabhāvappattiyā samabhūtattā samaṁ. Tena vipassanāmaggaphalakkhaṇesu samathavipassanānaṁ
  yuganaddhatā vuttā hoti. Sati pana sabbatthikattā tadubhayasamatāya upakārikāti samaṁ,
  ārammaṇaṁ samatādhiṭṭhānattā 1- samaṁ. Anavajjaṭṭhoti vipassanāya anavajjasabhāvo.
  Niklesaṭṭhoti maggassa nikkilesasabhāvo. Nikkileseṭṭhoti vā pāṭho. Vodānaṭṭhoti
  phalassa parisuddhasabhāvo. Paramaṭṭhoti nibbānassa sabbadhammuttamasabhāvo. Paṭivijjhatīti taṁ
  taṁ sabhāvaṁ asammohato paṭivijjhati. Ettha ca "ārammaṇassa upaṭṭhānan"tiādīhi sammā
  paṭivedho 2- vutto. Ettheva ca vodānaṭṭhapaṭivedhassa vuttattā tena ekalakkhaṇā
  anavajjaṭṭhanikkilesaṭṭhaparamaṭṭhā lakkhaṇahāravasena vuttāyeva honti. Yathāha:-

  *  *  *  *  *  *
  Footnote: 1 Sī. samathādhiṭṭhānattā 2 Sī. samapaṭivedho
-------------------------------------------------
[page 129]
               "vuttamhi Ekadhamme ye dhammā ekalakkhaṇā keci
               vuttā bhavanti sabbe so hāro lakkhaṇo nāmā"ti 1-
      anavajjaṭṭho nikkilesaṭṭho cettha avikkhepasaṅkhātassa samassa attho payojananti
  samattho, vodānaṭṭho vipassanāmaggavodānaṁ sandhāya samameva atthoti samattho,
  phalavodānaṁ sandhāya maggavodānasaṅkhātassa samassa atthoti samattho, paramaṭṭho
  pana samameva atthoti vā nibbānapayojanattā sabbassa samassa atthoti vā
  samattho, taṁ vuttappakāraṁ samañca samatthañca ekadesasarūpekasesaṁ katvā samatthañca
  paṭivijjhatīti vuttaṁ. Indriyabalabojjhaṅgadhammā vipassanāmaggaphalakkhaṇepi labbhanti,
  maggo ca tisso ca visuddhiyo maggaphalakkhaṇeyeva, vimokkho ca vijjā ca khaye
  ñāṇañca maggakkhaṇeyeva, vimutti ca anuppāde ñāṇañca phalakkhaṇeyeva, sesā
  vipassanākkhaṇepīti. Dhammavāre ime dhamme imasmiṁ ārammaṇe samodhānetīti
  nibbānaṁ ṭhapetvā sesā yathāyogaṁ veditabbā. Idaṁ pana yebhuyyavasena 2- vuttaṁ.
  Avuttatthā panettha heṭṭhā vuttā eva. Ekekacatukkavasenettha niyyāne dassitepi
  catukkantogadhassa ekekassāpi bhāgassa niyyānassa upanissayattā ekekabhāgavasena
  niyyānaṁ dassitaṁ. Na hi ekekaṁ vinā niyyānaṁ hotīti.
                  Dīghaṁ assāsapassāsaniddesavaṇṇanā niṭṭhitā.
      [169] Rassaniddese ittarasaṅkhāteti parittasaṅkhāte kāle. Sesamettha
  vuttanayena veditabbaṁ.
      [170] Sabbakāyapaṭisaṁvediniddese arūpadhammesu vedanāya oḷārikattā
  sukhaggahaṇatthaṁ paṭhamaṁ iṭṭhāniṭṭhārammaṇasaṁvedikā vedanā vuttā, tato yaṁ vedeti, taṁ
  sañjānātīti evaṁ vedanāvisayassa ākāraggāhikā saññā, tato saññāvasena

  *  *  *  *  *  *
  Footnote: 1 nettiaṭṭhakathāya niddesavāravaṇṇanāya hārasaṅkhepe dissati 2 i. yebhuyyena vasena
-------------------------------------------------
[page 130]
  Abhisaṅkhārikā cetanā, tato "phuṭṭho vedeti, phuṭṭho sañjānāti, phuṭṭho
  cetetī"ti 1- vacanato phasso, tato sabbesaṁ sādhāraṇalakkhaṇo manasikāro, cetanādīhi
  saṅkhārakkhandho vutto. Evaṁ tīsu khandhesu vuttesu taṁnissayo viññānakkhandho
  vuttova hoti. Nāmañcāti vuttappakāraṁ nāmañca. Nāmakāyo cāti idaṁ pana nāmena
  nibbānassapi saṅgahitattā lokuttarānañca avipassanūpagattā taṁ apanetuṁ vuttaṁ.
  "kāyo"ti Hi vacanena nibbānaṁ apanītaṁ hoti nibbānassa rāsivinimuttattā. Ye
  ca vuccanti cittasaṅkhārāti "saññā ca vedanā ca cetasikā ete dhammā
  cittapaṭibaddhā cittasaṅkhārā"ti 2- evaṁ vuccamānāpi cittasaṅkhārā idha nāmakāyeneva
  saṅgahitāti vuttaṁ hoti. Mahābhūtāti mahantapātubhāvato mahābhūtasāmaññato
  mahāparivārato mahāvikārato mahantabhūtattā cāti mahābhūtā te pana paṭhavī āpo
  tejo vāyoti cattāro. Catunnañca mahābhūtānaṁ upādāyarūpanti upayogatthe
  sāmivacanaṁ, cattāro mahābhūte upādāya nissāya amuñcitvā pavattarūpanti attho.
  Taṁ pana cakkhu sotaṁ ghānaṁ jivhā kāyo rūpaṁ saddo gandho raso itthindriyaṁ
  purisindriyaṁ jīvitindriyaṁ hadayavatthu ojā kāyaviññatti vacīviññatti
  ākāsadhātu rūpassa lahutā mudutā kammaññatā upacayo santati jaratā aniccatāti
  catuvīsatividhaṁ. Assāso ca passāso cāti pākatikoyeva. Assāsapassāse nissāya
  uppannaṁ paṭibhāganimittampi tadeva nāmaṁ labhati paṭhavīkasiṇādīni viya. Rūpasarikkhakattā
  rūpanti ca nāmaṁ labhati "bahiddhā rūpāni passatī"tiādīsu 3- viya. Nimittañca
  upanibandhanāti satiupanibandhanāya nimittabhūtaṁ assāsapassāsānaṁ phusanaṭṭhānaṁ. Ye ca
  vuccanti kāyasaṅkhārāti "assāsapassāsā kāyikā ete dhammā kāyapaṭibaddhā
  kāyasaṅkhārā"ti 4- evaṁ vuccamānāpi kāyasaṅkhārā idha rūpakāyeneva saṅgahitāti
  vuttaṁ hoti.

  *  *  *  *  *  *
  Footnote: 1 saṁ.saḷā. 18/93/64 2 Maṃū. 12/463/413, khu.paṭi. 31/174/202
  3 abhi.saṅ. 34/204/64, dī.pā. 11/338/229 4 Maṃū. 12/463/413, khu.paṭi.
  31/171/197
-------------------------------------------------
[page 131]
      Te kāyā paṭividitā hontīti jhānakkhaṇe assāsapassāsanimittakāyā
  vipassanākkhaṇe avasesarūpārūpakāyā ārammaṇato paṭividitā honti, maggakkhaṇe
  asammohato paṭividitā honti. Assāsapassāsavasena paṭiladdhajjhānassa yogissa
  uppannavipassanāmaggepi sandhāya dīghaṁ assāsapassāsavasenātiādi vuttaṁ.
      Āvajjato pajānatotiādīni sīlakathāyaṁ vuttatthāni. Te vuttappakāre kāye
  antokaritvā "sabbakāyapaṭisaṁvedī"ti vuttaṁ.
      Sabbakāyapaṭisaṁvedī assāsapassāsānaṁ saṁvaraṭṭhenātiādīsu "sabbakāyapaṭisaṁvedī"ti
  vuttāssāsapassāsato uppannajjhānavipassanāmaggesu 1- saṁvaroyeva saṁvaraṭṭhena
  sīlavisuddhi. Avikkhepoyeva avikkhepaṭṭhena cittavisuddhi. Paññāyeva dassanaṭṭhena
  diṭṭhivisuddhi. Jhānavipassanāsu viratiabhāvepi pāpābhāvamattameva saṁvaro nāmāti
  veditabbaṁ.
      [171] Passambhayantiādīnaṁ niddese kāyikāti rūpakāye bhavā.
  Kāyapaṭibaddhāti kāyaṁ paṭibaddhā kāyaṁ nissitā, kāye sati honti. Asati na
  honti, tasmāyeva te kāyena saṅkharīyantīti kāyasaṅkhāRā. Passambhentoti
  nibbāpento sannisīdāpento. Passambhanavacaneneva oḷārikānaṁ passambhanaṁ siddhaṁ.
  Nirodhentoti oḷārikānaṁ anuppādanena nirodhento. Vūpasamentoti oḷārikeyeva
  ekasantatipariṇāmanayena santabhāvaṁ nayanto. Sikkhatīti adhikāravasena assasissāmīti
  sikkhatīti sambandho, tisso sikkhā sikkhatīti vā attho.
      Idāni oḷārikapassambhanaṁ dassetuṁ yathārūpehītiādimāha. Tattha
  yathārūpehīti yādisehi. Ānamanāti pacchato namanā. Vinamanāti ubhayapassato namanā.
  Sannamanāti sabbatopi namantassa suṭṭhu namanā. Paṇamanāti purato namanā.

  *  *  *  *  *  *
  Footnote: 1 i. uppajjanajhānavipassanāmaggesu
-------------------------------------------------
[page 132]
  Iñjanāti kampanā. Phandanāti īsakaṁ calanā. Pakampanāti bhusaṁ kampanā.
  Yathārūpehi kāyasaṅkhārehi kāyassa ānamanā .pe. Pakampanā, tathārūpaṁ kāyasaṅkhāraṁ
  passambhayanti ca, yā kāyassa ānamanā .pe. Pakampanā, tañca passambhayanti
  ca, sambandho kātabbo. Kāyasaṅkhāresu hi passambhitesu kāyassa ānamanādayo
  ca passambhitāyeva hontīti. Yathārūpehi kāyasaṅkhārehi kāyassa na ānamanādikā
  hoti, tathārūpaṁ santaṁ sukhumampi kāyasaṅkhāraṁ passambhayanti ca, yā kāyassa
  na ānamanādikā, tañca 1- santaṁ sukhumaṁ passambhayanti ca sambandhato veditabbaṁ.
  Santaṁ sukhumanti ca bhāvanapuṁsakavacanametaṁ. Iti kirāti ettha iti evamatthe,
  kira yadiatthe. Yadi evaṁ sukhumakepi assāsapassāse passambhayaṁ assasissāmi
  passasissāmīti sikkhatīti codakena codanā āraddhā hoti. Atha vā kirāti
  codakavacanattā asaddahanatthe asahanatthe parokkhatthe 2- ca yujjatiyeva, evaṁ sukhumānampi
  passambhanaṁ sikkhatīti na saddahāmi na sahāmi apaccakkhaṁ meti vuttaṁ hoti.
      Evaṁ santeti evaṁ sukhumānaṁ passambhane sante. Vātūpaladdhiyā ca pabhāvanā
  na hotīti assāsapassāsavātassa upaladdhiyā. Upaladdhīti viññāṇaṁ.
  Assāsapassāsavātaṁ upalabbhamānassa tadārammaṇassa bhāvanāviññāṇassa pabhāvanā
  uppādanā na hoti, tassa ārammaṇassa bhāvanā na hotīti attho.
  Assāsapassāsānañca pabhāvanā na hotīti bhāvanāya sukhumakānampi
  assāsapassāsānaṁ nirodhanato tesañca uppādanā pavattanā na hotīti attho.
  Ānāpānassatiyā ca pabhāvanā na hotīti assāsapassāsābhāvatoyeva
  tadārammaṇāya bhāvanāviññāṇasampayuttā satiyā ca pavattanā na hoti. Tasmāyeva
  taṁsampayuttassa ānāpānassatisamādhissa ca bhāvanā na hoti. Na ca naṁ
  tanti ettha ca nanti nipātamattaṁ "bhikkhu ca nan"tiādīsu 3- viya. Taṁ vuttavidhiṁ 4-

  *  *  *  *  *  *
  Footnote: 1 Sī. tathārūpaṁ 2 Sī. asaddahanatthe parokkhatthe 3 viṃahāvi. 1/273/196 4 i.
  vuttavidhaṁ
-------------------------------------------------
[page 133]
  Samāpattiṁ paṇḍitā na samāpajjantipi tato na vuṭṭhahantipīti sambandho.
  Codanāpakkhassa parihāravacane iti kirāti evameva. Ettha evakāratthe kirasaddo
  daṭṭhabbo. Evaṁ santeti evaṁ passambhane sante eva.
      Yathā kathaṁ viyāti yathā taṁ vuttavidhānaṁ hoti, tathā taṁ kathaṁ viyāti upamaṁ
  pucchati. Idānipi seyyathāpīti taṁ upamaṁ dasseti. Kaṁseti kaṁsamayabhājane. Nimittanti
  tesaṁ saddānaṁ ākāraṁ. "nimittan"ti Ca sāmiatthe upayogavacanaṁ, nimittassāti
  attho. Saddanimittañca saddato anaññaṁ. Suggahitattāti suṭṭhu uggahitattā.
  Sugahitattātipi pāṭho, suṭṭhu gahitattāti attho. Sumanasikatattāti suṭṭhu
  āvajjitattā. Sūpadhāritattāti suṭṭhu citte ṭhapitattā.
  Sukhumasaddanimittārammaṇattāpīti 1- tadā sukhumānampi saddānaṁ niruddhattā
  anuggahitasaddanimittassa anārammaṇampi sukhumataraṁ saddanimittaṁ ārammaṇaṁ
  katvā sukhumataraṁ saddanimittārammaṇampi cittaṁ pavattati,
  sukhumatarasaddanimittārammaṇabhāvatopīti vā attho. Imināva nayena
  appanāyampi attho veditabbo.
      Passambhayantiādīsu "passambhayaṁ kāyasaṅkhāran"ti vuttā assāsapassāsā
  kāyoti vā "passambhayaṁ kāyasaṅkhāran"ti ettha assāsapassāsā kāyoti vā
  yojanā veditabbā. Bhāvanāvisuddhiyā kāyasaṅkhāre passambhamānepi oḷārikaṁ
  kāyasaṅkhāraṁ passambhemīti yogino ābhoge sati tenādarena ativiya passambhati.
  Anupaṭṭhahantampi sukhumaṁ suānayaṁ hoti.
      Aṭṭha anupassanāñāṇānīti "dīghaṁ rassaṁ sabbakāyapaṭisaṁvedī passambhayaṁ
  kāyasaṅkhāran"ti vuttesu catūsu vatthūsu assāsavasena catasso, passāsavasena catassoti
  aṭṭha anupassanāñāṇāni. Aṭṭha ca upaṭṭhānānussatiyoti "dīghaṁ assāsavasena cittassa
  ekaggataṁ avikkhepaṁ pajānato sati upaṭṭhitā hotī"tiādinā 2- nayena vuttesu catūsu

  *  *  *  *  *  *
  Footnote: 1 chaṂa. sukhumasaddanimittārammaṇatāpīti 2 khu.paṭi. 31/170/195
-------------------------------------------------
[page 134]
  Vatthūsu assāsavasena catasso passāsavasena catassoti aṭṭha ca upaṭṭhānānussatiyo.
  Aṭṭha upaṭṭhānānussatiyotipi pāṭho cattāri suttantikavatthūnīti bhagavatā
  ānāpānassatisuttante 1- vuttattā paṭhamacatukkavasena cattāri suttantikavatthūnīti.
                     Paṭhamacatukkaniddesavaṇṇanā niṭṭhitā.
      [172] Dutiyacatukkassa pītipaṭisaṁvediniddese uppajjati pīti pāmojjanti
  ettha pītīti mūlapadaṁ. Pāmojjanti tassa atthapadaṁ, pamuditabhāvoti attho. Yā
  pīti pāmojjantiādīsu yā "pītī"ti ca "pāmojjan"ti ca evamādīni nāmāni
  labhati, sā pītīti vuttaṁ hoti. Tattha pītīti sabhāvapadaṁ. Pamuditassa bhāvo 2-
  pāmojjaṁ. Āmodanākāro āmodanā. Pamodanākāro pamodanā. Yathā vā
  bhesajjānaṁ vā telānaṁ vā uṇhodakasītodānaṁ vā ekatokaraṇaṁ modanāti vuccati.
  Evamayampi dhammānaṁ ekatokaraṇena modanā, upasaggavasena pana padaṁ maṇḍetvā 3-
  āmodanā pamodanāti vuttaṁ. Hāsetīti hāso, pahāsetīti pahāso,
  haṭṭhapahaṭṭhākārānametaṁ adhivacanaṁ. Vittīti vittaṁ, dhanassetaṁ nāmaṁ. Ayaṁ pana
  somanassapaccayattā vittisarikkhatāya vitti. Yathā hi dhanino dhanaṁ paṭicca somanassaṁ
  uppajjati, evaṁ pītimatopi pītiṁ paṭicca somanassaṁ uppajjati. Tasmā "vittī"ti
  vuttā. Tuṭṭhisabhāvasaṇṭhitā hi pītiyā etaṁ nāmaṁ. Pītimā pana puggalo kāyacittānaṁ
  uggatattā abbhuggatattā "udaggo"ti vuccati, udaggassa bhāgo odagyaṁ. Attano
  manatā attamanatā. Anabhiraddhassa hi mano dukkhapadaṭṭhānattā na attano mano nāma
  hoti, abhiraddhassa sukhapadaṭṭhānattā attano mano nāma hoti, iti attano manatā
  attamanatā, sakamanatā sakamanassa bhāvoti attho. Sā pana yasmā na aññassa
  kassaci attano manatā, cittasseva paneso bhāvo cetasiko dhammo, tasmā attamanatā
  cittassāti vuttā. Sesamettha ca upari ca heṭṭhā vuttanayena yojetvā veditabbaṁ.

  *  *  *  *  *  *
  Footnote: 1 Ma.u. 14/144/128 2 Sī. pamuditabhāvo 3 Sī. vaḍḍhetvā
-------------------------------------------------
[page 135]
      [173] Sukhapaṭisaṁvediniddese dve sukhānīti samathavipassanābhūmidassanatthaṁ vuttaṁ.
  Kāyikaṁ hi sukhaṁ vipassanāya bhūmi, cetasikaṁ sukhaṁ samathassa ca vipassanāya ca bhūmi.
  Kāyikanti pasādakāyaṁ vinā 1- anuppattito kāye niyuttanti kāyikaṁ. Cetasikanti
  avippayogavasena cetasi niyuttanti cetasikaṁ. Tattha kāyikapadena cetasikaṁ sukhaṁ
  paṭikkhipati, sukhapadena kāyikaṁ dukkhaṁ. Tathā cetasikapadena kāyikaṁ sukhaṁ paṭikkhipati,
  sukhapadena cetasikaṁ dukkhaṁ. Sātanti madhuraṁ sumadhuraṁ. Sukhanti sukhameva, na dukkhaṁ.
  Kāyasamphassajanti kāyasamphasse jātaṁ. Sātaṁ sukhaṁ vedayitanti sātaṁ vedayitaṁ, na
  asātaṁ vedayitaṁ. Sukhaṁ vedayitaṁ, na dukkhaṁ vedayitaṁ. Parato tīṇi padāni itthiliṅgavasena
  vuttāni. Sātā vedanā, na asātā. Sukhā vedanā. Na dukkhāti ayameva
  panettha attho.
      Cetasikasukhaniddeso vuttapaṭipakkhanayena yojetabbo. Te sukhāti liṅgavipallāso
  kato, tāni sukhānīti vuttaṁ hoti. Sesamettha catukke heṭṭhā paṭhamacatukke vuttanayeneva
  veditabbaṁ. Cattāri suttantikavatthūni dutiyacatukkavasena veditabbānīti.
                     Dutiyacatukkaniddesavaṇṇanā niṭṭhitā.
                       ---------------------
      [176] Tatiyacatukkaniddese cittanti mūlapadaṁ. Viññāṇanti atthapadaṁ. Yaṁ
  cittantiādi pītiyaṁ vuttanayena yojetabbo. Tattha cittantiādīsu cittavicittatāya
  cittaṁ. Ārammaṇaṁ minamānaṁ jānātīti mano. Mānasanti manoyeva. "antalikkhacaro
  Pāso, yvāyaṁ carati mānaso"ti 2- hi ettha pana sampayuttakadhammo 3- mānasoti vutto.

  *  *  *  *  *  *
  Footnote: 1 Sī. pasādakāyaṁ, taṁ vinā 2 viṃahā. 4/33/28, saṁ.sa. 15/151/135 3 Ma.
  manasampayuttakadhammo
-------------------------------------------------
[page 136]
               "kathañhi Bhagavā tuyhaṁ sāvako sāsane rato
               appattamānaso sekho kālaṁ kayirā jane sutāti 1-
  ettha arahattaṁ mānasanti vuttaṁ. Idha pana manova mānasaṁ. Byañjanavasena hetaṁ
  padaṁ vaḍḍhitaṁ.
      Hadayanti cittaṁ. "cittaṁ Vā te khipissāmi, hadayaṁ vā te phālessāmī"ti 2-
  ettha uro hadayanti vuttaṁ. "dahayā Hadayaṁ maññe aññāya gacchatī"ti 3- ettha
  cittaṁ. "vakkaṁ Hadayan"ti ettha hadayavatthu. Idha pana cittameva abbhantaraṭṭhena
  "dahayan"ti 4- vuttaṁ. Tadeva parisuddhaṭṭhena paṇḍaraṁ. Bhavaṅgaṁ sandhāyetaṁ vuttaṁ. Yathāha
  "pabhassaramidaṁ bhikkhave cittaṁ, tañca kho āgantukehi upakkilesehi
  upakkiliṭṭhan"ti 5-. Tato nikkhantattā pana akusalampi gaṅgāya nikkhantā nadī gaṅgā
  viya, godhāvarito 6- nikkhantā godhāvarī viya ca "paṇḍaran"tveva vuttaṁ. Yasmā
  pana ārammaṇavijānanalakkhaṇaṁ cittaṁ upakkilesena kileso na hoti, sabhāvato
  parisuddhameva hoti, upakkilesayoge pana sati upakkiliṭṭhaṁ nāma hoti,
  tasmāpi "paṇḍaran"ti vattuṁ yujjati.
      Mano manāyatananti idha pana manogahaṇaṁ manasseva āyatanabhāvadīpanatthaṁ.
  Tenetaṁ dīpeti "na yidaṁ devāyatanaṁ viya manassa āyatanattā manāyatanaṁ, atha
  kho mano eva āyatanaṁ manāyatanan"ti. Āyatanaṭṭho heṭṭhā vuttoyeva. Manate
  iti mano, vijānātīti attho. Aṭṭhakathācariyā panāhu:- nāḷiyā minamāno
  viya mahātulāya dhārayamāno viya ca ārammaṇaṁ jānātīti mano, tadeva
  mananalakkhaṇe indaṭṭhaṁ kāretīti 7- indriyaṁ, manova indriyaṁ manindriyaṁ.

  *  *  *  *  *  *
  Footnote: 1 saṁ.sa. 15/159/156 2 saṁ.sa. 15/238/249, khu.su. 25/369
  3 Maṃū. 12/63/41 4 dīṃahā. 10/377/251, Maṃū. 12/110/79
  5 aṅ.ekaka. 20/51/9 6 Sī. godāvarito 7 Sī. karotīti
-------------------------------------------------
[page 137]
      Vijānātīti viññāṇaṁ. Viññāṇameva khandho viññāṇakkhandho. Ruḷhito
  khandho vutto. Rāsaṭṭhena hi viññāṇakkhandhassa ekadeso ekaṁ viññāṇaṁ. Tasmā
  yathā rukkhassa ekadesaṁ chindanto rukkhaṁ chindatīti vuccati, evameva
  viññāṇakkhandhassa ekadesabhūtaṁ ekampi viññāṇaṁ ruḷhito "viññāṇakkhandho"ti
  vuttaṁ. Yasmā pana rāsaṭṭhoyeva khandhaṭṭho na hoti, koṭṭhāsaṭṭhopi khandhaṭṭhoyeva, tasmā
  koṭṭhāsaṭṭhena viññāṇakoṭṭhāsotipi attho. Tajjā manoviññāṇadhātūti tesaṁ
  phassādīnaṁ sampayuttadhammānaṁ anucchavikā manoviññāṇadhātu. Imasmiṁ hi pade ekameva
  cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena, nissattaṭṭhena vā
  dhātūti tīhi nāmehi vuttaṁ.
      [177] Abhippamodoti adhikā tuṭṭhi.
      [178] Samādhiniddese acalabhāvena ārammaṇe tiṭṭhatīti ṭhiti. Parato padadvayaṁ
  upasaggavasena vaḍḍhitaṁ. Apica sampayuttadhamme ārammaṇamhi sampiṇḍetvā tiṭṭhatīti
  saṇṭhiti. Ārammaṇaṁ ogāhetvā anupavisitvā tiṭṭhatīti avaṭṭhiti. Kusalapakkhasmiṁ hi
  cattāro dhammā ārammaṇaṁ ogāhanti saddhā sati samādhi paññāti. Teneva
  saddhā "okappanā"ti vuttā, sati "apilāpanatā"ti, samādhi "avaṭṭhitī"ti, paññā
  "pariyogāhanā"ti. Akusalapakkhe pana tayo dhammā ārammaṇaṁ ogāhanti taṇhā
  diṭṭhi avijjāti. Teneva te "oghā"ti vuttā. Uddhaccavicikicchāvasena pavattassa
  visāhārassa paṭipakkhato avisāhāro, avisāharaṇanti attho. Uddhaccavicikicchāvaseneva
  gacchantaṁ cittaṁ vikkhipati nāma, ayaṁ pana tathā 1- na hotīti
  avikkhePo. Uddhaccavicikicchāvaseneva cittaṁ visāhaṭaṁ nāma hoti, ito cito ca
  harīyati, ayaṁ pana avisāhaṭassa mānasassa bhāvoti avisāhaṭamānasatā.

  *  *  *  *  *  *
  Footnote: 1 tathāvidho (abhi.A. 1/195)
-------------------------------------------------
[page 138]
      Samathoti tividho samatho cittasamatho adhikaraṇasamatho sabbasaṅkhārasamathoti. Tattha
  aṭṭhasu samāpattīsu cittekaggatā cittasamatho nāMa. Taṁ hi āgamma cittacalanaṁ
  cittavipphandanaṁ sammati vūpasammati, tasmā so "cittasamatho"ti vuccati.
  Sammukhāvinayādisattavidho adhikaraṇasamatho nāMa. Taṁ hi āgamma tāni tāni adhikaraṇāni
  sammanti vūpasammanti, tasmā so "adhikaraṇasamatho"ti vuccati. Yasmā pana sabbe saṅkhārā
  nibbānaṁ āgamma sammanti vūpasammanti, tasmā taṁ sabbasaṅkhārasamathoti vuccati.
  Imasmiṁ atthe cittasamatho adhippeto. Samādhilakkhaṇe indaṭṭhaṁ kāretīti
  samādhindriyaṁ. Uddhacce 1- na kampatīti samādhibalaṁ. Sammāsamādhīti yāthāvasamādhi
  niyyānikasamādhi kusalasamādhi.
      [179] Rāgato vimocayaṁ cittantiādīhi dasahi kilesavatthūhi vimocanaṁ vuttaṁ.
  Thinaggahaṇeneva cettha middhaggahaṇaṁ, uddhaccaggahaṇeneva ca kukkuccaggahaṇaṁ kataṁ
  hotīti aññesu pāṭhesu sahacārittā kilesavatthuto vimocanavacaneneva paṭhamajjhānādīhi
  nīvaraṇādito vimocanaṁ, aniccānupassanādīhi 2- niccasaññādito ca vimocanaṁ vuttameva
  hotīti. Kathaṁ taṁ cittaṁ anupassatīti ettha peyyāle ca aniccānupassanādīhi
  niccasaññādīnaṁ pahānaṁ vuttameva. Cattāri suttantikavatthūni tatiyacatukkavasena
  veditabbānīti.
                     Tatiyacatukkaniddesavaṇṇanā niṭṭhitā.
                      ---------------------
      [180] Catutthacatukkaniddese "aniddiṭṭhe napuṁsakan"ti vacanato asukanti
  aniddiṭṭhattā "aniccanti kiṁ aniccan"ti napuṁsakavacanena pucchā katā.
  Uppādavayaṭṭhenāti uppādavayasaṅkhātena atthena, uppādavayasabhāvenāti attho. Ettha ca

  *  *  *  *  *  *
  Footnote: 1 Sī. uddhaccena 2 i. aniccānupassanāya
-------------------------------------------------
[page 139]
  Pañcakkhandhā sabhāvalakkhaṇaṁ, pañcannaṁ khandhānaṁ uppādavayā vikāralakkhaṇaṁ. Etena
  hutvā abhāvena aniccāti vuttaṁ hoti. Teneva ca aṭṭhakathāyaṁ "saṅkhatalakkhaṇavasena
  aniccatāti tesaṁyeva uppādavayaññathattan"ti ca vatvāpi "hutvā abhāvo vā"ti
  vuttaṁ. Etena hutvā abhāvākāro aniccalakkhaṇanti vuttaṁ hoti. "pañcannaṁ Khandhānaṁ
  udayabbayaṁ passanto imāni paññāsa lakkhaṇānī"ti peyyālaṁ katvā vuttaṁ.
  Dhammāti rūpakkhandhādayo 1- yathāvuttadhammā.
      Virāgānupassīniddese rūpe ādīnavaṁ disvāti bhaṅgānupassanato paṭṭhāya
  parato vuttehi aniccaṭṭhādīhi rūpakkhandhe ādīnavaṁ disvā. Rūpavirāgeti nibbāne.
  Nibbānaṁ hi āgamma rūpaṁ virajjati apunaruppattidhammataṁ āpajjanena nirujjhati,
  tasmā nibbānaṁ "rūpavirāgo"ti vuccati. Chandajāto hotīti anussavavasena
  uppannadhammacchando hoti. Saddhādhimuttoti tasmiṁyeva nibbāne saddhāya ca adhimutto
  nicchito. Cittañcassa svādhiṭṭhitanti assa yogissa cittaṁ khayavirāgasaṅkhāte
  rūpabhaṅge ārammaṇavasena, accantavirāgasaṅkhāte rūpavirāge nibbāne anussavavasena
  suṭṭhu adhiṭṭhitaṁ suṭṭhu patiṭṭhitaṁ hotīti sambandhato veditabbaṁ. Rūpe
  virāgānupassīti rūpassa khayavirāgo rūpe virāgoti pakatibhummavacanena
  vutto. Rūpassa accantavirāgo rūpe virāgoti nimittatthe bhummavacanena
  vutto. Taṁ duvidhampi virāgaṁ ārammaṇato ajjhāsayato ca anupassanasīlo
  "rūpe virāgānupassī"ti vutto. Esa nayo vedanādīsu. Nirodhānupassīpadaniddesepi
  eseva nayo.
      [181] Katihākārehītiādi panettha viseso:- tattha avijjādīnaṁ
  paṭiccasamuppādaṅgānaṁ ādīnavanirodhadassaneneva rūpādīnampi ādīnavanirodhā dassitā
  honti tesampi paṭiccasamuppādaṅgānativattanato. Iminā eva ca visesavacanena
  virāgānupassanato nirodhānupassanāya visiṭṭhabhāvo vutto hoti. Tattha

  *  *  *  *  *  *
  Footnote: 1 Sī. saññākkhandhādayo
-------------------------------------------------
[page 140]
  Aniccaṭṭhenāti khayaṭṭhena, hutvā abhāvaṭṭhena vā. Dukkhaṭṭhenāti bhayaṭṭhena,
  paṭipīḷanaṭṭhena vā. Anattaṭṭhenāti asārakaṭṭhena, avasavattanaṭṭhena vā.
  Santāpaṭṭhenāti kilesasantāpanaṭṭhena. Vipariṇāmaṭṭhenāti jarābhaṅgavasena dvidhā
  pariṇāmanaṭṭhena. Nidānanirodhenāti mūlapaccayābhāvena. Nirujjhatīti na bhavati.
  Samudayanirodhenāti āsannapaccayābhāvena. Mūlapaccayo hi byādhissa asappāyabhojanaṁ viya
  nidānanti vutto, āsannapaccayo byādhissa vātapittasemhā viya samudayoti vutto.
  Nidānaṁ hi nicchayena dadāti phalamiti nidānaṁ, samudayo pana suṭṭhu udeti etasmā
  phalamiti samudayo. Jātinirodhenāti mūlapaccayassa uppattiabhāvena. Pabhavanirodhenāti 1-
  āsannapaccayassa uppattiabhāvena. Jātiyeva hi pabhavati etasmā dukkhanti pabhavoti
  vattuṁ yujjati. Hetunirodhenāti janakapaccayābhāvena. Paccayanirodhenāti
  upatthambhakapaccayābhāvena. Mūlapaccayopi hi āsannapaccayo ca janakapaccayo ca
  upatthambhakapaccayo ca hotiyeva. Etehi tikkhavipassanākkhaṇe tadaṅganirodho,
  maggakkhaṇe samucchedanirodho vutto hoti. Ñāṇuppādenāti
  tikkhavipassanāñāṇassa vā maggañāṇassa vā uppādena. Nirodhupaṭṭhānenāti
  vipassanākkhaṇe paccakkhato khayanirodhassa anussavavasena nirodhasaṅkhātassa
  nibbānassa upaṭṭhānena, maggakkhaṇe paccakkhato ca nibbānassa upaṭṭhānena.
  Etehi visayavisayiniyamova kato hoti, tadaṅgasamucchedanirodho
  ca vutto hoti.
      [182] Paṭinissaggānupassīpadaniddese rūpaṁ pariccajatīti ādīnavadassanena
  nirapekkhatāya rūpakkhandhaṁ pariccajati. Pariccāgapaṭinissaggoti pariccāgaṭṭhena
  paṭinissaggoti vuttaṁ hoti. Etena paṭinissaggapadassa pariccāgaṭṭho vutto, tasmā
  kilesānaṁ pajahananti attho. Ettha ca vuṭṭhānagāminī vipassanā kilese tadaṅgavasena
  pariccajati, maggo samucchedavasena. Rūpanirodhe nibbāne cittaṁ pakkhandatīti

  *  *  *  *  *  *
  Footnote: 1 Po. bhavanirodhena
-------------------------------------------------
[page 141]
  Vuṭṭhānagāminī taṁninnatāya pakkhandati, maggo ārammaṇakaraṇena.
  Pakkhandanapaṭinissaggoti pakkhandanaṭṭhena paṭinissaggoti vuttaṁ hoti. Etena
  paṭinissaggapadassa pakkhandanaṭṭho vutto, tasmā cittassa nibbāne
  vissajjananti attho. Cattāri suttantikavatthūni catutthacatukkavasena
  veditabbāni. Imasmiṁ catukke jarāmaraṇe vattabbaṁ heṭṭhā vuttanayeneva
  veditabbaṁ. Satipaṭṭhānesu ca "kāye kāyānupassanā, citte
  cittānupassanā"ti kāyacittānaṁ ekattavohāravasena ekavacananiddeso kato. "vedanāsu
  Vedanānupassanā, dhammesu dhammānupassanā"ti vedanādhammānaṁ nānattavohāravasena
  bahuvacananiddeso katoti veditabbo.
                     Catutthacatukkaniddesavaṇṇanā niṭṭhitā.
                   Niṭṭhitā ca satokāriñāṇaniddesavaṇṇanā.
                       ---------------------
                      6. Ñāṇarāsichakkaniddesavaṇṇanā
      [183] Idāni chahi rāsīhi uddiṭṭhañāṇesu catuvīsatisamādhiñāṇaniddese tāva
  kāyānupassanādīnaṁ tiṇṇaṁ catukkānaṁ vasena dvādasannaṁ vatthūnaṁ ekekasmiṁ assāsavasena
  eko, passāsavasena ekoti dve dve samādhīti dvādasasu vatthūsu catuvīsati
  dhayo honti. Ñāṇakkhaṇe tehi sampayuttāni catuvīsatisamādhivasena ñāṇāni.
      Dvāsattativipassanāñāṇaniddese dīghaṁ assāsāti "dīghan"ti vuttāssāsato.
  Kiṁ vuttaṁ hoti? dīghaṁ assāsahetu jhānaṁ paṭilabhitvā samāhitena cittena
  Vipassanākkhaṇe aniccato anupassanaṭṭhena vipassanāti vuttaṁ hoti. Esa nayo
  uttaratrāpi. 1- Tesaṁyeva dvādasannaṁ vatthūnaṁ ekekasmiṁ
  assāsavasena tisso, passāsavasena tissoti

  *  *  *  *  *  *
  Footnote: 1 Ma. uttaratthāpi
-------------------------------------------------
[page 142]
  Cha cha anupassanāti dvādasasu vatthūsu dvāsattati anupassanā honti. Tā eva
  dvāsattati anupassanā dvāsattativipassanāvasena ñāṇāni.
      Nibbidāñāṇaniddese aniccānupassī assāsanti 1- aniccānupassī hutvā
  assasanto, aniccānupassī hutvā vattentoti attho. "assāsan"ti Ca idaṁ vacanaṁ
  hetuatthe daṭṭhabbaṁ. Yathābhūtaṁ jānāti passatīti nibbidāñāṇanti kalāpasammasanato
  paṭṭhāya yāva bhaṅgānupassanā pavattavipassanāñāṇena saṅkhārānaṁ yathāsabhāvaṁ
  jānāti, cakkhunā diṭṭhamiva ca teneva ñāṇacakkhunā passati. Tasmā nibbidāñāṇaṁ
  nāmāti attho, saṅkhāresu nibbidāñāṇaṁ 2- nāmāti vuttaṁ hoti. Upari
  bhayatupaṭṭhānādīnaṁ muñcitukamyatādīnañca ñāṇānaṁ visuṁ āgatattā idha yathāvuttāneva
  vipassanāñāṇāni nibbidāñāṇānīti veditabbāni.
      Nibbidānulomañāṇaniddese aniccānupassī assāsanti aniccānupassino
  assasantassa. Sāmiatthe paccattavacanaṁ. Bhayatupaṭṭhāne paññāti vacaneneva
  bhayatupaṭṭhānāadīnavānupassanānibbidānupassanāñāṇāni vuttāni honti tiṇṇaṁ
  ekalakkhaṇattā. Imāni tīṇi ñāṇāni anantarā vuttānaṁ nibbidāñāṇānaṁ
  anukūlabhāvena anulomato nibbidānulomañāṇānīti vuttāni.
      Nibbidāpaṭippassaddhiñāṇaniddese aniccānupassī assāsanti
  anantarasadisameva. Paṭisaṅkhā santiṭṭhanā paññāti vacaneneva
  muñcitukamyatāpaṭisaṅkhānupassanāsaṅkhārupekkhāñāṇāni vuttāni honti tiṇṇaṁ
  ekalakkhaṇattā. "paṭisaṅkhā Santiṭṭhanā"ti vacaneneva anulomañāṇamaggañāṇānipi gahitāni
  honti. Saṅkhārupekkhāñāṇānulomañāṇānipi hi nibbidāya sikhāppattattā
  nibbidājananabyāpārappahānena nibbidāpaṭippassaddhiñāṇāni nāma honti.
  Maggañāṇaṁ pana nibbidāpaṭippassaddhante uppajjanato nibbidāpaṭippassaddhiñāṇaṁ

  *  *  *  *  *  *
  Footnote: 1 chaṂa. assasanti evamuparipi 2 chaṂa. nibbindañāṇaṁ
-------------------------------------------------
[page 143]
  Nāma hotīti ativiya yujjatīti. Nibbidānulomañāṇesu viya ādibhūtaṁ
  muñcitukamyatāñāṇaṁ aggahetvā "paṭisaṅkhā santiṭṭhanā"ti ante ñāṇadvayaggahaṇaṁ
  maggañāṇasaṅgahaṇatthaṁ. Muñcitukamyatāti hi vutte anulomañāṇaṁ saṅgayhati, na
  maggañāṇaṁ. Maggañāṇaṁ hi muñcitukamyatā nāma na hoti. Kiccasiddhiyaṁ santiṭṭhanato pana
  santiṭṭhanā nāma hoti. Aṭṭhakathāyampi ca "phusanāti appanā"ti vuttaṁ. Idañca
  maggañāṇaṁ nibbāne appanāti katvā santiṭṭhanā nāma hotīti "santiṭṭhanā"ti
  vacanena maggañāṇampi saṅgayhati. Nibbidānulomañāṇānipi atthato nibbidāñāṇāneva 1-
  hontīti tānipi nibbidāñāṇehi saṅgahetvā nibbidāpaṭippassaddhiñāṇānīti
  nibbidāgahaṇameva kataṁ, na nibbidānulomamaggahaṇaṁ. Tīsupi cetesu ñāṇaṭṭhakaniddesesu
  catutthassa dhammānupassanācatukkassa vasena vuttānaṁ catunnaṁ vatthūnaṁ
  ekekasmiṁ assāsavasena ekaṁ, passāsavasena ekanti dve dve ñāṇānīti catūsu
  vatthūsu aṭṭhañāṇāni honti.
      Vimuttisukhañāṇaniddese pahīnattāti pahānaṁ dassetvā tassa pahānassa
  samucchedappahānattaṁ dassento samucchinnattāti āha. Vimuttisukhe ñāṇanti
  phalavimuttisukhasampayuttañāṇañca phalavimuttisukhārammaṇapaccavekkhaṇañāṇañca.
  Anussayavatthussa kilesassa pahānena pariyuṭṭhānaduccaritavatthuppahānaṁ hotīti
  dassanatthaṁ puna anusayānaṁ pahānaṁ vuttaṁ. Ekavīsatiphalañāṇaṁ sandhāya pahīnakilesagaṇanāyapi 2-
  ñāṇagaṇanā katā hoti, paccavekkhaṇañāṇañca sandhāya pahīnakilesapaccavekkhaṇagaṇanāya
  phalapaccavekkhaṇañāṇagaṇanā katā hotīti.
                    Ñāṇarāsichakkaniddesavaṇṇanā niṭṭhitā.
                  Saddhammappakāsiniyā paṭisambhidāmaggaṭṭhakathāya
                     ānāpānassatikathāvaṇṇanā niṭṭhitā.

  *  *  *  *  *  *
  Footnote: 1 Sī. nibbidāñāṇeneva 2 i. pahānakilesagaṇanāyapi
-------------------------------------------------
[page 144]
                            4. Indriyakathā
                       1. Paṭhamasuttantaniddesavaṇṇanā
      [184] Idāni ānāpānassatikathānantaraṁ kathitāya indriyakathāya
  apubbatthānuvaṇṇanā anuppattā. Ayaṁ hi indriyakathā ānāpānassatibhāvanāya
  upakārakānaṁ indriyānaṁ abhāve ānāpānassatibhāvanāya abhāvato tadupakārakānaṁ
  indriyānaṁ visodhanādividhidassanatthaṁ ānāpānassatikathānantaraṁ kathitāti tañca
  kathetabbaṁ indriyakathaṁ attanā bhagavato sammukhā sutaṁ viññātādhippāyasuttantikadesanaṁ
  pubbaṅgamaṁ katvā tadatthappakāsanavasena kathetukāmo paṭhamaṁ tāva evaṁ me
  suttantiādimāha.
      Tattha evanti nipātapadaṁ. Metiādīni nāmapadāni. Viharatīti ettha viiti
  upasaggapadaṁ, haratīti ākhyātapadanti iminā tāva nayena padavibhāgo veditabbo.
      Atthato pana upamūpadesagarahapasaṁsanākāravacanaggahaṇesu evaṁsaddo dissati
  nidassanatthe ca avadhāraṇatthe ca. Idha pana evaṁsaddo ākāratthe
  nidassanatthe ca viññujanena pavutto, 1- tatheva avadhāraṇatthe ca.
      Tattha ākāratthena evaṁsaddena etamatthaṁ dīpeti:-
  nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ
  dhammatthadesanāpaṭivedhagambhīraṁ sabbasattānaṁ sakasakabhāsānurūpato
  sotapathamāgacchantaṁ tassa bhagavato vacanaṁ sabbappakārena ko samattho
  viññātuṁ, sabbathāmena pana sotukāmataṁ janetvāpi
  evaṁ me sutaṁ, mayāpi ekenākārena sutanti.

  *  *  *  *  *  *
  Footnote: 1 Sī. paññatto
-------------------------------------------------
[page 145]
      Nidassanatthena "nāhaṁ sayambhū, na mayā idaṁ sacchikatan"ti attānaṁ parimocento
  "evaṁ me sutaṁ, mayāpi evaṁ sutan"ti idāni vattabbaṁ sakalaṁ suttaṁ nidasseti.
      Avadhāraṇatthena thero sāriputto "etadaggaṁ bhikkhave mama sāvakānaṁ bhikkhūnaṁ
  mahāpaññānaṁ yadidaṁ sāriputto"ti, 1- "nāhaṁ bhikkhave aññaṁ ekapuggalampi
  samanupassāmi, yo evaṁ tathāgatena anuttaraṁ dhammacakkaṁ pavattitaṁ sammadeva
  anuppavatteti. Yathayidaṁ bhikkhave sāriputto. Sāriputto bhikkhave tathāgatena anuttaraṁ
  dhammacakkaṁ pavattitaṁ sammadeva anuppavattetī"ti evamādinā 2- nayena bhagavatā
  pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti
  "evaṁ me sutaṁ, tañca kho atthato vā byañjanato vā anūnamanadhikaṁ,
  evameva, na aññathā daṭṭhabban"ti.
      Mesaddo karaṇasampadānasāmiatthesu dissati. Idha pana "mayā sutaṁ, mama
  sutan"ti ca atthadvaye yujjati.
      Sutanti ayaṁ saddo saupasaggo anupasaggo ca vissutagamanakilinnaupacitānuyoga-
  sotaviññeyyesu dissati viññātepi ca sotadvārānusārena. Idha panassa
  sotadvārānusārena upadhāritanti vā upadhāraṇanti vā attho. Mesaddassa hi mayāti
  atthe sati "evaṁ mayā sutaṁ sotadvārānusārena upadhāritan"ti yujjati. Mamāti atthe
  sati "evaṁ mama sutaṁ sotadvārānusārena upadhāraṇan"ti yujjati.
      Apica "evaṁ me sutan"ti attanā uppāditabhāvaṁ appaṭijānanto purimasavanaṁ
  vivaranto "sammukhā paṭiggahitamidaṁ mayā tassa bhagavato catuvesārajjavisāradassa
  dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa
  dhammarājassa dhammādhipatino dhammapadīpassa dhammasaraṇassa saddhammavaracakkavattino
  sammāsambuddhassa vacanaṁ, na etthe atthe vā dhamme vā pade vā byañjane

  *  *  *  *  *  *
  Footnote: 1 aṅ.ekaka. 20/189/23 2 aṅ.ekaka. 20/187/23
-------------------------------------------------
[page 146]
  Vā kaṅkhā vā vimati vā kātabbā"ti imasmiṁ dhamme assaddhiyaṁ vināseti, saddhāsampadaṁ
  uppādetīti. Tenetaṁ vuccati:-
              "vināsayati assaddhaṁ saddhaṁ vaḍḍheti sāsane
              evaṁ me sutamiccevaṁ vadaṁ gotamasāvako"ti.
      Ekanti gaṇanaparicchedaniddeso. Samayanti paricchinnaniddeso. Ekaṁ samayanti
  aniyamitaparidīpanaṁ. Tattha samayasaddo:-
              samavāye khaṇe kāle samūhe hetudiṭṭhisu
              paṭilābhe pahāne ca paṭivedhe ca dissati.
  Idha panassa kālo attho. Tena saṁvaccharautumāsaddhamāsarattindivapubbaṇhamajjhantika-
  sāyanhapaṭhamamajjhimapacchimayāmamuhuttādīsu 1- kālappabhedabhūtesu samayesu ekaṁ samayanti
  dīpeti.
      Tattha kiñcāpi etesu saṁvaccharādīsu samayesu yaṁ yaṁ suttaṁ yamhi yamhi saṁvacchare
  utumhi māse pakkhe rattibhāge divasabhāge vā vuttaṁ. Sabbaṁ taṁ therassa suviditaṁ
  suvavatthāpitaṁ paññāya. Yasmā pana "evaṁ me sutaṁ asukasaṁvacchare asukautumhi asukamāse
  asukapakkhe asukarattibhāge asukadivasabhāge vā"ti evaṁ vutte na sakkā sukhena
  dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā
  ekeneva padena tamatthaṁ samodhānetvā "ekaṁ samayan"ti āha.
      Ye vā ime gabbhokkantisamayo jātisamayo saṁvegasamayo abhinikkhamanasamayo
  dukkarakārikasamayo māravijayasamayo abhisambodhisamayo diṭṭhadhammasukhavihārasamayo
  desanāsamayo parinibbānasamayotievamādayo bhagavato devamanussesu ativiya pakāsā

  *  *  *  *  *  *
  Footnote: 1 chaṂa...ṃajjhanhika...
-------------------------------------------------
[page 147]
  Anekakālappabhedā eva samayā, tesu samayesu desanāsamayasaṅkhātaṁ ekaṁ samayanti
  dīpeti. Yo cāyaṁ ñāṇakaruṇākiccasamayesu karuṇākiccasamayo, attahitaparahitapaṭipattisamayesu
  parahitapaṭipattisamayo, sannipatitānaṁ karaṇīyadvayasamayesu dhammikathāsamayo,
  desanāpaṭipattisamayesu desanāsamayo, tesupi samayesu aññataraṁ samayaṁ sandhāya
  "ekaṁ samayan"ti āha.
      Yasmā pana "ekaṁ samayan"ti accantasaṁyogattho sambhavati. Yaṁ hi samayaṁ bhagavā
  imaṁ aññaṁ suttantaṁ desesi, accantameva taṁ samayaṁ karuṇāvihārena vihāsi, tasmā
  tadatthajotanatthaṁ idha upayogavacananiddeso katoti.
      Tenetaṁ vuccati:-
              "taṁ taṁ atthamapekkhitvā bhummena karaṇena ca
              aññattha samayo vutto upayogena so idhā"ti.
      Porāṇā pana vaṇṇayanti:- "tasmiṁ samaye"ti vā "tena samayenā"ti vā
  "taṁ samayan"ti vā abhilāpamattabhedo esa, sabbattha bhummamevatthoti. Tasmā "ekaṁ
  samayan"ti vuttepi "ekasmiṁ samaye"ti attho veditabbo.
      Bhagavāti garu. Garuṁ hi loke "bhagavā"ti vadanti. Ayañca sabbaguṇavisiṭṭhatāya
  sabbasattānaṁ garu, tasmā "bhagavā"ti veditabbo. Porāṇehipi vuttaṁ:-
              "bhagavāti vacanaṁ seṭṭhaṁ bhagavāti vacanamuttamaṁ
              garu gāravayutto so bhagavā tena vuccatī"ti.
      Apica:-
              "bhāgyavā bhaggavā yutto bhagehi ca vibhattavā
              bhattavā vantagamano bhavesu bhagavā tato"ti
-------------------------------------------------
[page 148]
  Imissāpi gāthāya vasena assa padassa vitthārato attho veditabbo. So ca
  visuddhimagge buddhānussatiniddese 1- vuttoyeva.
      Ettāvatā cettha evanti vacanena desanāsampattiṁ niddisati, me
  sutanti sāvakasampattiṁ, ekaṁ samayanti kālasampattiṁ, bhagavāti desakasampattiṁ.
      Sāvatthiyanti ettha ca savatthassa isino nivāsaṭṭhānabhūtā nagarī sāvatthī,
  yathā kākandī mākandīti evaṁ tāva akkharacintakā. Aṭṭhakathācariyā pana
  bhaṇanti:- yaṁ kiñci samanussānaṁ upabhogaparibhogaṁ sabbamettha atthīti sāvatthī,
  satthasamāyoge ca kiṁ bhaṇḍamatthīti pucchite sabbamatthītipi vacanamupādāya sāvatthī.
              "sabbadā Sabbūpakaraṇaṁ sāvatthiyaṁ samohitaṁ
              tasmā sabbamupādāya sāvatthīti pavuccatī"ti.
  Tassaṁ sāvatthiyaṁ. Samīpatthe bhummavacanaṁ. Viharatīti avisesena iriyāpathadibbabrahma-
  ariyavihāresu aññataravihārasamaṅgiparidīpanametaṁ, idha pana ṭhānagamanāsanasayanappabhedesu
  iriyāpathesu aññatarairiyāpathasamāyogaparidīpanaṁ. Tena ṭhitopi gacchantopi nisinnopi
  sayānopi bhagavā "viharati"cceva veditabbo. So hi bhagavā ekaṁ iriyāpathapayogaṁ
  aññena iriyāpathena vicchinditvā aparipatantamattabhāvaṁ harati pavatteti tasmā
  "viharatī"ti vuccati.
      Jetavaneti ettha attano paccatthikajanaṁ jinātīti jeto, rañño vā attano
  paccatthikajane jite jātoti jāto, maṅgalakamyatāya vā tassa evaṁ nāmameva katanti
  jeto, vanayatīti vanaṁ, attasampadāya sattānaṁ bhattiṁ 2- kāreti, attani sinehaṁ
  uppādetīti attho. Vanute iti vā vanaṁ,
  nānāvidhakusumagandhasammodamattakokilādivihaṅgābhirutehi 3-

  *  *  *  *  *  *
  Footnote: 1 visuddhi. 1/252-272 2 Ma. ratiṁ 3 Sī....vihaṅgamavirutehi
-------------------------------------------------
[page 149]
  Mandamārutacalitarukkhasākhāviṭapapallavapalāsehi "ettha maṁ paribhuñjathā"ti pāṇino
  yācati viyāti attho. Jetassa vanaṁ jetavanaṁ. Tañhi jetena rājakumārena ropitaṁ
  saṁvaḍḍhitaṁ paripālitaṁ, so ca tassa sāmī ahosi, tasmā jetavananti vuccati. Tasmiṁ
  jetavane. Vanañca nāma ropimaṁ sayaṁ jātanti duvidhaṁ. Idañca veḷuvanādīni ca
  ropimāni, andhavanamahāvanādīni sayaṁ jātāni.
      Anāthapiṇḍikassa ārāmeti sudatto nāma so gahapati mātāpitūhi katanāmavasena.
  Sabbakāmasamiddhatāya pana vigatamaccheratāya karuṇādiguṇasamaṅgitāya ca niccakālaṁ
  anāthānaṁ piṇḍamadāsi. Tena anāthapiṇḍikoti saṅkhaṁ gato. Āramanti ettha
  pāṇino, visesena vā pabbajitāti ārāmo, tassa pupphaphalādisobhāya
  nātidūranaccāsannatādipañcavidhasenāsanaṅgasampattiyā ca tato tato āgamma ramanti
  abhiramanti, anukkaṇṭhitā hutvā nivasantīti attho. Vuttappakārāya vā sampattiyā
  tattha tattha gatepi attano abbhantaraṁ ānetvā ramāpetīti ārāmo. So hi
  anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi
  koṭisantharena kīṇitvā aṭṭhārasahi hiraññakoṭīhi senāsanāni kārāpetvā
  aṭṭhārasahi hiraññakoṭīhi vihāramahaṁ 1- niṭṭhāpetvā evaṁ catupaññāsahiraññakoṭi-
  pariccāgena buddhappamukhassa bhikkhusaṁghassa niyyādito, tasmā "anāthapiṇḍikassa
  ārāmo"ti vuccati. Tasmiṁ anāthapiṇḍikassa ārāme.
      Ettha ca "jetavane"ti vacanaṁ purimasāmiparikittanaṁ, "anāthapiṇḍikassa ārāme"ti
  pacchimasāmiparikittanaṁ. Kimetesaṁ parikittane payojananti? puññakāmānaṁ
  diṭṭhānugatiāpajjanaṁ. Tattha hi dvārakoṭṭhakapāsādamāpane bhūmivikkayaladdhā aṭṭhārasa
  hiraññakoṭiyo anekakoṭiagghanakā rukkhā ca jetassa pariccāgo, catupaññāsa hiraññakoṭiyo

  *  *  *  *  *  *
  Footnote: 1 i. vihāramaggaṁ
-------------------------------------------------
[page 150]
  Anāthapiṇḍikassa. Iti tesaṁ parikittanena evaṁ puññakāmā puññāni karontīti
  dassento āyasmā sāriputto aññepi puññakāme tesaṁ diṭṭhānugatiāpajjane
  niyojeti.
      Tattha siyā:- yadi tāva bhagavā sāvatthiyaṁ viharati, "jetavane anāthapiṇḍikassa
  ārāme"ti na vattabbaṁ. Atha tattha viharati, "sāvatthiyan"ti na vattabbaṁ.
  Na hi sakkā ubhayattha ekaṁ samayaṁ viharitunti. Na kho panetaṁ evaṁ daṭṭhabbaṁ,
  nanu avocumha "samīpatthe bhummavacanan"ti. Tasmā yathā gaṅgāyamunādīnaṁ samīpe
  goyūthāni carantāni "gaṅgāya caranti, yamunāya carantī"ti vuccanti, evamidhāpi yadidaṁ
  sāvatthiyā samīpe jetavanaṁ anāthapiṇḍikassa ārāmo, tattha viharanto vuccati
  "sāvatthiyaṁ viharati jetavane anāthapiṇḍikassa ārāme"ti. Gocaragāmanidassanatthaṁ hissa
  sāvatthivacanaṁ, pabbajitānurūpanivāsaṭṭhānanidassanatthaṁ sesavacanaṁ.
      Tattha sāvatthikittanena āyasmā sāriputto bhagavato gahaṭṭhānuggahakaraṇaṁ
  dasseti, jetavanādikittanena pabbajitānuggahakaraṇaṁ. Tathā purimena paccayaggahaṇato
  attakilamathanānuyogavivajjanaṁ, pacchimena vatthukāmappahānato kāmasukhallikānuyogaṁ
  vivajjanūpāyaṁ. Atha vā purimena ca dhammadesanābhiyogaṁ, pacchimena vivekādhimuttiṁ.
  Purimena karuṇāya upagamanaṁ, pacchimena paññāya apagamanaṁ. Purimena sattānaṁ
  hitasukhanipphādanādhimuttataṁ, pacchimena parahitasukhakaraṇe nirupalepataṁ.
  Purimena dhammikasukhāpariccāganimittaṁ phāsuvihāraṁ, pacchimena
  uttarimanussadhammānuyoganimittaṁ. Purimena manussānaṁ upakārabahulataṁ, pacchimena
  devānaṁ. Purimena loke jātassa loke saṁvaddhabhāvaṁ, pacchimena lokena
  anupalittataṁ. Purimena "ekapuggalo bhikkhave loke uppajjamāno
  uppajjati bahujanahitāya bahujanasukhāya lokānukampāya atthāya hitāya sukhāya
  devamanussānaṁ. Katamo ekapuggalo, tathāgato arahaṁ sammāsambuddho"ti 1- vacanato yadatthaṁ

  *  *  *  *  *  *
  Footnote: 1 aṅ.ekaka. 20/170/21
-------------------------------------------------
[page 151]
  Bhagavā uppanno, tadatthaparidīpanaṁ 1-, pacchimena yattha uppanno,
  tadanurūpavihāraparidīpanaṁ. Bhagavā hi paṭhamaṁ lumbinivane, dutiyaṁ bodhimaṇḍeti
  lokiyalokuttarassa uppattiyā vaneyeva uppanno, tenassa vaneyeva
  vihāraṁ dassetīti evamādinā nayenettha atthayojanā veditabbā.
      Tatrāti desakālaparidīpanaṁ. Taṁ hi yaṁ samayaṁ viharati, tatra samaye, yasmiṁ
  ca jetavane viharati, tatra jetavaneti dīpeti. Bhāsitabbayutte vā desakāle dīpeti.
  Na hi bhagavā ayutte dese kāle vā dhammaṁ deseti. "akālo Kho tāva
  bāhiyā"tiādi 2- cettha sādhakaṁ. Khoti padapūraṇamatte avadhāraṇatthe ādikālatthe
  vā nipāto. Bhagavāti lokagarudīpanaṁ. Bhikkhūti kathāsavanayuttapuggalavacanaṁ. Apicettha
  "bhikkhakoti bhikkhu, bhikkhācariyaṁ ajjhupagatoti bhikkhū"tiādinā 3- nayena vacanattho
  veditabbo. Āmantesīti ālapi abhāsi sambodhesi, ayamettha attho. Aññatra pana
  ñāpanepi pakkosanepi. Bhikkhavoti āmantanākāradīpanaṁ. Tena tesaṁ bhikkhūnaṁ
  bhikkhanasīlatābhikkhanadhammatābhikkhanesādhukāritādiguṇayogasiddhena vacanena hīnādhikajanasevitaṁ
  vuttiṁ pakāsento uddhatadīnabhāvaniggahaṁ karoti. "bhikkhavo"ti Iminā ca
  karuṇāvipphārasommahadayanayananipātapubbaṅgamena vacanena te attano mukhābhimukhe karonto
  teneva kathetukamyatādīpakena vacanena nesaṁ sotukamyataṁ janeti. Teneva ca sambodhanatthena
  vacanena sādhukasavanamanasikārepi te niyojeti. Sādhukasavanamanasikārāyattā hi
  sāsanasampatti.
      Aparesu devamanussesu vijjamānesu kasmā bhikkhūyeva āmantesīti ce?
  Jeṭṭhaseṭṭhāsannasadāsannihitabhājanabhāvato. Sabbaparisasādhāraṇā hi bhagavato
  dhammadesanā. Parisāya ca jeṭṭhā bhikkhū paṭhamuppannattā, seṭṭhā anagāriyabhāvaṁ ādiṁ

  *  *  *  *  *  *
  Footnote: 1 tadatthaparinipphādanaṁ (aṅ.A. 1/14) 2 khu.u. 25/10/102
  3 viṃahāvi. 1/45/30, abhi.vi. 35/510/296
-------------------------------------------------
[page 152]
  Katvā satthu cariyānuvidhāyakattā sakalasāsanapaṭiggāhakattā ca, āsannā tattha
  nisinnesu satthusannikattā, sadāsannihitā satthusantikāvacarattā, dhammadesanāya ca
  te eva bhājanaṁ yathānusiṭṭhaṁ paṭipattisabbāvato.
      Tattha siyā:- kimatthaṁ pana bhagavā dhammaṁ desento paṭhamaṁ bhikkhū āmantesi,
  na dhammameva desetīti? satijananatthaṁ. Parisāya hi bhikkhū aññaṁ cintentāpi
  vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā
  honti, te anāmantetvā dhamme desiyamāne "ayaṁ desanā kiṁ nidānā kiṁ paccayā
  katamāya aṭṭhuppattiyā desitā"ti sallakkhetuṁ asakkontā vikkhepaṁ āpajjeyyuṁ,
  duggahitaṁ vā gaṇheyyuṁ. Tena tesaṁ satijananatthaṁ bhagavā paṭhamaṁ āmantetvā pacchā dhammaṁ
  deseti.
      Bhadanteti gāravavacanametaṁ, satthuno paṭivacanadānaṁ vā. Apicettha "bhikkhavo"ti
  vadamāno bhagavā te bhikkhū ālapati, "bhadante"ti vadamānā te bhagavantaṁ paccālapanti.
  Tathā "bhikkhavo"ti bhagavā ābhāsati, "bhadante"ti te paccābhāsanti. "bhikkhavo"ti
  Paṭivacanaṁ dāpeti, bhadanteti paṭivacanaṁ denti. Te bhikkhūti ye bhagavā āmantesi.
  Bhagavato paccassosunti bhagavato āmantanaṁ paṭiassosuṁ, abhimukhā hutvā suṇiṁsu
  sampaṭicchiṁsu paṭiggahesunti attho. Bhagavā etadavocāti bhagavā etaṁ idāni
  vattabbaṁ sakalasuttaṁ avoca.
      Ettāvatā ca yaṁ āyasmatā sāriputtena kamalakuvalayujjalavimalasādhurasasalilāya
  pokkharaṇiyā sukhāvataraṇatthaṁ nimmalasilātalaracanavilāsasopānaṁ vippakiṇṇamuttājāla-
  sadisavālikākiṇṇapaṇḍarabhūmibhāgaṁ titthaṁ viya, suvibhattabhittivicitravedikā-
  parikkhittassa nakkhattapathaṁ phusitukāmatāya viya, vijambhitasamussayassa pāsādavarassa
  sukhārohaṇatthaṁ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṁ
-------------------------------------------------
[page 153]
  Sopānaṁ viya, suvaṇṇavalayanūpurādisaṅghaṭṭanasaddasammissitakathitahasitamadhurassaragehajana-
  vicaritassa uḷārissariyavibhavasobhitassa mahāgharassa sukhappavesanatthaṁ
  suvaṇṇarajatamaṇimuttāpavāḷādijutivisadavijjotitasuppatiṭṭhitavisāladvārakavāṭaṁ
  mahādvāraṁ viya atthabyañjanasampannassa buddhānaṁ desanāñāṇagambhīrabhāvasaṁsūcakassa
  imassa suttassa sukhāvagāhaṇatthaṁ kāladesadesakaparisāpadesapaṭimaṇḍitaṁ nidānaṁ
  bhāsitaṁ, tassa atthavaṇṇanā samattā.
      Suttante pañcāti gaṇanaparicchedo. Imāni indriyānīti
  paricchinnadhammanidassanaṁ. Indriyaṭṭho heṭṭhā vutto.
      [185] Idāni imaṁ suttantaṁ dassetvā imasmiṁ suttante vuttānaṁ
  indriyānaṁ visuddhibhāvanāvidhānaṁ bhāvitattaṁ paṭippassaddhiñca dassetukāmo imāni
  pañcindriyānītiādimāha. Tattha visujjhantīti visuddhiṁ pāpuṇanti. Assaddheti
  tīsu ratanesu saddhāvirahite. Saddheti tīsu ratanesu saddhāsampanne. Sevatoti cittena
  sevantassa. Bhajatoti upasaṅkamantassa. Payirupāsatoti sakkaccaṁ upanisīdantassa.
  Pasādanīye suttanteti pasādajanake ratanattayaguṇapaṭisaṁyutte suttante. Kusīteti
  kucchitena ākārena sīdantīti kusīdā, kusīdā eva kusītā. Te kusīte.
  Sammappadhāneti catukiccasādhakavīriyapaṭisaṁyuttasuttante. Muṭṭhassatīti naṭṭhassatike.
  Satipaṭṭhāneti satipaṭṭhānādhikārake suttante. Jhānavimokkheti
  catutthajjhānāṭṭhavimokkhatividhavimokkhādhikārake suttante. Duppaññeti
  nippaññe, paññābhāvato vā duṭṭhā paññā etesanti duppaññā.
  Te duppaññe. Gambhīrañāṇacariyanti catusaccapaṭiccasamuppādādipaṭisaṁyutte
  suttante, ñāṇakathāsadise vā. Suttantakkhandheti suttantakoṭṭhāse.
  Assaddhiyantiādīsu assaddhiyanti assaddhabhāvaṁ. Assaddhiye ādīnavadassāvī
  assaddhiyaṁ pajahanto saddhindriyaṁ bhāveti, saddhindriye ānisaṁsadassāvī
-------------------------------------------------
[page 154]
  Saddhindriyaṁ bhāvento assaddhiyaṁ pajahati. Esa nayo sesesu. Kosajjanti kusītabhāvaṁ.
  Pamādanti sativippavāsaṁ. Uddhaccanti uddhatabhāvaṁ, vikkhepanti attho. Pahīnattāti
  appanāvasena jhānapāripūriyā pahīnattā. Suppahīnattāti vuṭṭhānagāminivasena
  vipassanāpāripūriyā suṭṭhu pahīnattā. Bhāvitaṁ hoti subhāvitanti vuttakkameneva
  yojetabbaṁ. Vipassanāya hi vipakkhavasena pahīnattā "suppahīnattā"ti 1- vattuṁ yujjati.
  Tasmāyeva ca "subhāvitan"ti, na tathā jhānena. Yasmā pana pahātabbānaṁ pahānena
  bhāvanāsiddhi, bhāvanāsiddhiyā ca pahātabbānaṁ pahānasiddhi hoti, tasmā yamakaṁ
  katvā niddiṭṭhaṁ.
      [186] Paṭippassaddhivāre bhāvitāni ceva honti subhāvitāni cāti
  bhāvitānaṁyeva subhāvitatā. Paṭippassaddhāni ca suppaṭippassaddhāni cāti
  paṭippassaddhānaṁyeva suppaṭippassaddhatā vuttā. Phalakkhaṇe maggakiccanibbattivasena
  bhāvitatā paṭippassaddhatā ca veditabbā. Samucchedavisuddhiyoti maggavisuddhiyoyeva.
  Paṭippassaddhivisuddhiyoti phalavisasuddhiyo eva.
      Idāni 2- tathā vuttavidhānāni indriyāni kārakapuggalavasena yojetvā
  dassetuṁ katinaṁ puggalānantiādimāha. Tattha savanena buddhoti sammāsambuddhato
  dhammakathāsavanena catusaccaṁ buddhavā, ñātavāti attho. Idaṁ bhāvitindriyabhāvassa
  kāraṇavacanaṁ. Bhāvanābhisamayavasena hi maggassa buddhattā phalakkhaṇe bhāvitindriyo
  hoti. Aṭṭhannampi ariyānaṁ tathāgatassa sāvakattā visesetvā arahattaphalaṭṭhameva
  dassento khīṇāsavoti āha. Soyeva hi sabbakiccanipphattiyā bhāvitindriyoti
  vutto. Itarepi pana taṁtaṁmaggakiccanipphattiyā pariyāyena bhāvitindriyā eva. Tasmā
  eva ca catūsu phalakkhaṇesu "pañcindriyāni bhāvitāni ceva honti subhāvitāni cā"ti

  *  *  *  *  *  *
  Footnote: 1 Ma. suppahīnattā supahīnanti 2 Sī. evaṁ idāni
-------------------------------------------------
[page 155]
  Vuttaṁ. Yasmā pana tesaṁ uparimaggatthāya indriyabhāvanā atthiyeva, tasmā te
  na nippariyāyena bhāvitindriyā. Sayambhūtaṭṭhenāti anācariyo hutvā sayameva
  ariyāya jātiyā bhūtaṭṭhena jātaṭṭhena bhagavā. Sopi hi bhāvanāsiddhivasena phalakkhaṇe
  sayambhū nāma hoti. Evaṁ sayaṁbhūtaṭṭhena 1- bhāvitindriyo. Appameyyaṭṭhenāti
  anantaguṇayogato pamāṇetuṁ asakkuṇeyyaṭṭhena. Bhagavā phalakkhaṇe bhāvanāsiddhito
  appameyyoti. Tasmāyeva bhāvitindriyo.
                     Paṭhamasuttantaniddesavaṇṇanā niṭṭhitā.
                        -------------------
                       2. Dutiyasuttantaniddesavaṇṇanā
      [187] Puna aññaṁ suttantaṁ nikkhipitvā indriyavidhānaṁ niddisitukāmo
  pañcimāni bhikkhavetiādikaṁ suttantaṁ dasseti. Tattha ye hi kecīti
  anavasesapariyādānaṁ, hikāro padapūraṇamatte nipāto. Samaṇā vā brāhmaṇā vāti
  lokavohāravasena vuttaṁ. Samudayanti paccayaṁ. Atthaṅgamanti uppannānaṁ abhāvagamanaṁ,
  anuppannānaṁ anuppādaṁ vā. Assādanti ānisaṁsaṁ. Ādīnavanti dosaṁ. Nissaraṇanti
  niggamanaṁ. Yathābhūtanti yathāsabhāvaṁ. Samaṇesūti samitapāpesu. Samaṇasammatāti na mayā samaṇāti
  sammatā. "sammatā"ti Vattamānakālavasena vuccamāne saddalakkhaṇavasena "me"ti ettha
  sāmivacanameva hoti. Brāhmaṇesūti bāhitapāpesu. Sāmaññatthanti 2- samaṇabhāvassa
  atthaṁ. Brahmaññatthanti brāhmaṇabhāvassa atthaṁ. Dvayenāpi arahattaphalameva vuttaṁ.
  Atha vā sāmaññatthanti heṭṭhā tīṇi phalāni. Brahmaññatthanti arahattaphalaṁ.
  Sāmaññabrahmaññanti hi ariyamaggoyeva. Diṭṭheva dhammeti paccakkheyeva

  *  *  *  *  *  *
  Footnote: 1 Ma. sayaṁ bhūtaṭṭhena 2 i. sāmaññattanti, brahmaññattanti
-------------------------------------------------
[page 156]
  Attabhāve. Sayaṁ abhiññā sacchikatvāti attanāyeva adhikena ñāṇena paccakkhaṁ
  katvā. Upasampajjāti pāpuṇitvā, nipphādetvā vā.
      [188] Suttantaniddese paṭhamaṁ indriyasamudayādīnaṁ pabhedagaṇanaṁ pucchitvā
  puna pabhedagaṇanā vissajjitā. Tattha asītisatanti 1- asītiuttaraṁ sataṁ. Paṇḍitehi
  "asītisatan"ti vuttehi ākārehīti yojanā.
      Puna pabhedagaṇanāpucchāpubbaṅgame gaṇanāniddese adhimokkhatthāyāti
  adhimuccanatthāya saddahanatthāya. Āvajjanāya samudayoti manodvārāvajjanacittassa
  samudayo, saddhindriyassa samudayoti saddhindriyassa paccayo, saddhaṁ
  uppādessāmīti pubbabhāgāvajjanaṁ saddhindriyassa upanissayapaccayo,
  saddhindriyajavanassa āvajjanaṁ paṭhamassa javanassa anantarapaccayo,
  dutiyajavanādīnaṁ upanissayapaccayo. Adhimokkhavasenāti chandasampayuttādhimokkhavasena.
  Chandassa samudayoti pubbabhāgāvajjanapaccayā uppannassa adhimokkhasampayuttassa
  yevāpanakabhūtassa dhammacchandassa samudayo. So pana saddhindriyassa sahajātāññamaññanissaya-
  sampayuttātthiavigatavasena paccayo hoti, chandādhipatikāle adhipatipaccayo ca hoti,
  soyeva dutiyassa anantarasamanantarānantarūpanissayāsevananatthivigatavasena paccayo
  hoti. Imināva nayena manasikārassapi yojanā kātabbā. Kevalaṁ hettha
  manasikāroti sāralakkhaṇo yevāpanakamanasikāro. Adhipatipaccayatā panassa na hoti.
  Sampayuttesu imesaṁ dvinnaṁyeva gahaṇaṁ balavapaccattāti veditabbaṁ. Saddhindriyassa
  vasenāti bhāvanābhivuddhiyā indriyabhāvaṁ pattassa saddhindriyassa vasena.
  Ekattupaṭṭhānanti ekārammaṇe acalabhāvena bhusaṁ ṭhānaṁ uparūpari
  saddhindriyassa paccayo hoti. Saddhindriye vuttanayeneva sesindriyānipi
  veditabbāni. Evamekekassa indriyassa cattāro cattāro samudayāti pañcannaṁ

  *  *  *  *  *  *
  Footnote: 1 Po. asītisatākārehi
-------------------------------------------------
[page 157]
  Indriyānaṁ vīsati samudayā honti. Puna catunnaṁ samudayānaṁ ekekasmiṁ samudaye
  pañca pañca indriyāni yojetvā vīsati samudayā vuttā. Paṭhamavīsati nānāmaggavasena
  daṭṭhabbā, dutiyavīsati ekamaggavasena daṭṭhabbāti vadanti. Evaṁ cattāḷīsa ākārā
  honti. Atthaṅgamavāropi imināva nayena veditabbo. So pana atthaṅgamo
  indriyabhāvanaṁ ananuyuttassa appaṭiladdhā paṭilābhatthaṅgamo, indriyabhāvanāya
  parihīnassa paṭiladdhaparihāni atthaṅgamo, phalappattassa paṭippassaddhiatthaṅgamo.
  Ekattaṁ anupaṭṭhānanti ekatte anupaṭṭhānaṁ.
                         ----------------
                        Ka. Assādaniddesavaṇṇanā
      [189] Assādaniddese assaddhiyassa anupaṭṭhānanti assaddhe puggale
  parivajjayato saddhe puggale sevato pasādanīyasuttante paccavekkhato tattha
  yonisomanasikāraṁ bahulīkaroto ca assaddhiyassa anupaṭṭhānaṁ hoti. Assaddhiyapariḷāhassa
  anupaṭṭhānanti 1- ettha assaddhassa saddhākathāya pavattamānāya dukkhaṁ domanassaṁ
  uppajjati. Ayaṁ assaddhiyapariḷāho. Adhimokkhacariyāya vesārajjanti saddhāvatthuvasena
  vā bhāvanāya vā vasippattassa saddhāpavattiyā visāradabhāvo hoti. Santo ca
  vihārādhigamoti samathassa vā vipassanāya vā paṭilābho. Sukhaṁ somanassanti ettha
  cetasikāsukhabhāvadassanatthaṁ somanassavacanaṁ. Saddhindriyasamuṭṭhitapaṇītarūpaphuṭṭhakāyassa
  kāyikasukhampi labbhatiyeva. Sukhasomanassassa padhānassādattā "ayaṁ saddhindriyassa
  assādo"ti visesetvā vuttaṁ. Imināva nayena sesindriyassādāpi yojetvā
  veditabbā.
                         ----------------

  *  *  *  *  *  *
  Footnote: 1 Po. asaddhiyassa pariḷāhassa anupaṭṭhānanti
-------------------------------------------------
[page 158]
                        Kha. Ādīnavaniddesavaṇṇanā
      [190] Ādīnavaniddese aniccaṭṭhenāti saddhindriyassa aniccaṭṭhena. So
  aniccaṭṭho saddhindriyassa ādīnavoti vuttaṁ hoti. Itaradvayepi eseva nayo. Ime
  samudayatthaṅgamassādādīnavā lokiyaindriyānamevāti veditabbā.
                         -----------------
                        Ga. Nissaraṇaniddesavaṇṇanā
      [191] Nissaraṇaniddese adhimokkhaṭṭhenātiādīsu ekekasmiṁ indriye pañca
  pañca katvā pañcannaṁ indriyānaṁ pañcavīsati nissaraṇāni maggaphalavasena niddiṭṭhāni.
  Tattha tato paṇītatarasaddhindriyassa paṭilābhāti tato vipassanākkhaṇe
  pavattasaddhindriyato maggakkhaṇe paṇītatarassa saddhindriyassa paṭilābhavasena.
  Purimatarasaddhindriyā nissaṭaṁ hotīti tasmiṁ maggakkhaṇe saddhindriyaṁ purimatarato
  vipassanākkhaṇe pavattasaddhindriyato nikkhantaṁ hoti. Imināva nayena phalakkhaṇe
  saddhindriyampi ubhayattha sesindriyānipi yojetabbāni.
      [192] Pubbabhāge pañcahi indriyehīti paṭhamajjhānūpacāre pañcahi
  indriyehi paṭhamajjhānādiaṭṭhasamāpattivasena aṭṭha nissaraṇāni,
  aniccānupassanādiaṭṭhārasamahāvipassanāvasena aṭṭhārasa nissaraṇāni,
  sotāpattimaggādivasena aṭṭha lokuttaranissaraṇāni. Evaṁ jhānasamāpattimahāvipassanā-
  maggaphalavasena catuttiṁsa nissaraṇāni purimapurimasamatikkamato niddiṭṭhāni. Nekkhamme 1-
  pañcindriyānītiādīni pana sattatiṁsa nissaraṇāni paṭipakkhapahānavasena paṭipakkhato
  niddiṭṭhāni. Tattha nekkhammādīsu sattasu satta nissaraṇāni upacārabhūmivasena
  vuttāni, phalāni pana paṭipakkhapahānābhāvato na vuttāni.

  *  *  *  *  *  *
  Footnote: 1 Po. nikkhamme
-------------------------------------------------
[page 159]
      [193] Diṭṭhekaṭṭhehīti yāva sotāpattimaggā diṭṭhiyā saha ekasmiṁ puggale
  ṭhitāti diṭṭhekaṭṭhā. Tehi diṭṭhekaṭṭhehi. Oḷārikehīti thūlehi kāmarāgabyāpādehi.
  Aṇusahagatehīti sukhumabhūtehi kāmarāgabyāpādehiyeva. Sabbakilesehīti rūparāgādīhi.
  Tesu hi pahīnesu sabbakilesā pahīnā honti, tasmā "sabbakilesehī"ti vuttaṁ.
  Avuttatthāni panettha padāni heṭṭhā vuttatthānevāti. Sabbesaññeva khīṇāsavānaṁ
  tattha tattha pañcindriyānīti "adhimokkhaṭṭhenā"tiādīsu pubbe vuttesu ṭhānesu
  tasmiṁ tasmiṁ ṭhāne pañcindriyāni buddhapaccekabuddhasāvakānaṁ khīṇāsavānaṁ yathāyogaṁ
  tato tato nissaṭāni honti. Imasmiṁ vāre paṭhamaṁ vuttanayā eva yathāyogaṁ
  khīṇāsavavasena vuttā.
      Kathaṁ panetāni nissaraṇāni asītisataṁ hontīti. Vuccate:- maggaphalavasena vuttāni
  pañcavīsati, samatikkamavasena vuttāni catuttiṁsa, paṭipakkhavasena vuttāni sattatiṁsāti
  paṭhamavāre sabbāni channavuti nissaraṇāni honti, etāniyeva dutiyavāre khīṇāsavānaṁ
  vasena dvādasasu apanītesu caturāsīti honti. Iti purimāni channavuti,
  imāni ca caturāsītīti asītisataṁ honti. Katamāni pana dvādasa khīṇāsavānaṁ
  apanetabbāni? samatikkamato vuttesu maggaphalavasena vuttāni aṭṭha nissaraṇāni,
  paṭipakkhato vuttesu maggavasena vuttāni cattārīti imāni dvādasa apanetabbāni.
  Arahattaphalavasena vuttāni kasmā apanetabbānīti ce? sabbapaṭhamaṁ vuttānaṁ pañcavīsatiyā
  Nissaraṇānaṁ maggaphalavaseneva labbhanato. Arahattaphalavasena nissaraṇāni
  vuttāneva honti. Heṭṭhimaṁ pana phalasamāpattiṁ uparimā uparimā na samāpajjantiyevāti
  heṭṭhā tīṇipi phalāni na labbhantiyeva. Jhānasamāpattivipassanānekkhammādīni
  ca kiriyāvasena labbhanti. Pañcapi cetāni indriyāni pubbameva paṭipakkhānaṁ
  paṭippassaddhattā paṭipakkhato nissaṭāneva hontīti.
                     Dutiyasuttantaniddesavaṇṇanā niṭṭhitā.
-------------------------------------------------
[page 160]
                       3. Tatiyasuttantaniddesavaṇṇanā
      [194] Puna aññaṁ suttantaṁ nikkhipitvā indriyavidhānaṁ niddisitukāmo
  pañcimāni bhikkhavetiādimāha. Tattha sotāpattiyaṅgesūti ettha soto ariyo
  aṭṭhaṅgiko maggo, sotassa āpatti bhusaṁ pāpuṇanaṁ sotāpatti, sotāpattiyā
  aṅgāni sambhārāni sotāpattiaṅgāni. Sotāpannatāya pubbabhāgapaṭilābhāṅgāni
  sappurisasaṁsevo sotāpattiaṅgaṁ, saddhammassavanaṁ sotāpattiaṅgaṁ, yonisomanasikāro
  sotāpattiaṅgaṁ, dhammānudhammapaṭipatti sotāpattiaṅgaṁ, imāni cattāri
  sotāpattiaṅgāni. Sesā heṭṭhā vuttā eva. Idañca imesaṁ indriyānaṁ sakavisaye
  jeṭṭhakabhāvadassanatthaṁ vuttaṁ. Yathā hi cattāro seṭṭhiputtā rājātirājapañcamesu
  sahāyesu "nakkhattaṁ kīḷissāmā"ti vīthiṁ otiṇṇesu ekassa seṭṭhiputtassa gehaṁ
  gatakāle itare cattāro tuṇhī nisīdanti, gehasāmikova "imesaṁ khādanīyaṁ bhojanīyaṁ
  detha, imesaṁ gandhamālālaṅkārādīni dethā"ti gehe vicāreti, dutiyassa tatiyassa
  catutthassa gehaṁ gatakāle itare cattāro tuṇhī nisīdanti, gehasāmikova "imesaṁ
  khādanīyaṁ bhojanīyaṁ detha, imesaṁ gandhamālākārādīni dethā"ti gehe vicāreti, atha
  sabbapacchā rañño gehaṁ gatakāle kiñcāpi rājā sabbattha issarova 1-, imasmiṁ pana
  kāle attano geheyeva "imesaṁ khādanīyaṁ bhojanīyaṁ detha, imesaṁ gandhamālālaṅkārādīni
  dethā"ti vicāreti, evameva saddhāpañcamakesu indriyesu tesu sahāyesu
  ekato vīthiṁ otarantesu viya ekārammaṇe uppajjamānesupi yathā paṭhamassa gehe
  itare cattāro tuṇhī nisīdanti, gehasāmikova vicāreti, evaṁ sotāpattiaṅgāni
  patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni
  honti. Yathā dutiyassa gehe itare cattāro tuṇhī nisīdanti, gehasāmikova vicāreti,
  evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti
  pubbaṅgamaṁ,

  *  *  *  *  *  *
  Footnote: 1 Sī. issaropi
-------------------------------------------------
[page 161]
  Sesāni tadanvayāni honti. Yathā tatiyassa gehe itare cattāro tuṇhī nisīdanti,
  gehasāmikova vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva
  jeṭṭhakaṁ hoti pubbaṅgamaṁ, sesāni tadanvayāni honti. Yathā catutthassa gehe itare
  cattāro tuṇhī nisīdanti, gehasāmikova vicāreti, evaṁ jhānāni patvā
  avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ, sesāni tadanvayāni
  honti. Sabbapacchā rañño gehaṁ gatakāle pana yathā itare cattāro tuṇhī nisīdanti,
  rājāva vicāreti, evaṁ ariyasaccāni patvā pajānanalakkhaṇaṁ paññindriyameva jeṭṭhakaṁ
  hoti pubbaṅgamaṁ, sesāni tadanvayāni hontīti.
                         -----------------
                       Ka. Pabhedagaṇananiddesavaṇṇanā
      [195] Suttantassa pabhedagaṇanāpucchāpubbaṅgameva pabhedagaṇananiddese
  sappurisasaṁseveti sobhanānaṁ purisānaṁ sammā sevane. Adhimokkhādhipateyyaṭṭhenāti
  adhimokkhasaṅkhātena sesindriyesu adhipatibhāvaṭṭhena, sesindriyānaṁ
  pubbaṅgamaṭṭhenāti attho. Saddhammassavaneti sataṁ dhammo, sobhano vā dhammoti saddhammo.
  Tassa saddhammassa savane. Yonisomanasikāreti upāyena manasikāre.
  Dhammānudhammapaṭipattiyāti ettha nava lokuttaradhamme anugato dhammo dhammānudhammo,
  sīlasamādhipaññāsaṅkhātassa dhammānudhammassa paṭipatti paṭipajjanaṁ dhammānudhammapaṭipatti.
  Sammappadhānādīsupi eseva nayo.
                        ------------------
                          Kha. Cariyāvāravaṇṇanā
      [196] Cariyāvārepi imināva nayena attho veditabbo. Kevalaṁ paṭhamavāro
  indriyānaṁ uppādanakālavasena vutto, cariyāvāro uppannānaṁ āsevanakālavasena
  ca pāripūrikālavasena ca vutto. Cariyā pakati ussannatāti hi atthato ekaṁ.
-------------------------------------------------
[page 162]
      [197] Idāni cariyācāravihāraniddesavaṇṇanāsambandheneva
  cāravihāraniddesavasena aparena pariyāyena indriyavidhānaṁ niddisitukāmo cāro ca
  vihāro cātiādikaṁ uddesaṁ uddisitvā tassa niddesamāha. Tattha uddese tāva yathā
  carantaṁ viharantaṁ viññū sabrahmacārī gambhīresu ṭhānesu okappeyyuṁ:- addhā
  ayamāyasmā patto vā pāpuṇissati vāti 1-, tathā indriyasampananassa cāro ca
  vihāro ca viññūhi sabrahmacārīhi anubuddho hoti paṭividdhoti uddesassa sambandho
  veditabbo. Uddesaniddese cariyā cāroyeva. Cāro cariyāti hi atthato ekaṁ.
  Tasmā "cāro"ti padassa niddese "cariyā"ti vuttaṁ. Iriyāpathacariyāti iriyāpathānaṁ
  cariyā, pavattananti attho. Sesesupi eseva nayo. Āyatanacariyā pana āyatanesu
  satisampajaññānaṁ cariyā. Pattīti phalāni. Tāni hi pāpuṇiyantīti "pattī"ti
  vuttā. Sattalokassa diṭṭhadhammikasamparāyikā atthā lokatthāti ayaṁ viseso.
      Idāni tāsaṁ cariyānaṁ bhūmiṁ dassento catūsu iriyāpathesūtiādimāha.
  Satipaṭṭhānesūti ārammaṇasatipaṭṭhānesu. Satipaṭṭhānesupi vuccamānesu satito
  anaññāni vohāravasena aññāni viya katvā vuttaṁ. Ariyasaccesūti
  pubbabhāgalokiyasaccañāṇena visuṁ visuṁ saccapariggahavasena vuttaṁ. Ariyamaggesu
  sāmaññaphalesūti ca vohāravaseneva vuttaṁ. Padeseti lokatthacariyāya ekadese.
  Nippadesato hi lokatthacariyaṁ buddhā eva karonti. Puna tā eva cariyāyo
  kārakapuggalavasena dassento paṇidhisampannānantiādimāha. Tattha paṇidhisampannā nāma
  iriyāpathānaṁ santattā iriyāpathaguttiyā sampannā akampitairiyāpathā
  bhikkhubhāvānurūpena santena iriyāpathena sampannā. Indriyesu guttadvārānanti
  cakkhādīsu chasu indriyesu attano attano visaye pavattaekekadvāravasena
  guttaṁ dvāraṁ etesanti guttadvāRā. Tesaṁ guttadvārānaṁ. Dvāranti cettha

  *  *  *  *  *  *
  Footnote: 1 Po.,Ma. pāpuṇissati vā
-------------------------------------------------
[page 163]
  Uppattidvāravasena cakkhādayo eva. Appamādavihārīnanti sīlādīsu appamādavihāravataṁ.
  Adhicittamanuyuttānanti vipassanāya pādakabhāvena adhicittasaṅkhātaṁ samādhimanuyuttānaṁ.
  Buddhisampannānanti nāmarūpavavatthānaṁ ādiṁ katvā yāva gotrabhu, tāva pavattena
  ñāṇena sampannānaṁ. Sammāpaṭipannānanti catumaggakkhaṇe. Adhigataphalānanti
  catuphalakkhaṇe.
      Adhimuccantoti adhimokkhaṁ karonto. Saddhāya caratīti saddhāvasena pavattati.
  Paggaṇhantoti catusammappadhānavīriyena padahanto. Upaṭṭhāpentoti satiyā
  ārammaṇaṁ upaṭṭhāpento. Avikkhepaṁ karontoti samādhivasena vikkhepaṁ akaronto.
  Pajānantoti catusaccapajānanapaññāya pakārena jānanto. Vijānantoti
  indriyasampayuttajavanapubbaṅgamena āvajjanaviññāṇena ārammaṇaṁ vijānanto.
  Viññāṇacariyāyāti āvajjanaviññāṇacariyāvasena. Evaṁ paṭipannassāti sahajavanāya
  indriyacariyāya paṭipannssa. Kusalā dhammā āyāpentīti samathavipassanāvasena pavattā
  kusalā dhammā bhusaṁ yāpenti, pavattantīti attho. Āyatanacariyāyāti kusalānaṁ dhammānaṁ
  bhusaṁ yatanacariyāya, ghaṭanacariyāya pavattanacariyāyāti vuttaṁ hoti. Visesamadhigacchatīti
  vikkhambhanatadaṅgasamucchedapaṭippassaddhivasena visesaṁ adhigacchati. Dassanacariyādayo
  vuttatthāyeva.
      Saddhāya viharatītiādīsu saddhādisamaṅgissa iriyāpathavihāro daṭṭhabbo.
  Anubuddhoti anumānabuddhiyā. Paṭividdhoti paccakkhabuddhiyā. Yasmā
  adhimokkhaṭṭhādīsu anubuddhesu paṭividdhesu ca cāro ca vihāro ca anubuddho
  hoti paṭividdho, tasmā anubodhapaṭivedhesupi adhimokkhaṭṭhādayo ca niddiṭṭhā.
      Evaṁ saddhāya carantantiādīsu evanti vuttappakāraṁ niddisanto yathāsaddassa
  atthaṁ niddisati. Viññūtiādīsupi yathāsabhāvaṁ jānantīti viññū. Viññātaṁ
-------------------------------------------------
[page 164]
  Sabhāvaṁ vibhāventi pākaṭaṁ karontīti vibhāvī. Asani viya siluccaye kilese medhati
  hiṁsatīti medhā, khippaṁ gahaṇadhāraṇaṭṭhena vā medhā, medhā etesaṁ atthīti
  medhāvī. Ñāṇagatiyā paṇḍanti gacchanti pavattantīti paṇḍitā. Buddhisampadāya
  samannāgatattā buddhisampannā. Saha brahmaṁ cariyaṁ uttamaṁ paṭipadaṁ carantīti
  sabrahmacārino. Apalokanakammādicatubbidhaṁ kammaṁ ekato karaṇavasena ekaṁ
  kammaṁ. Tathā pañcavidho pātimokkhuddeso ekuddeso. Samā sikkhā etesanti
  samasikkhā, samasikkhānaṁ bhāvo samasikkhatā. Samasikkhātātipi paṭhanti. Yesaṁ ekaṁ
  kammaṁ eko uddeso samasikkhatā, te sabrahahmacārīti vuttaṁ hoti. "jhānānī"ti
  Vattabbe jhānāti liṅgavipallāso kato. Vimokkhāti tayo vā aṭṭha vā
  vimokkhā. Samādhīti savitakkasavicārāvitakkavicāramattāvitakkāvicārā tayo samādhī.
  Samāpattiyoti suññatānimittāppaṇihitā. Abhiññāyoti cha abhiññā.
      Eko aṁso bhāgo, na dutiyoti ekaṁso, ekaṁsassa atthassa vacanaṁ ekaṁsavacanaṁ.
  Evaṁ sesesupi yojanā kātabbā. Visesato pana samaṁ, samantā vā seti
  pavattatīti saṁsayo, natthettha saṁsayoti nissaṁsayo.
      Ekasmiṁyeva anicchayatā hutvā itarampi kaṅkhatīti kaṅkhā, natthettha kaṅkhāti
  nikkaṅkho. Dvidhā bhāvo dvejjhaṁ, natthettha dvejjhanti advejjho. Dvidhā
  elayati 1- kampetīti dveḷhakaṁ, natthettha dveḷhakanti adveḷhako. Niyogena
  niyamena vacanaṁ niyogavacanaṁ. Niyyogavacanantipi paṭhanti. Apaṇṇakassa aviraddhassa
  niyyānikassa atthassa vacanaṁ apaṇṇakavacanaṁ. Avatthāpanavacananti nicchayavacanaṁ. Sabbampi
  hetaṁ vicikicchābhāvassa vevacanaṁ. Piyassa atthassa sabbhāvato vacanaṁ, piyamevāti piyavacanaṁ.
  Tathā garuvacanaṁ. Saha gāravena garubhāvena sagāravaṁ. Patissayanaṁ vā patissayo, paraṁ garuṁ

  *  *  *  *  *  *
  Footnote: 1 Sī. calayati
-------------------------------------------------
[page 165]
  Katvā nissayanaṁ apassayananti attho. Patissavanaṁ vā patissavo, nivātavuttitāya
  paravacanasavananti attho. Ubhayathāpi parajeṭṭhakabhāvassetaṁ nāmaṁ. Saha gāravena vattatīti
  sagāravaṁ. Saha patissayena, patissavena vā vattatīti sappatissayaṁ. "sappatissavan"ti
  Vā vattabbe yakāraṁ, vakāraṁ vā lopaṁ katvā "sappatissan"ti vuttaṁ. Adhikaṁ
  visiṭṭhaṁ vacanaṁ adhivacanaṁ, sagāravañca taṁ sappatissañcāti sagāravasappatissaṁ,
  sagāravasappatissaṁ adhivacanaṁ sagāravasappatissādhivacanaṁ. Ubhayatthāpi
  vevacanavikappanānattavasena punappanaṁ etanti vuttaṁ. Patto vā pāpuṇissati vāti
  jhānādīniyevāti.
                     Tatiyasuttantaniddesavaṇṇanā niṭṭhitā.
                         ----------------
                      4. Catutthasuttantaniddesavaṇṇanā
      [198] Puna paṭhamasuttameva nikkhipitvā aparena ākārena indriyāni
  niddissati. Tattha katihākārehi kenaṭṭhena daṭṭhabbānīti katihi ākārehi
  daṭṭhabbāni. Kenaṭṭhena daṭṭhabbānīti daṭṭhabbākāre ca daṭṭhabbaṭṭhañca pucchati.
  Chahākārehi tenaṭṭhena daṭṭhabbānīti chahi ākārehi daṭṭhabbāni, teneva
  chāakārasaṅkhātenaṭṭhena daṭṭhabbāni. Ādhipateyyaṭṭhenāti adhipatibhāvaṭṭhena.
  Ādivisodhanaṭṭhenāti kusalānaṁ dhammānaṁ ādibhūtassa sīlassa visodhanaṭṭhena.
  Adhimattaṭṭhenāti balavaṭṭhena. Balavaṁ hi adhikā mattā pamāṇaṁ assāti adhimattanti
  vuccati. Adhiṭṭhānaṭṭhenāti patiṭṭhānaṭṭhena pariyādānaṭṭhenāti khepanaṭṭhena.
  Patiṭṭhāpakaṭṭhenāti patiṭṭhāpanaṭṭhena.
                      Ka. Ādhipateyyaṭṭhaniddesavaṇṇanā
      [199] Ādhipateyyaṭṭhaniddese assaddhiyaṁ pajahatotiādi ekekasseva
  indriyassa paṭipakkhapajahanavacanaṁ ekakkhaṇepi attano attano
-------------------------------------------------
[page 166]
  Paṭipakkhapahānakiccasādhane adhipatibhāvasādhanatthaṁ vuttaṁ. Sesāni cattāri indriyāni
  taṁsampayuttāneva vuttāni. Nānākkhaṇesu vā ekekaṁ indriyaṁ dhuraṁ katvā tassa
  tassa paṭipakkhassa taṁ taṁ indriyaṁ jeṭṭhakaṁ katvā sesāni tadanvayāni katvā
  vuttantipi veditabbaṁ. Kāmacchandaṁ pajahatotiādi pana ekakkhaṇavaseneva vuttaṁ.
                      Kha. Ādivisodhanaṭṭhaniddesavaṇṇanā
      [200] Ādivisodhanaṭṭhaniddese assaddhiyasaṁvaraṭṭhena sīlavisuddhīti assaddhiyassa
  nivāraṇaṭṭhena viratiatthena sīlamalavisodhanato sīlavisuddhi nāMa. Saddhindriyassa
  ādivisodhanāti saddhindriyassa upanissayavasena ādibhūtassa sīlassa visodhanā. Imināva
  nayena sesānipi kāmacchandādisaṁvaraṇamūlakāni ca indriyāni veditabbāni.
                       Ga. Adhimattaṭṭhaniddesavaṇṇanā
      [201] Adhimattaṭṭhaniddese saddhindriyassa bhāvanāya chando uppajjatīti
  saddassa puggalassa saddhāpaṭisaṁyuttaṁ dhammaṁ sutvā vā saddhindriyabhāvanāya assādaṁ
  disvā vā saddhindriye kusalo dhammacchando jāyati. Pāmojjaṁ uppajjatīti
  chandajātattā dubbalapīti uppajjati. Pīti uppajjatīti pamuditattā balavapīti
  uppajjati. Passaddhi uppajjatīti pītiyā pīṇitattā kāyacittapassaddhi
  uppajjati. Sukhaṁ uppajjatīti passaddhakāyacittattā cetasikaṁ sukhaṁ uppajjati.
  Obhāso uppajjatīti sukhena abhisannattā ñāṇobhāso uppajjati. Saṁvego uppajjatīti
  ñāṇobhāsena viditasaṅkhārādīnavattā saṅkhārappavattiyaṁ saṁvego uppajjati. Saṁvejetvā
  cittaṁ samādahatīti saṁvegaṁ uppādetvā teneva saṁvegena cittaṁ samāhitaṁ karoti.
  Sādhukaṁ paggaṇhātīti līnuddhatabhāvaṁ mocetvā suṭṭhu paggaṇhāti. Sādhukaṁ
  ajjhupekkhatīti vīriyassa samaṁ hutvā pavattattā puna vīriyasamatāniyojane byāpāraṁ
-------------------------------------------------
[page 167]
  Akaronto tatramajjhattupekkhāvasena sādhukaṁ ajjhupekkhati nāMa. Upekkhāvasenāti
  samavāhitalakkhaṇāya tatramajjhattupekkhāya vasena. Nānattakilesehīti vipassanāya
  paṭipakkhabhūtehi nānāsabhāvehi kilesehi vimokkhavasenāti bhaṅgānupassanato paṭṭhāya
  nānattakilesehi vimuccanavasena. Vimuttattāti 1- nānattakilesehi vimuttattā.
      Te dhammāti chandādayo dhammā. Ekarasā hontīti vimuttirasena ekarasā
  honti. Bhāvanāvasenāti ekarasabhāvanāvasena. Tato paṇītatare vivaṭṭantīti tena
  kāraṇena vipassanārammaṇato paṇītatare nibbānārammaṇe vivaṭṭanānupassanāsaṅkhātena
  gotrabhuñāṇena chandādayo dhammā nivattanti, saṅkhārārammaṇato
  apagantvā nibbānārammaṇe pavattantīti attho. Vivaṭṭanāvasenāti evaṁ
  gotrabhukhaṇe saṅkhārārammaṇato vivaṭṭanavasena. Vivaṭṭitattā tato vosajjatīti 2-
  maggasamaṅgipuggalo maggassa uppādakkhaṇeyeva dubhatovuṭṭhānavasena vivaṭṭitattā teneva
  kāraṇena kilese ca khandhe ca vossajjati. Vosajjitattā tato nirujjhantīti maggassa
  uppādakkhaṇeyeva kilese ca khandhe ca vosajjitattā teneva kāraṇena kilesā
  ca khandhā ca anuppattinirodhavasena nirujjhanti. Vosajjitattāti ca āsaṁsāyaṁ
  bhūtavacanaṁ kataṁ. Kilesanirodhe sati khandhanirodhasabbhāvato ca khandhanirodho vutto.
  Nirodhavasenāti yathāvuttanirodhavasena. Tasseva maggassa uppādakkhaṇe dve vosagge
  dassetukāmo nirodhavasena dve vosaggātiādimāha. Dvepi heṭṭhā vuttatthā eva.
  Assaddhiyassa pahānāya chando uppajjatītiādīsupi imināva nayena vitthārato
  attho veditabbo. Vīriyindriyādimūlakesupi vāresu eseva nayo. Imināva nayena
  adhiṭṭhānaṭṭhaniddesopi vitthārato veditabbo. Kevalaṁ hettha adhiṭṭhātīti viseso,
  patiṭṭhātīti attho.

  *  *  *  *  *  *
  Footnote: 1 Sī. vimuttatthā 2 ka. vossajjati
-------------------------------------------------
[page 168]
                 Gha-ṅa. Pariyādānaṭṭhapatiṭṭhāpakaṭṭhaniddesavaṇṇanā
      [202-203] Pariyādānaṭṭhaniddese pariyādiyatīti khepeti.
  Patiṭṭhāpakaṭṭhaniddese saddho saddhindriyaṁ adhimokkhe patiṭṭhāpetīti saddhāsampanno
  "sabbe saṅkhārā aniccā dukkhā anattā"ti adhimuccanto saddhindriyaṁ adhimokkhe
  patiṭṭhāpeti. Iminā puggalavisesena indriyabhāvanāviseso niddiṭṭho. Saddhassa
  saddhindriyaṁ adhimokkhe patiṭṭhāpetīti saddhāsampannassa puggalassa saddhindriyaṁ
  taṁyeva saddhaṁ patiṭṭhāpeti. Tathā adhimuccantaṁ adhimokkhe patiṭṭhāpetīti. Iminā
  indriyabhāvanāvisesena puggalaviseso niddiṭṭho. Evaṁ cittaṁ paggaṇhanto paggahe
  patiṭṭhāpeti, satiṁ upaṭṭhāpento upaṭṭhāne patiṭṭhāpeti, cittaṁ samādahanto
  avikkhepe patiṭṭhāpeti, aniccaṁ dukkhaṁ anattāti passanto dassane patiṭṭhāpetīti
  sesesupi yojanā veditabbā. Yogāvacaroti samathayoge, vipassanāyoge vā
  avacaratīti yogāvacaro. Avacaratīti pavisitvā 1- caratīti.
                    Catutthasuttantaniddesavaṇṇanā niṭṭhitā.
                       --------------------
                        5. Indriyasamodhānavaṇṇanā
      [204] Idāni samādhiṁ bhāvayato vipassanaṁ bhāvayato ca indriyasamodhānaṁ 2-
  dassetukāmo paṭhamaṁ tāva upaṭṭhānakosallappabhedaṁ niddisituṁ puthujjano samādhiṁ
  bhāventotiādimāha. Tattha puthujjano samādhiṁ bhāventoti nibbedhabhāgiyaṁ
  samādhiṁ bhāvento. Sekkhassa vītarāgassa ca pana lokuttaropi samādhi labbhati.
  Āvajjitattāti kasiṇādinimittassa āvajjitattā, kasiṇādiparikammaṁ katvā tattha

  *  *  *  *  *  *
  Footnote: 1 Ma. pavisetvā 2 Sī. indriyasamādhānaṁ
-------------------------------------------------
[page 169]
  Uppāditanimittattāti vuttaṁ hoti. Ārammaṇūpaṭṭhānakusaloti tassa uppāditassa
  nimittasseva upaṭṭhāne kusalo. Samathanimittūpaṭṭhānakusaloti accāraddhavīriyatādīhi
  uddhate citte passaddhisamādhiupekkhāsambojjhaṅgabhāvanāvasena cittopasamanimittassa
  upaṭṭhāne kusalo. Paggahanimittūpaṭṭhānakusaloti atisithilavīriyatādīhi līne citte
  dhammavicayavīriyapītisambojjhaṅgabhāvanāvasena cittapaggahanimittassa upaṭṭhāne kusalo.
  Avikkhepūpaṭṭhānakusaloti anuddhatālīnacittassa sampayuttassa samādhissa upaṭṭhāne
  kusalo. Obhāsūpaṭṭhānakusaloti paññāpayogamandatāya nirassāde citte
  aṭṭhasaṁvegavatthupaccavekkhaṇena cittaṁ saṁvejetvā ñāṇobhāsassa upaṭṭhāne kusalo. Aṭṭha
  saṁvegavatthūni nāma jātijarābyādhimaraṇāni cattāri, apāyadukkhaṁ pañcamaṁ, atīte
  vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ
  dukkhanti. Sampahaṁsanūpaṭṭhānakusaloti upasamasukhānadhigamena nirassāde citte
  buddhadhammasaṁghaguṇānussaraṇena cittaṁ pasādento sampahaṁsanassa upaṭṭhāne kusalo.
  Upekkhūpaṭṭhānakusaloti uddhatādidosavirahite citte niggahapaggahādīsu
  byāpārābhāvakaraṇena upekkhāya upaṭṭhāne kusalo. Sekkhoti tisso sikkhā sikkhatīti
  sekkho. Ekattūpaṭṭhānakusaloti sakkāyadiṭṭhādīnaṁ pahīnattā nekkhammādino
  ekattassa upaṭṭhāne kusalo.
      Vītarāgoti sabbaso pahīnarāgattā vītarāgo khīṇāsavo. Ñāṇūpaṭṭhānakusaloti
  arahā dhammesu vigatasammohattā tattha tattha asammohañāṇassa upaṭṭhāne
  kusalo. Vimuttūpaṭṭhānakusaloti 1- arahattaphalavimuttiyā upaṭṭhāne kusalo.
  Vimuttīti hi sabbakilesehi vimuttattā arahattaphalavimutti adhippetā.
      [205] Vipassanābhāvanāya upaṭṭhānānupaṭṭhānesu aniccatotiādīni niccatotiādīni
  ca sīlakathāyaṁ vuttanayeneva veditabbāni. Pāṭhato pana "āyūhanānupaṭṭhānakusalo

  *  *  *  *  *  *
  Footnote: 1 Po. cittūpaṭṭhānakusalo
-------------------------------------------------
[page 170]
  Vipariṇāmūpaṭṭhānakusalo animittūpaṭṭhānakusalo nimittānupaṭṭhānakusalo
  appaṇihitūpaṭṭhānakusalo paṇidhānupaṭṭhānakusalo 1- abhinivesānupaṭṭhānakusalo"ti
  etesu sāmivacanena samāsapadacchedo kātabbo. Sesesu pana nissakkavacanena pāṭho.
      [206] Suññatūpaṭṭhānakusaloti panettha suññato upaṭṭhānakusaloti vā
  suññatāya upaṭṭhānakusaloti vā padacchedo kātabbo. Yasmā pana.
  Nibbidāvirāganirodhapaṭinissaggānupassanā adhipaññādhammavipassanā yathābhūtañāṇadassanaṁ
  paṭisaṅkhānupassanā vivaṭṭanānupassanāti imā aṭṭha mahāvipassanā attano sabhāvavisesena
  visesitā, na ārammavisesena, tasmā imāsaṁ aṭṭhannaṁ "aniccato upaṭṭhānakusalo
  hotī"tiādīni vacanāni viya "nibbidāto upaṭṭhānakusalo hotī"tiādīni vacanāni
  na yujjanti. Tasmā eva imā aṭṭha na yojitā. Ādīnavānupassanā pana
  "suññatūpaṭṭhānakusalo hoti, abhinivesānupaṭṭhānakusalo hotī"ti iminā yugalakavacaneneva
  atthato "ādīnavato upaṭṭhānakusalo hoti, ālayābhinivesānupaṭṭhānakusalo hotī"ti
  yojitāva hotīti sarūpena na yojitā. Iti purimā ca aṭṭha, ayañca
  ādīnavānupassanāti aṭṭhārasasu mahāvipassanāsu imā nava ayojetvā itarā eva nava
  yojitāti veditabbā. Ñāṇūpaṭṭhānakusaloti sekkho vipassanūpakkilesānaṁ abhāvato
  vipassanābhāvanāya ñāṇassa upaṭṭhāne kusalo. Samādhibhāvanāya pana nikantisabbhāvato
  ñāṇūpaṭṭhāne kusaloti na vutto.
      Visaññogūpaṭṭhānakusaloti "kāmayogavisaññogo bhavayogavisaññogo
  diṭṭhiyogavisaññogo avijjāyogavisaññogo"ti 2- catudhā vuttassa visaññogassa
  upaṭṭhāne kusalo. Saññogānupaṭṭhānakusaloti kāmayogabhavayogadiṭṭhiyogāvijjāyogavasena
  catudhā vuttassa saññogassa anupaṭṭhāne kusalo. Nirodhūpaṭṭhānakusaloti "puna caparaṁ

  *  *  *  *  *  *
  Footnote: 1 chaṂa. paṇidhianupaṭṭhānakusalo 2 dī.pā. 11/312/204
-------------------------------------------------
[page 171]
  Bhikkhave khīṇāsavassa bhikkhuno nibbānaninnaṁ cittaṁ hoti nibbānapoṇaṁ
  nibbānapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi
  dhammehī"ti 1- vuttakhīṇāsavabalavasena nibbānaninnacittattā khīṇāsavova nirodhasaṅkhātassa
  nibbānassa upaṭṭhāne kusalo.
      Ārammaṇūpaṭṭhānakusalavasenātiādīsu kusalanti ñāṇaṁ. Ñāṇampi hi
  kusalapuggalayogato kusalaṁ yathā paṇḍitapuggalayogato "paṇḍitā dhammā"ti. 2- Tasmā
  kosallavasenāti attho.
      [207] Idāni catusaṭṭhiyā ākārehītiādi ñāṇakathāyaṁ 3- vuttampi
  indriyakathāsambandhena idhānetvā vuttaṁ. Taṁ heṭṭhā vuttanayeneva veditabbaṁ.
      [208] Puna samantacakkhusambandhena indriyavidhānaṁ vattukāmo na tassa
  addiṭṭhamidhatthi kiñcītiādimāha. Tattha samantacakkhūti sabbaññutaññāṇaṁ.
  Paññindriyassa vasenātiādinā pañcannaṁ indriyānaṁ aviyogitaṁ dasseti.
  Saddahanto paggaṇhātītiādīhi ekekindriyamūlakehi pañcahi catukkehi pañcannaṁ
  indriyānaṁ ninnapayogakāle vā maggakkhaṇe vā ekarasabhāvaṁ aññamaññapaccayabhāvañca
  dasseti. Saddahitattā paggahitantiādīhi ekekindriyamūlakehi pañcahi catukkehi
  pañcannaṁ indriyānaṁ nibbattikāle vā phalakāle vā ekarasabhāvaṁ aññamaññapaccayabhāvañca
  dasseti. Puna buddhacakkhusambandhena indriyavidhānaṁ vattukāmo yaṁ
  buddhacakkhūtiādimāha. Tattha buddhacakkhūti indriyaparopariyattañāṇaṁ
  āsayānusayañāṇañca. Buddhañāṇanti ca idaṁ tadeva dvayaṁ, sesaṁ heṭṭhā vuttatthamevāti.
                  Saddhammappakāsiniyā paṭisambhidāmaggaṭṭhakathāya
                       indriyakathāvaṇṇanā niṭṭhitā.

  *  *  *  *  *  *
  Footnote: 1 aṅḍasaka. 24/90, khu.paṭi. 31/44/387 2 abhi.saṅ. 34/103/17 3 khu.paṭi.
  31/106/118
-------------------------------------------------
[page 172]
                            5. Vimokkhakathā
                         1. Vimokkhuddesavaṇṇanā
      [209] Idāni indriyakathānantaraṁ kathitāya vimokkhakathāya apubbatthānuvaṇṇanā
  anuppattā. Ayaṁ hi vimokkhakathā indriyabhāvanānuyuttassa vimokkhasabbhāvato
  indriyakathānantaraṁ kathitā. Tañca kathento bhagavato sammukhā sutasuttantadesanā-
  pubbaṅgamaṁ katvā kathesi. Tattha suttante tāva suññato vimokkhotiādīsu
  suññatākārena nibbānaṁ ārammaṇaṁ katvā pavatto ariyamaggo suññato
  vimokkho. So hi suññatāya dhātuyā uppannattā suññato, kilesehi vimuttattā
  vimokkho. Eteneva nayena animittākārena nibbānaṁ ārammaṇaṁ katvā
  pavatto animitto, appaṇihitākārena nibbānaṁ ārammaṇaṁ katvā pavatto
  appaṇihitoti veditabbo.
      Eko hi āditova aniccato saṅkhāre sammasati. Yasmā pana na aniccato
  sammasanamatteneva maggavuṭṭhānaṁ hoti, dukkhatopi anattatopi sammasitabbameva, tasmā
  dukkhatopi anattatopi sammasati. Tassa evaṁ paṭipannassa aniccato ce sammasanakāle
  maggavuṭṭhānaṁ hoti, ayaṁ aniccato abhinivisitvā aniccato vuṭṭhāti nāMa. Sace
  panassa dukkhato anattato sammasanakāle maggavuṭṭhānaṁ hoti, ayaṁ aniccato
  abhinivisitvā dukkhato, anattato vuṭṭhāti nāMa. Esa nayo dukkhato anattato
  abhinivisitvā vuṭṭhānesupi. Ettha ca yopi aniccato abhiniviṭṭho, yopi dukkhato,
  yopi anattato. Vuṭṭhānakāle ca 1- aniccato vuṭṭhānaṁ hoti, tayopi janā adhimokkhabahulā
  honti, saddhindriyaṁ paṭilabhanti, animittavimokkhena vimuccanti, paṭhamamaggakkhaṇe
  saddhānusārino honti, sattasu ṭhānesu saddhāvimuttā. Sace pana dukkhato vuṭṭhānaṁ

  *  *  *  *  *  *
  Footnote: 1 chaṂa. ce, visuddhi. 3/306
-------------------------------------------------
[page 173]
  Hoti, tayopi janā passaddhibahulā honti, samādhindriyaṁ paṭilabhanti,
  appaṇihitavimokkhena vimuccanti, sabbattha kāyasakkhino honti. Yassa panettha
  arūpajjhānaṁ pādakaṁ hoti, so aggaphale ubhatobhāgavimutto hoti. Atha nesaṁ anattato
  vuṭṭhānaṁ hoti, tayopi janā vedabahulā honti, paññindriyaṁ paṭilabhanti,
  suññatavimokkhena vimuccanti, paṭhamamaggakkhaṇe dhammānusārino honti, chasu ṭhānesu
  diṭṭhippattā, aggaphale paññāvimuttāti.
      Apica maggo nāma pañcahi kāraṇehi nāmaṁ labhati sarasena vā paccanīkena
  vā saguṇena vā ārammaṇena vā āgamanena vā. Sace hi saṅkhārupekkhā
  aniccato saṅkhāre sammasitvā vuṭṭhāti, animittavimokkhena vimuccati. Sace dukkhato
  sammasitvā vuṭṭhāti, appaṇihitavimokkhena vimuccati. Sace anattato sammasitvā
  vuṭṭhāti, suññatavimokkhena vimuccati. Idaṁ sarasato nāmaṁ nāMa. Aniccānupassanāya pana
  saṅkhārānaṁ ghanavinibbhogaṁ katvā niccanimittadhuvanimittasassatanimittāni pahāya
  āgatattā animitto. Dukkhānupassanāya sukhasaññaṁ pahāya paṇidhipatthanaṁ sukkhāpetvā
  āgatattā appaṇihito, anattānupassanāya attasattapuggalasaññaṁ pahāya saṅkhāre
  suññato diṭṭhattā suññatoti idaṁ paccanīkato nāmaṁ nāMa. Rāgādīhi pana
  suññattā suññato, rūpanimittādīnaṁ, rāganimittādīnaṁyeva vā abhāvena animitto,
  rāgappaṇidhiādīnaṁ abhāvato appaṇihitoti idamassa saguṇato nāmaṁ nāMa. Soyaṁ 1-
  suññaṁ animittaṁ appaṇihitañca nibbānaṁ ārammaṇaṁ karotītipi suññato animitto
  appaṇihitoti vuccati. Idamassa ārammaṇato nāmaṁ nāMa. Āgamanaṁ pana duvidhaṁ
  vipassanāgamanaṁ maggāgamanañca. Tattha magge vipassanāgamanaṁ labbhati, phale maggāgamanaṁ.
  Anattānupassanā hi suññatā nāma, suññatavipassanāya maggo suññato, suññatamaggassa
  phalaṁ suññataṁ. Aniccānupassanā animittā nāma, animittavipassanāya 2- maggo

  *  *  *  *  *  *
  Footnote: 1 i. yoyaṁ 2 Sī. animittānupassanāya
-------------------------------------------------
[page 174]
  Animitto. Idaṁ pana nāmaṁ abhidhammapariyāye na labbhati, suttantapariyāye pana
  labbhati. Tattha hi gotrabhuñāṇaṁ animittaṁ nibbānaṁ ārammaṇaṁ katvā animittanāmakaṁ
  hutvā sayaṁ āgamanīyaṭṭhāne ṭhatvā maggassa nāmaṁ detīti vadanti. Tena maggo
  animittoti vutto. Maggāgamanena phalaṁ animittanti yujjatiyeva. Dukkhānupassanā
  saṅkhāresu paṇidhiṁ sukkhāpetvā āgatattā appaṇihitā nāma, appaṇihitavipassanāya
  maggo appaṇihito, appaṇihitamaggassa phalaṁ appaṇihitanti evaṁ vipassanā attano
  nāmaṁ maggassa deti, maggo phalassāti idaṁ āgamanato nāmaṁ nāMa. Evaṁ
  saṅkhārupekkhā vimokkhavisesaṁ niyametīti.
      Evaṁ bhagavatā esite tayo mahāvatthuke vimokkhe uddisitvā taṁniddesavaseneva
  aparepi vimokkhe niddisitukāmo apica aṭṭhasaṭṭhi vimokkhātiādimāha.
  Tattha apicāti aparapariyāyadassanaṁ. Kathaṁ te aṭṭhasaṭṭhi honti, nanu te
  pañcasattatīti? saccaṁ yathārutavasena pañcasattati. Bhagavatā pana desite tayo vimokkhe
  ṭhapetvā aññavimokkhe niddisanato imesaṁ tadavarodhato ca ime tayo na gaṇetabbā,
  ajjhattavimokkhādayo tayopi vimokkhā catudhā vitthāravacaneyeva antogadhattā na
  gaṇetabbā, "paṇihito vimokkho, appaṇihito vimokkho"ti ettha appaṇihito vimokkho
  paṭhamaṁ uddiṭṭhena ekanāmikattā na gaṇetabbo, evaṁ imesu sattasu apanītesu
  sesā aṭṭhasaṭṭhi vimokkhā honti. Evaṁ sante suññatavimokkhādayo tayo
  puna kasmā uddiṭṭhāti ce? uddesena saṅgahetvā tesampi niddesakaraṇatthaṁ.
  Ajjhattavuṭṭhānādayo pana tayo pabhedaṁ vinā mūlarāsivasena uddiṭṭhā,
  paṇihitavimokkhapaṭipakkhavasena puna appaṇihito vimokkho uddiṭṭhopi veditabbo.
      Ajjhattavuṭṭhānādīsu ajjhattato vuṭṭhātīti ajjhattavuṭṭhāno. Anulomentīti
  anulomā. Ajjhattavuṭṭhānānaṁ paṭippassaddhi apagamā ajjhattavuṭṭhānapaṭippassaddhi.
  Rūpīti ajjhattaṁ kesādīsu uppāditaṁ rūpajjhānaṁ rūpaṁ, taṁ rūpamassa atthīti
-------------------------------------------------
[page 175]
  Rūpī. Rūpāni passatīti bahiddhā nīlakasiṇādirūpāni jhānacakkhunā passati. Iminā
  ajjhattabahiddhāvatthukesu kasiṇesu jhānapaṭilābho dassito. Ajjhattaṁ arūpasaññīti
  ajjhattaṁ na rūpasaññī, attano kesādīsu anupāditarūpāvacarajjhānoti attho. Iminā
  bahiddhā parikammaṁ katvā bahiddhāva paṭiladdhajjhānatā dassitā. Subhanteva
  adhimuttoti "subha"micceva ārammaṇe adhimutto. Tattha kiñcāpi antoappanāyaṁ
  "subhan"ti ābhogo natthi, yo pana appaṭikūlākārena sattārammaṇaṁ pharanto viharati,
  so yasmā "subhan"teva adhimutto hoti, tasmā evaṁ uddeso katoti. Appitappitasamaye
  eva vikkhambhanavimuttisabbhāvato 1- samayavimokkho. Soyeva sakiccakaraṇavasena
  appitasamaye eva niyutto sāmayiko. Sāmāyikotipi pāṭho. Kopetuṁ bhañjituṁ
  sakkuṇeyyatāya kupPo. Lokaṁ anatikkamanato loke niyuttoti lokiko. Lokiyotipi
  pāṭho. Lokaṁ uttarati, uttiṇṇoti vā lokuttaro. Ārammaṇakaraṇavasena
  saha āsavehīti sāsavo. Ārammaṇakaraṇavasena sampayogavasena ca natthettha āsavāti
  anāsavo. Rūpasaṅkhātena saha āmisenāti sāmiso. Sabbaso rūpārūpappahānā
  nirāmisatopi nirāmisataroti nirāmisā nirāmisataro. Paṇihitoti taṇhāvasena
  paṇihito patthito. Ārammaṇakaraṇavasena saññojanehi saṁyuttattā saññutto.
  Ekattavimokkhoti kilesehi anajjhāruḷhattā ekasabhāvo vimokkho.
  Saññāvimokkhoti vipassanāñāṇameva viparītasaññāya vimuccanato saññāvimokkho.
  Tadeva vipassanāñāṇaṁ sammohato vimuccanavasena ñāṇameva vimokkhoti ñāṇavimokkho.
  Sītisiyāvimokkhoti vipassanāñāṇameva sīti bhaveyyāti pavatto vimokkho
  sītiyāvimokkho. Sītisikāvimokkhotipi 2- pāṭho, sītibhāvikāya vimokkhoti tassa
  atthaṁ vaṇṇayanti. Jhānavimokkhoti upacārappanābhedaṁ lokiyalokuttarabhedañca jhānameva

  *  *  *  *  *  *
  Footnote: 1 Ma. vikkhambhanavimuttisabhāvato 2 Sī. sītisitāvimokkhotipi
-------------------------------------------------
[page 176]
  Vimokkho. Anupādā cittassa vimokkhoti anupādiyitvā gahaṇaṁ akatvā cittassa
  vimokkho. Sesaṁ vuttanayeneva veditabbanti.
                       Vimokkhuddesavaṇṇanā niṭṭhitā.
                        ------------------
                        2. Vimokkhaniddesavaṇṇanā
      [210] Katamotiādike uddesassa niddese iti paṭisañcikkhatīti evaṁ
  upaparikkhati. Suññamidanti idaṁ khandhapañcakaṁ suññaṁ. Kena suññaṁ? attena vā
  attaniyena vā. Tattha attena vāti bālajanaparikappitassa attano abhāvā tena
  attanā ca suññaṁ. Attaniyena vāti tassa parikappitassa attano santakena ca
  suññaṁ. Attano abhāveneva attaniyābhāvo. Attaniyañca nāma niccaṁ vā siyā
  sukhaṁ vā, tadubhayampi natthi. Tena niccapaṭikkhepena paniccānupassanā, sukhapaṭikkhepena
  dukkhānupassanā ca vuttā hoti. Suññamidaṁ attena vāti anattānupassanāyeva
  vuttā. Soti so evaṁ tīhi anupassanāhi vipassamāno bhikkhu. Abhinivesaṁ na
  karotīti anattānupassanāvasena attābhinivesaṁ na karoti.
      Nimittaṁ na karotīti aniccānupassanāvasena niccanimittaṁ na karoti. Paṇidhiṁ
  na karotīti dukkhānupassanāvasena paṇidhiṁ na karoti. Ime tayo vimokkhā pariyāyena
  vipassanākkhaṇe tadaṅgavasenāpi labbhanti, nippariyāyena pana samucchedavasena
  maggakkhaṇeyeva. Cattāri jhānāni ajjhattaṁ nīvaraṇādīhi vuṭṭhānato ajjhattavuṭṭhāno
  vimokkho. Catasso arūpasamāpattiyo ārammaṇehi vuṭṭhānato bahiddhāvuṭṭhāno
  vimokkho. Ārammaṇampi hi bāhirāyatanāni viya idha "bahiddhā"ti vuttaṁ hoti.
  Ime dve vikkhambhanavimokkhā, dubhatovuṭṭhāno pana samucchedavimokkho.
-------------------------------------------------
[page 177]
      Nīvaraṇehi vuṭṭhātītiādīhi ajjhattavuṭṭhānaṁ sarūpato vuttaṁ.
  Rūpasaññāyātiādīhi kasiṇādiārammaṇasamatikkamassa 1- pākaṭattā taṁ avatvā suttantesu
  vuttarūpasaññādisamatikkamo vutto. Sakkāyadiṭṭhivicikicchāsīlabbataparāmāsāti
  samāsapadaṁ, sakkāyadiṭṭhiyā vicikicchāya sīlabbataparāmāsāti vicchedo. Ayameva vā pāṭho.
      [211] Vitakko cātiādīhi jhānānaṁ samāpattīnañca upacārabhūmiyo vuttā.
  Aniccānupassanātiādīhi catunnaṁ maggānaṁ pubbabhāgavipassanā vuttā. Paṭilābho
  vāti pañcavidhavasippattiyā byāpito patthaṭo lābhoti paṭilābho. Vasippattiyā
  hi sabbo jhānapayogo ca samāpattipayogo ca paṭippassaddho hoti, tasmā
  paṭilābho "paṭippassaddhivimokkho"ti vutto. Vipāko pana jhānassa samāpattiyā
  ca paṭippassaddhi hotīti ujukameva. Keci pana "upacārapayogassa paṭippassaddhattā
  jhānassa samāpattiyā ca paṭilābho hoti, tasmā jhānasamāpattipaṭilābho
  `paṭippassaddhivimokkho'ti vuccatī"ti vadanti.
      [212] Ajjhattanti attānaṁ adhikicca pavattaṁ. Paccattanti attānaṁ paṭicca
  pavattaṁ. Ubhayenāpi niyakajjhattameva dīpeti. Nīlanimittanti nīlameva. Nīlasaññaṁ
  paṭilabhatīti tasmiṁ nīlanimitte nīlamitisaññaṁ paṭilabhati. Suggahitaṁ karotīti
  parikammabhūmiyaṁ suṭṭhu uggahitaṁ karoti. Sūpadhāritaṁ upadhāretīti upacārabhūmiyaṁ
  suṭṭhu upadhāritaṁ katvā upadhāreti. Svāvatthitaṁ avatthāpetīti appanābhūmiyaṁ
  suṭṭhu nicchitaṁ nicchinnāti. Vavatthāpetītipi pāṭho. Ajjhattaṁ hi nīlaparikammaṁ
  karonto kese vā pitte vā akkhitākāyaṁ vā karoti. Bahiddhā
  nīlanimitteti nīlapupphanīlavatthanīladhātūnaṁ aññatare nīlakasiṇe. Cittaṁ
  upasaṁharatīti cittaṁ upaneti. Pītādīsupi eseva nayo. Āsevatīti
  tameva saññaṁ ādito sevati. Bhāvetīti vaḍḍheti. Bahulīkarotīti
  punappunaṁ karoti. Rūpanti nīlanimittaṁ rūpaṁ. Rūpasaññīti tasmiṁ rūpe saññā

  *  *  *  *  *  *
  Footnote: 1 Ma. ārammaṇe samatikkamassa
-------------------------------------------------
[page 178]
  Rūpasaññā, sā assa atthīti rūpasaññī. Ajjhattaṁ pītanimittādīsu pītaparikammaṁ
  karonto mede vā chaviyā vā akkhīnaṁ pītaṭṭhāne vā karoti. Lohitaparikammaṁ
  karonto maṁse vā lohite vā jivhāya vā hatthatalapādatalesu vā akkhīnaṁ
  rattaṭṭhāne vā karoti. Odātaparikammaṁ karonto aṭṭhimhi vā dante vā nakhe
  vā akkhīnaṁ setaṭṭhāne vā karoti. Ajjhattaṁ arūpanti ajjhattaṁ rūpanimittaṁ
  natthīti attho.
      Mettāsahagatenāti paṭhamadutiyatatiyajjhānavasena mettāṇaṁ samannāgatena.
  Cetasāti cittena. Ekaṁ disanti ekaṁ ekissā disāya paṭhamapariggahitaṁ sattaṁ
  upādāya ekadisāpariyāpannasattapharaṇavasena vuttaṁ. Pharitvāti phusitvā ārammaṇaṁ
  katvā. Viharatīti brahmavihārādhiṭṭhitaṁ iriyāpathavihāraṁ pavatteti. Tathā dutiyanti
  yathā puratthimādīsu yaṁ kiñci ekaṁ disaṁ pharitvā viharati, tatheva tadanantaraṁ dutiyaṁ
  tatiyaṁ catutthaṁ vāti attho. Iti uddhanti eteneva nayena uparimaṁ disanti vuttaṁ
  hoti. Adho tiriyanti adhodisampi tiriyaṁ disampi evameva. Tattha ca adhoti heṭṭhā.
  Tiriyanti anudisā. Evaṁ sabbadisāsu assamaṇḍalikāya assamiva mettāsahagataṁ
  cittaṁ sāretipi paccāsāretipīti. Ettāvatā ekamekaṁ disaṁ pariggahetvā
  odhiso mettāpharaṇaṁ dassitaṁ. Sabbadhītiādi pana anodhiso dassanatthaṁ vuttaṁ.
  Tattha sabbadhīti sabbattha. Sabbattatāyāti sabbesu hīnamajjhimukkaṭṭhamittasapatta-
  majjhattādippabhedesu attatāya, "ayaṁ parasatto"ti vibhāgaṁ akatvā attasamatāyāti
  vuttaṁ hoti. Atha vā sabbattatāyāti sabbena cittabhāvena, īsakampi bahi
  avikkhipamānoti vuttaṁ hoti. Sabbāvantanti sabbasattavantaṁ, sabbasattayuttanti
  attho. Sabbavantantipi pāṭho. Lokanti sattalokaṁ.
      Vipulenāti evamādipariyāyadassanato panettha puna "mettāsahagatenā"ti vuttaṁ.
  Yasmā vā ettha odhiso pharaṇe viya puna tathāsaddo vā itisaddo vā
-------------------------------------------------
[page 179]
  Na vutto, tasmā puna "mettāsahagatena cetasā"ti vuttaṁ, nigamanavasena vā
  etaṁ vuttaṁ. Vipulenāti ettha pharaṇavasena vipulatā daṭṭhabbā. Bhūmivasena pana taṁ
  mahaggataṁ. Taṁ hi kilesavikkhambhanasamatthatāya vipulaphalatāya dīghasantānatāya ca mahantabhāvaṁ
  gataṁ, mahantehi vā uḷāracchandavīriyacittapaññehi gataṁ paṭipannanti mahaggataṁ.
  Paguṇavasena appamāṇasattārammaṇavasena ca appamāṇaṁ. Byāpādapaccatthikappahānena
  averaṁ. Domanassappahānato abyāpajjaṁ 1-, niddukkhanti vuttaṁ hoti. Appaṭikūlā
  hontīti bhikkhuno cittassa appaṭikūlā hutvā upaṭṭhahanti. Sesesupi vuttanayeneva
  karuṇāmuditāupekkhāvasena yojetabbaṁ. Karuṇāya vihesāpaccatthikappahānena 2- averaṁ,
  muditāya aratipaccatthikappahānena.
      Upekkhāsahagatenāti catutthajjhānavasena upekkhāya samannāgatena.
  Rāgapaccatthikappahānena averaṁ, gehasitasomanassappahānato abyāpajjaṁ. Sabbampi hi
  akusalaṁ kilesapariḷāhayogato sabyāpajjamevāti ayametesaṁ viseso.
      [213] Sabbasoti sabbākārena, sabbāsaṁ vā, anavasesānanti attho.
  Rūpasaññānanti saññāsīsena vuttarūpāvacarajjhānānañceva tadārammaṇānañca.
  Rūpāvarajjhānampi hi rūpanti vuccati "rūpī rūpāni passatī"tiādīsu, 3- tassa
  ārammaṇampi bahiddhā rūpāni passati "suvaṇṇadubbaṇṇānī"tiādīsu. 4- Tasmā idha
  rūpe saññā rūpasaññāti evaṁ saññāsīsena vuttarūpāvacarajjhānassetaṁ adhivacanaṁ. Rūpaṁ
  saññā assāti rūpasaññaṁ, rūpamassa nāmanti vuttaṁ hoti. Evaṁ paṭhavīkasiṇādibhedassa
  tadārammaṇassa cetaṁ adhivacananti veditabbaṁ. Samatikkamāti virāgā nirodhā ca. Kiṁ
  vuttaṁ hoti? etāsaṁ kusalavipākakiriyāvasena pañcadasannaṁ jhānasaṅkhātānaṁ
  rūpasaññānaṁ, etesañca paṭhavīkasiṇādivasena navannaṁ ārammaṇasaṅkhātānaṁ rūpasaññānaṁ

  *  *  *  *  *  *
  Footnote: 1 Sī. abyāpajjhaṁ evamuparipi 2 Sī. cittavihesapaccatthikappahānena
  3 khu.paṭi. 31/209/250, abhi. saṅ. 34/248/76 4 abhi.saṅ. 34/244/74
-------------------------------------------------
[page 180]
  Sabbākārena, anavasesānaṁ vā virāgā ca nirodhā ca virāgahetu ceva nirodhahetu
  ca ākāsānañcāyatanaṁ upasampajja viharati. Na hi sakkā sabbaso anatikkantarūpasaññena
  etaṁ upasampajja viharitunti. Yasmā pana ārammaṇasamatikkamena pattabbā
  etā samāpattiyo, na ekasmiṁyeva ārammaṇe paṭhamajjhānādīni viya. Ārammaṇe
  avirattassa ca saññāsamatikkamo na hoti, tasmā ayaṁ ārammaṇasamatikkamavasenāpi
  atthavaṇṇanā katāti veditabbā.
      Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ ārammaṇānañca
  paṭighātena uppannā saññā paṭighasaññā, rūpasaññādīnaṁ etaṁ adhivacanaṁ. Tāsaṁ
  kusalavipākānaṁ pañcannaṁ, akusalavipākānaṁ pañcannanti sabbaso dasannampi
  paṭighasaññānaṁ atthaṅgamā pahānā asamuppādā, appavattiṁ katvāti vuttaṁ hoti.
  Kāmañcetā paṭhamajjhānādīni samāpannassapi na santi, na hi tasmiṁ samaye
  pañcadvāravasena cittaṁ pavattati, evaṁ santepi aññattha pahīnānaṁ sukhadukkhānaṁ
  catutthajjhāne viya sakkāyadiṭṭhādīnaṁ tatiyamagge viya ca imasmiṁ jhāne ussāhajananatthaṁ
  imassa jhānassa pasaṁsāvasena etāsaṁ ettha vacanaṁ veditabbaṁ. Atha vā kiñcāpi
  tā rūpāvacaraṁ samāpannassa na santi, atha kho na pahīnattā na santi. Na
  hi rūpavirāgāya rūpāvacarabhāvanā saṁvattati, rūpāyattāyeva ca etāsaṁ pavatti.
  Ayaṁ pana bhāvanā rūpavirāgāya saṁvattati, tasmā tā ettha pahīnāti vattuṁ vaṭṭati.
  Na kevalañca vuttaṁ, ekaṁseneva evaṁ dhāretumpi vaṭṭati. Tāsaṁ hi ito pubbe
  appahīnattāyeva "paṭhamajjhānaṁ samāpannassa saddo kaṇṭako"ti 1- vutto bhagavatā.
  Idha ca pahīnattāyeva arūpasamāpattīnaṁ āneñjatā santavimokkhatā ca vuttā.
      Nānattasaññānaṁ amanasikārāti nānatte vā gocare pavattānaṁ saññānaṁ,
  nānattānaṁ vā saññānaṁ. Yasmā hetā rūpasaddādibhede nānatte nānāsabhāve

  *  *  *  *  *  *
  Footnote: 1 aṅḍasaka. 24/72/108
-------------------------------------------------
[page 181]
  Gocare pavattanti, yasmā cetā aṭṭha kāmāvacarakusalasaññā, dvādasa akusalasaññā,
  ekādasa kāmāvacarakusalavipākasaññā, dve akusalavipākasaññā, ekādasa
  kāmāvacarakiriyāsaññāti evaṁ catucattāḷīsampi saññā nānattā nānāsabhāvā
  aññamaññavisadisā, tasmā "nānattasaññā"ti vuttā. Tāsaṁ sabbaso nānattasaññānaṁ
  amanasikārā anāvajjanā citte ca anuppādanā. 1- Yasmā tā nāvajjati citte
  ca na uppādeti na manasikaroti na paccavekkhati, tasmāti vuttaṁ hoti. Yasmā
  cettha purimā rūpasaññā paṭighasaññā ca iminā jhānena nibbatte bhavepi na
  vijjanti, pageva tasmiṁ bhave imaṁ jhānaṁ upasampajja viharaṇakāle, tasmā tāsaṁ
  samatikkamā atthaṅgamāti dvedhāpi abhāvoyeva vutto. Nānattasaññāsu pana yasmā
  aṭṭha kāmāvacarakusalasaññā, nava kiriyāsaññā, dasākusalasaññāti imā sattavīsati
  saññā iminā jhānena nibbatte bhave vijjanti, tasmā tāsaṁ amanasikārāti
  vuttanti veditabbaṁ. Tatthāpi hi imaṁ jhānaṁ upasampajja viharanto tāsaṁ
  amanasikārāyeva upasampajja viharati. Tā pana amanasikaronto 2- asamāpanno hotīti.
  Saṅkhepato cettha "rūpasaññānaṁ samatikkamā"ti iminā sabbarūpāvacaradhammānaṁ pahānaṁ
  vuttaṁ. "paṭighasaññānaṁ Atthaṅgamā nānattasaññānaṁ amanasikārā"ti iminā sabbesaṁ
  kāmāvacaracittacetasikānaṁ pahānañca amanasikāro ca vuttoti veditabbo.
      Ananto ākāsoti ettha paññattimattattā nāssa uppādanto vā
  vayanto vā paññāyatīti ananto, anantapharaṇavasenāpi ananto. Na hi so
  yogī ekadesavasena pharati, sakalavaseneva pharati. Ākāsoti kasiṇugghāṭimākāso.
  Ākāsānañcāyatanādīni vuttatthāni. Upasampajja viharatīti taṁ patvā nipphādetvā
  tadanurūpena iriyāpathena viharati. Tadeva samāpajjitabbato samāpatti.

  *  *  *  *  *  *
  Footnote: 1 Sī. anuppādanāya 2 chaṂa. manasikaronto
-------------------------------------------------
[page 182]
      Ākāsānañcāyatanaṁ samatikkammāti pubbe vuttanayena jhānampi ākāsānañcāyatanaṁ
  ārammaṇampi. Ārammaṇampi hi pubbe vuttanayeneva ākāsānañcaṁ ca
  taṁ paṭhamassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena
  āyatanañcāti ākāsānañcāyatanaṁ, tathā ākāsānañcaṁ ca taṁ tassa jhānassa
  sañjātihetuttā "kambojā assānaṁ āyatanan"tiādīni viya sañjātidesaṭṭhena
  āyatanañcātipi ākāsānañcāyanaṁ. Evametaṁ jhānañca ārammaṇañcāti ubhayampi
  appavattikaraṇena ca amanasikaraṇena ca samatikkamitvāva yasmā idaṁ viññānañcāyatanaṁ
  upasampajja vihātabbaṁ, tasmā ubhayampetamekajjhaṁ katvā "ākāsānañcāyatanaṁ
  samatikkammā"ti idaṁ vuttanti veditabbaṁ. Anantaṁ viññāṇanti taṁyeva "ananto
  ākāso"ti pharitvā pavattaṁ viññāṇaṁ "anantaṁ viññāṇan"ti manasikarontoti vuttaṁ
  hoti. Manasikāravasena vā anantaṁ. So hi taṁ ākāsārammaṇaviññāṇaṁ anavasesato
  manasikaronto anantaṁ manasi karoti.
      Viññāṇañcāyatanaṁ samatikkammāti etthāpi ca pubbe vuttanayeneva jhānampi
  viññāṇañcāyatanaṁ ārammaṇampi. Ārammaṇampi hi pubbe vuttanayeneva viññāṇañcaṁ
  ca taṁ dutiyassa āruppajjhānassa ārammaṇattā adhiṭṭhānaṭṭhena āyatanañcāti
  viññāṇañcāyatanaṁ, tathā viññāṇañcaṁ ca taṁ tasseva jhānassa sañjātihetuttā
  sañjātidesaṭṭhena āyatanañcātipi viññāṇañcāyatanaṁ. Evametaṁ jhānañca
  ārammaṇañcāti ubhayampi appavattikaraṇena ca amanasikaraṇena ca samatikkamitvāva
  yasmā idaṁ ākiñcaññāyatanaṁ upasampajja vihātabbaṁ, tasmā ubhayampetamekajjhaṁ
  katvā "viññāṇañcāyatanaṁ samatikkammā"ti idaṁ vuttanti veditabbaṁ. Natthi
  kiñcīti natthi natthi, suññaṁ suññaṁ, vivittaṁ vivittanti evaṁ manasikarontoti
  vuttaṁ hoti.
      Ākiñcaññāyatanaṁ samatikkammāti etthāpi pubbe vuttanayeneva jhānampi
  ākiñcaññāyatanaṁ ārammaṇampi. Ārammaṇampi hi pubbe vuttanayeneva
-------------------------------------------------
[page 183]
  Ākiñcaññañca taṁ tatiyassa āruppajjhānassa ārammaṇattā adhiṭṭhānaṭṭhena
  āyatanañcāti ākiñcaññāyatanaṁ, tathā ākiñcaññañca taṁ tasseva jhānassa
  sañjātihetuttā sañjātidesaṭṭhena āyatanañcātipi ākiñcaññāyatanaṁ. Evametaṁ
  jhānañca ārammaṇañcāti ubhayampi appavattikaraṇena ca amanasikaraṇena ca
  samatikkamitvāva yasmā idaṁ nevasaññānāsaññāyatanaṁ upasampajja vihātabbaṁ,
  tasmā ubhayampetamekajjhaṁ katvā "ākiñcaññāyatanaṁ samatikkammā"ti idaṁ vuttanti
  veditabbaṁ. Saññāvedayitanirodhakathā heṭṭhā kathitāva.
      "rūpī Rūpāni passatī"tiādikā satta vimokkhā paccanīkadhammehi suṭṭhu
  vimuccanaṭṭhena ārammaṇe abhirativasena suṭṭhu muccanaṭṭhena ca vimokkhā, nirodhasamāpatti
  pana cittacetasikehi vimuttaṭṭhena vimokkho. Samāpattisamāpannasamaye vimutto hoti,
  vuṭṭhitasamaye avimutto hotīti samayavimokkho. Samucchedavimuttivasena
  accantavimuttattā ariyamaggā, paṭippassaddhivimuttivasena accantavimuttattā
  sāmaññaphalāni, nissaraṇavimuttivasena accantavimuttattā nibbānaṁ asamayavimokkho.
  Tathā sāmayikāsāmayikavimokkhā.
      Pamādaṁ āgamma parihāyatīti kupPo. Tathā na parihāyatīti akupPo.
  Lokāya saṁvattatīti lokiyo. Ariyamaggā lokaṁ uttarantīti lokuttarā, sāmaññaphalāni
  nibbānañca lokato uttiṇṇāti lokuttaRā. Ādittaṁ ayoguḷaṁ makkhikā viya
  tejussadaṁ lokuttaraṁ dhammaṁ āsavā nālambantīti anāsavo. Rūpappaṭisaññuttoti
  rūpajjhānāni. Arūpappaṭisaññuttoti arūpasamāpattiyo. Taṇhāya ālambito
  paṇihito. Anālambito appaṇihito. Maggaphalāni ekārammaṇattā ekaniṭṭhattā ca
  ekattavimokkho, nibbānaṁ adutiyattā ekattavimokkho, ārammaṇanānattā
  vipākanānattā ca nānattavimokkho.
      [214] Siyāti bhaveyya, dasa hontīti ca eko hotīti ca bhaveyyāti attho.
  "siyā"ti Ca etaṁ vidhivacanaṁ, na pucchāvacanaṁ. Vatthuvasenāti niccasaññādidasavatthuvasena
-------------------------------------------------
[page 184]
  Dasa honti. Pariyāyenāti vimuccanapariyāyena eko hoti. Siyāti kathañca
  siyāti yaṁ vā siyāti vihitaṁ, taṁ kathaṁ siyāti pucchati. Aniccānupassanañāñanti
  samāsapadaṁ. Aniccānupassanāñāṇanti vā pāṭho. Tathā sesesupi. Niccato
  saññāyāti niccato pavattāya saññāya, "niccan"ti pavattāya saññāyāti attho.
  Esa nayo sukhato attato nimittato saññāyāti etthāpi. Nimittatoti ca
  niccanimittato. Nandiyā saññāyāti nandivasena pavattāya saññāya,
  nandisampayuttāya saññāyāti attho. Esa nayo rāgato samudayato ādānato
  paṇidhito abhinivesato saññāyāti etthāpi. Yasmā pana khayavayavipariṇāmānupassanā
  tisso aniccānupassanādīnaṁ balavabhāvāya balavapaccayabhūtā bhaṅgānupassanāvisesā.
  Bhaṅgadassanena hi aniccānupassanā balavatī hoti. Aniccānupassanāya ca balavatiyā
  jātāya "yadaniccaṁ taṁ dukkhaṁ, yaṁ dukkhaṁ tadanattā"ti 1- dukkhānattānupassanāpi
  balavatiyo honti. Tasmā aniccānupassanādīsu vuttāsu tāpi tisso vuttāva honti.
  Yasmā ca suññatānupassanā 2- "abhinivesato saññāya muccatī"ti vacaneneva
  sārādānābhinivesasammohābhinivesāalayābhinivesasaññogābhinivesato saññāya muccatīti
  vuttameva hoti, abhinivesābhāveneva appaṭisaṅkhāto saññāya muccatīti vuttameva hoti,
  tasmā adhipaññādhammavipassanādayo pañcapi anupassanā na vuttāti veditabbā. Evaṁ
  aṭṭhārasasu mahāvipassanāsu etā aṭṭha anupassanā avatvā daseva anupassanā
  vuttāti veditabbā.
      [215] Aniccānupassanā yathābhūtaṁ ñāṇanti aniccānupassanāyeva
  yathābhūtañāṇaṁ. Ubhayampi paccattavacanaṁ. Yathābhūtañāṇanti ñāṇattho vutto. Evaṁ
  sesesupi. Sammohā aññāṇāti sammohabhūtā aññāṇā. Muccatīti vimokkhattho vutto.

  *  *  *  *  *  *
  Footnote: 1 saṁ.kha. 17/15/19 2 Ma. suññatānupassanāya
-------------------------------------------------
[page 185]
      [216] Aniccānupassanā anuttaraṁ sītibhāvañāṇanti ettha sāsaneyeva
  sabbhāvato uttamaṭṭhena anuttaraṁ, anuttarassa paccayattā vā anuttaraṁ,
  sītibhāvo eva ñāṇaṁ sītibhāvañāṇaṁ. Taṁ aniccānupassanāsaṅkhātaṁ anuttaraṁ
  sītibhāvañāṇaṁ. "chahi Bhikkhave dhammehi samannāgato bhikkhu bhabbo anuttaraṁ
  sītibhāvaṁ sacchikātun"ti 1- ettha nibbānaṁ anuttaro sītibhāvo nāMa. Idha pana
  vipassanā anuttaro sītibhāvo. Niccato santāpapariḷāhadarathā muccatīti etthāpi
  "niccan"ti pavattakilesā eva idha cāmutra ca santāpanaṭṭhena santāpo,
  paridahanaṭṭhena pariḷāho, uṇhaṭṭhena darathoti vuccanti.
      [217] Nekkhammaṁ jhāyatīti jhānantiādayo heṭṭhā vuttatthā.
  Nekkhammādīni cettha aṭṭha samāpattiyo ca nibbedhabhāgiyāneva.
      [218] Anupādā cittassa vimokkhoti idha vipassanāyeva. "etadatthā
  Kathā, etadatthā mantanā, yadidaṁ anupādā cittassa vimokkho"ti 2- ettha pana
  nibbānaṁ anupādā cittassa vimokkho. Katihupādānehīti katihi upādānehi.
  Katamā ekupādānāti katamato ekupādānato. Idaṁ ekupādānāti ito ekato
  upādānato. Idanti pubbañāṇāpekkhaṁ vā. Upādānato muccanesu yasmā
  ādito saṅkhārānaṁ udayabbayaṁ passitvā passitvā aniccānupassanāya
  vipassati, pacchā saṅkhārānaṁ bhaṅgameva passitvā animittānupassanāya vipassati.
  Aniccānupassanāvisesoyeva hi animittānupassanā. Saṅkhārānaṁ udayabbayadassanena
  ca bhaṅgadassanena ca attābhāvo pākaṭo hoti. Tena diṭṭhupādānassa ca
  attavādupādānassa ca pahānaṁ hoti. Diṭṭhippahāneneva ca "sīlabbatena attā sujjhatī"ti
  dassanassa abhāvato sīlabbatupādānassa pahānaṁ hoti. Yasmā ca anattānupassanāya
  ujukameva attābhāvaṁ passati, anattānupassanāvisesoyeva ca suññatānupassanā,

  *  *  *  *  *  *
  Footnote: 1 aṅ.chakka. 22/356(85) /484 (syā) 2 vi.pa. 8/366/345, aṅ. tika. 20/68/193
-------------------------------------------------
[page 186]
  Tasmā imāni cattāri ñāṇāni diṭṭhupādānādīhi tīhi upādānehi muccanti.
  Dukkhānupassanādīnaṁyeva pana catassannaṁ taṇhāya ujuvipaccanīkattā
  aniccānupassanādīnaṁ catassannaṁ 1- kāmupādānato muccanaṁ na vuttaṁ. Yasmā ādito
  dukkhānupassanāya "saṅkhārā dukkhā"ti passato pacchā appaṇihitānupassanāya ca
  "saṅkhārā dukkhā"ti passato saṅkhārānaṁ patthanā pahīyati. Dukkhānupassanāvisesoyeva
  hi appaṇihitānupassanā. Yasmā ca saṅkhāresu nibbidānupassanāya nibbindantassa
  virāgānupassanāya virajjantassa saṅkhārānaṁ patthanā pahīyati, tasmā imāni cattāri
  ñāṇāni kāmupādānato muccanti. Yasmā nirodhānupassanāya kilese nirodheti,
  paṭinissaggānupassanāya kilese pariccajati, tasmā imāni dve ñāṇāni catūhi
  upādānehi muccantīti evaṁ sabhāvanānattena ca ākāranānattena ca aṭṭhasaṭṭhi
  vimokkhā niddiṭṭhā.
      [219] Idāni ādito uddiṭṭhānaṁ tiṇṇaṁ vimokkhānaṁ mukhāni dassetvā
  vimokkhamukhapubbaṅgamaṁ indriyavasesaṁ puggalavisesañca dassetukāmo tīṇi kho
  panimānītiādimāha. Tattha vimokkhamukhānīti tiṇṇaṁ vimokkhānaṁ mukhāni. Lokaniyyānāya
  saṁvattantīti tedhātukalokato niyyānāya niggamanāya saṁvattanti. Sabbasaṅkhāre
  paricchedaparivaṭumato samanupassanatāyāti sabbesaṁ saṅkhārānaṁ udayabbayavasena
  paricchedato ceva parivaṭumato ca samanupassanatāya. Lokaniyyānaṁ hotīti pāṭhaseso.
  Aniccānupassanā hi "udayato pubbe saṅkhārā natthī"ti paricchinditvā tesaṁ gatiṁ
  samannesamānā "vayato paraṁ na gacchanti, ettheva antaradhāyantī"ti parivaṭumato
  pariyantato samanupassati. Sabbasaṅkhārā hi udayena pubbantaparicchinnā,
  vayena aparantaparicchinnā. Animittāya ca dhātuyā cittasampakkhandanatāyāti
  vipassanākkhaṇepi nibbānaninnatāya animittākārena upaṭṭhānato animittasaṅkhātāya

  *  *  *  *  *  *
  Footnote: 1 Sī. tissannaṁ
-------------------------------------------------
[page 187]
  Nibbānadhātuyā cittapavisanatāya ca lokaniyyānaṁ hoti. Manosamuttejanatāyāti
  cittasaṁvejanatāya. Dukkhānupassanāya hi saṅkhāresu cittaṁ saṁvijjati. Appaṇihitāya
  ca dhātuyāti vipassanākkhaṇepi nibbānaninnatāya appaṇihitākārena upaṭṭhānato
  appaṇihitasaṅkhātāya nibbānadhātuyā. Sabbadhammeti nibbānassa avipassanupagattepi
  anattasabhāvasabbhāvato "sabbasaṅkhāre"ti avatvā "sabbadhamme"ti vuttaṁ. Parato
  samanupassanatāyāti paccayāyattattā avasatāya avidheyyatāya ca "nāhaṁ na maman"ti
  evaṁ anattato samanupassanatāya. Suññatāya ca dhātuyāti vipassanākkhaṇepi
  nibbānaninnatāya suññatākārena upaṭṭhānato suññatāsaṅkhātāya nibbānadhātuyā.
  Iti imāni tīṇi vacanāni aniccadukkhānattānupassanānaṁ vasena vuttāni.
  Teneva tadanantaraṁ aniccato manasikarototiādi vuttaṁ. Tattha khayatoti khīyanato.
  Bhayatoti sabhayato. Suññatoti attarahitato. Adhimokkhabahulanti aniccānupassanāya
  "khaṇabhaṅgavasena saṅkhārā bhijjantī"ti saddhāya paṭipannassa paccakkhato khaṇabhaṅgadassanena
  "saccaṁ vatāha bhagavā"ti bhagavati saddhāya saddhābahulaṁ cittaṁ hoti.
  Atha vā paccuppannānaṁ padesasaṅkhārānaṁ aniccataṁ passitvā "evaṁ aniccā
  atītānāgatapaccuppannā sabbe saṅkhārā"ti adhimuccanato adhimokkhabahulaṁ cittaṁ
  hoti. Passaddhibahulanti dukkhānupassanāya cittakkhobhakarāya paṇidhiyā pajahanato
  cittadarathābhāvena passaddhibahulaṁ cittaṁ hoti. Atha vā dukkhānupassanāya
  saṁvegajananato saṁviggassa ca yoniso padahanato vikkhepābhāvena passaddhibahulaṁ cittaṁ hoti.
  Vedabahulanti anattānupassanāya bāhirekehi adiṭṭhaṁ gambhīraṁ anattalakkhaṇaṁ passato
  ñāṇabahulaṁ cittaṁ hoti. Atha vā "sadevakena lokena adiṭṭhaṁ anattalakkhaṇaṁ diṭṭhan"ti
  tuṭṭhassa tuṭṭhibahulaṁ cittaṁ hoti.
      Adhimokkhabahulo saddhindriyaṁ paṭilabhatīti pubbabhāge adhimokkho bahulaṁ
  pavattamāno bhāvanāpāripūriyā saddhindriyaṁ nāma hoti, taṁ so paṭilabhati nāMa.
-------------------------------------------------
[page 188]
  Passaddhibahulo samādhindriyaṁ paṭilabhatīti pubbabhāge passaddhibahulassa
  "passaddhakāyo sukhaṁ vedeti, sukhino cittaṁ samādhiyatī"ti 1- vacanato bhāvanāpāripūriyā
  passaddhipaccayā samādhindriyaṁ hoti, taṁ so paṭilabhati nāMa. Vedabahulo paññindriyaṁ
  paṭilabhatīti pubbabhāge vedo bahulaṁ pavattamāno bhāvanāpāripūriyā paññindriyaṁ
  nāma hoti, taṁ so paṭilabhati nāMa.
      Ādhipateyyaṁ hotīti chandādike adhipatibhūtepi sakiccanipphādanavasena adhipati
  hoti padhāno hoti. Bhāvanāyāti bhummavacanaṁ, uparūpari bhāvanatthāya vā. Tadanvayā
  hontīti taṁ anugāminī taṁ anuvattinī honti. Sahajātapaccayā hontīti
  uppajjamānā ca sahauppādanabhāvena upakārakā honti pakāsassa padīpo viya.
  Aññamaññapaccayā hontīti aññamaññaṁ uppādanupatthambhanabhāvena upakārakā
  honti aññamaññūpatthambhakaṁ tidaṇḍaṁ viya. Nissayapaccayā hontīti adhiṭṭhānākārena
  nissayakārena ca upakārā honti tarucittakammānaṁ paṭhavīpaṭādi viya. Sampayuttapaccayā
  hontīti ekavatthukaekārammaṇaekuppādaekanirodhasaṅkhātena sampayuttabhāvena
  upakārakā honti.
      [220] Paṭivedhakāleti maggakkhaṇe saccapaṭivedhakāle. Paññindriyaṁ ādhipateyyaṁ
  hotīti maggakkhaṇe nibbānaṁ ārammaṇaṁ katvā saccadassanakiccakaraṇavasena ca
  kilesappahānakiccakaraṇavasena ca paññindriyameva jeṭṭhakaṁ hoti. Paṭivedhāyāti
  saccapaṭivijjhanatthāya. Ekarasāti vimuttirasena. Dassanaṭṭhenāti saccadassanaṭṭhena. Evaṁ
  paṭivijjhantopi bhāveti, bhāventopi paṭivijjhatīti maggakkhaṇe sakiṁyeva bhāvanāya
  ca pavedhassa ca sabbāvadassanatthaṁ vuttaṁ. Anattānupassanāya vipassanākkhaṇepi
  paññindriyasseva ādhipateyyattā "paṭivedhakālepī"ti apisaddo payutto.

  *  *  *  *  *  *
  Footnote: 1 aṅ.pañcaka. 22/26/24 (syā), khu.paṭi. 31/73/88
-------------------------------------------------
[page 189]
      [221] Aniccato manasikaroto katamindriyaṁ adhimattaṁ hotītiādi
  indriyavasena 1- puggalavisesaṁ dassetuṁ vuttaṁ. Tattha adhimattanti adhikaṁ. Tattha
  saddhindriyasamādhindriyapaññindriyānaṁ adhimattatā saṅkhārupekkhāya veditabbā.
  Saddhāvimuttoti ettha avisesetvā vuttepi upari visesetvā vuttattā
  sotāpattimaggaṁ ṭhapetvā sesesu sattasu ṭhānesu saddhāvimuttoti vuttaṁ hoti.
  Saddhāvimutto saddhindriyassa adhimattattā hoti, na saddhindriyassa adhimattattā
  sabbattha saddhāvimuttotipi vuttaṁ hoti. Sotāpattimaggakkhaṇe saddhindriyassa
  adhimattattāyeva sesesu samādhindriyapaññindriyādhimattattepi sati
  saddhāvimuttoyeva nāma hotīti vadanti. Kāyasakkhī hotīti aṭṭhasupi ṭhānesu
  kāyasakkhī nāma hoti. Diṭṭhippatto hotīti saddhāvimutte vuttanayeneva veditabbaṁ.
      Saddahanto vimuttoti saddhāvimuttoti saddhindriyassa adhimattattā
  sotāpattimaggakkhaṇe saddahanto catūsupi phalakkhaṇesu vimuttoti saddhāvimuttoti
  vuttaṁ hoti. Uparimaggattayakkhaṇe saddhāvimuttattaṁ idāni vakkhati.
  Sotāpattimaggakkhaṇe pana saddhānusārittaṁ pacchā vakkhati. Phuṭṭhattā sacchikatoti
  kāyasakkhīti sukkhavipassakatte sati upacārajjhānaphassassa rūpārūpajjhānalābhitte sati
  rūpārūpajjhānaphassassa phuṭṭhattā nibbānaṁ sacchikatoti kāyasakkhī, nāmakāyena
  vuttappakāre jhānaphasse ca nibbāne ca sakkhīti vuttaṁ hoti. Diṭṭhattā pattoti
  diṭṭhippattoti sotāpattimaggakkhaṇe sampayuttena paññindriyena paṭhamaṁ nibbānassa
  diṭṭhattā pacchā sotāpattiphalādivasena nibbānaṁ pattoti diṭṭhippatto,
  paññindriyasaṅkhātāya diṭṭhiyā nibbānaṁ pattoti vuttaṁ hoti. Sotāpattimaggakkhaṇe
  pana dhammānusārittaṁ pacchā vakkhati. Saddahanto vimuccatīti saddhāvimuttoti
  saddhindriyassa adhimattattā sakadāgāmianāgāmiarahattamaggakkhaṇesu saddahanto

  *  *  *  *  *  *
  Footnote: 1 chaṂa. indriyavisesena
-------------------------------------------------
[page 190]
  Vimuccatīti saddhāvimutto. Ettha vimuccamānopi āsaṁsāya bhūtavacanavasena "vimutto"ti
  vutto. Jhānaphassanti tividhaṁ jhānaphassaṁ. "jhānaphassan"tiādīni "dukkhā Saṅkhārā"ti-
  ādīni ca paṭhamaṁ vuttaṁ dvayameva visesetvā vuttāni. Ñātaṁ hotītiādīni heṭṭhā
  vuttatthāni. Ettha ca jhānalābhī puggalo samādhindriyassa anukūlāya
  dukkhānupassanāya eva vuṭṭhahitvā maggaphalāni pāpuṇātīti ācariyānaṁ adhippāyo.
      Siyāti siyuṁ, bhaveyyanti attho. "siyā"ti Etaṁ vidhivacanameva. Tayo
  puggalāti vipassanāniyamena indriyaniyamena ca vuttā tayo puggalā.
  Vatthuvasenāti tīsu anupassanāsu ekekaindriyavatthuvasena. Pariyāyenāti teneva
  pariyāyena. Iminā vārena kiṁ dassitaṁ hoti? heṭṭhā ekekissā anupassanāya
  ekekassa indriyassa ādhipaccaṁ yebhuyyavasena vuttanti ca, kadāci tīsupi
  anupassanāsu ekekasseva indriyassa ādhipaccaṁ hotīti ca dassitaṁ hoti. Atha vā
  pubbabhāgavipassanākkhaṇe tissannampi anupassanānaṁ sabbhāvato tāsu
  pubbabhāgavipassanāsu tesaṁ tesaṁ indriyānaṁ ādhipaccaṁ apekkhitvā maggaphalakkhaṇesu
  saddhāvimuttādīni nāmāni hontīti. Evaṁ hi vuccamāne heṭṭhā
  vuṭṭhānagāminivipassanāya upari ca kato indriyādhipaccapuggalaniyamo sukatoyeva
  niccaloyeva ca hoti. Anantaravāre siyāti aññoyevāti evaṁ 1- siyāti
  attho. Ettha pubbe vuttoyeva niyamo.
      Idāni maggaphalavasena puggalavisesaṁ vibhajitvā dassetuṁ aniccato
  manasikaroto .pe. Sotāpattimaggaṁ paṭilabhatītiādimāha. Tattha saddhaṁ anussarati
  anugacchati, saddhāya vā nibbānaṁ anussarati anugacchatīti saddhānusārī.
  Sacchikatanti paccakkhakataṁ. Arahattanti arahattaphalaṁ. Paññāsaṅkhātaṁ dhammaṁ anussarati,
  tena vā dhammena nibbānaṁ anussaratīti dhammānusārī.

  *  *  *  *  *  *
  Footnote: 1 Ma. etaṁ
-------------------------------------------------
[page 191]
      [222] Puna aparehi pariyāyehi indriyattayavisesena puggalavisesaṁ
  vaṇṇetukāmo ye hi kecītiādimāha. Tattha bhāvitā vāti atīte bhāvayiṁsu vā. Bhāventi
  vāti paccuppanne. Bhāvissanti vātiādi anāgate. Adhigatā vātiādi ekekantikaṁ
  purimassa purimassa atthavivaraṇatthaṁ vuttaṁ. Phassitā vāti ñāṇaphusanāya phusiṁsu vā.
  Vasippattāti issarabhāvaṁ pattā. Pāramippattāti vosānaṁ pattā. Vesārajjappattāti
  visāradabhāvaṁ pattā. Sabbattha saddhāvimuttādayo heṭṭhā vuttakkhaṇesuyeva,
  satipaṭṭhānādayo maggakkhaṇeyeva. Aṭṭha vimokkheti "rūpī rūpāni passatī"tiādike 1-
  paṭisambhidāmaggappattiyā eva pattā. Tisso sikkhāti adhisīlasikkhā adhicittasikkhā
  adhipaññāsikkhā maggappattā eva sikkhamānā. Dukkhaṁ parijānantītiādīni
  maggakkhaṇeyeva. Pariññāpaṭivedhaṁ paṭivijjhatīti pariññāpaṭivedhena paṭivijjhati, pariññāya
  paṭivijjhitabbanti vā pariññāpaṭivedhaṁ. Evaṁ sesesupi. Sabbadhammādīhi visesetvā
  abhiññāpaṭivedhādayo vuttā. Sacchikiriyāpaṭivedho pana maggakkhaṇeyeva
  nibbānapaccavekkhaṇañāṇasiddhivasena veditabboti. Evamidha pañca ariyapuggalā niddiṭṭhā
  honti, ubhatobhāgavimutto ca paññāvimutto cāti ime dve aniddiṭṭhā.
  Aññattha 2- pana "yo pana dukkhato manasikaronto passaddhibahulo samādhindriyaṁ paṭilabhati,
  so sabbattha kāyasakkhī nāma hoti, arūpajjhānaṁ pana patvā aggaphalapatto 3-
  ubhatobhāgavimutto nāma hoti. Yo pana anattato manasikaronto vedabahulo paññindriyaṁ
  paṭilabhati, so sotāpattimaggakkhaṇe dhammānusārī hoti, chasu ṭhānesu diṭṭhippatto,
  aggaphale paññāvimutto"ti vuttaṁ. Te idha kāyasakkhidiṭṭhippattehiyeva saṅgahitā.
  Atthato pana arūpajjhānena ceva ariyamaggena cāti ubhatobhāgena vimuttoti
  ubhatobhāgavimutto. Pajānanto vimuttoti paññāvimuttoti. Ettāvatā
  indriyapuggalavisesā niddiṭṭhā honti.

  *  *  *  *  *  *
  Footnote: 1 abhi.saṅ. 34/248/76, khu.paṭi. 31/209/250 2 visuddhi. 3/301 3 Sī. maggaphalaṁ
  patto
-------------------------------------------------
[page 192]
      [223-226] Idāni vimokkhapubbaṅgamameva vimokkhavisesaṁ puggalavisesañca
  dassetukāmo aniccato manasikarototiādimāha. Tattha dve vimokkhāti
  appaṇihitasuññatavimokkhā. Aniccānupassanāgamanavasena hi animittavimokkhoti laddhanāmo
  maggo rāgadosamohapaṇidhīnaṁ abhāvā saguṇato ca tesaṁyeva paṇidhīnaṁ abhāvā
  appaṇihitanti laddhanāmaṁ nibbānaṁ ārammaṇaṁ karotīti ārammaṇato ca
  appaṇihitavimokkhoti 1- nāmampi labhati. Tathā rāgadosamohehi suññattā saguṇato ca
  rāgādīhiyeva suññattā suññatanti laddhanāmaṁ nibbānaṁ ārammaṇaṁ karotīti ārammaṇato
  ca suññatavimokkhoti nāmampi labhati. Tasmā te dve vimokkhā animittavimokkhanvayā
  nāma honti. Animittamaggato anaññepi aṭṭhannaṁ maggaṅgānaṁ ekekassa maggaṅgassa
  vasena sahajātādipaccayā ca hontīti veditabbā. Puna dve vimokkhāti
  suññatānimittavimokkhā. Dukkhānupassanāgamanavasena hi appaṇihitavimokkhoti
  laddhanāmo maggo rūpanimittādīnaṁ rāganimittādīnaṁ niccanimittādīnañca abhāvā
  saguṇato ca tesaṁyeva nimittānaṁ abhāvā animittasaṅkhātaṁ nibbānaṁ ārammaṇaṁ karotīti
  ārammaṇato ca animittavimokkhoti nāmampi labhati. Sesaṁ vuttanayeneva yojetabbaṁ.
  Puna dve vimokkhāti animittāppaṇihitavimokkhā. Yojanā panettha vuttanayā eva.
      Paṭivedhakāleti indriyānaṁ vuttakkameneva vuttaṁ. Maggakkhaṇaṁ pana muñcitvā
  vipassanākkhaṇe vimokkho nāma 2- natthi. Paṭhamaṁ vuttoyeva pana maggavimokkho
  "paṭivedhakāle"ti vacanena visesetvā dassito. "yo Cāyaṁ puggalo
  saddhāvimutto"tiādikā dve vārā ca "aniccato manasikaronto sotāpattimaggaṁ
  paṭilabhatī"tiādiko vāro ca saṅkhitto, vimokkhavasena pana yojetvā vitthārato
  veditabbo. Ye hi keci nekkhammantiādiko vāro vuttanayeneva veditabboti.
  Ettāvatā vimokkhapuggalavisesā niddiṭṭhā hontīti.

  *  *  *  *  *  *
  Footnote: 1 ka. appaṇihitavimokkhā 2 ka. vimokkhā
-------------------------------------------------
[page 193]
      [227] Puna vimokkhamukhāni ca vimokkhe ca anekadhā niddisitukāmo aniccato
  manasikarontotiādimāha. Tattha yathābhūtanti yathāsabhāvena. Jānātīti ñāṇena
  jānāti. Passatīti teneva ñāṇena cakkhunā viya passati. Tadanvayenāti
  tadanugamanena, tassa paccakkhato ñāṇena diṭṭhassa anumānenāti 1- attho. Kaṅkhā
  pahīyatīti aniccānupassanāya niccāniccakaṅkhā, itarāhi itarakaṅkhā. Nimittanti
  santatighanavinibbhogena niccasaññāya pahīnattā ārammaṇabhūtaṁ saṅkhāranimittaṁ yathābhūtaṁ
  jānāti. Tena vuccati sammādassananti tena yathābhūtajānanena taṁ ñāṇaṁ
  "sammādassanan"ti vuccati. Pavattanti dukkhappattākāre sukhasaññaṁ ugghāṭetvā
  sukhasaññāya pahānena paṇidhisaṅkhātāya taṇhāya pahīnattā sukhasammatampi vipākapavattaṁ
  yathābhūtaṁ jānāti. Nimittañca pavattañcāti nānādhātumanasikārasambhavena
  samūhaghanavinibbhogena ubhayathāpi attasaññāya pahīnattā saṅkhāranimittañca vipākapavattañca
  yathābhūtaṁ jānāti. Yañca yathābhūtaṁ ñāṇantiādittayaṁ idāni vuttameva, na aññaṁ.
      Bhayato upaṭṭhātīti niccasukhāttābhāvadassanato yathākkamaṁ taṁ taṁ bhayato
  upaṭṭhāti. Yā ca bhayatupaṭṭhāne paññātiādinā 2- "udayabbayānupassanāñāṇaṁ
  bhaṅgānupassanāñāṇaṁ bhayatupaṭṭhānañāṇaṁ ādīnavānupassanāñāṇaṁ nibbidānupassanāñāṇaṁ
  muñcitukamyatāñāṇaṁ paṭisaṅkhānupassanāñāṇaṁ saṅkhārupekkhāñāṇaṁ
  anulomañāṇan"ti vuttesu paṭipadāñāṇadassanavisuddhisaṅkhātesu navasu vipassanāñāṇesu
  bhayatupaṭṭhānasambandhena avatthābhedena bhinnāni ekaṭṭhāni tīṇi ñāṇāni
  vuttāni, na sesāni.
      Puna tīsu anupassanāsu ante ṭhitāya anantarāya anattānupassanāya
  sambandhena tāya saha suññatānupassanāya ekaṭṭhataṁ dassetuṁ yā ca
  anattānupassanā yā ca suññatānupassanātiādimāha. Imāni hi dve ñāṇāni

  *  *  *  *  *  *
  Footnote: 1 chaṂa. anugamanenāti 2 Sī. yañca bhayatupaṭṭhāne ñāṇanti
-------------------------------------------------
[page 194]
  Atthato ekameva, avatthābhedena pana bhinnāni. Yathā ca imāni, tathā
  aniccānupassanā ca animittānupassanā ca atthato ekameva ñāṇaṁ, dukkhānupassanā
  ca appaṇihitānupassanā ca atthato ekameva ñāṇaṁ, kevalaṁ avatthābhedeneva bhinnāni.
  Anattānupassanāsuññatānupassanānañca ekaṭṭhatāya vuttāya tesaṁ dvinnaṁ dvinnampi
  ñāṇānaṁ ekalakkhaṇattā ekaṭṭhatā vuttāva hotīti. Nimittaṁ paṭisaṅkhā ñāṇaṁ
  uppajjatīti "saṅkhāranimittaṁ addhuvaṁ tāvakālikan"ti aniccalakkhaṇavasena jānitvā
  ñāṇaṁ uppajjati. Kāmañca na paṭhamaṁ jānitvā pacchā ñāṇaṁ uppajjati, vohāravasena
  pana "manañca paṭicca dhamme ca uppajjati manoviññāṇan"tiādīni 1- viya evaṁ vuccati.
  Saddasatthavidūpi ca "ādiccaṁ pāpuṇitvā tamo vigacchatī"tiādīsu viya samānakālepi
  imaṁ padaṁ icchanti. Ekattanayena vā purimañca pacchimañca ekaṁ katvā evaṁ vuttanti
  veditabbaṁ. Iminā nayena itarasmimpi padadvaye attho veditabbo.
  Muñcitukamyatādīnaṁ tiṇṇaṁ ñāṇānaṁ ekaṭṭhatā heṭṭhā vuttanayā eva.
      Nimittā cittaṁ vuṭṭhātīti saṅkhāranimitte dosadassanena tattha anallīnatāya
  saṅkhāranimittā cittaṁ vuṭṭhāti nāMa. Animitte cittaṁ pakkhandatīti
  saṅkhāranimittapaṭipakkhena animittasaṅkhāte nibbāne tanninnatāya cittaṁ pavisati.
  Sesānupassanādvayepi iminā nayena attho veditabbo. Nirodhe nibbānadhātuyāti 2- idha
  vutteneva paṭhamānupassanādvayampi vuttameva hoti. Nirodhetipi pāṭho. Bahiddhā
  vuṭṭhānavivaṭṭane paññāti vuṭṭhānasambandhena gotrabhuñāṇaṁ vuttaṁ. Gotrabhū
  dhammāti gotrabhuñāṇameva. Itarathā hi ekaṭṭhatā na yujjati. "asaṅkhatā Dhammā,
  appaccayā dhammā"tiādīsu 3- viya vā catumaggavasena vā bahuvacanaṁ katanti veditabbaṁ.
  Yasmā vimokkhoti maggo, maggo ca dubhatovuṭṭhāno, tasmā tena sambandhena
  yā ca dubhatovuṭṭhānavivaṭṭane paññātiādi vuttaṁ.

  *  *  *  *  *  *
  Footnote: 1 Maṃū. 12/400/357, Ma.u. 14/421/361, saṁ.saḷā. 18/60/30
  2 Sī. nirodhanibbānadhātuyāti 3 abhi.saṅ. 34/7,8/6
-------------------------------------------------
[page 195]
      [228] Puna vimokkhānaṁ nānākkhaṇānaṁ ekakkhaṇapariyāyaṁ dassetukāmo
  katihākārehītiādimāha. Tattha ādhipateyyaṭṭhenāti jeṭṭhakaṭṭhena. Adhiṭṭhānaṭṭhenāti
  patiṭṭhānaṭṭhena. Abhinīhāraṭṭhenāti vipassanāvīthito nīharaṇaṭṭhena. 1- Niyyānaṭṭhenāti
  nibbānupagamanaṭṭhena. Aniccato manasikarototi vuṭṭhānagāminivipassanākkhaṇeyeva.
  Animitto vimokkhoti maggakkhaṇeyeva. Esa nayo sesesu. Cittaṁ adhiṭṭhātīti cittaṁ
  adhikaṁ katvā ṭhāti, cittaṁ patiṭṭhāpetīti adhippāyo. Cittaṁ abhinīharatīti
  vipassanāvīthito 2- cittaṁ nīharati. Nirodhaṁ nibbānaṁ niyyātīti nirodhasaṅkhātaṁ
  nibbānaṁ upagacchatīti evaṁ ākāranānattato catudhā nānākkhaṇatā dassitā.
      Ekakkhaṇatāya samodhānaṭṭhenāti ekajjhaṁ samosaraṇaṭṭhena. Adhigamanaṭṭhenāti
  vindanaṭṭhena. Paṭilābhaṭṭhenāti pāpuṇanaṭṭhena. Paṭivedhaṭṭhenāti ñāṇena paṭivijjhanaṭṭhena.
  Sacchikiriyaṭṭhenāti paccakkhakaraṇaṭṭhena. Phassanaṭṭhenāti 3- ñāṇaphusanāya
  phusanaṭṭhena. Abhisamayaṭṭhenāti abhimukhaṁ samāgamanaṭṭhena. Ettha "samodhānaṭṭhenā"ti
  mūlapadaṁ, sesāni adhigamavevacanāni. Tasmāyeva hi sabbesaṁ ekato vissajjanaṁ kataṁ. 4-
  Nimittā muccatīti niccanimittato muccati. Iminā vimokkhaṭṭho vutto. Yato
  muccatīti yato nimittato muccati. Tattha na paṇidahatīti tasmiṁ nimitte patthanaṁ
  na karoti. Yattha na paṇidahatīti yasmiṁ nimitte na paṇidahati. Tena suññoti
  tena nimittena suñño. Yena suññoti yena nimittena suñño. Tena nimittena
  animittoti iminā animittaṭṭho vutto.
      Paṇidhiyā muccatīti paṇidhito muccati. "paṇidhi Muccatī"ti pāṭho 5-
  nissakkatthoyeva. Iminā vimokkhaṭṭho vutto. Yattha na paṇidahatīti yasmiṁ dukkhe na
  paṇidahati. Tena suññoti tena dukkhena suñño. Yena suññoti yena dukkhanimittena

  *  *  *  *  *  *
  Footnote: 1 Sī. vipassanāvidhito nīhāraṭṭhena 2 Sī. vipassanāvidhito
  3 Sī. phussanaṭṭhenāti 4 ka. katvā 5 Ma. pāṭhe
-------------------------------------------------
[page 196]
  Suñño. Yena nimittenāti yena dukkhanimittena. Tattha na paṇidahatīti iminā
  appaṇihitaṭṭho vutto. Abhinivesā muccatīti iminā vimokkhaṭṭho vutto.
  Yena suññoti yena abhinivesanimittena suñño. Yena nimittenāti yena
  abhinivesanimittena. Yattha na paṇidahati, tena suññoti yasmiṁ abhinivesanimitte na
  paṇidahati, tena abhinivesanimittena suñño. Iminā suññataṭṭho vutto.
      [229] Puna aṭṭhavimokkhādīni niddisitukāmo atthi vimokkhotiādimāha.
  Tattha niccato abhinivesātiādīni saññāvimokkhe vuttanayena veditabbāni.
  Sabbābhinivesehīti vuttappakārehi abhinivesehi. Iti abhinivesamuccanavasena
  suññatavimokkhā nāma jātā, teyeva niccādinimittamuccanavasena animittavimokkhā,
  niccantiādipaṇidhīhi muccanavasena appaṇihitavimokkhā. Ettha ca paṇidhi muccatīti
  sabbattha nissakkattho veditabbo. Paṇidhiyā muccatīti vā pāṭho. "sabbapaṇidhīhi
  Muccatī"ti cettha sādhakaṁ. Evaṁ tisso anupassanā tadaṅgavimokkhattā ca
  samucchedavimokkhassa paccayattā ca pariyāyena vimokkhāti vuttā.
      [230] Tattha jātāti anantare vipassanāvimokkhepi sati imissā kathāya
  maggavimokkhādhikārattā tasmiṁ maggavimokkhe jātāti vuttaṁ hoti. Anavajjakusalāti
  rāgādivajjavirahitā kusalā. Vicchedaṁ katvā vā pāṭho. Bodhipakkhiyā dhammāti
  "cattāro satipaṭṭhānā cattāro sammappadhānā cattāro iddhipādā pañcindriyāni
  pañca balāni satta bojjhaṅgā ariyo aṭṭhaṅgiko maggo"ti 1- vuttā sattatiṁsa
  bodhipakkhiyadhammā. Idaṁ mukhanti idaṁ vuttappakāraṁ dhammajātaṁ ārammaṇato
  nibbānapavesāya mukhattā mukhaṁ nāmāti vuttaṁ hoti. Tesaṁ dhammānanti tesaṁ
  bodhipakkhiyānaṁ dhammānaṁ. Idaṁ vimokkhamukhanti nibbānaṁ vikkhambhanatadaṅgasamuccheda-
  paṭippassaddhinissaraṇavimokkhesu nissaraṇavimokkhova, "yāvatā bhikkhave dhammā saṅkhatā

  *  *  *  *  *  *
  Footnote: 1 Ma.u. 14/35,43/27,33, khu.cūḷa. 30/22/79
-------------------------------------------------
[page 197]
  Vā asaṅkhatā vā, virāgo tesaṁ dhammānaṁ aggamakkhāyatī"ti 1- vuttattā uttamaṭṭhena
  mukhañcāti vimokkhamukhaṁ. Vimokkhañca taṁ mukhañca vimokkhamukhanti kammadhārayasamāsavasena
  ayameva attho vutto. Vimokkhañcāti ettha liṅgavipallāso kato. Tīṇi
  akusalamūlānīti lobhadosamohā. Tīṇi duccaritānīti kāyavacīmanoduccaritāni.
      Sabbepi akusalā dhammāti akusalamūlehi sampayuttā duccaritehi sampayuttā
  ca asampayuttā ca sevitabbadomanassādīni ṭhapetvā sabbepi akusalā dhammā.
  Kusalamūlasucaritāni vuttapaṭipakkhena veditabbāni. Sabbepi kusalā dhammāti
  vuttanayeneva sampayuttā asampayuttā ca vimokkhassa upanissayabhūtā sabbepi kusalā
  dhammā. Vivaṭṭakathā heṭṭhā vuttā. Vimokkhavivaṭṭasambandhena panettha sesavivaṭṭāpi
  vuttā. Āsevanāti ādito sevanā. Bhāvanāti tasseva vaḍḍhanā.
      Bahulīkammanti tasseva vasippattiyā punappunaṁ karaṇaṁ. Maggassa pana
  ekakkhaṇeyeva kiccasādhanavasena āsevanādīni veditabbāni. Paṭilābho vā vipāko
  vātiādīni heṭṭhā vuttatthānevāti
                  saddhammappakāsiniyā paṭisambhidāmaggaṭṭhakathāya
                       vimokkhakathāvaṇṇanā niṭṭhitā.
                         ----------------
                           6. Gatikathāvaṇṇanā
      [231] Idāni tassā vimokkhuppattiyā hetubhūtaṁ hetusampattiṁ dassantena
  kathitāya gatikathāya apubbatthānuvaṇṇanā. Duhetukapaṭisandhikassāpi hi "natthi jhānaṁ

  *  *  *  *  *  *
  Footnote: 1 aṅ.catukka. 21/34/39, khu.iti. 25/90/308
-------------------------------------------------
[page 198]
  Apaññassā"ti 1- vacanato jhānampi na uppajjati, kiṁ pana vimokkho. Tattha
  gatisampattiyāti nirayatiracchānayonipettivisayamanussadevasaṅkhātāsu pañcasu gatīsu
  manussadevasaṅkhātāya gatisampattiyā. Etena purimā tisso gativipattiyo paṭikkhipati.
  Gatiyā sampatti gatisampatti, sugatīti vuttaṁ hoti. Gatīti ca sahokāsā khandhā.
  Pañcasu ca gatīsu pettivisayaggahaṇeneva asurakāyopi gahito. Devāti cha kāmāvacaradevā
  brahmāno ca. Devaggahaṇena asurāpi saṅgahitā. Ñāṇasampayutteti
  ñāṇasampayuttapaṭisandhikkhaṇe. Khaṇopi hi ñāṇasampayuttayogena teneva vohārena vuttoti
  veditabbo. Katinaṁ hetūnanti alobhādosāmohahetūsu katinaṁ hetūnaṁ. Upapattīti
  upapajjanaṁ, nibbattīti attho.
      Yasmā pana suddakulajātāpi tihetukā honti, tasmā te sandhāya paṭhamapucchā.
  Yasmā ca yebhuyyena mahāpuññā tīsu mahāsālakulesu jāyanti, tasmā tesaṁ tiṇṇaṁ
  kulānaṁ vasena tisso pucchā. Pāṭho pana saṅkhitto. Mahatī sālā etesanti
  mahāsālā, mahāgharā 2- mahāvibhavāti attho. Atha vā mahā sāro etesanti
  mahāsārāti vattabbe rakārassa lakāraṁ katvā "mahāsālāti vuttaṁ. Khattiyā
  mahāsālā, khattiyesu vā mahāsālāti khattiyamahāsālā. Sesesupi eseva nayo. Tattha
  yassa khattiyassa gehe pacchimantena koṭisataṁ dhanaṁ nidhānagataṁ hoti, kahāpaṇānañca
  vīsati ambaṇāni divasaṁ valañje nikkhamanti, ayaṁ khattiyamahāsālo nāMa. Yassa
  brāhmaṇassa gehe pacchimantena asītikoṭidhanaṁ nidhānagataṁ hoti, kahāpaṇānañca
  dasa ambaṇāni divasaṁ valañje nikkhamanti, ayaṁ brāhmaṇamahāsālo nāMa. Yassa
  gahapatissa gehe pacchimantena cattālīsakoṭidhanaṁ nidhānagataṁ hoti, kahāpaṇānañca
  pañca ambaṇāni divasaṁ valañje nikkhamanti, ayaṁ gahapatimahāsālo nāMa.

  *  *  *  *  *  *
  Footnote: 1 khuḍha. 25/372/82 2 Sī. mahāsārā
-------------------------------------------------
[page 199]
      Rūpāvacarānaṁ arūpāvacarānañca ekantatihetukattā "ñāṇasampayutte"ti na
  vuttaṁ, manussesu pana duhetukāhetukānañca sabbhāvato, kāmāvacaresu devesu
  duhetukānañca sabbhāvato sesesu "ñāṇasampayutte"ti vuttaṁ. Ettha ca kāmācaradevā
  pañcakāmaguṇaratiyā kīḷanti, sarīrajutiyā ca jotantīti devā, rūpāvacarabrahmāno
  jhānaratiyā kīḷanti, sarīrajutiyā ca jotantīti devā, arūpāvacarabrahmāno jhānaratiyā
  kīḷanti, ñāṇajutiyā ca jotantīti devā.
      [232] Kusalakammassa javanakkhaṇeti atītajātiyā idha tihetukapaṭisandhijanakassa
  tihetukakāmāvacarakusalakammassa ca javanavīthiyaṁ punappunaṁ uppattivasena sattavāraṁ
  javanakkhaṇe, pavattanakāleti attho. Tayo hetū kusalāti alobho kusalahetu adoso
  kusalahetu amoho akusalahetu. Tasmiṁ khaṇe jātacetanāyāti tasmiṁ vuttakkhaṇeyeva jātāya
  kusalacetanāya. Sahajātapaccayā hontīti uppajjamānā ca sahauppādanabhāvena
  upakārakā honti. Tena vuccatīti tena sahajātapaccayabhāveneva vuccati.
  Kusalamūlapaccayāpi saṅkhārāti ekacittakkhaṇikapaccayākāranayena vuttaṁ. "saṅkhārā"ti Ca
  bahuvacanena tattha saṅkhārakkhandhasaṅgahitā sabbe cetasikā gahitāti veditabbaṁ.
  Apisaddena saṅkhārapaccayāpi kusalamūlānītipi vuttaṁ hoti.
      Nikantikkhaṇeti attano vipākaṁ dātuṁ paccupaṭṭhitakamme vā tathā
  paccupaṭṭhitakammena upaṭṭhāpite kammanimitte vā gatinimitte vā uppajjamānānaṁ
  nikantikkhaṇe. Nikantīti nikāmanā patthanā. Āsannamaraṇassa hi mohena ākulacittattā
  avīcijālāyapi nikanti uppajjati, kimpana sesesu nimittesu. Dve hetūti lobho
  akusalahetu moho akusalahetu. Bhavanikanti pana paṭisandhianantaraṁ pavattabhavaṅgavīthito
  vuṭṭhitamattasseva attano khandhasantānaṁ ārabbha sabbesampi uppajjati. "yassa Vā pana
  yattha akusalā dhammā na uppajjittha, tassa tattha kusalā dhammā na uppajjitthāti
  āmantā"ti evamādi 1- idameva sandhāya vuttaṁ. Tasmiṁ khaṇe jātacetanāyāti
  akusalacetanāya.

  *  *  *  *  *  *
  Footnote: 1 abhi.Yu. 39/127/52 (syā)
-------------------------------------------------
[page 200]
      Paṭisandhikkhaṇeti tena kammena gahitapaṭisandhikkhaṇe. Tayo hetūti alobho
  abyākatahetu adoso abyākatahetu amoho abyākatahetu. Tasmiṁ khaṇe
  jātacetanāyāti vipākābyākatacetanāya. Nāmarūpapaccayāpi viññāṇanti ettha tasmiṁ
  paṭisandhikkhaṇe tayo vipākahetū sesacetasikā ca nāmaṁ, hadayavatthu rūpaṁ. Tato
  nāmarūpapaccayatopi paṭisandhiviññāṇaṁ pavattati. Viññāṇapaccayāpi nāmarūpanti etthāpi
  nāmaṁ vuttappakārameva, rūpaṁ pana idha sahetukamanussapaṭisandhiyā adhippetattā
  gabbhaseyyakānaṁ vatthudasakaṁ kāyadasakaṁ bhāvadasakanti samatiṁsa rūpāni, saṁsedajānaṁ
  opapātikānañca paripuṇṇāyatanānaṁ cakkhudasakaṁ sotadasakaṁ ghānadasakaṁ
  jivhādasakañcāti samasattati rūpāni. Taṁ vuttappakāraṁ nāmarūpaṁ paṭisandhikkhaṇe
  paṭisandhiviññāṇapaccayā pavattati.
      Pañcakkhandhāti ettha paṭisandhicittena paṭisandhikkhaṇe labbhamānāni rūpāni
  rūpakkhandho, sahajātā vedanā vedanākkhandho, saññā saññākkhandho, sesacetasikā
  saṅkhārakkhandho, paṭisandhicittaṁ viññāṇakkhandho. Sahajātapaccayā hontīti cattāro
  arūpino khandhā aññamaññaṁ sahajātapaccayā honti, rūpakkhandhe cattāro mahābhūtā
  aññamaññaṁ sahajātapaccayā honti, arūpino khandhā ca hadayarūpañca aññamaññaṁ
  sahajātapaccayā honti, mahābhūtāpi upādārūpānaṁ sahajātapaccayā honti.
  Aññamaññapaccayā hontīti aññamaññaṁ uppādanupatthambhanabhāvena upakārakā honti,
  cattāro arūpino khandhā ca aññamaññapaccayā honti, cattāro mahābhūtā
  aññamaññapaccayā honti. Nissayapaccayā hontīti adhiṭṭhānākārena nissayākārena ca
  upakārakā honti, cattāro arūpino khandhā ca aññamaññaṁ nissayapaccayā hontīti
  sahajātā viya vitthāretabbā. Vippayuttapaccayā hontīti ekavatthukādibhāvānupagamanena
  vippayuttabhāvena upakārakā honti, arūpino khandhā paṭisandhirūpānaṁ vippayuttapaccayā
  honti, hadayarūpaṁ arūpīnaṁ khandhānaṁ vippayuttapaccayo hoti. "pañcakkhandhā"ti Hettha
  evaṁ yathālābhavasena vuttaṁ.
-------------------------------------------------
[page 201]
      Cattāro mahābhūtāti ettha tayo paccayā paṭhamaṁ vuttāyeva. Tayo
  jīvitasaṅkhārāti āyu ca usmā ca viññāṇañca. Āyūti rūpajīvitindriyaṁ
  arūpajīvitindriyañca. Usmāti tejodhātu. Viññāṇanti paṭisandhiviññāṇaṁ. Etāni
  hi uparūpari jīvitasaṅkhāraṁ saṅkharonti pavattentīti jīvitasaṅkhāRā. Sahajātapaccayā
  hontīti arūpajīvitindriyaṁ paṭisandhiviññāṇañca sampayuttakānaṁ khandhānañca
  hadayarūpassa ca aññamaññasahajātapaccayā honti. Tejodhātu tiṇṇaṁ mahābhūtānaṁ
  aññamaññasahajātapaccayo hoti, upādārūpānaṁ sahajātapaccayova, rūpajīvitindriyaṁ
  sahajātarūpānaṁ pariyāyena sahajātapaccayo hotīti veditabbaṁ. Aññamaññapaccayā
  honti, nissayapaccayā hontīti dvayaṁ arūpajīvitindriyaṁ paṭisandhiviññāṇañca
  sampayuttakhandhānaṁ aññamaññapaccayā honti, aññamaññanissayapaccayā hontīti
  vuttanayeneva yojetvā veditabbaṁ. Vippayuttapaccayā hontīti arūpajīvitindriyaṁ
  paṭisandhiviññāṇañca paṭisandhirūpānaṁ vippayuttapaccayā honti.
  Rūpajīvitindriyampana aññamaññanissayavippayuttapaccayatte na yujjati. Tasmā "tayo
  jīvitasaṅkhārā"ti yathālābhavasena vuttaṁ. Nāmañca rūpañca vuttanayeneva
  catupaccayatte yojetabbaṁ. Cuddasa dhammāti pañcakkhandhā, cattāro mahābhūtā,
  tayo jīvitasaṅkhārā, nāmañca rūpañcāti evaṁ gaṇanāvasena
  cuddasa dhammā. Tesañca upari aññesañca sahajātādipaccayabhāvo vuttanayo eva.
  Sampayuttapaccayā hontīti puna ekavatthukaekārammaṇaekuppādaekanirodhasaṅkhātena
  sampayuttabhāvena upakārakā honti. Pañcindriyānīti saddhindriyādīni.
  Nāmañcāti idha vedanādayo tayo khandhā. Viññāṇañcāti paṭisandhiviññāṇaṁ.
  Puna cuddasa dhammāti cattāro khandhā, pañcindriyāni, tayo hetū, nāmañca
  viññāṇañcāti evaṁ gaṇanāvasena cuddasa dhammā. Aṭṭhavīsati dhammāti purimā ca
  cuddasa, ime ca cuddasāti aṭṭhavīsati. Idha rūpassāpi paviṭṭhattā sampayuttapaccayaṁ
  apanetvā vippayuttapaccayo vutto.
-------------------------------------------------
[page 202]
      Evaṁ paṭisandhikkhaṇe vijjamānassa tassa tassa paccayuppannassa dhammassa taṁ
  taṁ paccayabhedaṁ dassetvā paṭhamaṁ niddiṭṭhe hetū nigametvā dassento imesaṁ
  aṭṭhannaṁ hetūnaṁ paccayā upapatti hotīti āha. Kammāyūhanakkhaṇe tayo kusalahetū,
  nikantikkhaṇe dve akusalahetū, paṭisandhikkhaṇe tayo abyākatahetūti evaṁ aṭṭha
  hetū. Tattha tayo kusalahetū, dve akusalahetū ca idha paṭisandhikkhaṇe pavattiyā
  upanissayapaccayā honti. Tayo abyākatahetū yathāyogaṁ hetupaccayasahajātapaccayavasena
  paccayā honti. Sesavāresupi eseva nayo.
      Arūpāvacarānaṁ pana rūpābhāvā nāmapaccayāpi viññāṇaṁ, viññāṇapaccayāpi
  nāmanti vuttaṁ. Rūpamissakacuddasakopi ca parihīno. Tassa parihīnattā "aṭṭhavīsati
  dhammā"ti vāro ca na labbhati.
      [233] Idāni vimokkhassa paccayabhūtaṁ tihetukapaṭisandhiṁ dassetvā teneva
  sambandhena duhetukapaṭisandhivisesañca dassetukāmo gatisampattiyā
  ñāṇavippayuttetiādimāha. Kusalakammassa javanakkhaṇeti atītajātiyā idha paṭisandhijanakassa
  duhetukakusalakammassa vuttanayeneva javanakkhaṇe. Dve hetūti ñāṇavippayuttattā alobho
  kusalahetu adoso kusalahetu. Dve abyākatahetūpi alobhādosāyeva.
      Cattāri indriyānīti paññindriyavajjāni saddhindriyādīni cattāri.
  Dvādasa dhammāti paññindriyassa amohahetussa ca parihīnattā dvādasa. Tesaṁ
  dvinnaṁyeva parihīnattā chabbīsati. Channaṁ hetūnanti dvinnaṁ kusalahetūnaṁ, dvinnaṁ
  akusalahetūnaṁ, dvinnaṁ vipākahetūnanti evaṁ channaṁ hetūnaṁ. Rūpārūpāvacarā panettha
  ekantatihetukattā na gahitā. Sesaṁ paṭhamavāre vuttanayeneva veditabbaṁ. Imasmiṁ vāre
  duhetukapaṭisandhiyā duhetukakammasseva vuttattā tihetukakammena duhetukapaṭisandhi na
  hotīti vuttaṁ hoti. Tasmā yaṁ dhammasaṅgahaṭṭhakathāyaṁ 1- tipiṭakamahādhammarakkhitattheravāde
  "tihetukakammena

  *  *  *  *  *  *
  Footnote: 1 abhi.A. 1/325
-------------------------------------------------
[page 203]
  Paṭisandhi tihetukāva hoti, duhetukāhetukā na hoti, duhetukakammena duhetukāhetukā
  hoti, tihetukā na hotī"ti vuttaṁ, taṁ imāya pāḷiyā sameti. Yaṁ pana
  tipiṭakacūḷanāgattherassa ca moravāpivāsimahādattattherassa ca vādesu "tihetukakammena
  paṭisandhi tihetukāpi hoti duhetukāpi, ahetukā na hoti. Duhetukakammena duhetukāpi
  hoti ahetukāpi, tihetukā na hotī"ti vuttaṁ, taṁ imāya pāḷiyā viruddhaṁ viya
  dissati. Imissā kathāya hetuadhikārattā ahetukapaṭisandhi na vuttāti.
                         Gatikathāvaṇṇanā niṭṭhitā.
                          --------------
                          7. Kammakathāvaṇṇanā
      [234] Idāni tassā hetusampattiyā paccayabhūtaṁ kammaṁ dassentena kathitāya
  kammakathāya apubbatthānuvaṇṇanā. Tattha ahosi kammaṁ ahosi kammavipākotiādīsu
  atītabhavesu katassa kammassa atītabhavesuyeva vipakkavipākaṁ gahetvā "ahosi kammaṁ
  ahosi kammavipāko"ti vuttaṁ. Tasseva atītassa kammassa diṭṭhadhammavedanīyassa
  upapajjavedanīyassa ca paccayavekallena atītabhavesuyeva avipakkavipākañca atīteyeva
  parinibbutassa ca diṭṭhadhammavedanīyaupapajjavedanīyāparapariyavedanīyassa 1- kammassa
  avipakkavipākañca gahetvā ahosi kammaṁ nāhosi kammavipākoti vuttaṁ. Atītasseva
  kammassa avipakkavipākassa paccuppannabhave paccayasampattiyā vipaccamānaṁ vipākaṁ
  gahetvā ahosi kammaṁ atthi kammavipākoti vuttaṁ. Atītasseva kammassa
  atikkantavipākakālassa ca paccuppannabhave parinibbāyantassa ca avipaccamānaṁ vipākaṁ
  gahetvā ahosi kammaṁ natthi kammavipākoti vuttaṁ. Atītasseva kammassa vipākārahassa

  *  *  *  *  *  *
  Footnote: 1 Sī....aparāpariyavedanīyassa (visuddhi. 3/223), chaṂa....aparapariyāYu...
-------------------------------------------------
[page 204]
  Avipakkavipākassa anāgate bhave paccayasampattiyā vipaccitabbaṁ vipākaṁ gahetvā
  ahosi kammaṁ bhavissati kammavipākoti vuttaṁ. Atītasseva kammassa
  atikkantavipākakālassa ca anāgatabhave parinibbāyitabbassa 1- ca avipaccitabbaṁ
  vipākaṁ 2- gahetvā ahosi kammaṁ na bhavissati kammavipākoti vuttaṁ. Evaṁ
  atītakammaṁ atītapaccuppannānāgatavipākāvipākavasena chadhā dassitaṁ. Paccuppannabhave
  katassa diṭṭhadhammavedanīyassa kammassa idheva vipaccamānaṁ vipākaṁ gahetvā atthi
  kammaṁ atthi kammavipākoti vuttaṁ. Tasseva paccuppannassa kammassa paccayavekallena
  idha avipaccamānañca diṭṭheva dhamme parinibbāyantassa idha avipaccamānañca vipākaṁ
  gahetvā atthi kammaṁ natthi kammavipākoti vuttaṁ. Paccuppannasseva kammassa
  upapajjavedanīyassa ca aparapariyavedanīyassa ca anāgatabhave vipaccitabbaṁ vipākaṁ gahetvā
  atthi kammaṁ bhavissati kammavipākoti vuttaṁ. Paccuppannasseva kammassa
  upapajjavedanīyassa paccayavekallena anāgatabhave avipaccitabbañca anāgatabhave
  parinibbāyitabbassa aparapariyavedanīyassa avipaccitabbañca vipākaṁ gahetvā atthi kammaṁ
  na bhavissati kammavipākoti vuttaṁ. Evaṁ paccuppannakammaṁ
  paccuppannānāgatavipākāvipākavasena catudhā dassitaṁ.
      Anāgatabhave kātabbassa kammassa anāgatabhave vipaccitabbaṁ vipākaṁ gahetvā
  bhavissati kammaṁ bhavissati kammavipākoti vuttaṁ. Tasseva anāgatassa kammassa
  paccayavekallena avipaccitabbañca anāgatabhave parinibbāyitabbassa avipaccitabbañca
  vipākaṁ gahetvā bhavissati kammaṁ na bhavissati kammavipākoti vuttaṁ. Evaṁ anāgatakammaṁ
  anāgatavipākāvipākavasena dvidhā dassitaṁ. Taṁ sabbaṁ ekato katvā dvādasavidhena
  kammaṁ dassitaṁ. Hoti.

  *  *  *  *  *  *
  Footnote: 1 Sī. parinibbāyantassa 2 Sī.,i. avipākaṁ
-------------------------------------------------
[page 205]
      Imasmiṁ ṭhāne ṭhatvā tīṇi kammacatukkāni āharitvā vuccanti:- tesu hi
  vuttesu ayamattho pākaṭataro bhavissatīti. Catubbidhaṁ hi kammaṁ diṭṭhadhammavedanīyaṁ
  upapajjavedanīyaṁ aparapariyavedanīyaṁ ahosikammanti. Tesu ekajavanavīthiyaṁ sattasu
  cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāMa.
  Taṁ imasmiṁyeva attabhāve vipākaṁ deti. Tathā asakkontaṁ pana "ahosi kammaṁ
  nāhosi kammavipāko, na bhavissati kammavipāko, natthi kammavipāko"ti imassa
  tikassa vasena ahosikammaṁ nāma hoti. Atthasādhikā pana sattamajavanacetanā
  upapajjavedanīyakammaṁ nāMa. Taṁ anantare attabhāve vipākaṁ deti. Tathā asakkontaṁ
  vuttanayeneva ahosikammaṁ nāma hoti. Abhinnaṁ antare pana pañcajavanacetanā
  aparapariyavedanīyakammaṁ nāMa. Taṁ anāgate yadā okāsaṁ labhati, tadā vipākaṁ deti.
  Sati saṁsārappavattiyā ahosikammaṁ nāma na hoti.
      Aparampi catubbidhaṁ kammaṁ yaggarukaṁ yabbahulaṁ 1- yadāsannaṁ kaṭattā vā pana
  kammanti. Tattha kusalaṁ vā hotu akusalaṁ vā, garukāgarukesu yaṁ garukaṁ mātughātādikammaṁ
  vā mahaggatakammaṁ vā, tadeva paṭhamaṁ vipaccati. Tathā bahulābahulesupi yaṁ bahulaṁ
  hoti susīlyaṁ vā dussīlyaṁ vā, tadeva paṭhamaṁ vipaccati. Yadāsannaṁ nāma maraṇakāle
  anussaritakammaṁ vā katakammaṁ vā. Yaṁ hi āsannamaraṇe 2- anussarituṁ sakkoti kātuṁ
  vā, teneva upapajjati. Etehi pana tīhi muttaṁ punappunaṁ laddhāsevanaṁ kaṭattā
  vā pana kammaṁ nāma hoti. Tesaṁ abhāve taṁ paṭisandhiṁ ākaḍḍhati.
      Aparaṁ vā catubbidhaṁ kammaṁ janakaṁ upatthambhakaṁ upapīḷakaṁ upaghātakanti. Tattha
  janakaṁ nāma kusalampi hoti akusalampi. Taṁ paṭisandhiyaṁ pavattepi rūpārūpavipākaṁ
  janeti. Upatthambhakaṁ pana vipākaṁ janetuṁ na sakkoti, aññena kammena dinnāya

  *  *  *  *  *  *
  Footnote: 1 i. yaṁ garukaṁ yaṁ bahulaṁ 2 Sī.,Ma. āsannamaraṇo
-------------------------------------------------
[page 206]
  Paṭisandhiyā janite vipāke uppajjanakasukhadukkhaṁ upatthambheti, addhānaṁ pavatteti.
  Upapīḷakaṁ aññena kammena dinnāya paṭisandhiyā janite vipāke uppajjanakasukhadukkhaṁ
  pīḷeti bādheti, addhānaṁ pavattituṁ na deti. Upaghātakaṁ pana kusalampi
  akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā 1- attano
  vipākassa okāsaṁ karoti. Evaṁ pana kammena kate okāse taṁ vipākaṁ uppannaṁ
  nāma vuccati.
      Iti imesaṁ dvādasannaṁ kammānaṁ kammantarañca vipākantarañca buddhānaṁ
  kammavipākañāṇasseva yāthāvasarasato pākaṭaṁ hoti asādhāraṇaṁ sāvakehi. Vipassakena
  pana kammantaraṁ vipākantarañca ekadesato jānitabbaṁ. Tasmā ayaṁ mukhamattadassanena
  kammaviseso pakāsitoti.
      [235] Evaṁ suddhikakammavasena paṭhamavāraṁ vatvā tadeva kammaṁ dvidhā
  vibhajitvā kusalākusalādiyugalavasena dasahi pariyāyehi apare dasa vārā vuttā.
  Tattha ārogyaṭṭhena kusalaṁ, anārogyaṭṭhena akusalaṁ, idaṁ dukaṁ jātivasena vuttaṁ.
  Akusalameva rāgādidosasaṁyogena sāvajjaṁ, kusalaṁ tadabhāvena anavajjaṁ. Akusalaṁ
  aparisuddhattā, kaṇhābhijātihetuttā vā kaṇhaṁ, kusalaṁ parisuddhattā,
  sukkābhijātihetuttā vā sukkaṁ. Kusalaṁ sukhavuddhimattā sukhudrayaṁ, akusalaṁ
  dukkhavuddhimattā dukkhudrayaṁ. Kusalaṁ sukhaphalavattā sukhavipākaṁ, akusalaṁ dukkhaphalavattā
  dukkhavipākanti evaṁ etesaṁ nānākāro veditabboti.
                        Kammakathāvaṇṇanā niṭṭhitā.
                         ---------------

  *  *  *  *  *  *
  Footnote: 1 i. paṭibāhetvā
-------------------------------------------------
[page 207]
                         8. Vipallāsakathāvaṇṇanā
      [236] Idāni tassa kammassa paccayabhūte vipallāse dassentena kathitāya
  suttantapubbaṅgamāya vipallāsakathāya apubbatthānuvaṇṇanā. Suttante tāva
  saññāvipallāsāti saññāya vipallatthabhāvā viparītabhāvā, viparītasaññāti attho.
  Sesadvayesupi eseva nayo. Cittakiccassa dubbalaṭṭhāne diṭṭhivirahitāya akusalasaññāya
  sakakiccassa balavakāle saññāvipallāso. Diṭṭhivirahitasseva akusalacittassa sakakiccassa
  balavakāle cittavipallāso. Diṭṭhisampayutte citte diṭṭhivipallāso. Tasmā
  sabbadubbalo saññāvipallāso, tato balavataro cittavipallāso, sabbabalavataro
  diṭṭhivipallāso. Ajātabuddhidārakassa kahāpaṇadassanaṁ viya hi saññā ārammaṇassa
  upaṭṭhānākāramattaggahaṇato. Gāmikapurisassa kahāpaṇadassanaṁ viya cittaṁ
  lakkhaṇapaṭivedhassāpi sampāpanato. Kammārassa mahāsaṇḍāsena ayogahaṇaṁ viya diṭṭhi
  abhinivissa parāmasanato. Anicce niccanti saññāvipallāsoti anicce vatthusmiṁ
  "niccaṁ idan"ti evaṁ gahetvā uppajjanakasaññā saññāvipallāso. Iminā
  nayena sabbapadesu attho veditabbo. Na saññāvipallāso na cittavipallāso
  na diṭṭhivipallāsoti catūsu vatthūsu dvādasannaṁ vipallāsaggāhānaṁ abhāvā
  yāthāvaggahaṇaṁ vuttaṁ.
      Gāthāsu anattani ca attāti anattani attāti evaṁsaññinoti attho.
  Micchādiṭṭhihatāti na kevalaṁ saññinova, saññāya viya uppajjamānāya micchādiṭṭhiyāpi
  hatā. Khittacittāti saññādiṭṭhīhi viya uppajjamānena khittena vibbhantena cittena
  samannāgatā. Visaññinoti desanāmattametaṁ, viparītasaññācittadiṭṭhinoti attho. Atha
  vā saññāpubbaṅgamattā diṭṭhiyā paṭhamaṁ catūhi padehi saññāvipallāso vutto,
  tato micchādiṭṭhihatāti diṭṭhivipallāso, khittacittāti cittavipallāso.
  Visaññinoti tīhi vipallāsaggāhehi pakatisaññāvirahitā mohaṁ gatā "mucchito
  visavegena, visaññī
-------------------------------------------------
[page 208]
  Samapajjathā"ti ettha 1- viya. Te yogayuttā mārassāti te janā sattā mārassa
  yoge yuttā nāma honti. Ayogakkheminoti 2- catūhi yogehi ītīhi khemaṁ
  nibbānaṁ appattā. Sattā gacchanti saṁsāranti teyeva puggalā saṁsāraṁ
  saṁsaranti. Kasmā? jātimaraṇagāmino hi te, tasmā saṁsarantīti attho. Buddhāti
  catusaccabuddhā sabbaññuno. Kālattayasādhāraṇavasena bahuvacanaṁ. Lokasminti
  okāsaloke. Pabhaṅkarāti lokassa paññālokaṅkaRā. Imaṁ dhammaṁ pakāsentīti
  vipallāsappahānaṁ dhammaṁ jotenti. Dukkhūpasamagāminanti dukkhavūpasamaṁ nibbānaṁ
  gacchantaṁ. Tesaṁ sutvānāti tesaṁ buddhānaṁ dhammaṁ sutvāna. Sappaññāti
  bhabbabhūtā paññavanto. Sacittaṁ paccaladdhūti vipallāsavajjitaṁ sakacittaṁ paṭilabhitvā.
  Paṭialaddhūti padacchedo, atha vā paṭilabhiṁsu paṭialaddhunti padacchedo. Aniccato
  dakkhunti 3- aniccavaseneva addasaṁsu. Anattani anattāti anattānaṁ 4- anattāti
  addakkhuṁ. Atha vā anattani "vatthusmiṁ attā natthī"ti addakkhuṁ.
  Sammādiṭṭhisamādānāti gahitasammādassanā. Sabbaṁ dukkhaṁ upaccagunti sakalaṁ
  vaṭṭadukkhaṁ samatikkantā.
      Pahīnāpahīnapucchāya diṭṭhisampannassāti sotāpannassa. Dukkhe sukhanti
  saññā uppajjati. Cittaṁ uppajjatīti mohakālussiyassa appahīnattā saññāmattaṁ
  vā cittamattaṁ vā uppajjati, anāgāmissapi uppajjati, kiṁ pana sotāpannassa.
  Ime dve arahatoyeva pahīnā. Asubhe subhanti saññā uppajjati. Cittaṁ
  uppajjatīti sakadāgāmissapi uppajjati, kiṁ pana sotāpannassa. Ime dve
  anāgāmissa pahīnāti aṭṭhakathāyaṁ vuttaṁ. Tasmā idaṁ dvayaṁ sotāpannasakadāgāmino
  saññāya vuttanti veditabbaṁ. Anāgāmino kāmarāgassa pahīnattā "asubhe subhan"ti

  *  *  *  *  *  *
  Footnote: 1 khu.jā. 28/328/157 2 i. ayogakkhemagāmino
  3 Ma. aniccataddakkhunti 4 i. attānaṁ
-------------------------------------------------
[page 209]
  Saññācittavipallāsānañca pahānaṁ vuttanti veditabbaṁ. Dvīsu vatthūsūtiādīhi
  padehi pahīnāpahīne nigametvā dasseti. Tattha "anicce niccan"ti, "anattani
  attā"ti imesu dvīsu vatthūsu cha vipallāsā pahīnā. "dukkhe Sukhan"ti, "asubhe
  subhan"ti imesu dvīsu vatthūsu dve diṭṭhivipallāsā pahīnā. Kesuci potthakesu
  dveti paṭhamaṁ likhitaṁ, pacchā chāti. Catūsu vatthūsūti cattāri ekato katvā vuttaṁ.
  Aṭṭhāti dvīsu cha, dvīsu dveti aṭṭha. Cattāroti dukkhāsubhavatthūsu ekekasmiṁ
  dve dve saññācittavipallāsāti cattāro. Kesuci potthakesu "cha dvīsū"ti
  vuttaṭṭhānesupi evameva likhitanti.
                       Vipallāsakathāvaṇṇanā niṭṭhitā.
                        ------------------
                          9. Maggakathāvaṇṇanā
      [237] Idāni tesaṁ tiṇṇaṁ vipallāsānaṁ pahānakaraṁ ariyamaggaṁ dassentena
  kathitāya maggakathāya apubbatthānuvaṇṇanā.
      Tattha maggoti kenaṭṭhena maggoti yo buddhasāsane maggoti vuccati, so
  kenaṭṭhena maggo nāma hotīti attho. Micchādiṭṭhiyā pahānāyātiādīsu dasasu
  pariyāyesu paṭhamo paṭhamo tassa tassa maggaṅgassa ujuvipaccanīkavasena vutto. Maggo
  ceva hetu cāti tassa tassa kiccassa karaṇāya paṭipadaṭṭhena maggo, sampāpakaṭṭhena
  hetu. Tena maggassa paṭipadaṭṭho sampāpakaṭṭho ca vutto hoti. "ayaṁ Maggo ayaṁ
  paṭipadā"tiādīsu 1- hi paṭipadā maggo, "maggassa niyyānaṭṭho hetuṭṭho"tiādīsu 2-
  sampāpako hetu. Evaṁ dvīhi dvīhi padehi "maggoti kenaṭṭhena maggo"ti pucchāya
  vissajjanaṁ kataṁ hoti. Sahajātānaṁ dhammānaṁ upatthambhanāyāti attanā sahajātānaṁ

  *  *  *  *  *  *
  Footnote: 1 saṁṃahā. 19/5/6 2 khu.paṭi. 31/8/318
-------------------------------------------------
[page 210]
  Arūpadhammānaṁ sahajātāññamaññanissayādibhāvena upatthambhanabhāvāya. Kilesānaṁ
  pariyādānāyāti taṁtaṁmaggavajjhānaṁ vuttāvasesakilesānaṁ khepanāya.
  Paṭivedhādivisodhanāyāti ettha yasmā "ko cādi kusalānaṁ dhammānaṁ, sīlañca suvisuddhaṁ
  diṭṭhi ca ujukā"ti 1- vacanato sīlañca diṭṭhi ca saccapaṭivedhassa ādi. So ca
  ādimaggakkhaṇe visujjhati. Tasmā "paṭivedhādivisodhanāyā"ti vuttaṁ. Cittassa
  adhiṭṭhānāyāti sampayuttacittassa sakakicce patiṭṭhānāya 2-. Cittassa vodānāyāti
  cittassa parisuddhabhāvāya. Visesādhigamāyāti lokiyato visesapaṭilābhāya. Uttariṁ 3-
  paṭivedhāyāti lokiyato uttariṁ paṭivijjhanatthāya. Saccābhisamayāyāti catunnaṁ saccānaṁ
  ekābhisamayāya kiccanipphattivasena ekapaṭivedhāya. Nirodhe patiṭṭhāpanāyāti
  cittassa vā puggalassa vā nibbāne patiṭṭhāpanatthāya. Sakadāgāmimaggakkhaṇādīsu
  aṭṭha maggaṅgāni ekato katvā taṁtaṁmaggavajjhakilesappahānaṁ vuttaṁ. Evaṁ vacane kāraṇaṁ
  heṭṭhā vuttameva. Yasmā uparūparimaggenāpi suṭṭhu ādivisodhanā suṭṭhu
  cittavodānañca hoti, tasmā tānipi padāni vuttāni.
      Dassanamaggotiādīhi yāva pariyosānā tassa dhammassa lakkhaṇavasena maggaṭṭho
  vutto. Tāni sabbānipi padāni abhiññeyyaniddese vuttatthāneva. Evamettha
  yathāsambhavaṁ lokiyalokuttaro maggo niddiṭṭho. Hetuṭṭhena maggoti ca aṭṭhaṅgiko
  maggo niddiṭṭho. 4- Nippariyāyamaggattā cassa puna "maggo"ti na vuttaṁ.
  Ādhipateyyaṭṭhena indriyātiādīni ca indriyādīnaṁ atthavasena 5- vuttāni, na
  maggaṭṭhavasena.
      Saccānīti cettha saccañāṇāni. Sabbepi te dhammā nibbānassa paṭipadaṭṭhena
  maggo. Ante vuttaṁ nibbānaṁ pana saṁsāradukkhābhibhūtehi dukkhanissaraṇatthikehi
  sappurisehi maggīyati gavesīyatīti maggoti vuttanti veditabbanti.
                        Maggakathāvaṇṇanā niṭṭhitā.

  *  *  *  *  *  *
  Footnote: 1 saṁṃahā. 19/369,381/125,143 2 i. patiṭṭhānāya 3 chaṂa. uttari evamuparipi
  4 ka. hetuṭṭhena maggo niddiṭṭho 5 ka....ādīni ca indriyādīnaṁ atthavasena
-------------------------------------------------
[page 211]
                        10. Maṇḍapeyyakathāvaṇṇanā
      [238] Idāni tassa maggassa maṇḍapeyyattaṁ dassentena kathitāya bhagavato
  vacanekadesapubbaṅgamāya maṇḍapeyyakathāya apubbatthānuvaṇṇanā. Tattha
  maṇḍapeyyanti yathā sampannaṁ nimmalaṁ vippasannaṁ sappi sappimaṇḍoti vuccati,
  evaṁ vippasannaṭṭhena maṇḍo, pātabbaṭṭhena peyyaṁ. 1- Yaṁ hi pivitvā antaravīthiyaṁ
  patitā visaññino attano sāṭakādīnampi assāmikā honti, taṁ pasannampi na
  pātabbaṁ. Mayhaṁ pana idaṁ sikkhattayasaṅgahitaṁ sāsanabrahmacariyaṁ sampannattā
  nimmalattā vippasannattā maṇḍañca hitasukhāvahattā peyyañcāti maṇḍapeyyanti
  dīpeti. Maṇḍo peyyo etthāti maṇḍapeyyaṁ. Kiṁ taṁ? sāsanabrahmacariyaṁ. Kasmā
  sikkhattayaṁ brahmacariyaṁ nāma? uttamaṭṭhena nibbānaṁ brahmaṁ nāma, sikkhattayaṁ
  nibbānatthāya pavattanato brahmatthāya cariyāti brahmacariyanti vuccati.
  Sāsanabrahmacariyanti taṁyeva. Satthā sammukhībhūtoti idamettha kāraṇavacanaṁ. Yasmā
  pana satthā sammukhībhūto, tasmā vīriyapayogaṁ katvā pivathetaṁ maṇḍaṁ. Bāhirakaṁ hi
  bhesajjamaṇḍaṁ vejjassa asammukhā pivantānaṁ pamāṇaṁ vā uggamananiggamanaṁ vā na
  jānāmāti āsaṅkā hoti. Vejjassa sammukhā pana vejjo jānissatīti nirāsaṅkā
  pivanti. Evamevaṁ amhākañca dhammassāmī satthā sammukhībhūtoti vīriyaṁ katvā pivathāti
  maṇḍapāne sanniyojeti. Diṭṭhadhammikasamparāyikaparamatthehi yathārahaṁ anusāsatīti satthā.
  Apica "satthāti bhagavā satthavāho"tiādinā 2- niddesanayenapettha attho veditabbo.
  Sandissamāno mukho bhūtoti sammukhībhūto.
      Maṇḍapeyyaniddese tidhattamaṇḍoti tidhābhāvo tidhattaṁ. Tidhattena
  maṇḍo tidhattamaṇḍo, tividhena maṇḍoti attho. Satthari sammukhībhūteti idaṁ

  *  *  *  *  *  *
  Footnote: 1 Ma. peyyo 2 khuṃahā. 29/885/545 (syā)
-------------------------------------------------
[page 212]
  Sabbākāraparipuṇṇamaṇḍattayadassanatthaṁ vuttaṁ. Parinibbutepi pana satthari ekadesena
  maṇḍattayaṁ pavattatiyeva. Teneva cassa niddese "satthari sammukhībhūte"ti avatvā
  katamo desanāmaṇḍotiādi vuttanti veditabbaṁ.
      Desanāmaṇḍoti dhammadesanā eva maṇḍo. Paṭiggahamaṇḍoti desanāpaṭiggāhako
  eva maṇḍo. Brahmacariyamaṇḍoti maggabrahmacariyameva maṇḍo.
      Ācikkhanāti desetabbānaṁ saccādīnaṁ imāni nāmānīti nāmavasena kathanā.
  Desanāti dassanā. Paññāpanāti jānāpanā, ñāṇamukhe ṭhapanā vā. Āsanaṁ
  ṭhapento hi "āsanaṁ paññāpetī"ti vuccati. Paṭṭhapanāti paññāpanā,
  pavattanāti attho. Ñāṇamukhe ṭhapanā vā. Vivaraṇāti vivaṭakaraṇaṁ, vivaritvā
  dassanāti attho. Vibhajanāti vibhāgakiriyā, vibhāgato dassanāti attho.
  Uttānīkammanti pākaṭabhāvakaraṇaṁ. Atha vā ācikkhanāti desanādīnaṁ channaṁ padānaṁ
  mūlapadaṁ. Desanādīni cha padāni tassa atthavivaraṇatthaṁ 1- vuttāni. Tattha desanāti
  ugghaṭitaññūnaṁ vasena saṅkhepato paṭhamaṁ uddesavasena desanā. Ugghaṭitaññū hi
  saṅkhepato 2- vuttaṁ paṭhamaṁ vuttañca paṭivijjhanti. Paññāpanāti vipañcitaññūnaṁ vasena
  tesaṁ cittatosanena buddhinisānena 3- ca paṭhamaṁ saṅkhittassa vitthārato niddesavasena
  paññāpanā. Paṭṭhapanāti tesaṁyeva niddiṭṭhassa niddesassa paṭiniddesavasena
  vitthārataravacanena 4- paññāpanā. Vivaraṇāti niddiṭṭhassāpi punappunaṁ vacanena
  vivaraṇā. Vibhajanāti punappunaṁ vuttassāpi vibhāgakaraṇena vibhajanā.
  Uttānīkammanti vivaṭassa vitthārataravacanena, vibhattassa ca nidassanavacanena
  uttānīkaraṇaṁ. Ayaṁ desanā neyyānampi paṭivedhāya hoti. Ye vā panaññepi 5-
  kecīti piyaṅkaramātādikā vinipātikā gahitā. Viññātāroti paṭivedhavasena lokuttaradhammaṁ

  *  *  *  *  *  *
  Footnote: 1 Sī. vivaraṇatthaṁ 2 chaṂa. saṅkhepena
  3 buddhinisāmanena (gaṇṭhipade) 4 Sī. vitthārakaraṇena 5 chaṂa. yevāpanaññepi
-------------------------------------------------
[page 213]
  Viññātāro. Ete hi bhikkhuādayo paṭivedhavasena dhammadesanaṁ paṭiggaṇhantīti
  paṭiggahā. Ayamevātiādīni paṭhamañāṇaniddese vuttatthāni. Ariyamaggo nibbānena
  saṁsandanato brahmatthāya cariyāti brahmacariyanti vuccati.
      [239] Idāni adhimokkhamaṇḍotiādīhi tasmiṁ maggakkhaṇe vijjamānāni
  indriyabalabojjhaṅgamaggaṅgāni maṇḍapeyyavidhāne yojetvā dasseti. Tattha
  adhimokkhamaṇḍoti adhimokkhasaṅkhāto maṇḍo. Kasaṭoti pasādavirahito āvilo.
  Chaḍḍetvāti samucchedavasena pahāya. Saddhindriyassa adhimokkhamaṇḍaṁ pivatīti
  maṇḍapeyyanti saddhindriyato adhimokkhamaṇḍassa anaññattepi sati aññaṁ viya katvā
  vohāravasena vuccati, yathā loke nisadapotako nisadapotasarīrassa 1- anaññattepi sati
  nisadapotassa sarīranti vuccati, yathā ca pāḷiyaṁ "phusitattan "tiādīsu 2- dhammato
  anaññopi bhāvo añño viya vutto, yathā ca aṭṭhakathāyaṁ "phusanalakkhaṇo phasso"tiādīsu 3-
  dhammato anaññampi lakkhaṇaṁ aññaṁ viya vuttaṁ, evamidanti veditabbaṁ. Pivatīti cettha
  taṁsamaṅgipuggaloti vuttaṁ hoti. Taṁsamaṅgipuggalo taṁ maṇḍaṁ pivatīti katvā tena
  puggalena so maṇḍo pātabbato maṇḍapeyyaṁ nāma hotīti vuttaṁ hoti. "maṇḍapeyyo"ti
  Ca vattabbe "maṇḍapeyyan"ti liṅgavipallāso kato. Sesānampi iminā nayena
  attho veditabbo. Apubbesu pana pariḷāhoti pīṇanalakkhaṇāya pītiyā paṭipakkho
  kilesasantāPo. Duṭṭhullanti upasamapaṭipakkho kilesavasena oḷārikabhāvo
  asantabhāvo. Appaṭisaṅkhāti paṭisaṅkhānapaṭipakkho kilesavasena asamavāhitabhāvo.
      [240] Puna aññena pariyāyena maṇḍapeyyavidhiṁ niddisitukāmo atthi
  maṇḍotiādimāha. Tattha tatthāti tasmiṁ saddhindriye. Attharasotiādīsu
  saddhindriyassa adhimuccanaṁ attho, saddhindriyaṁ dhammo, tadeva nānākilesehi
  vimuttattā

  *  *  *  *  *  *
  Footnote: 1 i. nisadapotakasarīrassa 2 abhi.saṅ. 34/2,366/22,105 3 abhi.A. 1/157
-------------------------------------------------
[page 214]
  Vimutti, tassa atthassa sampatti attharaso. Tassa dhammassa sampatti
  dhammaraso. Tassā vimuttiyā sampatti vimuttiraso. Atha vā atthapaṭilābharati attharaso,
  dhammapaṭilābharati dhammaraso, vimuttipaṭilābharati vimuttiraso. Ratīti ca taṁsampayuttā,
  tadārammaṇā vā pīti. Iminā nayena sesapadesupi attho veditabbo. Imasmiṁ
  pariyāye maṇḍassa peyyaṁ maṇḍapeyyanti attho vutto hoti.
      Evaṁ indriyādibodhipakkhiyadhammapaṭipāṭiyā indriyabalabojjhaṅgamaggaṅgānaṁ
  vasena maṇḍapeyyaṁ dassetvā puna ante ṭhitaṁ brahmacariyamaṇḍaṁ dassento maggassa
  padhānattā maggaṁ pubbaṅgamaṁ katvā uppaṭipāṭivasena maggaṅgabojjhaṅgabalaindriyāni
  dassesi. Ādhipateyyaṭṭhena indriyā maṇḍotiādayo yathāyogaṁ lokiyalokuttarā
  maṇḍā. Taṁ heṭaṭhā vuttanayena veditabbaṁ. Tathaṭṭhena saccā maṇḍoti ettha pana
  dukkhasamudayānaṁ maṇḍattābhāvā mahāhatthipadasutte 1- viya saccañāṇāni saccāti
  vuttanti veditabbanti. 2-
                  Saddhammappakāsiniyā paṭisambhidāmaggaṭṭhakathāya
                      maṇḍapeyyakathāvaṇṇanā niṭṭhitā.
                       Niṭṭhitā ca mahāvaggavaṇṇanā.
                        ------------------

  *  *  *  *  *  *
  Footnote: 1 Maṃū. 12/300/262 2 chaṂa. veditabbaṁ
-------------------------------------------------
[page 215]
                            2. Yuganaddhavagga
                         1. Yuganaddhakathāvaṇṇanā
      [1] Idāni maṇḍapeyyaguṇassa ariyamaggassa yuganaddhaguṇaṁ dassentena
  kathitāya suttantapubbaṅgamāya yuganaddhakathāya apubbatthānuvaṇṇanā. Yasmā pana
  dhammasenāpati dhammarāje dharamāneyeva dhammarājassa parinibbānasaṁvacchare parinibbuto,
  tasmā dhammarāje dharamāneyeva dhammabhaṇḍāgārikena desitaṁ idaṁ suttantaṁ tasseva
  sammukhā sutvā evaṁ me sutantiādimāhāti veditabbaṁ. Tattha āyasmāti piyavacanaṁ
  garuvacanaṁ 1- sagāravasappatissavacanaṁ, 2- āyumāti attho. Ānandoti tassa therassa nāmaṁ.
  So hi jāyamānoyeva kule ānandaṁ bhusaṁ tuṭṭhiṁ akāsi. Tasmāssa "ānando"ti
  nāmaṁ katanti veditabbaṁ. Kosambiyanti evaṁnāmake nagare. Tassa hi nagarassa
  ārāmapokkharaṇīādīsu tesu tesu ṭhānesu kosambarukkhā ussannā ahesuṁ,
  tasmā taṁ kosambīti saṅkhaṁ agamāsi. "kusambassa Isino assamato avidūre
  māpitattā"ti eke.
      Ghositārāmeti ghositaseṭṭhinā kārite ārāme. Kosambiyaṁ hi tayo seṭṭhino
  ahesuṁ ghositaseṭṭhī kukkuṭaseṭṭhī pāvārikaseṭṭhīti. Te tayopi "loke buddho
  uppanno"ti sutvā pañcahi pañcahi sakaṭasatehi dānūpakaraṇāni gāhāpetvā sāvatthiṁ
  gantvā jetavanasamīpe khandhāvāraṁ bandhitvā satthu santikaṁ gantvā vanditvā
  paṭisanthāraṁ katvā nisinnā satthu dhammadesanaṁ sutvā sotāpattiphale patiṭṭhahitvā
  satthāraṁ nimantetvā buddhappamukhassa bhikkhusaṁghassa aḍḍhamāsamattaṁ mahādānaṁ datvā
  bhagavato pādamūle nipajjitvā sakajanapadagamanatthaṁ bhagavantaṁ yācitvā "suññāgāre
  kho gahapatayo tathāgatā abhiramantī"ti bhagavatā vutte "dinnā no bhagavatā

  *  *  *  *  *  *
  Footnote: 1 Sī.,Ma.,i. guruvacanaṁ 2 Sī....patissavavacanaṁ
-------------------------------------------------
[page 216]
  Paṭiññā"ti ñatvā ativiya tuṭṭhā dasabalaṁ vanditvā nikkhantā antarāmagge
  yojane yojane bhagavato nivāsatthaṁ vihāraṁ kārentā anupubbena kosambiṁ patvā
  attano attano ārāme mahantaṁ dhanapariccāgaṁ katvā bhagavato vihāre kārāpayiṁsu.
  Tattha ghositaseṭṭhinā kārito ghositārāmo nāma ahosi, kukkuṭaseṭṭhinā kārito
  kukkuṭārāmo nāma, pāvārikaseṭṭhinā ambavane kārito pāvārikambavanaṁ nāMa.
  Taṁ sandhāya vuttaṁ "ghositaseṭṭhinā kārite ārāme"ti.
      Āvuso bhikkhavoti ettha buddhā bhagavanto sāvake ālapantā "bhikkhavo"ti
  ālapanti. Sāvakā pana "buddhehi sadisā mā homā"ti "āvuso"ti paṭhamaṁ vatvā
  pacchā "bhikkhavo"ti vadanti. Buddhehi ca ālapite bhikkhusaṁgho "bhadante"ti paṭivacanaṁ
  deti, sāvakehi ālapite "āvuso"ti.
      Yo hi kocīti aniyamavacanaṁ. Etena tādisānaṁ sabbabhikkhūnaṁ pariyādānaṁ.
  Mama santiketi mama samīpe. Arahattappattanti attanā arahattassa pattaṁ.
  Napuṁsakabhāve siddhavacanaṁ. Arahattaṁ pattanti vā padacchedo, attanā pattaṁ arahattanti
  attho. Arahattappattaṁ attānanti vā pāṭhaseso. Catūhi maggehīti upari
  vuccamānehi catūhi paṭipadāmaggehi, na ariyamaggehi. "catūhi Maggehī"ti visuñca
  vuttattā kassaci arahato paṭhamassa ariyamaggassa dhammuddhaccapubbaṅgamo maggo,
  ekassa ariyamaggassa samathapubbaṅgamo, ekassa vipassanāpubbaṅgamo, ekassa
  yuganaddhapubbaṅgamoti evaṁ cattāropi paṭipadā maggā hontīti veditabbaṁ.
  Etesaṁ vā aññatarenāti etesaṁ catunnaṁ paṭipadānaṁ maggānaṁ ekena
  vā, paṭipadāmaggena arahattappattaṁ byākarotīti attho. Sukkhavipassakassa
  hi arahato dhammuddhaccapubbaṅgamaṁ sotāpattimaggaṁ patvā sesamaggattayampi
  suddhavipassanāhiyeva pattassa arahattappatti dhammuddhaccapubbaṅgamamaggā
  hoti. Dhammuddhaccaviggahaṁ patvā vā appatvā vā
-------------------------------------------------
[page 217]
  Samathapubbaṅgamādīnaṁ tiṇṇaṁ paṭipadānaṁ maggānaṁ ekekassa vasena pattacatumaggassa
  arahato arahattappatti itaraekekamaggapubbaṅgamā hoti. Tasmā āha "etesaṁ vā
  aññatarenā"ti.
      Samathapubbaṅgamaṁ vipassanaṁ bhāvetīti samathaṁ pubbaṅgamaṁ purecārikaṁ katvā
  vipassanaṁ bhāveti, paṭhamaṁ samādhiṁ uppādetvā pacchā vipassanaṁ bhāvetīti attho.
  Maggo sañjāyatīti paṭhamo lokuttaramaggo nibbattati. So taṁ maggantiādīsu
  ekacittakkhaṇikassa maggassa āsevanādīni nāma natthi, dutiyamaggādayo pana
  uppādento tameva maggaṁ "āsevati bhāveti bahulīkarotī"ti vuccati. Saññojanāni
  pahīyanti, anusayā byantīhontīti yāva arahattamaggā kamena sabbe saññojanā
  pahīyanti, anusayā byantīhonti. Anusayā byantīhontīti ca puna anuppattiyā
  vigatantā hontīti attho.
      Puna caparanti puna ca aparaṁ kāraṇaṁ. Vipassanāpubbaṅgamaṁ samathaṁ
  bhāvetīti vipassanaṁ pubbaṅgamaṁ purecārikaṁ katvā samathaṁ bhāveti, paṭhamaṁ vipassanaṁ
  uppādetvā pacchā samādhiṁ bhāvetīti attho. Yuganaddhaṁ bhāvetīti yuganaddhaṁ
  katvā bhāveti. Ettha teneva cittena samāpattiṁ samāpajjitvā teneva saṅkhāre
  sammasituṁ na sakkā. Ayampana yāvatā samāpattiyo samāpajjati, tāvatā saṅkhāre
  sammasati. Yāvatā saṅkhāre sammasati, tāvatā samāpattiyo samāpajjati. Kathaṁ?
  paṭhamajjhānaṁ samāpajjati, tato vuṭṭhāya saṅkhāre sammasati. Saṅkhāre sammasitvā
  dutiyajjhānaṁ samāpajjati, tato vuṭṭhāya saṅkhāre sammasati. Saṅkhāre sammasitvā
  tatiyajjhānaṁ .pe. Nevasaññānāsaññāyatanasamāpattiṁ samāpajjati, tato vuṭṭhāya
  saṅkhāre sammasati. Evaṁ samathavipassanaṁ yuganaddhaṁ bhāveti nāMa.
      Dhammuddhaccaviggahitamānasaṁ hotīti ettha mandapaññānaṁ vipassakānaṁ upakkilesa-
  vatthuttā vipassanūpakkilesasaññitesu obhāsādīsu dasasu dhammesu bhantatāvasena
-------------------------------------------------
[page 218]
  Uddhaccasahagatacittuppattiyā vikkhepasaṅkhātaṁ uddhaccaṁ dhammuddhaccaṁ, tena
  dhammuddhaccena viggahitaṁ virūpaggahitaṁ virodhamāpāditaṁ mānasaṁ cittaṁ
  dhammuddhaccaviggahitaṁ mānasaṁ hoti, tena vā dhammuddhaccena kāraṇabhūtena
  tammūlakataṇhāmānadiṭṭhuppattiyā viggahitaṁ mānasaṁ hoti.
  Dhammuddhaccaviggahitamānasanti vā pāṭho. Hoti so āvuso
  samayoti iminā maggāmaggavavatthānena taṁ dhammuddhaccaṁ paṭibāhitvā puna vipassanāvīthiṁ
  paṭipannakālaṁ dasseti. Yaṁ taṁ cittanti yasmiṁ samaye taṁ vipassanāvīthiṁ okkamitvā
  pavattaṁ cittaṁ. Ajjhattameva santiṭṭhatīti vipassanāvīthiṁ paccotaritvā tasmiṁ samaye
  gocarajjhattasaṅkhāte ārammaṇe santiṭṭhati patiṭṭhāti. Sannisīdatīti tattheva
  pavattivasena sammā nisīdati. Ekodi hotīti ekaggaṁ hoti. Samādhiyatīti sammā
  ādhiyati suṭṭhu ṭhitaṁ hotīti.
                           Ayaṁ suttantavaṇṇanā
                            -----------
                        1. Suttantaniddesavaṇṇanā
      [2] Tassa suttantassa niddesakathāya tattha jāte dhammeti tasmiṁ
  samādhismiṁ jāte cittacetasike dhamme. Aniccato anupassanaṭṭhenātiādinā
  vipassanāya bhedaṁ dasseti. Sammādiṭṭhi maggoti sammādiṭṭhisaṅkhāto maggo.
  Aṭṭhasu maggaṅgesu ekekopi hi maggoti vuccati. Āsevatīti sotāpattimaggavasena.
  Bhāvetīti sakadāgāmimagguppādanena. Bahulīkarotīti anāgāmiarahattamagguppādanena.
  Imesaṁ tiṇṇaṁ avatthābhedepi sati āvajjanādīnaṁ sādhāraṇattā sadisameva
  vissajjanaṁ kataṁ.
      [3] Ālokasaññāpaṭinissaggānupassanānaṁ antarāpeyyāle avikkhepādīni ca
  jhānasamāpattikasiṇānussatiasubhā ca dīghaṁ assāsādīni ca ānantarikasamādhipubba- 1-

  *  *  *  *  *  *
  Footnote: 1 chaṂa. pubbāti padaṁ na dissati
-------------------------------------------------
[page 219]
  Ñāṇaniddese 1- niddiṭṭhattā saṅkhittāni. Tattha ca avikkhepavasenāti
  pubbabhāgāvikkhepavasena gahetabbaṁ. Aniccānupassī assāsavasenātiādike
  suddhavipassanāvasena vuttacatukke pana taruṇavipassanākāle vipassanāsampayutta-
  samādhipubbaṅgamā balavavipassanā veditabbā.
      [4] Vipassanāpubbaṅgamavāre paṭhamaṁ aniccatotiādinā ārammaṇaṁ
  aniyametvā vipassanā vuttā. Pacchā rūpaṁ aniccatotiādinā ārammaṇaṁ
  niyametvā vuttā. Tattha jātānanti tassā vipassanāya jātānaṁ cittacetasikānaṁ
  dhammānaṁ. Vossaggārammaṇatāti 2- ettha vossaggo nibbānaṁ. Nibbānaṁ hi
  saṅkhatavossaggato pariccāgato "vossaggo"ti vutto. Vipassanā ca taṁsampayuttadhammā
  ca nibbānaninnatāya ajjhāsayavasena nibbāne patiṭṭhitattā nibbānapatiṭṭhā
  nibbānārammaṇā. Patiṭṭhāpi hi ālambīyatīti ārammaṇaṁ nāma hoti, nibbāne
  patiṭṭhaṭṭheneva nibbānārammaṇā. Aññattha pāḷiyampi hi patiṭṭhā "ārammaṇan"ti
  vuccanti. Yathāha "seyyathāpi āvuso naḷāgāraṁ vā tiṇāgāraṁ vā sukkhaṁ koḷāpaṁ
  terovassikaṁ puratthimāya cepi naṁ disāya puriso ādittāya tiṇukkāya upasaṅkhameyya,
  3- labhetha aggi otāraṁ, labhetha aggi ārammaṇan"tiādi. 4- Tasmā tattha jātānaṁ
  dhammānaṁ vossaggārammaṇatāya nibbānapatiṭṭhābhāvena hetubhūtena uppādito yo
  cittassa ekaggatāsaṅkhāto upacārappanābhedo avikkhepo, so samādhīti vipassanāto
  pacchā uppādito nibbedhabhāgiyo samādhi niddiṭṭho hoti. Tasmā hi iti paṭhamaṁ
  vipassanā, pacchā samathoti vuttaṁ.
      [5] Yuganaddhaniddese yasmā heṭṭhā suttantavaṇṇanāyaṁ vutto yuganaddhakkamo
  purimadvayaniddesanayeneva 5- pākaṭo, maggakkhaṇe yuganaddhakkamo pana na pākaṭo, tasmā

  *  *  *  *  *  *
  Footnote: 1 khu.paṭi. 31/80-1/98-100 2 SīṂa. vavassaggā..., chaṂa. vosaggā..
  3 chaṂa. upasaṅkameyya 4 saṁ.saḷā. 18/243/172 5 i. purimadvayaniddesavaseneva
-------------------------------------------------
[page 220]
  Pubbabhāge anekantikaṁ yuganaddhabhāvanaṁ avatvā maggakkhaṇe ekantena
  labbhamānayuganaddhabhāvanameva dassenno soḷasahi ākārehītiādimāha. Tattha
  ārammaṇaṭṭhenātiādīsu sattarasasu ākāresu ante uddiṭṭhaṁ yuganaddhaṁ mūlapadena
  ekaṭṭhattā taṁ vippahāya sesānaṁ vasena "soḷasahī"ti vuttaṁ. Ārammaṇaṭṭhenāti
  ālambanaṭṭhena, ārammaṇavasenāti attho. Evaṁ sesesupi. Gocaraṭṭhenāti ārammanaṭṭhepi
  sati nissayitabbaṭṭhānaṭṭhena. Pahānaṭṭhenāti pajahanaṭṭhena. Pariccāgaṭṭhenāti pahānepi
  sati puna anādiyanena pariccāgaṭṭhena. Vuṭṭhānaṭṭhenāti uggamanaṭṭhena. Vivaṭṭanaṭṭhenāti
  uggamanepi sati apunarāvaṭṭanena nivattanaṭṭhena. Santaṭṭhenāti nibbutaṭṭhena.
  Paṇītaṭṭhenāti nibbutaṭṭhepi sati uttamaṭṭhena. Atappakaṭṭhena vā. Vimuttaṭṭhenāti
  bandhanāpagataṭṭhena. Anāsavaṭṭhenāti bandhanamokkhepi sati ārammaṇaṁ katvā
  pavattamānāsavavirahiṭṭhena. 1- Taraṇaṭṭhenāti anosīditvā pilavanaṭṭhena, atikkamanaṭṭhena
  vā. Animittaṭṭhenāti saṅkhāranimittavirahitaṭṭhena. Appaṭihitaṭṭhenāti
  paṇidhivirahitaṭṭhena. Suññataṭṭhenāti abhinivesavirahitaṭṭhena. Ekarasaṭṭhenāti
  ekakiccaṭṭhena. Anativattanaṭṭhenāti aññamaññaṁ anatikkamanaṭṭhena. Yuganaddhaṭṭhenāti
  yugalakaṭṭhena.
      Uddhaccaṁ pajahato, avijjaṁ pajahatoti yogino tassa tassa paṭipakkhappahānavasena
  vuttaṁ. Nirodho cettha nibbānameva. Aññamaññaṁ nātivattantīti samatho ce
  vipassanaṁ ativatteyya, līnapakkhikattā samathassa cittaṁ kosajjāya saṁvatteyya.
  Vipassanā ce samathaṁ ativatteyya uddhaccapakkhikattā vipassanāya cittaṁ uddhaccāya
  saṁvatteyya. Tasmā samatho ca vipassanaṁ anativattamāno kosajjapātaṁ na karoti, vipassanā
  samathaṁ anativattamānā uddhaccapātaṁ na karoti. Samatho samaṁ pavattamāno vipassanaṁ
  uddhaccapātato rakkhati, vipassanā samaṁ pavattamānā samathaṁ kosajjapātato rakkhati.
  Evamime ubho aññamaññaṁ anativattanakiccena ekakiccā, samā hutvā pavattamānena 2-

  *  *  *  *  *  *
  Footnote: 1 Ma. pavattamānāsavā virahitaṭṭhena 2 Sī. pavattamānā
-------------------------------------------------
[page 221]
  Aññamaññaṁ anativattamānā atthasiddhikarā honti. Tesaṁ maggakkhaṇe yuganaddhattaṁ
  vuṭṭhānagāminivipassanākkhaṇe yuganaddhattāyeva hoti.
  Pahānapariccāgavuṭṭhānavivaṭṭanakaraṇānaṁ maggakiccavasena vuttattā sakalassa
  maggakiccassa dassanatthaṁ uddhaccasahagatakilesā ca khandhā ca
  avijjāsahagatakilesā ca khandhā ca niddiṭṭhā. Sesānaṁ
  na tathā vuttattā paṭipakkhadhammamattadassanavasena uddhaccāvijjā eva niddiṭṭhā.
  Vivaṭṭatoti nivattantassa.
      Samādhi kāmāsavā vimutto hotīti samādhissa kāmacchandapaṭipakkhattā vuttaṁ.
  Rāgavirāgāti rāgassa virāgo samatikkamo etissā atthīti rāgavirāgā,
  "rāgavirāgato"ti nissakkavacanaṁ vā. Tathā avijjāvirāgā. Cetovimuttīti
  maggasampayutto samādhi. Paññāvimuttīti maggasampayuttā paññā. Taratoti tarantassa.
  Sabbapaṇidhīhīti rāgadosamohapaṇidhīhi, sabbapatthanāhi vā. Evaṁ cuddasa ākāre
  vissajjetvā ekarasaṭṭhañca anativattanaṭṭhañca avibhajitvāva 1- imehi soḷasahi
  ākārehīti āha. Kasmā? tesaṁ cuddasannaṁ ākārānaṁ ekekassa avasāne "ekarasā
  honti, yuganaddhā honti, aññamaññaṁ nātivattantī"ti niddiṭṭhattā te dvepi
  ākārā niddiṭṭhāva honti. Tasmā "soḷasahī"ti āha. Yuganaddhaṭṭho pana uddesepi
  na bhaṇitoyevāti.
                       --------------------
                      2. Dhammuddhaccavāraniddesavaṇṇanā
      [6] Dhammuddhaccavāre aniccato manasikaroto obhāso uppajjatīti
  udayabbayānupassanāya ṭhitassa tīhi anupassanāhi punappunaṁ saṅkhāre vipassantassa
  vipassanāñāṇesu paripākagatesu tadaṅgavasena kilesappahānena parisuddhacittassa

  *  *  *  *  *  *
  Footnote: 1 Sī. avissajjitvāva
-------------------------------------------------
[page 222]
  Aniccato vā dukkhato vā anattato vā manasikārakkhaṇe vipassanāñāṇānubhāvena
  pakatiyāva obhāso uppajjatīti paṭhamaṁ tāva aniccato manasikaroto obhāso kathito.
  Akusalo vipassako tasmiṁ obhāse uppanne "na ca vata me ito pubbe evarūpo
  obhāso uppannapubbo, addhā maggaṁ pattomhi, phalaṁ pattomhī"ti amaggaṁyeva
  "maggo"ti, aphalameva "phalan"ti gaṇhāti. Tassa amaggaṁ "maggo"ti, aphalaṁ "phalan"ti
  gaṇhato "vipassanāvīthi ukkantā hoti. So attano vipassanāvīthiṁ vissajjetvā
  vikkhepamāpanno vā obhāsameva taṇhādiṭṭhimaññanāhi maññamāno vā nisīdati.
  So kho panāyaṁ obhāso kassaci bhikkhuno pallaṅkaṭṭhānamattameva obhāsento
  uppajjati, kassaci antogabbhaṁ, kassaci bahigabbhampi, kassaci sakalavihāraṁ, gāvutaṁ
  aḍḍhayojanaṁ yojanaṁ dviyojanaṁ .pe. Kassaci paṭhavītalato yāva akaniṭṭhabrahmalokā
  ekālokaṁ kurumāno. Bhagavato pana dasasahassilokadhātuṁ obhāsento udapādi. Ayaṁ
  hi obhāso caturaṅgasamannāgatepi andhakāre taṁ taṁ ṭhānaṁ obhāsento uppajjati.
      Obhāso dhammoti obhāsaṁ āvajjatīti ayaṁ obhāso maggadhammo
  phaladhammoti vā taṁ taṁ obhāsaṁ manasi karoti. Tato vikkhepo uddhaccanti tato
  obhāsato dhammoti āvajjanakaraṇato vā yo uppajjati vikkhepo, so uddhaccaṁ
  nāmāti attho. Tena uddhaccena viggahitamānasoti tena evaṁ uppajjamānena
  uddhaccena virodhitacitto, tena vā uddhaccena kāraṇabhūtena tammūlakakilesuppattiyā
  virodhitacitto vipassako vipassanāvīthiṁ okkamitvā vikkhepaṁ vā tammūlakakilesesu vā
  ṭhitattā aniccato dukkhato anattato upaṭṭhānāni yathābhūtaṁ nappajānāti. "tena
  Vuccati dhammuddhaccaviggahitamānaso"ti evaṁ itisaddo yojetabbo. Hoti so
  samayoti evaṁ assādavasena upakkiliṭṭhacittassāpi yogino sace upaparikkhā
  uppajjati, so evaṁ pajānāti:- vipassanā nāma saṅkhārārammaṇā, maggaphalāni
  nibbānārammaṇāni, imāni ca cittāni saṅkhārārammaṇāni, tasmā nāyamobhāso
-------------------------------------------------
[page 223]
  Maggo, udayabbayānupassanāyeva nibbānassa lokiko maggoti maggāmaggaṁ
  vavatthapetvā taṁ vikkhepaṁ parivajjayitvā udayabbayānupassanāya ṭhatvā sādhukaṁ saṅkhāre
  aniccato dukkhato anattato vipassati. Evaṁ uparikkhantassa so samayo hoti.
  Evaṁ apassanto pana "maggaphalappattomhī"ti adhimāniko hoti.
      Yaṁ taṁ cittanti yaṁ taṁ vipassanācittaṁ. Ajjhattamevāti 1- aniccānupassanāya
  ārammaṇe gocarajjhatteyeva. Ñāṇaṁ uppajjatīti tasseva yogāvacarassa
  rūpārūpadhamme tulayantassa tīrayantassa vissaṭṭhaindavajiramiva avihatavedagaṁ 2- tikhiṇaṁ
  sūramativisadaṁ vipassanāñāṇaṁ uppajjati. Pīti uppajjatīti tasseva tasmiṁ samaye
  khuddikā pīti khaṇikā pīti okkantikā pīti ubbegā pīti pharaṇā pītīti ayaṁ
  pañcavidhā vipassanāsampayuttā pīti sakalasarīraṁ pūrayamānā uppajjati. Passaddhi
  uppajjatīti tasseva tasmiṁ samaye kāyacittānaṁ neva daratho na gāravatā na kakkhaḷatā na
  akammaññatā na gelaññatā na vaṅkatā hoti, atha kho panassa kāyacittāni passaddhāni
  lahūni mudūni kammaññāni paguṇāni suvisadāni ujukāniyeva honti. So imehi
  passaddhādīhi anuggahitakāyacitto tasmiṁ samaye amānusiṁ nāma ratiṁ anubhavati. Yaṁ
  sandhāya vuttaṁ:-
                 "suññāgāraṁ paviṭṭhassa santacittassa bhikkhuno
                 amānusī ratī hoti sammā dhammaṁ vipassato.
                 Yato yato sammasati khandhānaṁ udayabbayaṁ
                 labhatī pītipāmojjaṁ amataṁ taṁ vijānatan"ti. 3-
  Evamassa imaṁ amānusiṁ ratiṁ sādhayamānā lahutādīhi sahitā vipassanāsampayuttā
  kāyacittappassaddhi uppajjati. Sukhaṁ uppajjatīti tasseva tasmiṁ samaye sakalasarīraṁ

  *  *  *  *  *  *
  Footnote: 1 ka. ajjhattaṁyevāti 2 chaṂa. avihatavedaṁ 3 khuḍha. 25/373-4/82
-------------------------------------------------
[page 224]
  Abhisandayamānaṁ vipassanāsampayuttaṁ sukhaṁ uppajjati. Adhimokkho uppajjatīti tasseva
  tasmiṁ samaye cittacetasikānaṁ atisayapasādabhūtā vipassanāsampayuttā saddhā
  uppajjati. Paggaho uppajjatīti tasseva tasmiṁ samaye asithilamanaccāraddhaṁ supaggahitaṁ
  vipassanāsampayuttaṁ vīriyaṁ uppajjati. Upaṭṭhānaṁ uppajjatīti tasseva tasmiṁ samaye
  supaṭṭhitā suppatiṭṭhitā nikhātā acalā pabbatarājasadisā vipassanāsampayuttā sati
  uppajjati. So yaṁ yaṁ ṭhānaṁ āvajjati samannāharati manasi karoti paccavekkhati,
  taṁ taṁ ṭhānamassa okkanditvā 1- pakkhanditvā dibbacakkhuno paraloko viya satiyā
  upaṭṭhāti.
      Upekkhāti vipassanupekkhā ceva āvajjanupekkhā ca. Tasmiṁ hi samaye
  sabbasaṅkhāresu majjhattabhūtā vipassanupekkhāpi balavatī uppajjati. Manodvāre
  āvajjanupekkhāpi. Sā hissa taṁ taṁ ṭhānaṁ āvajjantassa vissaṭṭhaindavajiramiva
  pattapuṭe pakkhandatattanārāco viya ca sūrā tikhiṇā hutvā vahati. Evaṁ hi
  visuddhimagge 2- vuttaṁ. Vipassanupekkhāti cettha "vipassanāsampayuttā
  tatramajjhattupekkhā"ti ācariyā vadanti. Vipassanāñāṇe hi gayhamāne
  "ñāṇaṁ uppajjatī"ti vipassanāñāṇassa āgatattā punaruttidoso hoti.
  Tatiyajjhānavaṇṇanāyañca "saṅkhārupekkhāvipassanupekkhānampi atthato
  ekībhāvo. Paññā eva hi sā, kiccavasena dvidhā bhinnā"ti 2- vuttaṁ. Tasmā
  vipassanāsampayuttāya tatramajjhattupekkhāya vuccamānāya punaruttidolo ca na hoti,
  tatiyajjhānavaṇṇanāya ca sameti. Yasmā ca pañcasu indriyesu "ñāṇaṁ adhimokkho
  paggaho upaṭṭhānan"ti paññindriyasaddhindriyavīriyindriyasatindriyāni
  niddiṭṭhāni, samādhindriyaṁ pana aniddiṭṭhaṁ hoti, yuganaddhavasenāpi
  ca samādhindriyaṁ niddisitabbameva hoti, tasmā samappayutto samādhi puna samādhāne
  byāpārappahānakaraṇena "upekkhā"ti vuttoti veditabbaṁ.

  *  *  *  *  *  *
  Footnote: 1 chaṂa. okkantitvā, Sī. okkhanditvā, visuddhi. 3/271 (syā) 2 visuddhi.
  3/271 (syā)
-------------------------------------------------
[page 225]
      Nikanti uppajjatīti evaṁ obhāsādipaṭimaṇḍitāya vipassanāya ālayaṁ kurumānā
  sukhumā santākārā nikanti uppajjati, yā kilesoti pariggahetumpi na sakkā
  hoti. Yathā ca obhāse, evaṁ etesupi aññatarasmiṁ uppanne yogāvacaro "na
  ca vata me ito pubbe evarūpaṁ ñāṇaṁ uppannapubbaṁ, evarūpā pīti passaddhi
  sukhaṁ adhimokkho paggaho upaṭṭhānaṁ upekkhā nikanti uppannapubbā, addhā maggaṁ
  pattomhi, phalaṁ pattomhī"ti amaggameva "maggo"ti, aphalameva "phalan"ti gaṇhāti.
  Tassa amaggaṁ "maggo"ti, aphalañca "phalan"ti gaṇhato vipassanāvīthi ukkantā hoti.
  So attano mūlakammaṭṭhānaṁ vissajjetvā nikantimeva assādento nisīdati. Ettha
  ca obhāsādayo upakkilesavatthutāya upakkilesāti vuttā, na akusalattā. Nikanti
  pana upakkileso ceva upakkilesavatthu ca. Vatthuvaseneva cete dasa, gāhavasena
  pana samatiṁsa honti. Kathaṁ? "mama obhāso uppanno"ti gaṇhato hi diṭṭhiggāho
  hoti, "manāpo vata obhāso uppanno"ti gaṇhato mānaggāho, obhāsaṁ
  assādayato taṇhāggāho. Iti obhāse diṭṭhimānataṇhāvasena tayo gāhā. Tathā
  sesesupīti evaṁ gāhavasena samatiṁsa upakkilesā honti. Dukkhato manasikaroto,
  anattato manasikarototi vāresupi imināva nayena attho veditabbo.
  Ekekānupassanāvasena hettha ekekassa vipassanupakkilesuppatti veditabbā, na
  ekasseva.
      Tiṁsu anupassanāsu. Evaṁ abhedato vipassanāvasena upakkilese dassetvā
  puna bhedavasena dassento rūpaṁ aniccato manasikarototiādimāha. Tattha jarāmaraṇaṁ
  aniccato upaṭṭhānanti jarāmaraṇassa aniccato upaṭṭhānaṁ.
      [7] Yasmā pubbe vuttānaṁ samatiṁsāya upakkilesānaṁ vasena akusalo
  abyatto yogāvacaro obhāsādīsu vikampati, obhāsādīsu ekekaṁ "etaṁ mama,
  esohamasmi, eso me attā"ti samanupassati, tasmā tamatthaṁ dassento obhāse
-------------------------------------------------
[page 226]
  Ceva ñāṇe cātiādigāthādvayamāha. Tattha vikampatīti obhāsādike ārammaṇe
  nānākilesavasena vividhā kampati vedhati. Yehi cittaṁ pavedhatīti yehi passaddhisukhehi
  cittaṁ nānākilesavasena nānappakārena vedhati kampati. Tasmā passaddhiyā
  sukhe ceva yogāvacaro vikampatīti sambandho veditabbo. Upekkhāvajjanāya
  cevāti upekkhāsaṅkhātāya āvajjanāya ceva vikampati, āvajjanupekkhāya ceva vikampatīti
  attho. Visuddhimagge 1- pana "upekkhāvajjanāyañcā"ti vuttaṁ. Upekkhāya
  cāti heṭṭhā vuttappakārāya upekkhāya ca vikampati, nikantiyā ca vikampatīti
  attho. Ettha ca dvinnaṁ upekkhānaṁ niddiṭṭhattā heṭṭhā "upekkhā
  uppajjatī"ti vuttaṭṭhāne ca ubhayathā attho vutto. Aniccānupassanādīsu ca
  ekekissāyeva āvajjanupekkhāya sabbhāvato ekekāyeva anupassanā aniccaṁ aniccaṁ,
  dukkhaṁ dukkhaṁ, anattā anattāti punappunaṁ bhāvīyatīti vuttaṁ hoti. Yasmā pana kusalo
  paṇḍito byatto buddhisampanno yogāvacaro obhāsādīsu uppannesu "ayaṁ kho me
  obhāso uppanno, so kho panāyaṁ anicco saṅkhato paṭiccasamuppanno khayadhammo vayadhammo
  virāgadhammo nirodhadhammo"ti iti vā naṁ paññāya paricchindati upaparikkhati.
  Atha vā panassa evaṁ hoti:- sace obhāso attā bhaveyya, "attā"ti gahetuṁ
  vaṭṭeyya. Anattāva panāyaṁ "attā"ti gahito. Tasmāyaṁ avasavattanaṭṭhena anattāti
  passanto diṭṭhiṁ ugghāṭeti. Sace obhāso nicco bhaveyya, "nicco"ti gahetuṁ
  vaṭṭeyya. Aniccova panāyaṁ "nicco"ti gahito. Tasmāyaṁ hutvā abhāvaṭṭhena aniccoti
  passanto mānaṁ samugghāṭeti. Sace obhāso sukho bhaveyya, "sukho"ti gahetuṁ vaṭṭeyya,
  dukkhova panāyaṁ "sukho"ti gahito. Tasmāyaṁ uppādavayapaṭipīḷanaṭṭhena dukkhoti passanto
  nikantiṁ pariyādiyati. Yathā ca obhāse, evaṁ sesesupi.

  *  *  *  *  *  *
  Footnote: 1 visuddhi. 3/273 (syā)
-------------------------------------------------
[page 227]
      Evaṁ upaparikkhitvā obhāsaṁ "netaṁ mama, nesohamasmi, na meso attā"ti
  samanupassati. Ñāṇaṁ .pe. Nikantiṁ "netaṁ mama, nesohamasmi, na meso
  attā"ti samanupassati. Evaṁ samanupassanto obhāsādīsu na kampati na vedhati.
  Tasmā tamatthaṁ dassento imāni dasa ṭhānānīti gāthamāha. Tattha dasa
  ṭhānānīti obhāsādīni. Paññā yassa pariccitāti yassa upakkilesavimuttāya
  paññāya paricitāni punappunaṁ phuṭṭhāni paribhāvitāni. Dhammuddhaccakusalo hotīti
  so paññāya paricitadasaṭṭhāno yogāvacaro pubbe vuttappakārassa dhammuddhaccassa
  yathāsabhāvapaṭivedhena cheko hoti. Na ca sammoha gacchatīti dhammuddhaccakusalattāyeva
  taṇhāmānadiṭṭhugghāṭavasena 1- sammohañca na gacchati.
      Idāni pubbe vuttameva vidhiṁ aparena pariyāyena vibhāvetvā dassento
  vikampati ceva kilissati cātiādigāthamāha. Tattha mandapañño yogāvacaro
  obhāsādīsu vikkhepañca avasesakilesuppattiñca pāpuṇāti. Majjhimapañño vikkhepameva
  pāpuṇāti, nāvasesakilesuppattiṁ, so adhimāniko hoti. Tikkhapañño vikkhepaṁ
  pāpuṇitvāpi taṁ adhimānaṁ pahāya vipassanaṁ ārabhati. Atitikkhapañño na ca
  vikkhepaṁ pāpuṇāti, na cāvasesakilesuppattiṁ. Vikkhippati cevāti tesu
  mandapañño dhammuddhaccasaṅkhātaṁ vikkhepañceva pāpuṇīyati. 2- Kilissati cāti
  taṇhāmānadiṭṭhikilesehi kilesīyati ca, upatāpīyati vibādhīyatīti attho. Cavati
  cittabhāvanāti tassa mandapaññassa vipassanācittabhāvanā kilesesuyeva ṭhānato
  paṭipakkhāvihatattā cavati, paripatatīti attho. Vikkhipati na kilissatīti majjhimapañño
  vikkhepena vikkhipati, kilesehi na kilissati. Bhāvanā parihāyatīti tassa
  majjhimapaññassa adhimānikattā vipassanārambhābhāvena vipassanā parihāyati, nappavattatīti
  attho. Vikkhipati na kilissatīti tikkhapaññopi vikkhepena vikkhipati, kilesehi na

  *  *  *  *  *  *
  Footnote: 1 Ma. taṇhāmānadiṭṭhuppādavasena 2 Ma. pāpuṇāti
-------------------------------------------------
[page 228]
  Kilissati. Bhāvanā na parihāyatīti tassa tikkhapaññassa santepi vikkhepe taṁ
  adhimānavikkhepaṁ pahāya vipassanārambhasabbhāvena vipassanābhāvanā na parihāyati,
  pavattatīti attho. Na ca vikkhipate cittaṁ na kilissatīti atitikkhapaññassa cittaṁ na
  vikkhepena vikkhipati, na ca kilesehi kilissati. Na cavati cittabhāvanāti tassa
  vipassanācittabhāvanā na cavati, vikkhepakilesābhāvena yathāṭhāne tiṭṭhatīti attho.
     Imehi catūhi ṭhānehītiādīsu idāni vuttehi imehi catūhi ṭhānehi hetubhūtehi,
  karaṇabhūtehi vā obhāsādike dasa ṭhāne cittassa saṅkhepena ca vikkhepena ca
  viggahitaṁ mānasaṁ vikkhepakilesuppattivirahito catuttho kusalo mahāpañño yogāvacaro
  mandapaññādīnaṁ tiṇṇaṁ yogāvacarānaṁ mānasaṁ evañca evañca hotīti nānappakārato
  jānātīti sambandhato atthavaṇṇanā veditabbā. Saṅkhepoti cettha vikkhepassa 1- ceva
  kilesānañca uppattivasena cittassa līnabhāvo veditabbo.
      Vikkhepoti "vikkhipati na kilissatī"ti dvīsu ṭhānesu vuttavikkhepavasena
  cittassa uddhatabhāvo veditabboti.
                       Yuganaddhakathāvaṇṇanā niṭṭhitā.
                         -----------------
                          2. Saccakathāvaṇṇanā
      [8] Idāni yuganaddhaguṇassa ariyamaggassa vasena saccaṭṭhaṁ saccapaṭivedhavisesaṁ
  saccalakkhaṇādividhānañca dassentena kathitāya suttantapubbaṅgamāya saccakathāya
  apubbatthānuvaṇṇanā. Tattha suttante tāva tathānīti yathāsabhāvavasena tacchāni 2-.
  Yathāsabhāvabhūtāneva hi dhammajātāni saccaṭṭhena saccāni. Saccaṭṭho

  *  *  *  *  *  *
  Footnote: 1 Sī. cittavikkhepassa 2 Ma. saccāni
-------------------------------------------------
[page 229]
  Paṭhamañāṇaniddesavaṇṇanāyaṁ vutto. Avitathānīti vuttasabhāve vipariyāyavirahitāni. Na hi
  saccāni asaccāni nāma honti. Anaññathānīti aññasabhāvavirahitāni. Na hi
  asaccāni saccāni nāma honti. Idaṁ dukkhanti bhikkhave tathametanti bhikkhave idaṁ
  dukkhanti yaṁ vuccati, etaṁ yathāsabhāvattā tathaṁ. Dukkhameva hi dukkhaṁ. Vuttasabhāve
  vipariyāyābhāvato avitathaṁ. Na hi dukkhaṁ adukkhaṁ nāma hoti. Aññasabhāvavirahitattā
  anaññathaṁ. Na hi dukkhaṁ samudayādisabhāvaṁ hoti. Samudayādīsupi eseva nayo.
                       1. Paṭhamasuttantaniddesavaṇṇanā
      tathaṭṭhenāti yathāsabhāvaṭṭhena. Pīḷanaṭṭhādayo ñāṇakathāyaṁ vuttatthāyeva.
      [9] Ekappaṭivedhānīti ekena maggañāṇena paṭivedho, ekato vā paṭivedho
  etesanti ekappaṭivedhāni. Anattaṭṭhenāti catunnampi saccānaṁ attavirahitattā
  anattaṭṭhena. Vuttaṁ hetaṁ visuddhimagge 1-:- paramatthato hi sabbāneva saccāni
  vedakakārakanibbutagamakābhāvato suññānīti veditabbāni. Tenetaṁ vuccati:-
                      "dukkhameva hi, na koci dukkhito
                      kārako na, kiriyāva vijjati,
                      atthi nibbuti, na nibbuto pumā
                      maggamatthi, gamako na vijjatī"ti.
  Atha vā:-
                 "dhuvasubhasukhattasuññaṁ purimadvaya'mattasuñña'mamatapadaṁ,
                 dhuvasukhāttavirahito maggo iti suññatā tesū"ti.

  *  *  *  *  *  *
  Footnote: 1 visuddhi 3/101 (syā)
-------------------------------------------------
[page 230]
      Saccaṭṭhenāti avisaṁvādakaṭṭhena. Paṭivedhaṭṭhenāti maggakkhaṇe paṭivijjhitabbaṭṭhena.
  Ekasaṅgahitānīti tathaṭṭhādinā ekekeneva atthena saṅgahitāni, ekagaṇanaṁ
  gatānīti attho. Yaṁ ekasaṅgahitaṁ, taṁ ekattanti yasmā ekena saṅgahitaṁ, tasmā
  ekattanti attho. Saccānaṁ bahuttepi ekattamapekkhitvā ekavacanaṁ kataṁ. Ekattaṁ
  ekena ñāṇena paṭivijjhatīti pubbabhāge catunnaṁ saccānaṁ nānattekattaṁ svāvatthikaṁ
  vavatthapetvā ṭhito maggakkhaṇe ekena maggañāṇena tathaṭṭhāditaṁtaṁ ekattaṁ 1- paṭivijjhati.
  Kathaṁ? nirodhasaccassa tathaṭṭhādike ekatte paṭividdhe sesasaccānampi tathaṭṭhādikaṁ
  Ekattaṁ paṭividdhameva hoti. Yathā pubbabhāge pañcannaṁ khandhānaṁ nānattekattaṁ
  svāvatthitaṁ vavatthapetvā ṭhitassa maggavuṭṭhānakāle aniccato vā dukkhato vā
  anattato vā vuṭṭhahantassa ekasmimpi khandhe aniccādito diṭṭhe sesakhandhāpi
  aniccādito diṭṭhāva honti, evamidanti daṭṭhabbaṁ. Dukkhassa dukkhaṭṭho
  tathaṭṭhoti dukkhasaccassa pīḷanaṭṭhādiko catubbidho attho sabhāvaṭṭhena tathaṭṭho.
  Sesasaccesupi eseva nayo. Soyeva catubbidho attho attābhāvato anattaṭṭho.
  Vuttasabhāve 2- avisaṁvādakato saccaṭṭho. Maggakkhaṇe paṭivijjhitabbato paṭivedhaṭṭho
  vuttoti veditabbaṁ.
      [10] Yaṁ aniccantiādi sāmaññalakkhaṇapubbaṅgamaṁ katvā dassitaṁ. Tattha yaṁ
  aniccaṁ, taṁ dukkhaṁ. Yaṁ dukkhaṁ taṁ aniccanti 3- dukkhasamudayamaggā gahitā. Tāni hi
  tīṇi saccāni aniccāni ceva aniccattā dukkhāni ca. Yaṁ aniccañca dukkhañca,
  taṁ anattāti tāniyeva tīṇi gahitāni. Yaṁ aniccañca dukkhañca anattā cāti
  tehi tīhi saha nirodhasaccañca saṅgahitaṁ. Cattāripi hi anattāyeva. Taṁ tathanti
  taṁ saccacatukkaṁ sabhāvabhūtaṁ. Taṁ saccanti tadeva saccacatukkaṁ yathāsabhāve avisaṁvādakaṁ.
  Navahākārehītiādīsu "sabbaṁ bhikkhave abhiññeyyan"ti 4- vacanato abhiññaṭṭhena,

  *  *  *  *  *  *
  Footnote: 1 i. tathaṭṭhādikaṁ ekattaṁ, Sī. tathaṭṭhāditattaṁ ekattaṁ 2 i. vuttasabhāvena
  3 ka. ime pāṭhā na dissanti 4 khu.paṭi. 31/3/6, saṁ.saḷā. 18/46/25
-------------------------------------------------
[page 231]
  Dukkhassa pariññaṭṭhe, samudayassa pahānaṭṭhe, maggassa bhāvanaṭṭhe, nirodhassa
  sacchikiriyaṭṭhe āveṇikepi idha catūsupi saccesu ñātapariññāsabbhāvato
  pariññaṭṭhena, catusaccadassanena pahānasabbhāvato pahānaṭṭhena, catusaccabhāvanā-
  sabbhāvato bhāvanaṭṭhena, catunnaṁ saccānaṁ sacchikiriyasabbhāvato sacchikiriyaṭṭhenāti
  niddiṭṭhanti veditabbaṁ. Navahākārehi tathaṭṭhenātiādīsu paṭhamaṁ vuttanayeneva
  yojanā kātabbā.
      [11] Dvādasahi ākārehītiādīsu tathaṭṭhādayo ñāṇakathāyaṁ vuttatthā.
  Etesaṁ niddesepi vuttanayeneva yojanā veditabbā.
      [12] Saccānaṁ kati lakkhaṇānītiādīsu upari vattabbāni cha lakkhaṇāni
  saṅkhatāsaṅkhatavasena dvidhā bhinditvā dve lakkhaṇānīti āha. Tattha saṅkhatalakkhaṇañca
  asaṅkhatalakkhaṇañcāti "tīṇimāni bhikkhave saṅkhatassa saṅkhatalakkhaṇāni uppādo
  paññāyati, vayo paññāyati, ṭhitassa aññathattaṁ paññāyati. Tīṇimāni bhikkhave
  asaṅkhatassa asaṅkhatalakkhaṇāni na uppādo paññāyati, na vayo paññāyati, na
  ṭhitassa aññathattaṁ paññāyatī"ti 1- evaṁ vuttaṁ saṅkhatassa saṅkhatamiti lakkhaṇañca
  asaṅkhatassa asaṅkhatamiti lakkhaṇañca. Saṅkhataṁ pana na lakkhaṇaṁ, lakkhaṇaṁ na saṅkhataṁ. Na ca
  saṅkhataṁ vinā lakkhaṇaṁ paññāpetuṁ sakkā, nāpi lakkhaṇaṁ vinā saṅkhataṁ. Lakkhaṇena
  pana saṅkhataṁ pākaṭaṁ hoti.
      Puna tadeva lakkhaṇadvayaṁ vitthārato dassento cha lakkhaṇānīti āha. Saṅkhatānaṁ
  saccānanti dukkhasamudayamaggasaccānaṁ. Tāni hi paccayehi saṅgamma katattā saṅkhatāni.
  Uppādoti jāti. Paññāyatīti jānīyati. Vayoti bhaṅgo. Ṭhitānaṁ aññathattanti
  ṭhitippattānaṁ aññathābhāvo jaRā. Tiṇṇaṁ saṅkhatasaccānaṁ nipphannattā

  *  *  *  *  *  *
  Footnote: 1 aṅṭika. 20/47,48/146
-------------------------------------------------
[page 232]
  Uppādavayaññathattaṁ vuttaṁ, tesaṁyeva pana uppādassa, jarāya bhaṅgassa ca
  anipphannattā uppādavayaññathattaṁ na vattabbaṁ. Saṅkhatanissitattā uppādavayaññathattaṁ
  na paññāyatīti na vattabbaṁ. Saṅkhatavikārattā pana saṅkhatanti vattabbaṁ. "dukkhasamudayānaṁ
  Uppādajarābhaṅgā saccapariyāpannā 1-, maggasaccassa uppādajarābhaṅgā na
  saccapariyāpannā"ti vadanti. Tattha "saṅkhatānaṁ uppādakkhaṇe saṅkhatāpi
  uppādalakkhaṇampi kālasaṅkhāto tassa khaṇopi paññāyati, uppāde vītivatte saṅkhatāpi
  jarālakkhaṇampi kālasaṅkhāto tassa khaṇopi paññāyati, bhaṅgakkhaṇe saṅkhatāpi jarāpi
  bhaṅgalakkhaṇampi kālasaṅkhāto tassa khaṇopi paññāyatī"ti khandhakavaggaṭṭhakathāyaṁ 2-
  vuttaṁ. Asaṅkhatassa saccassāti nirodhasaccassa. Taṁ hi paccayehi samāgamma akatattā
  sayaneva nipphannanti asaṅkhataṁ. Ṭhitassāti niccattā ṭhitassa, na ṭhānappattattā.
  Puna tadeva lakkhaṇadvayaṁ vitthārato dassento dvādasa lakkhaṇānīti āha.
      Catunnaṁ saccānaṁ kati kusalātiādīsu abyākatanti vipākābyākataṁ
  kiriyābyākataṁ rūpābyākataṁ nibbānābyākatanti catūsu abyākatesu nibbānābyākataṁ.
  Cattāripi hi kusalākusalalakkhaṇena na byākatattā abyākatāni. Siyā kusalanti
  kāmāvacararūpāvacarārūpāvacarakusalānaṁ vasena kusalampi bhāveyya. Siyā akusalanti
  taṇhaṁ ṭhapetvā sesākusalavasena. Siyā abyākatanti kāmāvacararūpāvacara-
  arūpāvacaravipākakiriyānaṁ rūpānañca vasena. Siyā tīṇi saccānītiādīsu saṅgahitānīti
  gaṇitāni. Vatthuvasenāti akusalakusalābyākatadukkhasamudayanirodhamaggasaṅkhātavatthuvasena. Yaṁ
  dukkhasaccaṁ akusalanti ṭhapetvā taṇhaṁ avasesaṁ akusalaṁ. Akusalaṭṭhena dve
  saccāni ekasaccena saṅgahitānīti imāni dve dukkhasamudayasaccāni akusalaṭṭhena
  ekasaccena saṅgahitāni, akusalasaccaṁ nāma hotīti attho. Ekasaccaṁ dvīhi
  saccehi saṅgahitanti ekaṁ akusalasaccaṁ dvīhi dukkhasamudayasaccehi saṅgahitaṁ. Yaṁ
  dukkhasaccaṁ

  *  *  *  *  *  *
  Footnote: 1 Ma. dukkhasaccapariyāpannā 2 saṁ.A. 2/293
-------------------------------------------------
[page 233]
  Kusalanti tebhūmakaṁ kusalaṁ. Imāni dve dukkhamaggasaccāni kusalaṭṭhena ekasaccena
  saṅgahitāni kusalasaccaṁ nāma hotīti. Ekaṁ kusalasaccaṁ dvīhi dukkhamaggasaccehi
  saṅgahitaṁ. Yaṁ dukkhasaccaṁ abyākatanti tebhūmakavipākakiriyā rūpañca. Imāni dve
  dukkhanirodhasaccāni abyākataṭṭhena ekasaccena saṅgahitāni, ekaṁ abyākatasaccaṁ nāma
  hoti. Ekaṁ abyākatasaccaṁ dvīhi dukkhanirodhasaccehi saṅgahitaṁ. Tīṇi saccāni
  ekasaccena saṅgahitānīti samudayamagganirodhasaccāni ekena akusalakusalābyākatabhūtena
  dukkhasaccena saṅgahitāni. Ekaṁ saccaṁ tīhi saccehi saṅgahitanti ekaṁ dukkhasaccaṁ
  visuṁ akusalakusalābyākatabhūtehi samudayamagganirodhasaccehi saṅgahitaṁ. Keci pana
  "dukkhasamudayasaccāni akusalaṭṭhena samudayasaccena saṅgahitāni, dukkhamaggasaccāni
  kusalaṭṭhena maggasaccena saṅgahitāni, na dassanaṭṭhena. Dukkhanirodhasaccāni
  abyākataṭṭhena nirodhasaccena saṅgahitāni, na asaṅkhataṭṭhenā"ti vaṇṇayanti.
                         ----------------
                        2. Dutiyasuttantapāḷivaṇṇanā
      [13] Puna aññassa suttantassa atthavasena saccappaṭivedhaṁ niddisitukāmo
  pubbe me bhikkhavetiādikaṁ suttantaṁ 1- āharitvā dassesi. Tattha pubbe me
  bhikkhave sambodhā bhikkhave mama sambodhito sabbaññutañāṇato pubbe.
  Anabhisambuddhassāti sabbadhamme appaṭividdhassa. Bodhisattasseva satoti
  bodhisattabhūtasseva. Etadahosīti bodhipallaṅke nisinnassa etaṁ
  parivitakkitaṁ ahosi. Assādoti assādīyatīti assādo. Ādīnavoti
  doso. Nissaraṇanti apagamanaṁ. Sukhanti sukhayatīti sukhaṁ, yassuppajjati, taṁ
  sukhitaṁ karotīti attho. Somanassanti pītisomanassayogato sobhanaṁ
  mano assāti sumano, sumanassa bhāvo somanassaṁ, sukhameva pītiyogato visesitaṁ.

  *  *  *  *  *  *
  Footnote: 1 saṁ.khandha. 16/26/23
-------------------------------------------------
[page 234]
  Aniccanti addhuvaṁ. Dukkhanti dukkhavatthuttā saṅkhāradukkhattā ca dukkhaṁ.
  Vipariṇāmadhammanti avasī hutvā jarābhaṅgavasena parivattanapakatikaṁ. Etena anattabhāvo
  vutto hoti. Chandarāgavinayoti chandasaṅkhātassa rāgassa saṁvaraṇaṁ, na vaṇṇarāgassa.
  Chandarāgappahānanti tasseva chandarāgassa pajahanaṁ.
      Yāvakīvañcātiādīsu yāva imesaṁ pañcannaṁ upādānakkhandhānaṁ .pe. Yathābhūtaṁ
  nābbhaññāsiṁ na adhikena ñāṇena paṭivijjhiṁ, tāva anuttaraṁ sammāsambodhiṁ anuttaraṁ
  sabbaññubhāvaṁ abhisambuddho abhisametāvī arahanti 1- nevāhaṁ paccaññāsiṁ neva paṭiññaṁ
  akāsinti sambandhato attho. Kīvañcāti nipātamattaṁ. Yatoti yasmā, yadā vā.
  Athāti anantaraṁ. Ñāṇañca pana me dassanaṁ udapādīti dassanakiccakaraṇena
  dassanasaṅkhātaṁ paccavekkhaṇañāṇañca me uppajji. Akuppāti kopetuṁ cāletuṁ
  asakkuṇeyyā. Vimuttīti arahattaphalavimutti. Etāya eva phalapaccavekkhaṇāya
  magganibbānapaccavekkhaṇāpi vuttāva honti 2-. Ayamantimā jātīti ayaṁ pacchimā
  khandhappavatti. Natthidāni punabbhavoti idāni puna uppatti natthi. Etena
  pahīnakilesapaccavekkhaṇā vuttā. Arahato hi avasiṭṭhakilesapaccavekkhaṇā na hoti.
                       3. Dutiyasuttantaniddesavaṇṇanā
      [14] Saccappaṭivedhañāṇayojanākkame ca ayaṁ rūpassa assādoti
  pahānappaṭivedhoti pubbabhāge "ayaṁ taṇhāsampayutto rūpassa assādo"ti ñatvā
  maggakkhaṇe samudayappahānasaṅkhāto samudayasaccappaṭivedho. Samudayasaccanti
  samudayasaccappaṭivedhañāṇaṁ. Ariyasaccārammaṇañāṇampi hi "ye keci kusalā dhammā,
  sabbe te catūsu ariyasaccesu saṅgahaṁ gacchantī"tiādīsu 3- viya "saccan"ti vuccati.
  Ayaṁ rūpassa ādīnavoti pariññāpaṭivedhoti pubbabhāge "ayaṁ rūpassa ādīnavo"ti ñatvā

  *  *  *  *  *  *
  Footnote: 1 Ma. ahanti 2 i. hoti 3 Maṃū. 12/300/161
-------------------------------------------------
[page 235]
  Maggakkhaṇe dukkhapariññāsaṅkhāto dukkhasaccappaṭivedho. Dukkhasaccanti
  dukkhasaccappaṭivedhañāṇaṁ. Idaṁ rūpassa nissaraṇanti sacchikiriyāpaṭivedhoti pubbabhāge
  "idaṁ rūpassa nissaraṇan"ti ñatvā maggakkhaṇe nirodhasacchikiriyāsaṅkhāto
  nirodhasaccappaṭivedho. Nirodhasaccanti nirodhasaccārammaṇaṁ nirodhasaccappaṭivedhañāṇaṁ.
  Yā imesu tīsu ṭhānesūti imesu yathāvuttesu tīsu samudayadukkhanirodhesu paṭivedhavasena
  pavattā yā diṭṭhi yo saṅkappoti yojanā. Bhāvanāpaṭivedhoti ayaṁ maggabhāvanāsaṅkhāto
  maggasaccappaṭivedho. Maggasaccanti maggasaccappaṭivedhañāṇaṁ.
      [15] Puna aparena pariyāyena saccāni ca saccappaṭivedhañca dassento
  saccanti katihākārehi saccantiādimāha. Tattha yasmā sabbepi sabbaññubodhisattā
  bodhipallaṅke nisinnā jarāmaraṇādikassa dukkhasaccassa jātiādikaṁ samudayasaccaṁ "kinnu
  kho"ti esanti, tathā esantā ca jarāmaraṇādikassa dukkhasaccassa jātiādikaṁ
  samudayasaccaṁ "paccayo"ti vavatthapento pariggaṇhanti, tasmā sā ca esanā so
  ca pariggaho saccānaṁ esanattā pariggahattā ca "saccan"ti katvā esanaṭṭhena
  pariggahaṭṭhenāti vuttaṁ. Ayañca vidhi paccekabuddhānampi paccayapariggahe labbhatiyeva,
  sāvakānampana anussavavasena paccayapariggahe 1- labbhati. Paṭivedhaṭṭhenāti pubbabhāge
  tathā esitānaṁ pariggahitānañca maggakkhaṇe ekapaṭivedhaṭṭhena.
      Kiṁnidānantiādīsu nidānādīni sabbāni kāraṇavevacanāni. Kāraṇaṁ hi
  yasmā phalaṁ nideti "handa naṁ gaṇhathā"ti appeti viya, tasmā "nidānan"ti
  vuccati. Yasmā phalaṁ tato samudeti, jāyati pabhavati, tasmā samudayo, jāti, pabhavoti
  vuccati. Ayampanettha attho:- kiṁnidānaṁ etassāti kiṁnidānaṁ. Ko samudayo
  etassāti kiṁsamudayaṁ. Kā jāti etassāti kiṁjātikaṁ. Ko pabhavo etassāti

  *  *  *  *  *  *
  Footnote: 1 Sī. paccayapariggaho
-------------------------------------------------
[page 236]
  Kiṁpabhavaṁ. Yasmā pana tassa jāti yathāvuttena atthena nidānañceva samudayo ca
  jāti ca pabhavo ca, tasmā jātinidānantiādimāha. Jarāmaraṇanti dukkhasaccaṁ.
  Jarāmaraṇasamudayanti tassa paccayaṁ samudayasaccaṁ. Jarāmaraṇanirodhanti nirodhasaccaṁ.
  Jarāmaraṇanirodhagāminiṁ paṭipadanti maggasaccaṁ. Imināva nayena sabbapadesu attho
  veditabboti.
      [16] Nirodhappajānanāti ārammaṇakaraṇena nirodhassa pajānanā. Jāti siyā
  dukkhasaccaṁ, siyā samudayasaccanti bhavapaccayā paññāyanaṭṭhena dukkhasaccaṁ,
  jarāmaraṇassa paccayaṭṭhena samudayasaccaṁ. Esa nayo sesesupi. Avijjā siyā
  dukkhasaccanti pana āsavasamudayā avijjāsamudayaṭṭhenāti. 1-
                        Saccakathāvaṇṇanā niṭaṭhitā.
                          ---------------
                         3. Bojjhaṅgakathāvaṇṇanā
      [17] Idāni saccappaṭivedhasiddhaṁ bojjhaṅgavisesaṁ dassentena kathitāya
  suttantapubbaṅgamāya bojjhaṅgakathāya apubbatthānuvaṇṇanā. Tattha suttante 2- tāva
  bojjhaṅgāti bodhiyā, bodhissa vā aṅgāti bojjhaṅgāti. Kiṁ vuttaṁ hoti:- yā
  hi ayaṁ dhammasāmaggī, yāya lokuttaramaggakkhaṇe uppajjamānāya līnuddhaccapatiṭṭhānā-
  yūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ
  paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā
  ariyasāvako bujjhatīti katvā bodhīti vuccati, bujjhatīti kilesasantānaniddāya
  vuṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṁ

  *  *  *  *  *  *
  Footnote: 1 Sī. avijjāsamudayo samudayaṭṭhenāti 2 saṁṃahā. 19/197/73
-------------------------------------------------
[page 237]
  Hoti. Yathāha "satta bojjhaṅge bhāvetvā anuttaraṁ sammāsambodhiṁ abhisambuddho"ti. 1-
  Tassā 2- dhammasāmaggīsaṅkhātāya bodhiyā aṅgāti bojjhaṅgā jhānaṅgamaggaṅgādayo
  viya. Yopesa yathāvuttappakārāya etāya dhammasāmaggiyā bujjhatīti katvā ariyasāvako
  bodhīti vuccati, tassa bodhissa aṅgātipi bojjhaṅgā senaṅgarathaṅgādayo viya. Tenāhu
  aṭṭhakathācariyā "bujjhanakassa puggalassa aṅgāti bojjhaṅgā"ti. Satisambojjhaṅgādīnaṁ
  attho abhiññeyyaniddese vutto.
      Bojjhaṅgatthaniddese bodhāya saṁvattantīti bujjhanatthāya saṁvattanti. Kassa
  bujjhanatthāya? maggaphalehi nibbānassa paccavekkhaṇāya katakiccassa bujjhanatthāya,
  maggena vā kilesaniddāto pabujjhanatthāya phalena pabuddhabhāvatthāyāpīti vuttaṁ hoti.
  Balavavipassanāyapi bojjhaṅgā bodhāya saṁvattanti. Tasmā ayaṁ vipassanāmaggaphala-
  bojjhaṅgānaṁ sādhāraṇattho. Tīsupi hi ṭhānesu bodhāya nibbānapaṭivedhāya saṁvattanti.
  Etena bodhiyā aṅgāti bojjhaṅgāti vuttaṁ hoti. Bujjhantīti bojjhaṅgātiādīhi
  pañcahi catukkehi vuttānaṁ bojjhaṅgānaṁ uppattiṭṭhānaṁ abhiññeyyaniddese
  vuttaṁ. Apica bujjhantīti bojjhaṅgānaṁ sakiccakaraṇe samatthabhāvadassanatthaṁ
  kattuniddeso. Bujjhanaṭṭhenāti sakiccakaraṇasamatthattepi sati kattuno abhāvadassanatthaṁ
  bhāvaniddeso. Bodhentīti bojjhaṅgabhāvanāya bujjhantānaṁ yogīnaṁ payojakattā
  bojjhaṅgānaṁ hetukattuniddeso. Bodhanaṭṭhenāti paṭhamaṁ vuttanayeneva payojakahetukattunā
  bhāvaniddeso. Etehi bodhiyā aṅgā bojjhaṅgāti vuttaṁ hoti. Bodhipakkhiyaṭṭhenāti
  bujjhanaṭṭhena bodhīti 3- laddhanāmassa yogissa pakkhe bhavattā. Ayametesaṁ
  yogino upakārattaniddeso. Etehi bodhissa aṅgāti bojjhaṅgāti vuttaṁ
  hoti. Buddhilabhanaṭṭhenātiādike chakke buddhilabhanaṭṭhenāti yogāvacarena buddhiyā
  pāpuṇanaṭṭhena. Ropanaṭṭhenāti sattānaṁ patiṭṭhāpanaṭṭhena. Pāpanaṭṭhenāti

  *  *  *  *  *  *
  Footnote: 1 dī.pā. 11/143/86, saṁṃahā. 19/378/140 2 i. tasmā 3 i. bodhoti
-------------------------------------------------
[page 238]
  Patiṭṭhāpitāya niṭṭhāpanaṭṭhena. Ime vipassanābojjhaṅgā patiabhisaṁiti tīhi
  upasaggehi visesitā maggaphalabojjhaṅgāti vadanti. Sabbesampi dhammavohārena
  niddiṭṭhānaṁ bojjhaṅgānaṁ bodhiyā aṅgāti bojjhaṅgāti vuttaṁ hotīti veditabbaṁ.
                         -----------------
                          Mūlamūlakādidasakavaṇṇanā
      [18] Mūlaṭṭhenātiādike mūlamūlake dasake mūlaṭṭhenāti vipassanādīsu purimā
  purimā bojjhaṅgā pacchimānaṁ pacchimānaṁ bojjhaṅgānañca sahajātadhammānañca
  aññamaññañca mūlaṭṭhena.
      Mūlacariyaṭṭhenāti mūlaṁ hutvā cariyā pavatti mūlacariyā. Tena mūlacariyaṭṭhena,
  mūlaṁ hutvā pavattanaṭṭhenāti attho. Mūlapariggahaṭṭhenāti te eva bojjhaṅgā
  ādito pabhuti uppādanatthāya parigayhamānattā pariggahā, mūlāniyeva pariggahā
  mūlapariggahā. Tena mūlapariggahaṭṭhena. Te eva aññamaññaṁ parivāravasena
  parivāraṭṭhena. Bhāvanāpāripūrivasena paripūraṇaṭṭhena. Niṭṭhaṁ pāpuṇanavasena
  paripākaṭṭhena. Te eva mūlāni ca chabbidhā pabhedabhinnattā paṭisambhidā cāti
  mūlapaṭisambhidā. Tena mūlapaṭisambhidaṭṭhena. Mūlapaṭisambhidāpāpanaṭṭhenāti
  bojjhaṅgabhāvanānuyuttassa yogino taṁ mūlapaṭisambhidaṁ pāpanaṭṭhena.
      Tasseva yogino tassā mūlapaṭisambhidāya vasībhāvaṭṭhena. Sesesupi īdisesu
  puggalavohāresu bodhissa aṅgāti bojjhaṅgāti vuttaṁ hotīti veditabbaṁ.
      Mūlapaṭisambhidāya vasībhāvappattānampīti īdisesupi niṭṭhāvacanesu
  phalabojjhaṅgāti veditabbaṁ. Vasībhāvaṁ pattānantipi pāṭho.
                          Mūlamūlakadasakaṁ niṭṭhitaṁ.
-------------------------------------------------
[page 239]
      Sesesupi hetumūlakādīsu navasu dasakesu imināva nayena sādhāraṇavacanānaṁ
  attho veditabbo. Asādhāraṇesu pana yathāvuttā eva bojjhaṅgā yathāvuttānaṁ
  dhammānaṁ janakattā hetū nāma honti. Upatthambhakattā paccayā nāMa. Te eva
  tadaṅgasamucchedapaṭippassaddhivisuddhibhūtattā visuddhi nāMa. Vajjavirahitattā anavajjā
  nāMa. "sabbepi Kusalā dhammā nekkhamman"ti vacanato nekkhammaṁ nāMa. Kilesehi
  vimuttattā tadaṅgavimuttiādivasena vimutti nāMa. Maggaphalabojjhaṅgā visayībhūtehi
  āsavehi virahitattā anāsavā. Tividhāpi bojjhaṅgā kilesehi suññattā
  tadaṅgavivekādivasena vivekā. Vipassanāmaggabojjhaṅgā pariccāgavossaggattā
  pakkhandanavossaggattā ca vossaggā. Phalabojjhaṅgā pakkhandanavossaggattā vossaggā.
      [19] Mūlaṭṭhaṁ bujjhantītiādayo ekekapadavasena niddiṭṭhā nava dasakā
  vuttanayeneva veditabbā. Vasībhāvappattānanti padaṁ pana vattamānavacanābhāvena na
  yojitaṁ. Pariggahaṭṭhādayo abhiññeyyaniddese vuttatthā.
      [20] Puna thero attanā desitaṁ suttantaṁ uddisitvā tassa niddesavasena
  bojjhaṅgavidhiṁ dassetukāmo ekaṁ samayantiādikaṁ nidānaṁ vatvā suttantaṁ tāva
  uddisi. Attanā desitasuttattā eva cettha evaṁ me sutanti na vuttaṁ. Āyasmā
  sāriputtoti panettha desakabyattibhāvatthaṁ attānaṁ paraṁ viya katvā vuttaṁ. Īdisaṁ
  hi vacanaṁ loke ganthesu bahuṁ payujjanti. 1- Pubbaṇhasamayanti sakalaṁ pubbaṇhasamayaṁ.
  Accantasaṁyogatthe upayogavacanaṁ. Sesadvayepi eseva nayo. Satisambojjhaṅgo iti ce
  me āvuso 2- hotīti satisambojjhaṅgoti evañce 3- mayhaṁ hoti. Appamāṇoti
  me hotīti appamāṇoti evaṁ me hoti. Susamāraddhoti me hotīti suṭṭhu
  paripuṇṇoti evaṁ me hoti. Tiṭṭhantanti nibbānārammaṇe pavattivasena
  tiṭṭhantaṁ. Cavatīti nibbānārammaṇato apagacchati. Sesabojjhaṅgesupi eseva nayo.

  *  *  *  *  *  *
  Footnote: 1 Sī. bahu yujjanti 2 chaṂa. "āvuso"ti pāṭho na dissati 3 Sī.i. evañca
-------------------------------------------------
[page 240]
      Rājamahāmattassāti rañño mahāamaccassa, mahatiyā vā bhogamattāya
  bhogappamāṇena samannāgatassa. Nānārattānanti nānāraṅgarattānaṁ, pūraṇatthe sāmivacanaṁ,
  nānārattehīti attho. Dussakaraṇḍakoti dussapeḷā. Dussayuganti vatthayugalaṁ.
      Pārupitunti acchādetuṁ. Imasmiṁ suttante therassa phalabojjhaṅgā kathitā. Yadā
  hi thero satisambojjhaṅgaṁ sīsaṁ katvā phalasamāpattiṁ samāpajjati, tadā itare tadanvayā
  honti. Yadā dhammavicayādīsu aññataraṁ, tadā sesāpi tadanvayā hontīti evaṁ
  phalasamāpattiyā attano ciṇṇavasībhāvaṁ dassento thero imaṁ suttantaṁ kathesīti.
                       --------------------
                          Suttantaniddesavaṇṇanā
      [21] Kathaṁ satisambojjhaṅgo iti ce hotīti bojjhaṅgoti satisambojjhaṅgaṁ
  sīsaṁ katvā phalasamāpattiṁ samāpajjantassa aññesu bojjhaṅgesu vijjamānesu evaṁ
  ayaṁ satisambojjhaṅgo hotīti iti ce pavattassa kathaṁ so satisambojjhaṅgo hotīti
  attho. Yāvatā nirodhūpaṭṭhātīti yattakena kālena nirodho upaṭṭhāti, yattake kāle
  ārammaṇato nibbānaṁ upaṭṭhātīti attho. Yāvatā accīti yattakena parimāṇena
  jālā. Kathaṁ appamāṇo iti ce hotīti bojjhaṅgoti na appamāṇepi
  satisambojjhaṅge vijjamāne evaṁ ayaṁ appamāṇo hotīti iti ce pavattassa so
  appamāṇo satisambojjhaṅgo kathaṁ hotīti attho. Pamāṇabaddhāti kilesā ca
  pariyuṭṭhānā ca ponobbhavikasaṅkhārā ca pamāṇabaddhā nāma honti. "rāgo
  Pamāṇakaraṇo, doso pamāṇakaraṇo, moho pamāṇakaraṇo"ti 1- vacanato rāgādayo
  yassa uppajjanti, "ayaṁ ettako"ti tassa pamāṇakaraṇato pamāṇaṁ nāMa. Tasmiṁ

  *  *  *  *  *  *
  Footnote: 1 Maṃū. 12/459/408
-------------------------------------------------
[page 241]
  Pamāṇe baddhā paṭibaddhā āyattāti kilesādayo pamāṇabaddhā nāma
  honti. Kilesāti anusayabhūtā, pariyuṭṭhānāti samudācārappattakilesā. Saṅkhārā
  ponobbhavikāti punappunaṁ bhavakaraṇaṁ punabbhavo, punabbhavo sīlametesanti ponabbhavikā,
  ponabbhavikā eva ponobbhavikā. Kusalākusalakammasaṅkhātā saṅkhāRā. Appamāṇoti
  vuttappakārassa pamāṇassa abhāvena appamāṇo. Maggaphalānampi appamāṇattā
  tato visesanatthaṁ 1-. Acalaṭṭhena asaṅkhataṭṭhenāti vuttaṁ. Bhaṅgābhāvato acalo,
  paccayābhāvato asaṅkhato. Yo hi acalo asaṅkhato ca, so ativiya pamāṇavirahito
  hoti.
      Kathaṁ susamāraddho iti ce hotīti bojjhaṅgoti anantaraṁ vuttanayena
  yojetabbaṁ. Visamāti sayañca visamattā, visamassa ca bhāvassa hetuttā visamā.
  Samadhammoti santaṭṭhena paṇītaṭṭhena samo dhammo. Pamāṇābhāvato santo. "yāvatā
  Bhikkhave dhammā saṅkhatā vā asaṅkhatā vā, virāgo tesaṁ dhammānaṁ aggamakkhāyatī"ti 2-
  vacanato sabbadhammuttamaṭṭhena paṇīto. Tasmiṁ samadhammoti 3- vutte susame āraddho
  susamāraddho. Āvajjitattāti phalasamāpattiyā pavattakālaṁ sandhāya vuttaṁ.
  Anuppādādisaṅkhāte nibbāne manodvārāvajjanassa uppannattāti vuttaṁ hoti.
  Tiṭṭhatīti pavattati. Uppādādīni heṭṭhā vuttatthāni. Sesabojjhaṅgamūlakesupi
  vāresu eseva nayo.
                       Bojjhaṅgakathāvaṇṇanā niṭṭhitā.
                         ----------------

  *  *  *  *  *  *
  Footnote: 1 i. visesadassanatthaṁ 2 aṅ.catukka. 21/34/39, khu.iti. 25/90/308 3 i.
  samadhammesu
-------------------------------------------------
[page 242]
                         4. Mettākathāvaṇṇanā
      [22] Idāni bojjhaṅgakathānantaraṁ kathitāya bojjhaṅgakathāgatiyā 1-
  suttantapubbaṅgamāya mettākathāya apubbatthānuvaṇṇanā. Tattha suttante tāva
  āsevitāyāti ādarena sevitāya. Bhāvitāyāti vaḍḍhitāya. Bahulīkatāyāti punappunaṁ
  katāya. Yānīkatāyāti yuttayānasadisāya katāya. Vatthukatāyāti patiṭṭhānaṭṭhena 2-
  vatthu viya katāya. Anuṭṭhitāyāti paccupaṭṭhitāya. Paricitāyāti samantato citāya
  upacitāya. Susamāraddhāyāti suṭṭhu samāraddhāya sukatāya. Ānisaṁsāti guṇā.
  Pāṭikaṅkhāti paṭikaṅkhitabbā icchitabbā. Sukhaṁ supatīti yathā sesajanā
  samparivattamānā kākacchamānā dukkhaṁ supanti, evaṁ asupitvā sukhaṁ supati. Niddaṁ
  okkantopi samāpattiṁ samāpanno viya hoti. Sukhaṁ paṭibujjhatīti yathā aññe
  nitthunantā vijambhantā samparivattamānā 3- dukkhaṁ paṭibujjhanti, evaṁ
  appaṭibujjhitvā vikasamānamiva padumaṁ sukhaṁ nibbikāraṁ paṭibujjhati. Na pāpakaṁ supinaṁ
  passatīti supinaṁ passantopi bhaddakameva supinaṁ passati. Cetiyaṁ vandanto viya pūjaṁ
  karonto viya dhammaṁ suṇanto viya ca hoti. Yathā panaññe attānaṁ corehi parivāritaṁ viya
  vāḷehi upaddutaṁ viya papāte 4- patantaṁ viya ca passanti, na evaṁ pāpakaṁ
  supinaṁ passati. Manussānaṁ piyo hotīti ure āmutatamuttāhāro viya sīse
  piḷandhamālā viya ca manussānaṁ piyo hoti manāPo. Amanussānaṁ piyo hotīti
  yatheva ca manussānaṁ, evaṁ amanussānampi piyo hoti. Devatā rakkhantīti
  puttamiva mātāpitaro devatā rakkhanti. Nāssa aggi vā visaṁ vā satthaṁ vā
  kamatīti mettāvihārissa kāye aggi vā visaṁ satthaṁ vā na kamati na pavisati,
  nāssa kāyaṁ vikopetīti vuttaṁ hoti. Tuvaṭaṁ cittaṁ samādhiyatīti mettāvihārino
  khippameva cittaṁ samādhiyati, natthi tassa dandhāyitattaṁ. Mukhavaṇṇo vippasīdatīti
  bandhanā

  *  *  *  *  *  *
  Footnote: 1 i. bojjhaṅgakathāyatiyā 2 Sī. patiṭṭhaṭṭhena 3 chaṂa. samparivattantā 4 i. papātaṁ
-------------------------------------------------
[page 243]
  Pamuttakālapakkaṁ viya cassa vippasannavaṇṇaṁ mukhaṁ hoti. Asammūḷho kālaṁ
  karotīti mettāvihārino sammohamaraṇaṁ nāma natthi, asammūḷho niddaṁ okkamanto
  viya kālaṁ karoti. Uttariṁ appaṭivijjhantoti mettāsamāpattito uttariṁ arahattaṁ
  adhigantuṁ asakkonto ito cavitvā suttappabuddho viya. Brahmalokūpago hotīti
  brahmalokaṁ upapajjatīti attho.
      Mettāniddese anodhiso pharaṇāti odhi mariyādā, na odhi anodhi. Tato
  anodhiso, anodhitoti attho, nippadesato phusanāti vuttaṁ hoti. Odhisoti padesavasena.
  Disā pharaṇāti disāsu pharaṇā. Sabbeti anavasesapariyādānaṁ. Sattāti padassa
  attho ñāṇakathāmātikāvaṇṇanāyaṁ vutto, ruḷhīsaddena pana vītarāgesupi ayaṁ
  vohāro vattati vilīvamayepi bījanivisese tālavaṇṭavohāro viya. Averāti verarahitā.
  Abyāpajjāti byāpādarahitā. Anīghāti niddukkhā. Anigghātipi pāṭho. Sukhī attānaṁ
  pariharantūti sukhitā hutvā attabhāvaṁ vattayantu. "averā"ti Ca sakasantāne ca
  pare paṭicca, parasantāne ca itare paṭicca verābhāvo dassito, "abyāpajjā"tiādīsu
  verābhāvā tammūlakabyāpādābhāvo, "anīghā"ti byāpādābhāvā tammūlakadukkhābhāvo,
  "sukhī attānaṁ pariharantū"ti dukkhābhāvā sukhena attabhāvapariharaṇaṁ dassitanti
  evamettha vacanasambandho veditabbo. Imesu ca "averā hontū"tiādīsu catūsupi
  vacanesu yaṁ yaṁ pākaṭaṁ hoti, tassa tassa vasena mettāya pharati.
      Pāṇātiādīsu pāṇanatāya 1- pāṇā, assāsapassāsāyattavuttitāyāti attho.
  Bhūtattā bhūtā, abhinibbattāti attho. Puṁ vuccati nirayo, tasmiṁ 2- galanti
  gacchantīti puggalā. Attabhāvo vuccati sarīraṁ, khandhapañcakameva vā, taṁ upādāya
  paññattimattasabbhāvato, tasmiṁ attabhāve pariyāpannā paricchinnā antogadhāti
  attabhāvapariyāpannā. Yathā ca sattāti vacanaṁ, evaṁ sesānipi ruḷhīvasena āropetvā

  *  *  *  *  *  *
  Footnote: 1 Sī.,i. pāṇatāya 2 chaṂa. taṁ puṁ (tasmiṁ Sī.,visuddhi. 2/113)
-------------------------------------------------
[page 244]
  Sabbānetāni sabbasattavevacanānīti veditabbāni. Kāmañca aññānipi "sabbe jantū
  sabbe jīvā"tiādīni sabbasattavevacanāni atthi, pākaṭvasena pana imāneva pañca
  gahetvā "pañcahākārehi anodhiso pharaṇā mettā cetovimuttī"ti vuttaṁ. 1- Ye pana
  "sattā pāṇā"tiādīnaṁ na kevalaṁ vacanamattova, atha kho atthatopi nānattameva
  iccheyyuṁ, tesaṁ anodhiso pharaṇā virujjhati. Tasmā tathā atthaṁ aggahetvā imesu
  pañcasu ākāresu aññataravasena anodhiso mettāya pharati.
      Odhiso pharaṇe pana itthiyo purisāti liṅgavasena vuttaṁ, ariyā anariyāti
  ariyaputhujjanavasena, devā manussā vinipātikāti upapattivasena. Disāpharaṇepi
  disāvibhāgaṁ akatvā sabbadisāsu "sabbe sattā"tiādinā nayena pharaṇato anodhiso
  pharaṇā hoti, sabbadisāsu "sabbā itthiyo"tiādinā nayena pharaṇato odhiso
  pharaṇā.
      Yasmā pana ayaṁ tividhāpi mettāpharaṇā appanāpattacittassa vasena vuttā,
  tasmā tīsu vāresu appanā gahetabbā. Anodhiso pharaṇe tāva "sabbe sattā
  averā hontū"ti ekā, "abyāpajjā hontū"ti ekā, "anīghā hontū"ti ekā,
  "sukhī attānaṁ pariharantū"ti ekā. Tānipi hi cattāri hitopasaṁhāravaseneva vuttāni.
  Hitopasaṁhāralakkhaṇā hi mettā. Iti "sattā"tiādīsu pañcasu ākāresu catassannaṁ
  catassannaṁ appanānaṁ vasena vīsati appanā honti, odhiso pharaṇe "sabbā
  itthiyo"tiādīsu sattasu ākāresu catassannaṁ catassannañca vasena aṭṭhavīsati appanā.
  Disāpharaṇe pana "sabbe puratthimāya disāya sattā"tiādinā nayena ekamekissā
  disāya vīsati vīsati katvā dve satāni, "sabbā puratthimāya disāya itthiyo"tiādinā
  nayena ekamekissā disāya aṭṭhavīsati aṭṭhavīsati katvā asīti dve satānīti cattāri

  *  *  *  *  *  *
  Footnote: 1 chaṂa. vuccati
-------------------------------------------------
[page 245]
  Satāni asīti ca appanā. Iti sabbānipi idha vuttāni aṭṭhavīsādhikāni pañca
  appanāsatāni honti. Yathā ca mettāya tividhena pharaṇā vuttā, tathā
  karuṇāmuditāupekkhānampi vuttāva hotīti veditabbaṁ.
                         1. Indriyavāravaṇṇanā
      [23] Atha mettūpasaṁhārākāraṁ indriyādiparibhāvanañca dassetuṁ sabbesaṁ
  sattānaṁ pīḷanaṁ vajjetvātiādimāha. Tattha pīḷananti abbhantarato sarīrapīḷanaṁ.
  Upaghātanti bāhirato sarīropaghātaṁ. Santāpanti yathā tathā vā cittasantāpanaṁ.
  Pariyādānanti pakatiyā jīvitādiparikkhayaṁ. Vihesanti parato jīvitaviheṭhanaṁ. Vajjetvāti
  pīḷanādīsu ekekaṁ attano citteneva apanetvā. Imāni pīḷanādīni pañca
  padāni mettopasaṁhārassa paṭipakkhavivajjanavasena vuttāni. Apīḷanāyātiādīni
  mettopasaṁhāravasena. Apīḷanāyāti apīḷanākārena, sabbe satte mettāyatīti
  sambandho. Evaṁ sesesupi. Mā verino, mā dukkhino, mā dukkhitattāti
  imānipi tīṇi mettopasaṁhārassa paṭipakkhapaṭikkhepavacanāni. Māvacanassa "mā
  hontū"ti attho. Averino sukhino sukhitattāti imāni tīṇi mettopasaṁhāravacanāni.
  "abyāpajjā Anīghā"ti idaṁ dvayaṁ "sukhino"ti vacanena saṅgahitanti veditabbaṁ.
  Sukhitattāti tasseva sukhassa niccappavattidassanaṁ. "sukhitattā"ti Ca "sukhī attānaṁ
  pariharantū"ti ca atthato ekaṁ. "apīḷanāyā"tiādīhi Vā abyāpajjānīghavacanāni
  saṅgahitāni. Aṭṭhahākārehīti "apīḷanāyā"tiādayo pañca mettopasaṁhārākārā
  "averino hontū"tiādayo tayo mettopasaṁhārākārāti imehi aṭṭhahākārehi.
  Mettāyatīti siniyhati. Taṁ dhammaṁ cetayatīti taṁ hitopasaṁhāraṁ cetayati abhisandahati,
  pavattetīti attho. Sabbabyāpādapariyuṭṭhānehi vimuccatīti mettāya paṭipakkhabhūtehi
  sabbehi byāpādasamudācārehi vikkhambhanato vimuccati. Mettā ca ceto ca
  vimutti cāti ekāyeva mettā tidhā vaṇṇitā.
-------------------------------------------------
[page 246]
      Averino khemino sukhinoti imāni tīṇi padāni pubbe vutte ākāre
  saṅkhepena saṅgahetvā vuttāni. Saddhāya adhimuccatītiādinā nayena vuttāni
  pañcindriyāni mettāya sampayuttāniyeva. Āsevanātiādīsu chasu vāresu āsevīyati
  etehi mettāti āsevanā. Tathā bhāvanā bahulīkammaṁ. Alaṅkārāti vibhūsanā.
  Svālaṅkatāti suṭṭhu alaṅkatā bhūsitā. Parikkhārāti sambhāRā. Suparikkhatāti suṭṭhu
  sambhūtā. 1- Parivārāti rakkhanaṭṭhena. Puna āsevanādīni aṭṭhavīsati padāni mettāya
  vaṇṇabhaṇanatthaṁ vuttāni. Tattha pāripūrīti paripuṇṇabhāvā. Sahagatāti mettāya
  sahagatā. Tathā sahajātādayo. Pakkhandanāti mettāya pavisanā, pakkhandati etehi
  mettāti vā pakkhandanā. Tathā saṁsīdanādayo. Etaṁ santanti phassanāti esā
  mettā santāti etehi phassanā hotīti etaṁ santanti phassanā "etadaggan"tiādīsu
  2- viya napuṁsakavacanaṁ. Svādhiṭṭhitāti suṭṭhu patiṭṭhitā. Susamuggatāti suṭṭhu
  samussitā. Suvimuttāti attano attano paccanīkehi suṭṭhu vimuttā.
  Nibbattentīti mettāsampayuttā hutvā mettaṁ nibbattenti. Jotentīti pākaṭaṁ
  karonti. Patāpentīti 3- virocenti.
                       2-4. Balādivārattayavaṇṇanā
      [24-27] Indriyavāre vuttanayeneva balavāropi veditabbo.
  Bojjhaṅgamaggaṅgavārā pariyāyena vuttā, na yathālakkhaṇavasena. Maggaṅgavāre
  sammāvācākammantājīvā mettāya pubbabhāgavasena vuttā. Na appanāvasena. Na hi
  ete mettāya saha bhavanti. Sabbesaṁ pāṇānantiādīnaṁ sesavārānampi sattavāre
  vuttanayeneva attho veditabbo. Mettābhāvanāvidhānaṁ pana visuddhimaggato 4-
  gahetabbanti.
                       Mettākathāvaṇṇanā niṭṭhitā.

  *  *  *  *  *  *
  Footnote: 1 chaṂa. sambhatā 2 aṅ.ekaka. 20/209/24 3 Sī. pakāsentīti 4 visuddhi 2/91-117
-------------------------------------------------
[page 247]
                          5. Virāgakathāvaṇṇanā
      [28] Idāni maggapayojanapariyosānāya mettākathāya anantaraṁ kathitāya
  virāgasaṅkhātamaggapubbaṅgamāya virāgakathāya apubbatthānuvaṇṇanā. Tattha paṭhamaṁ tāva
  "nibbindaṁ virajjati virāgā vimuccatī"ti 1- vuttānaṁ dvinnaṁ suttantapadānaṁ
  atthaṁ niddisitukāmena virāgo maggo, vimutti phalanti uddeso ṭhapito. Tattha paṭhamaṁ
  vacanatthaṁ tāva niddisitukāmo kathaṁ virāgo maggotiādimāha. Tattha virajjatīti virattā
  hoti. Sesāni maggañāṇaniddese vuttatthāni. Virāgoti yasmā sammādiṭṭhi
  virajjati, tasmā virāgo nāmāti attho. So ca virāgo yasmā virāgārammaṇo
  .pe. Virāge patiṭṭhito, tasmā ca virāgoti evaṁ "virāgārammaṇo"tiādīnaṁ pañcannaṁ
  vacanānaṁ sambandho veditabbo. Tattha virāgārammaṇoti nibbānārammaṇo
  virāgagocaroti nibbānavisayo. Virāge samudāgatoti nibbāne samuppanno. Virāge
  ṭhitoti pavattivasena nibbāne ṭhito. Virāge patiṭṭhitoti anivattanavasena
  nibbāne patiṭṭhito.
      Nibbānañca virāgoti nibbānaṁ virāgahetuttā virāgo. Nibbānārammaṇatājātāti
  nibbānārammaṇe jātā, nibbānārammaṇabhāvena vā jātā. Te maggasampayuttā
  sabbeva phassādayo dhammā virajjanaṭṭhena virāgā hontīti virāgā
  nāma honti. Sahajātānīti sammādiṭṭhisahajātāni sammāsaṅkappādīni satta
  maggaṅgāni. Virāgaṁ gacchantīti virāgo maggoti virāgaṁ nibbānaṁ ārammaṇaṁ
  katvā gacchantīti virāgārammaṇattā virāgo nāma, magganaṭṭhena maggo nāma
  hotīti attho. Ekekampi maggaṅgaṁ maggoti nāmaṁ labhati. Iti ekekassa aṅgassa
  maggatte vutte sammādiṭṭhiyāpi maggattaṁ vuttameva hoti. Tasmāyeva ca etena

  *  *  *  *  *  *
  Footnote: 1 viṃahā. 4/23/19, saṁ.kha. 17/59/56
-------------------------------------------------
[page 248]
  Maggenāti aṭṭha maggaṅgāni gahetvā vuttaṁ. Buddhā cāti paccekabuddhāpi
  saṅgahitā. Tepi hi "dveme bhikkhave buddhā tathāgato ca arahaṁ sammāsambuddho
  paccekabuddho cā"ti 1- vuttattā buddhāyeva. Agatanti anamatagge saṁsāre
  agatapubbaṁ. Disanti sakalāya paṭipattiyā dissati apadissati abhisandahīyatīti disā,
  sabbabuddhehi vā paramaṁ sukhanti dissati apadissati kathīyatīti disā, sabbadukkhaṁ vā
  dissanti vissajjenti ujjhanti etāyāti disā. Taṁ disaṁ. Aṭṭhaṅgiko maggoti
  kiṁ vuttaṁ hoti? yo so aṭṭhaṅgiko dhammasamūho, so etena nibbānaṁ gacchatīti
  gamanaṭṭhena maggo nāmāti vuttaṁ hoti. Puthusamaṇābrāhmaṇānaṁ parappavādānanti visuṁ
  visuṁ samaṇānaṁ brāhmaṇānañca ito aññaladdhikānaṁ. Aggoti tesaṁ sesamaggānaṁ
  visiṭṭho. Seṭṭhoti sesamaggato ativiya pasaṁsanīyo. Mokkhoti mukhe sādhu,
  sesamaggānaṁ abhimukhe ayameva sādhūti attho. Uttamoti sesamagge ativiya
  uttiṇṇo. Pavaroti sesamaggato nānappakārehi sambhajanīyo. Itīti kāraṇatthe
  nipāto. Tasmā bhagavatā "maggānaṁ aṭṭhaṅgiko seṭṭho"ti vuttoti adhippāyo.
  Vuttaṁ hi bhagavatā:-
             "maggānaṭṭhaṅgiko seṭṭho saccānaṁ caturo padā
             virāgo seṭṭho dhammānaṁ dvipadānañca cakkhumā"ti. 2-
  Taṁ idha vicchinditvā "maggānaṁ aṭṭhaṅgiko seṭṭho"ti vuttaṁ. Sesavāresupi iminā
  nayena heṭṭhā vuttanayena ca attho veditabbo.
      Dassanavirāgotiādīsu dassanasaṅkhāto virāgo dassanavirāgo. Indriyaṭṭhato balassa
  visiṭṭhattā idha indriyato balaṁ paṭhamaṁ vuttanti veditabbaṁ. Ādhipateyyaṭṭhena
  indriyānītiādi indriyādīnaṁ atthavibhāvanā, na virāgassa. Tathaṭṭhena saccāti

  *  *  *  *  *  *
  Footnote: 1 aṅḍuka. 20/57/74 2 khuḍha. 25/273/64
-------------------------------------------------
[page 249]
  Saccañāṇaṁ veditabbaṁ. Sīlavisuddhīti sammāvācākammantājīvā. Cittavisuddhīti
  sammāsamādhi. Diṭṭhivisuddhīti sammādiṭṭhisaṅkappā. Vimuttaṭṭhenāti
  taṁtaṁmaggavajjhakilesehi muttaṭṭhena. Vijjāti sammādiṭṭhi. Vimuttīti
  samucchedavimutti. Amatogadhaṁ nibbānaṁ pariyosānaṭṭhena maggoti maggaphalapaccavekkhaṇāhi
  maggīyatīti maggo.
      Imasmiṁ virāganiddese vuttā dhammā sabbepi maggakkhaṇeyeva. Vimuttiniddese
  phalakkhaṇe. Tasmā chandamanasikārāpi maggaphalasampayuttā.
      [29] Virāganiddese vuttanayeneva vimuttiniddesepi attho veditabbo.
  Phalaṁ panettha paṭippassaddhivimuttattā vimutti, nibbānaṁ nissaraṇavimuttattā
  vimutti. "sahajātāni Sattaṅgānī"tiādīni vacanāni idha na labbhantīti na vuttāni.
  Sayaṁ phalavimuttattā pariccāgaṭṭhena vimuttīti ettakameva vuttaṁ. Sesaṁ
  vuttanayemevāti.
                        Virāgakathāvaṇṇanā niṭṭhitā.
                         ----------------
-------------------------------------------------
[page 250]
                           6. Paṭisambhidākathā
                      1. Dhammacakkappavattanavāravaṇṇanā
      [30] Idāni virāgasaṅkhātamaggavasena siddhaṁ paṭisambhidāpabhedaṁ dassentena
  kathitāya dhammacakkappavattanasuttantapubbaṅgamāya 1- paṭisambhidākathāya
  apubbatthānuvaṇṇanā. Suttante tāva bārāṇasiyanti bārāṇasā nāma nadī, bārāṇasāya
  avidūre bhavā nagarī bārāṇaSī. Tassaṁ bārāṇasiyaṁ. Isipatane migadāyeti isīnaṁ
  patanuppatanavasena evaṁladdhanāme migānaṁ abhayadānadinnaṭṭhānattā migadāyasaṅkhāte
  ārāme. Tattha hi uppannuppannā sabbaññuisayo 2- patanti. Dhammacakkappavattanatthaṁ
  nisīdantīti attho. Nandamūlakapabbhārato sattāhaccayena nirodhasamāpattito vuṭṭhitā
  anotattadahe katamukhadhovanakiccā ākāsena āgantvā paccekabuddhaisayopettha
  samosaraṇavasena patanti, uposathatthañca anuposathatthañca sukhaṁ sannipatanti, gandhamādanaṁ
  paṭigacchantā ca tato ca 3- uppatantītipi iminā isīnaṁ patanuppatanavasena taṁ
  "isipatanan"ti vuccati. "isipadanan"tipi Pāṭho. Pañcavaggiyeti:-
             "koṇḍañño bhaddiyo vappo mahānāmo ca assaji
             ete pañca mahātherā pañcavaggāti vuccare"ti
  evaṁ vuttānaṁ pañcannaṁ bhikkhūnaṁ vaggo pañcavaggo, tasmiṁ pañcavagge bhavā
  taṁpariyāpannattāti pañcavaggiyā. Te pañcavaggiye. Bhikkhū āmantesīti
  dīpaṅkaradasabalapādamūle katābhinīhārato paṭṭhāya pāramiyo pūrento anupubbena pacchimabhavaṁ
  patvā pacchimabhave ca katābhinikkhamano anupubbena bodhimaṇḍaṁ patvā tattha
  aparājitapallaṅke nisinno mārabalaṁ bhinditvā paṭhamayāme pubbenivāsaṁ anussaritvā
  majjhimayāme dibbacakkhuṁ visodhetvā pacchimayāmāvasāne dasasahassilokadhātuṁ unnādento

  *  *  *  *  *  *
  Footnote: 1 viṃahā. 4/13/13, saṁṃahā. 19/1081/367
  2 i. uppannā sabbañū isayo 3 tatova (saṁ-A. 3/387)
-------------------------------------------------
[page 251]
  Sampakampento sabbaññutaṁ patvā satta sattāhāni bodhimaṇḍe vītināmetvā
  mahābrahmunā āyācitadhammadesano buddhacakkhunā lokaṁ voloketvā lokānuggahena
  bārāṇasiṁ gantvā pañcavaggiye bhikkhū saññāpetvā dhammacakkaṁ pavattetukāmo
  āmantesi.
      Dveme bhikkhave antāti dveme bhikkhave koṭṭhāsā. Imassa pana vacanassa
  samudāhārena samudāhāranigghoso heṭṭhā avīciṁ upari bhavaggaṁ patvā dasasahassiṁ
  lokadhātuṁ pattharitvā aṭṭhāsi, tasmiṁyeva samaye aṭṭhārasakoṭisaṅkhā brahmāno
  samāgacchiṁsu. Pacchimadisāya sūriyo atthaṅgameti, puratthimāya disāya
  uttarāsāḷhanakkhattena yutto puṇṇacando uggacchati, tasmiṁ samaye bhagavā
  dhammacakkappavattanasuttantaṁ ārabhanto "dveme bhikkhave antā"tiādimāha.
      Tattha pabbajitenāti gihisaṁyojanavatthukāmaṁ chetvā pabbajitena. Na sevitabbāti
  na valañjetabbā. Pabbajitānaṁyeva visesato paṭipattiyā bhājanabhūtattā "pabbajitena
  na sevitabbā"ti vuttaṁ. Yo cāyaṁ kāmesu kāmasukhallikānuyogoti yo ca ayaṁ
  vatthukāmesu kilesakāmasukhassa, kilesakāmasukhanissayassa vā anuyogo. Hīnoti lāmako.
  Gammoti gāmavāsīnaṁ santako. Pothujjanikoti puthujjanena andhabālajanena
  āciṇṇo. Anariyoti na ariyo. Atha vā na visuddhānaṁ uttamānaṁ ariyānaṁ santako.
  Anatthasañhitoti na atthasaṁhito, sukhāvahakāraṇaṁ anissitoti attho.
  Attakilamathānuyogoti attano kilamathassa anuyogo, attano dukkhakaraṇanti attho.
  Dukkhoti kaṇṭakāpassayaseyyādīhi attamāraṇehi dukkhāvaho. Tehi 1- tapassīhi
  "uttamaṁ tapo"ti gahitattā tesaṁ cittānurakkhanatthaṁ idha "hīno"ti na vuttaṁ,
  pabbajitānaṁ dhammattā "gammo"ti ca, gihīhi asādhāraṇattā
  "pothujjaniko"ti ca na vuttaṁ. Tattha pana

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 252]
  Kehici pabbajitapaṭiññehi diṭṭhadhammanibbānavādehi "yato kho bho ayaṁ attā pañcahi
  kāmaguṇehi samappito samaṅgibhūto paricāreti, ettāvatā kho bho ayaṁ attā
  diṭṭhadhammanibbānaṁ patto hotī"ti 1- gahitattā tesaṁ cittānurakkhanatthañca
  paccuppanne sukhattā ca tassa dhammasamādānassa "dukkho"ti na vuttaṁ.
  Kāmasukhallikānuyogo paccuppanne taṇhādiṭṭhisaṅkiliṭṭhasukhattā āyatiñca
  dukkhavipākattā tadanuyuttānaṁ taṇhādiṭṭhibandhanabaddhattā ca na sevitabbo,
  attakilamathānuyogo paccuppanne diṭṭhisaṅkiliṭṭhadukkhattā āyatiñca
  dukkhavipākattā tadanuyuttānaṁ diṭṭhibandhanabaddhattā ca na sevitabbo, ete teti 2- te
  ete. Anupagammāti na upagantvā. Majjhimāti saṅkiliṭṭhasukhadukkhānaṁ abhāvā
  majjhe bhavāti majjhimā. Sā eva nibbānaṁ paṭipajjanti etāyāti paṭipadā.
  Abhisambuddhāti paṭividdhā. Cakkhukaraṇītiādīsu paññācakkhuṁ karotīti cakkhukaraṇī.
  Ñāṇakaraṇīti tasseva vevacanaṁ. Upasamāyāti kilesūpasamāya.
  Abhiññāyāti catunnaṁ saccānaṁ abhijānanatthāya. Sambodhāyāti
  tesaṁyeva sambujjhanatthāya. Nibbānāyāti nibbānasacchikiriyatthāya. Atha vā
  dassanamaggañāṇaṁ karotīti cakkhukaraṇī. Bhāvanāmaggañāṇaṁ karotīti ñāṇakaraṇī. Sabbakilesānaṁ
  upasamāya. Sabbadhammānaṁ abhiññāya. Arahatphalasambodhāya. Kilesānañca khandhānañca
  nibbānāya. Saccakathā abhiññeyyaniddese vuttā.
      Evaṁ bhagavā saccāni pakāsetvā attani katabahumānānaṁ
  tesaṁ attano paṭivedhakkamaṁ sutvā paṭipattiyā bahumānāropanena
  paṭipattiyaṁ ṭhatvā saccappaṭivedhaṁ passanto idaṁ dukkhaṁ ariyasaccanti
  me bhikkhavetiādinā attano paṭivedhakkamaṁ dassesi. Tattha ananussutesūti
  na anussutesu, paraṁ anugantvā assutesūti attho. Cakkhūtiādīnaṁ attho
  parato āvi bhavissati. Idaṁ dukkhaṁ ariyasaccaṁ, idaṁ dukkhasamudayaṁ, idaṁ
  dukkhanirodhaṁ, idaṁ dukkhanirodhagāminī paṭipadā ariyasaccanti catunnaṁ saccānaṁ

  *  *  *  *  *  *
  Footnote: 1 dī.Sī. 9/94/36 2 chaṂa. ete khoti
-------------------------------------------------
[page 253]
  Dassanapaṭivedho sekhabhūmiyaṁ. Pariññeyyaṁ. Pahātabbaṁ sacchikātabbaṁ bhāvetabbanti
  catunnaṁ saccānaṁ bhāvanāpaṭivedho sekhabhūmiyaṁyeva. Pariññātaṁ pahīnaṁ sacchikataṁ bhāvitanti
  catunnaṁ saccānaṁ paccavekkhaṇā asekhabhūmiyaṁ.
      Tiparivaṭṭanti saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena
  tayo parivaṭṭā assāti tiparivaṭṭaṁ. Ettha hi "idaṁ dukkhaṁ, idaṁ dukkhasamudayaṁ,
  idaṁ dukkhanirodhaṁ, idaṁ dukkhanirodhagāminī paṭipadā ariyasaccan"ti evaṁ catūsu
  saccesu yathābhūtañāṇaṁ saccañāṇaṁ nāMa. Tesuyeva "pariññeyyaṁ pahātabbaṁ sacchikātabbaṁ
  bhāvetabban"ti evaṁ kattabbakiccajānanañāṇaṁ kiccañāṇaṁ nāMa. "pariññātaṁ
  Pahīnaṁ sacchikataṁ bhāvitan"ti evaṁ tassa kiccassa katabhāvajānanañāṇaṁ katañāṇaṁ
  nāMa. Dvādasākāranti tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena
  dvādasa ākārā assāti dvādasākāraṁ. Ñāṇadassananti etesaṁ tiparivaṭṭānaṁ
  dvādasannaṁ ākārānaṁ vasena uppannaṁ ñāṇasaṅkhātaṁ dassanaṁ. Attamanāti sakamanā.
  Sattānaṁ hi sukhakāmattā dukkhapaṭikūlattā pītisomanassayuttamano sakamano nāma,
  pītisomanassehi attamanā gahitamanā byāpitamanāti vā attho. Abhinandunti abhimukhā
  hutvā nandiṁsu. Veyyākaraṇeti suttante. Niggāthako hi suttanto kevalaṁ atthassa
  byākaraṇato veyyākaraṇaṁ nāMa. Bhaññamāneti kathiyamāne. Vattamānasamīpe
  vattamānavacanaṁ kataṁ, bhaṇiteti attho. Virajanti vigatarāgādirajaṁ. Vītamalanti
  vigatarāgādimalaṁ. Rāgādayo hi ajjhottharaṇaṭṭhena rajo nāma, dussanaṭṭhena malaṁ nāMa.
  Dhammacakkhunti katthaci paṭhamamaggañāṇaṁ, katthaci ādīni tīṇi maggañāṇāni,
  katthaci catutthamaggañāṇampi. Idha pana paṭhamamaggañāṇameva. Yaṁ kiñci samudayadhammaṁ,
  sabbantaṁ nirodhadhammanti vipassanāvasena evaṁ pavattassa dhammacakkhuṁ udapādīti attho.
      Dhammacakketi paṭivedhañāṇe ca desanāñāṇe ca. Bodhipallaṅke nisinnassa
  hi bhagavato catūsu saccesu dvādasākāraṁ paṭivedhañāṇampi isipatane nisinnassa
-------------------------------------------------
[page 254]
  Dvādasākārameva saccadesanāya pavattaṁ desanāñāṇampi dhammacakkaṁ nāMa. Ubhayampi
  hetaṁ dasabalassa pavattañāṇameva. Taṁ imāya desanāya pakāsentena bhagavatā
  dhammacakkaṁ pavattitaṁ nāMa. Taṁ panetaṁ dhammacakkaṁ yāva aññātakoṇḍaññatthero aṭṭhārasahi
  brahmakoṭīhi saddhiṁ sotāpattiphale na patiṭṭhāti, tāva bhagavā pavatteti nāma,
  patiṭṭhite pana pavattitaṁ nāMa. Taṁ sandhāya "pavattite ca bhagavatā dhammacakke"ti
  vuttaṁ.
      Bhummā devāti bhummaṭṭhakā devā. Saddamanussāvesunti ekappapahāreneva
  sādhukāraṁ datvā etaṁ bhagavatātiādīni vadantā saddaṁ anusāvayiṁsu. Appaṭivattiyanti
  "nayidaṁ tathā"ti paṭilomaṁ vattetuṁ asakkuṇeyyaṁ. Sannipatitā cettha devabrahmāno
  desanāpariyosāne ekappahāreneva sādhukāraṁ adaṁsu, sannipātaṁ anāgatā
  pana bhummadevādayo tesaṁ tesaṁ saddaṁ sutvā sādhukāramadaṁsūti veditabbaṁ. Tesu
  pana pabbatarukkhādīsu nibbattā bhummadevā. 1- Te cātumahārājikapariyāpannā
  hontāpi idha visuṁ katvā vuttā. Cātumahārājikāti ca
  dhataraṭṭhavirūḷhakavirūpakkhakuverasaṅkhātā catumahārājā devatā etesanti
  cātumahārājikā. Te sineruvemajjhe honti. Tesu pabbataṭṭhakāpi atthi
  ākāsaṭṭhakāpi. Tesaṁ paramparā cakkavāḷapabbataṁ pattā. Khiḍḍāpadosikā
  manopadosikā sītavalāhakā uṇhavalāhakā candimā devaputto sūriyo
  devaputtoti ete sabbepi cātumahārājikadevalokaṭṭhā eva. Tettiṁsa janā tattha
  uppannāti tāvatiṁsā. Apica "tāvatiṁsā"ti tesaṁ devānaṁ nāmamevātipi vuttaṁ. Tepi
  atthi pabbattaṭṭhakā atthi ākāsaṭṭhakā. Tesaṁ paramparā cakkavāḷapabbataṁ pattā,
  tathā yāmādīnaṁ. Ekadevalokepi hi devānaṁ paramparā cakkavāḷapabbataṁ appattā
  nāma natthi. Dibbaṁ sukhaṁ yātā payātā sampattāti yāmā. Tuṭṭhā pahaṭṭhāti
  tusitā. Pakatipaṭiyattārammaṇato atirekena ramitukāmakāle yathārucite bhoge nimminitvā

  *  *  *  *  *  *
  Footnote: 1 i. nibbattabhummadevā
-------------------------------------------------
[page 255]
  Nimminitvā ramantīti nimmānaratī. Cittacāraṁ ñatvā paranimmitesu bhogesu vasaṁ
  vattentīti paranimmitavasavattī. Brahmakāye brahmaghaṭāya niyuttāti brahmakāyikā.
  Sabbepi pañcavokārabrahmāno gahitā.
      Tena khaṇenāti vacanaṁ visesetvā tena muhuttenāti vuttaṁ. Muhuttasaṅkhātena
  khaṇena, na paramatthakhaṇenāti vuttaṁ hoti. Yāva brahmalokāti brahmalokaṁ antokatvā.
  Saddoti sādhukārasaddo. Dasasahassīti dasasahassacakkavāḷavatī. Saṅkampīti uddhaṁ
  uggacchantī suṭṭhu kampi. Sampakampīti uddhaṁ uggacchantī adho okkamantī
  suṭṭhu pakampi. Sampavedhīti catudisā āgacchantī suṭṭhu pavedhi. Sambuddhabhāvāya
  mātukucchiṁ okkamante ca bodhisatte tato nikkhamante ca mahāpaṭhavī puññatejena
  akampittha, abhisambodhiyaṁ paṭivedhañāṇatejena. Dhammacakkappavattane desanāñāṇatejena
  sādhukāraṁ dātukāmā viya paṭhavī devatānubhāvena akampittha, āyusaṅkhārossajjane
  mahāparinibbāne ca kāruññena cittasaṅkhobhaṁ asahamānā viya paṭhavī devatānubhāvena
  akampittha. Appamāṇoti vuddhappamāṇo. Oḷāroti ettha "uḷārāni uḷārāni
  khādanīyāni khādantī"tiādīsu 1- madhuraṁ uḷāranti vuttaṁ. "uḷārāya Vatthabhogāya
  cittaṁ namatī"tiādīsu 2- paṇītaṁ uḷāranti vuttaṁ. "uḷārāya Khalu bhavaṁ vacchāyano samaṇaṁ
  gotamaṁ pasaṁsāya pasaṁsatī"tiādīsu seṭṭhaṁ uḷāranti vuttaṁ. Idha pana "vipulo
  uḷāro"ti vutto. Obhāsoti desanāñāṇānubhāvena ca devatānubhāvena ca
  jātaobhāso. Loketi cakkavāḷassa dasasahassasiyaṁyeva. Atikkammeva devānaṁ
  devānubhāvanti devānaṁ ayaṁ ānubhāvo:- nivatthavatthappabhā dvādasa yojanāni pharati, tathā
  sarīrassa alaṅkārassa vimānassa ca. Taṁ devānaṁ devānubhāvaṁ atikkamitvāyevāti
  attho. Udānanti somanassañāṇamayikaṁ udāhāraṁ. Udānesīti udāhari. Aññāsi
  vata bho koṇḍaññoti imassapi udānassa udāharaṇaghoso dasasahassilokadhātuṁ
  pharitvā aṭṭhāsi. Aññāsikoṇḍaññoti 3- bhusaṁ ñātakoṇḍaññoti attho.

  *  *  *  *  *  *
  Footnote: 1 Maṃū. 12/366/329 2 aṅṇavaka. 23/20/322 3 Sī. aññākoṇḍaññoti
-------------------------------------------------
[page 256]
      Cakkhuādīnaṁ niddese dassanaṭṭhenātiādīsu ekameva ñāṇaṁ yathāvuttassa
  neyyassa cakkhu viya dassanakiccakaraṇena cakkhu. Ñāṇakiccakaraṇena ñāṇaṁ.
  Nānappakārato jānanakiccakaraṇena paññā. Anavasesapaṭivedhakaraṇena vijjā.
  Sabbadā obhāsakiccakaraṇena āloko nāmāti attho. Cakkhuṁ dhammotiādīsupi
  ekaṁyeva ñāṇaṁ kiccanānattena pañcadhā vaṇṇitaṁ. Ārammaṇāti upatthambhanaṭṭhena.
  Gocarāti visayaṭṭhena. Dassanaṭṭhenātiādīsu ñāṇakiccaṁ pañcadhā vuttaṁ. Iminā
  nayena tīsu vāresu ekekasmiṁ pañca pañca katvā paṇṇarasa dhammā, paṇṇarasa
  atthā, dvīsu paṇṇarasakesu tiṁsu niruttiyo, paṇṇarasasu dhammesu paṇṇarasasu
  atthesu tiṁsāya niruttīsūti saṭṭhi ñāṇāni veditabbāni. Sesāriyasaccesupi eseva
  nayo. Catūsu ariyasaccesu ekekasmiṁ ariyasacce paṇṇarasannaṁ paṇṇarasannaṁ dhammānaṁ
  atthānañca vasena saṭṭhi dhammā, saṭṭhi atthā, saṭṭhiyā dhammesu saṭṭhiyā atthesu
  ca vīsasataṁ niruttiyo, vīsādhikaṁ satanti attho. Saṭṭhiyā dhammesu saṭṭhiyā atthesu
  vīsuttarasate niruttīsūti evaṁ cattārīsañca dve ca ñāṇasatāni.
                      2-3. Satipaṭṭhānavārādivaṇṇanā
      [31-32] Satipaṭṭhānasuttantapubbaṅgame iddhipādasuttantapubbaṅgame ca
  paṭisambhidāniddese imināva nayena attho ca gaṇanā ca veditabbā.
                     4-8. Sattabodhisattavārādivaṇṇanā
      [33-37] Sattannaṁ bodhisattānaṁ suttantesu ekekasmiṁyeva samudaye cakkhādayo
  pañca, nirodhe pañcāti dasa dhammā, samudaye dassanaṭṭhādayo pañca, nirodhe
  pañcāti dasa atthā, tesaṁ vasena vīsati niruttiyo cattārīsaṁ 1- ñāṇāni. Satta
  ekato katvā vuttagaṇanā suviññeyyā eva. Sabbaññutañāṇavasena

  *  *  *  *  *  *
  Footnote: 1 Sī. cattārīsa
-------------------------------------------------
[page 257]
  Vuttapaṭisambhidāniddese ekekamūlakesu "ñāto diṭṭho vidito sacchikato phussito
  paññāyā"ti 1- imesu pañcasu vacanesu ekekasmiṁyeva cakkhādayo pañca, dassanaṭṭhādayo
  pañcāti pañcapañcakānaṁ vasena pañcavīsati dhammā, pañcavīsati atthā, taddiguṇā
  niruttiyo, taddiguṇāni ñāṇāni ñeyyāni. Pañca ekato katvā vuttavārepi
  pañcakkhattuṁ pañca pañcavīsati katvā pañcavīsasataṁ dhammā, pañcavīsasataṁ atthā, taddiguṇā
  niruttiyo, taddiguṇāni ñāṇāni ñeyyāni. Aḍḍhateyyānīti cettha dve satāni
  ca paññāsañca. Khandhādīsupi eseva nayo. Imināva nayena saccavārapaṭisambhidāvāre
  ca dhammādigaṇanā veditabbā.
                        9. Chabuddhadhammavāravaṇṇanā
      [38] Buddhadhammavāre diyaḍḍhasatanti chakkhattuṁ pañcavīsati satañca
  paññāsañca honti, taddiguṇā niruttiyo taddiguṇāni ñāṇāni. Paṭisambhidādhikaraṇeti
  paṭisambhidādhikāre. Aḍḍhanavadhammasatānīti paṭhamaṁ vuttesu catūsu saccesu
  saṭṭhi, catusu satipaṭṭhānesu saṭṭhi, catūsu sammappadhānesu saṭṭhi,
  sattabodhisattaveyyākaraṇesu sattati, abhiññaṭṭhādīsu pañcasu pañcavīsasataṁ, khandhādīsu
  pañcasu pañcavīsasataṁ, puna catūsu ariyasaccesu sataṁ, catūsu paṭisambhidāsu sataṁ,
  chasu buddhadhammesu diyaḍḍhasatanti evaṁ aṭṭhasatāni ca paññāsañca dhammā
  honti. Evaṁ atthāpi tattakā eva honti. Evameva saccādīsu 2- tīsu
  ṭhānesu vīsasataṁ niruttiyo, sattasu veyyākaraṇesu cattārīsasataṁ niruttiyo,
  abhiññaṭṭhādīsu khandhaṭṭhādīsu ca aḍḍhateyyāni aḍḍhateyyāni niruttisatāni,
  ariyasaccesu paṭisambhidāsu ca dve dve niruttisatāni, buddhadhammesu tīṇi
  niruttisatānīti evaṁ niruttisahassañca satta niruttisatāni ca honti. Evameva

  *  *  *  *  *  *
  Footnote: 1 khu.paṭi. 31/121/137 2 Sī.,i. saddhādīsu
-------------------------------------------------
[page 258]
  Saccādīsu 1- tīsu ṭhānesu cattārīsādhikāni dve dve ñāṇasatāni, sattasu
  veyyākaraṇesu asītiadhikāni dve ñāṇasatāni, abhiññaṭṭhādīsu khandhaṭṭhādīsu ca
  pañca pañca ñāṇasatāni, saccesu paṭisambhidāsu ca cattāri cattāri ñāṇasatāni,
  buddhadhammesu cha ñāṇasatānīti evaṁ tīṇi ca ñāṇasahassāni cattāri ca ñāṇasatāni
  hontīti.
                       Paṭisambhidākathāvaṇṇanā niṭṭhitā.
                        -------------------
                           7. Dhammacakkakathā
                          1. Saccavāravaṇṇanā
      [39] Puna dhammacakkappavattanasuttantameva pubbaṅgamaṁ katvā kathitāya
  dhammacakkakathāya apubbatthānuvaṇṇanā. Tattha dukkhavatthukāti ekābhisamayavasena dukkhaṁ
  vatthu etesanti dukkhavatthukā. Tadeva dukkhaṁ visesetvā saccavatthukātiādimāha.
  Tattha saccaṁ ārammaṇaṁ upatthambho etesanti saccārammaṇā. Saccaṁ gocaro visayo
  etesanti saccagocaRā. Saccasaṅgahitāti maggasaccena saṅgahitā. Saccapariyāyapannāti
  maggasaccāyattā. Sacce samupāgatāti dukkhaparijānanena dukkhasacce samuppannā.
  Tathā tattheva ṭhitā patiṭṭhitā ca.
      [40] Idāni "pavattite ca bhagavatā dhammacakke"ti vuttaṁ dhammacakkaṁ niddisitukāmo
  dhammacakkantiādimāha. Tattha duvidhaṁ dhammacakkaṁ paṭivedhadhammacakkaṁ desanādhammacakkañca.
  Paṭivedhadhammacakkaṁ bodhipallaṅke, desanādhammacakkaṁ isipatane. Dhammañca

  *  *  *  *  *  *
  Footnote: 1 i. evameva saccāni
-------------------------------------------------
[page 259]
  Pavatteti cakkañcāti paṭivedhadhammacakkaṁ vuttaṁ, cakkañca pavatteti dhammañcāti
  desanādhammacakkaṁ. Kathaṁ? bhagavā hi 1- bodhipallaṅke nisinno maggakkhaṇe
  indriyabalabojjhaṅgamaggaṅgādibhedaṁ dhammañca pavatteti, soyeva ca dhammo
  kilesasattughātāya pavattanato paharaṇacakkaṁ viyāti cakkañca. Dhammaṁ pavattentoyeva bhagavā taṁ
  cakkaṁ pavatteti nāMa. Etena dhammoyeva cakkanti kammadhārayasamāsatā vuttā hoti.
  Isipatane nisinno bhagavā dhammadesanakkhaṇe veneyyasantāne kilesasattughātāya
  pavattanato paharaṇacakkasadisaṁ desanācakkañca pavatteti, veneyyasantāne
  indriyabalabojjhaṅgamaggaṅgādibhedaṁ dhammacakkañca pavatteti. Etena dhammo ca cakkañca
  dhammacakkanti dvandasamāsatā vuttā hoti. Yasmā pana pavattake sati pavattanā nāma
  hoti, tasmā sabbatthāpi "pavattetī"ti vuttaṁ, pavattanaṭṭhena pana "cakkan"ti vuttaṁ
  hotīti veditabbaṁ. Dhammena pavattetīti dhammacakkantiādīni desanādhammacakkameva
  sandhāya vuttānīti veditabbāni.
      Tattha dhammena pavattetīti yathāsabhāvattā dhammena pavattaṁ cakkanti dhammacakkanti
  vuttaṁ hoti. Dhammacariyāya pavattetīti veneyyasantāne dhammatthāya pavattaṁ
  cakkanti dhammacakkanti vuttaṁ hoti. Dhamme ṭhitotiādīhi bhagavato dhammabhūtatā
  dhammassāmitā ca vuttā hoti. Yathāha "so hāvuso bhagavā jānaṁ jānāti
  passaṁ passati cakkhubhūto ñāṇabhūto dhammabhūto brahmabhūto vattā pavattā atthassa
  ninnetā amatassa dātā dhammassāmī tathāgato"ti 2-. Tasmā tehi dhammassa cakkanti
  dhammacakkanti vuttaṁ hoti. Ṭhitoti visayībhāvena ṭhito. Patiṭṭhitoti acalabhāvena
  patiṭṭhito. Vasippattoti issarabhāvaṁ patto. Pāramippattoti koṭippatto.
  Vesārajjappattoti visāradabhāvaṁ patto. Dhamme patiṭṭhāpentotiādīhi
  veneyyasantānamapekkhitvā vuttehi pana vacanehi dhammassāmitāya ca dhammatthāya cakkanti

  *  *  *  *  *  *
  Footnote: 1 i. kathaṁ hi bhagavā 2 Maṃū. 12/203/171
-------------------------------------------------
[page 260]
  Vuttaṁ hoti. Dhammaṁ sakkarontotiādīhi dhammatthāya cakkanti vuttaṁ hoti. Yo hi
  dhammaṁ sakkārādivasena pavatteti, so dhammatthaṁ pavatteti. Dhammaṁ sakkarontoti yathā
  kato so dhammo sukato hoti, evameva naṁ karonto. Dhammaṁ garuṁ karontoti
  tasmiṁ gāravuppattiyā taṁ garuṁ karonto. Dhammaṁ mānentoti dhammaṁ piyañca bhāvanīyañca
  katvā viharanto. Dhammaṁ pūjentoti taṁ apadisitvā desanāpaṭipattipūjāya pūjaṁ
  karonto. Dhammaṁ apacāyamānoti tasseva dhammassa sakkāragarukārehi nīcavuttitaṁ
  karonto. Dhammaddhajo dhammaketūti 1- taṁ dhammaṁ dhajamiva purakkhatvā ketumiva ca
  ukkhipitvā pavattiyā dhammaddhajo dhammaketu ca hutvāti attho. Dhammādhipateyyoti
  dhammādhipatito āgato bhāvanādhammavaseneva ca sabbakiriyānaṁ karaṇena dhammādhipateyyo
  hutvā. Taṁ kho pana dhammacakkaṁ appaṭivattiyanti kenaci nivattetuṁ asakkuṇeyyatāya
  appaṭihatapavattitā vuttā. Tasmā so dhammo pavattanaṭṭhena cakkanti vuttaṁ hoti.
      Saddhindriyaṁ dhammo, taṁ dhammaṁ pavattetīti veneyyasantāne
  maggasampayuttasaddhindriyuppādanena taṁ saddhindriyaṁ dhammaṁ pavattetīti attho.
  Eseva nayo sesesupi. Saccāti saccañāṇāni. Vipassanā ca vijjā ca maggañāṇameva.
  Anuppāde ñāṇanti arahattaphale ñāṇaṁ. Tampi veneyyasantāne pavattetiyeva, nibbānañca
  paṭivedhaṁ karonto pavattetiyeva nāMa.
      Samudayavārādīsu samudayavatthukā nirodhavatthukā maggavatthukāti visesapadaṁ
  dassetvā saṅkhittā. Etthāpi vuttasadisaṁ paṭhamaṁ vuttanayeneva veditabbaṁ.
                      2-3. Satipaṭṭhānavārādivaṇṇanā
      [41-42] Satipaṭṭhānaiddhipādapubbaṅgamavārāpi maggakkhaṇavasena vuttā. Tepi
  tattha tattha visesapadaṁ dassetvā saṅkhittāti.
                       Dhammacakkakathāvaṇṇanā niṭṭhitā.

  *  *  *  *  *  *
  Footnote: 1 pu...ḍhammaketunti
-------------------------------------------------
[page 261]
                         8. Lokuttarakathāvaṇṇanā
      [43] Idāni lokuttaradhammavatiyā dhammacakkakathāya anantaraṁ kathitāya
  lokuttarakathāya apubbatthānuvaṇṇanā. Tattha lokuttarapadassa attho niddesavāre āvi
  bhavissati. Cattāro satipaṭṭhānātiādayo sattatiṁsa bodhipakkhiyadhammā yathāyogaṁ
  maggaphalasampayuttā. Te bujjhanaṭṭhena bodhīti evaṁladdhanāmassa ariyassa pakkhe bhavattā
  bodhipakkhiyā nāMa. Pakkhe bhavattāti upakārabhāve ṭhitattā. Tesu ārammaṇesu
  okkantitvā pakkhanditvā upaṭṭhānato upaṭṭhānaṁ, satiyeva upaṭṭhānaṁ satipaṭṭhānaṁ.
  Kāyavedanācittadhammesu panassa asubhadukkhāniccānattākāraggahaṇavasena
  subhasukhaniccāttasaññāpahānakiccasādhanavasena ca pavattito catudhā bhedo hoti. Tasmā
  cattāro satipaṭṭhānāti vuccati. Padahanti etenāti padhānaṁ, sobhanaṁ padhānaṁ sammappadhānaṁ,
  sammā vā padahanti etenāti sammappadhānaṁ, sobhanaṁ vā taṁ kilesavirūpapavattavirahitato 2-
  padhānañca hitasukhanipphādakaṭṭhena seṭṭhabhāvāvahanato padhānabhāvakaraṇato vāti sammappadhānaṁ.
  Vīriyassetaṁ adhivacanaṁ. Tayidaṁ uppannānuppannānaṁ akusalānaṁ pahānānuppatti-
  kiccaṁ, anuppannuppannānañca kusalānaṁ uppattiṭṭhitikiccaṁ sādhayatīti
  catubbidhaṁ hoti. Tasmā cattāro sammappadhānāti vuccati. Nipphattipariyāyena
  ijjhanaṭṭhena, ijjhanti etāya sattā iddhā vuddhā ukkaṁsagatā hontīti iminā vā
  pariyāyena iddhi, tassā sampayuttāya pubbaṅgamaṭṭhena phalabhūtāya pubbabhāgakāraṇaṭṭhena
  ca iddhiyā pādoti iddhipādo. So chandavīriyacittavīmaṁsāvasena catubbidhova hoti.
  Tasmā cattāro iddhipādāti vuccati. Assaddhiyakosajjapamādavikkhepasammohānaṁ
  abhibhavanato abhibhavanasaṅkhātena adhipatiyaṭṭhena indriyaṁ. Assaddhiyādīhi
  anabhibhavanīyato akampiyaṭṭhena balaṁ. Tadubhayampi saddhāvīriyasatisamādhipaññāvasena
  pañcavidhaṁ hoti. Tasmā pañcindriyāni pañca balānīti vuccati. Bujjhanakassa 3- pana

  *  *  *  *  *  *
  Footnote: 1 i. lokuttaradhammappavatikāya 2 kilesavirūpattavirahato (visuddhi. 3/28-syā)
  3 chaṂa. bujjhanakasattassa
-------------------------------------------------
[page 262]
  Aṅgabhāvena satiādayo satta dhammā bojjhaṅgā, niyyānaṭṭhena ca sammādiṭṭhiādayo
  aṭṭha maggaṅgā honti. Tena ca vuccati satta bojjhaṅgā ariyo aṭṭhaṅgiko
  maggoti.
      Iti ime sattiṁsa bodhipakkhiyā dhammā pubbabhāge lokiyavipassanāya vattamānāya
  cuddasavidhena kāyaṁ pariggaṇhato ca kāyānupassanāsatipaṭṭhānaṁ, navavidhena vedanaṁ
  pariggaṇhato ca vedanānupassanāsatipaṭṭhānaṁ, soḷasavidhena cittaṁ pariggaṇhato ca
  cittānupassanāsatipaṭṭhānaṁ, pañcavidhena dhamme pariggaṇhato ca dhammānupassanā-
  satipaṭṭhānaṁ. Iti imasmiṁ attabhāve anuppannapubbaṁ parassa uppannaṁ akusalaṁ
  disvā "yathā paṭipannassa tassa taṁ uppannaṁ, na tathā paṭipajjissāmi, evaṁ me etaṁ
  nuppajjissatī"ti tassa anuppādāya vāyamanakāle paṭhamaṁ sammappadhānaṁ, attano
  samudācārappattamakusalaṁ disvā tassa pahānāya vāyamanakāle dutiyaṁ, imasmiṁ attabhāve
  anuppannapubbaṁ jhānaṁ vā vipassanaṁ vā uppādetuṁ vāyamantassa tatiyaṁ, uppannaṁ
  yathā na parihāyati, evaṁ punappunaṁ uppādentassa catutthaṁ sammappadhānaṁ. Chandaṁ
  dhuraṁ katvā kusaluppādanakāle chandiddhipādo, vīriyaṁ, cittaṁ, vīmaṁsaṁ dhuraṁ katvā
  kusaluppādanakāle vīmaṁsiddhipādo. Micchāvācāya viramaṇakāle sammāvācā,
  micchākammantā, micchājīvā, viramaṇakāle sammājīvoti evaṁ nānācittesu labbhanti.
  Catumaggakkhaṇe pana ekacitte labbhanti, phalakkhaṇe ṭhapetvā cattāro sammappadhāne
  avasesā tettiṁsa labbhanti. Evaṁ ekacitte labbhamānesu cetesu ekāva nibbānārammaṇā
  sati kāyādīsu subhasaññādippahānakiccasādhanavasena "cattāro satipaṭṭhānāti
  vuccati. Ekameva ca vīriyaṁ anuppannuppannānaṁ anuppādādikiccasādhanavasena
  "cattāro sammappadhānā"ti vuccati. Sesesu hāpanavaḍḍhanaṁ natthi.
-------------------------------------------------
[page 263]
      Apica tesu:-
               nava ekavidhā eko dvedhātha catupañcadhā
               aṭṭhadhā navadhā ceva iti chaddhā bhavanti te.
  Nava ekavidhāti chando cittaṁ pīti passaddhi upekkhā saṅkappo vācā kammanto
  ājīvoti ime nava chandiddhipādādivasena ekavidhāva honti, aññakoṭṭhāsaṁ na
  bhajanti. 1- Eko dvedhāti saddhā indriyabalavasena dvedhā ṭhitā. Atha
  catupañcadhāti athañño eko catudhā, añño pañcadhā ṭhitoti attho. Tattha samādhi
  eko indriyabalabojjhaṅgamaggaṅgavasena catudhā ṭhito, paññā tesaṁ catunnaṁ
  iddhipādakoṭṭhāsassa ca vasena pañcadhā. Aṭṭhadhā navadhā cevāti aparo eko
  aṭṭhadhā, eko navadhā ṭhitoti attho. Catusatipaṭṭhānaindriyabalabojjhaṅgamaggaṅgavasena
  sati aṭṭhadhā ṭhitā, catusammappadhānaiddhipādaindriyabalabojjhaṅgamaggaṅgavasena vīriyaṁ
  navadhāti. Evaṁ:-
               cuddaseva asambhinnā hontete bodhipakkhiyā
               koṭṭhāsato sattavidhā sattatiṁsa pabhedato.
               Sakiccanipphādanato sarūpena ca vuttito
               sabbeva ariyamaggassa sambhave sambhavanti te.
      Evaṁ maggaphalasampayutte sattatiṁsa bodhipakkhiyadhamme dassetvā puna te maggaphalesu
  saṅkhipitvā cattāro ariyamaggā cattāri ca sāmaññaphalānīti āha. Samaṇabhāvo
  sāmaññaṁ, catunnaṁ ariyamaggānametaṁ nāmaṁ. Sāmaññānaṁ phalāni sāmaññaphalāni.
  Nibbānaṁ pana sabbehi asammissameva. Iti vitthārato sattatiṁsabodhipakkhiyacatumagga-
  catuphalanibbānānaṁ vasena chacattāḷīsa lokuttaradhammā, tato saṅkhepena catumaggacatuphala-
  nibbānānaṁ vasena nava lokuttaradhammā, tatopi saṅkhepena maggaphalanibbānānaṁ vasena

  *  *  *  *  *  *
  Footnote: 1 i. gacchanti
-------------------------------------------------
[page 264]
  Tayo lokuttaradhammāti veditabbaṁ. Satipaṭṭhānādīnaṁ maggaphalānañca lokuttaratte vutte
  taṁsampayuttānaṁ phassādīnampi lokuttarattaṁ vuttameva hoti. Padhānadhammavasena pana
  satipaṭṭhānādayova vuttā. Abhidhamme 1- ca lokuttaradhammaniddese maggaphalasampayuttānaṁ
  phassādīnaṁ lokuttarattaṁ vuttamevāti.
      Lokaṁ tarantīti lokaṁ atikkamanti. Sabbamidha īdisaṁ vattamānakālavacanaṁ cattāro
  ariyamagge sandhāya vuttaṁ. Sotāpattimaggo hi apāyalokaṁ tarati, sakadāgāmimaggo
  kāmāvacaralokekadesaṁ tarati, anāgāmimaggo kāmāvacaralokaṁ tarati, arahattamaggo
  rūpārūpāvacaralokaṁ tarati. Lokā uttarantīti lokā uggacchanti. Lokatoti ca
  lokamhāti ca tadeva nissakkavacanaṁ visesetvā dassitaṁ. Lokaṁ samatikkamantīti paṭhamaṁ
  vuttatthameva. Tattha upasaggatthaṁ anapekkhitvā vuttaṁ, idha saha upasaggatthena vuttaṁ.
  Lokaṁ samatikkantāti yathāvuttaṁ lokaṁ sammā atikkantā. Sabbamidha īdisaṁ
  atītakālavacanaṁ phalanibbānāni sandhāya vuttaṁ, sotāpattiphalādīni hi yathāvuttaṁ lokaṁ
  atikkamitvā ṭhitāni, sadā nibbānaṁ sabbalokaṁ atikkamitvā ṭhitaṁ. Lokena
  atirekāti lokato adhikabhūtā. Idaṁ sabbepi lokuttaradhamme sandhāya vuttaṁ.
  Nissarantīti niggacchanti. Nissaṭāti niggatā. Loke na tiṭṭhantītiādīni aṭṭhārasa
  vacanāni sabbalokuttaresupi yujjanti. Na tiṭṭhantīti loke apariyāpannattā vuttaṁ.
  Loke 2- na limpantīti khandhasantāne vattamānāpi tasmiṁ na limpantīti attho.
  Lokena na limpantīti akatapaṭivedhānaṁ kenaci cittena, katapaṭivedhānaṁ akusalena
  asamatthena 3- ca cittena na limpantīti attho. Asaṁlittā anupalittāti upasaggena
  veditabbaṁ.
      Vippamuttāti alittattameva nānābyañjanena visesitaṁ. Ye keci hi
  yattha yena vā alittā, te tattha tena vā vippamuttā honti. Lokā

  *  *  *  *  *  *
  Footnote: 1 abhi.saṅ. 34/277,505/84,136 pabbapiṭṭhādīsu 2 pu. lokamhi 3 chaṂa.
  appamattenapi
-------------------------------------------------
[page 265]
  Vippamuttātiādīni tīṇi nissakkavasena vuttāni. Visaññuttāti
  vippamuttattavisesanaṁ. Ye keci hi yattha yena yato vippamuttā, te tattha tena tato
  visaññuttā nāma honti. Lokā sujjhantīti lokamalaṁ dhovitvā lokā sujjhanti.
  Visujjhantīti tadeva upasaggena visesitaṁ. Vuṭṭhahantīti 1- uṭṭhitā honti.
  Vivaṭṭantīti nivaṭṭanti. Na sajjantīti 2- na lagganti. Na gayhantīti na
  gaṇhīyanti. Na bajjhantīti na bādhīyanti. Samucchindantīti appavattiṁ karonti.
  Yathā ca lokaṁ samucchinnattāti, tatheva "lokā visuddhattā"tiādi vuttameva
  hoti. Paṭippassambhentīti nirodhenti. Apathātiādīni cattāri sabbesupi
  lokuttaresu yujjanti. Apathāti amaggā. Agatīti appatiṭṭhā. Avisayāti anāyattā.
  Asādhāraṇāti asamānā. Vamantīti uggilanti. Na paccāvamantīti vuttapaṭipakkhanayena
  vuttaṁ, vantaṁ puna na adantīti attho. Etena vantassa suvantabhāvo vutto hoti.
  Anantaradukattayepi eseva nayo. Visīnentīti vikiranti vimuccanti, na bandhantīti
  attho. Na ussīnentīti na vikiranti na vimuccanti. "visinentī"ti "na
  Ussinentī"ti rassaṁ katvā pāṭho sundaro. Vidhūpentīti nibbāpenti. Na
  saṁdhūpentīti na ujjalanti. Lokaṁ samatikkamma abhibhuyya tiṭṭhantīti sabbehipi
  lokuttarā dhammā lokaṁ sammā atikkamitvā abhibhavitvā ca tiṭṭhantīti lokuttaRā.
  Sabbepi imehi yathāvuttehi pakārehi lokuttarānaṁ lokato uttarabhāvo
  adhikabhāvo ca vutto hotīti.
                       Lokuttarakathāvaṇṇanā niṭṭhitā.
                         ----------------
                           9. Balakathāvaṇṇanā
      [44] Idāni lokuttarakathāya anantaraṁ kathitāya lokuttarakathāvatiyā
  suttantapubbaṅgamāya balakathāya apubbatthānuvaṇṇanā. Tattha ādito suttantavasena pañca

  *  *  *  *  *  *
  Footnote: 1 i. uṭṭhahantīti 2 Sī.,Ma. nissajjantīti
-------------------------------------------------
[page 266]
  Balāni dassetvā tadaññānipi balāni dassetukāmo apica aṭṭhasaṭṭhi
  balānītiādimāha. Sabbānipi taṁtaṁpaṭipakkhehi akampiyaṭṭhena balāni nāma honti.
  Hiribalantiādīsu pāpato hirīyanti etāyāti hirī, sajjāyetaṁ nāMa. Pāpato
  ottappanti etenāti ottappaṁ, pāpato ubbegassetaṁ nāmaṁ. Ajjhattasamuṭṭhānā
  hirī, bahiddhāsamuṭṭhānaṁ ottappaṁ. Attādhipati hirī, lokādhipati ottappaṁ.
  Lajjāsabhāvasaṇṭhitā 1- hirī, bhayasabhāvasaṇṭhitaṁ ottappaṁ. Sappatissavalakkhaṇā hirī,
  vajjabhīrukabhayadassāvilakkhaṇaṁ ottappaṁ. Sā eva hirī ahirikena na kampatīti
  hiribalaṁ. Tadeva ottappaṁ anottappena na kampatīti ottappabalaṁ. Appaṭisaṅkhānena
  na kampatīti paṭisaṅkhānabalaṁ. Upaparikkhaṇapaññāyetaṁ nāmaṁ. Vīriyasīsena satta
  bojjhaṅge bhāventassa uppannabalaṁ bhāvanābalaṁ. Tathāpavattānaṁ catunnaṁ khandhānametaṁ
  nāmaṁ. Parisuddhāni sīlādīni anavajjabalaṁ. Cattāri saṅgahavatthūni saṅgahabalaṁ.
  Saṅgahe balantipi pāṭho. Dukkhamānaṁ adhivāsanaṁ khantibalaṁ. Dhammakathāya
  paresaṁ tosanaṁ paññattibalaṁ. Adhitassa 2- atthassa adhigamāpanaṁ nijjhattibalaṁ. Kusalesu
  bahubhāvo issariyabalaṁ. Kusalesu yathāruci patiṭṭhānaṁ adhiṭṭhānabalaṁ. Hiribalādīnaṁ attho
  mātikāpadesu byañjanavasena visesato yujjamānaṁ gahetvā vutto. Samathabalaṁ
  vipassanābalanti balappattā samathavipassanā eva.
      Mātikāniddese assaddhiye na kampatīti saddhābalanti mūlabalatthaṁ vatvā
  tameva aparehi navahi pariyāyehi visesetvā dasseti. Yo hi dhammo akampiyo
  balappatto hoti, so sahajāte upatthambheti, attano paṭipakkhe kilese pariyādiyati,
  paṭivedhassa ādibhūtaṁ sīlaṁ diṭṭhiñca visodheti, cittaṁ ārammaṇe patiṭṭhāpeti,
  cittaṁ pabhassaraṁ karonto vodāpeti, vasiṁ pāpento visesaṁ adhigamāpeti, tato uttariṁ
  pāpento uttaripaṭivedhaṁ kāreti, kamena ariyamaggaṁ pāpetvā saccābhisamayaṁ kāreti,

  *  *  *  *  *  *
  Footnote: 1 Sī. lajjīsabhāvasaṇṭhitā 2 Sī. kathitassa
-------------------------------------------------
[page 267]
  Phalappattiyā nirodhe patiṭṭhāpeti. Tasmā navadhā balaṭṭho visesito. Esa
  nayo vīriyabalādīsu 1- catūsu.
      Kāmacchandaṁ hirīyatīti nekkhammayutto yogī nekkhammena kāmacchandato
  hirīyati. Ottappepi eseva nayo. Etehi sabbākusalehipi hirīyanā ottappanā
  vuttāyeva honti. Byāpādantiādīnampi imināva nayena attho veditabbo.
  Paṭisaṅkhātīti asammohavasena ādīnavato upaparikkhati. Bhāvetīti vaḍḍheti. Vajjanti
  rāgādivajjaṁ. Saṅgaṇhātīti bandhati. Khamatīti tassa yogissa khamati ruccati.
  Paññāpetīti toseti. Nijjhāpetīti cintāpeti. Vasaṁ vattetīti citte pahu 2-
  hutvā cittaṁ attano vasaṁ katvā pavatteti. Adhiṭṭhātīti vidahati. Bhāvanābalādīni
  sabbānipi nekkhammādīniyeva. Mātikāvaṇṇanāya aññathā vutto, attho pana
  byañjanavaseneva pākaṭattā idha na vuttoti veditabbaṁ. Samathabalaṁ vipassanābalañca
  vitthārato niddisitvā avasāne uddhaccasahagatakilese ca khandhe ca na
  kampatītiādi ca avijjāsahagatakilese ca khandhe ca na kampatītiādi ca
  samathabalavipassanābalānaṁ lakkhaṇadassanatthaṁ vuttaṁ.
      Sekhāsekhabalesu sammādiṭṭhiṁ sikkhatīti sekhabalanti sekhapuggalo sammādiṭṭhiṁ
  sikkhatīti sekho, sā sammādiṭṭhi tassa sekhassa balanti sekhabalanti attho. Tattha
  sikkhitattā asekhabalanti asekhapuggalo tattha sammādiṭṭhiyā sikkhitattā na sikkhatīti
  asekho, sāyeva ca sammādiṭṭhi tassa asekhassa balanti asekhabalaṁ. Eseva
  nayo sammāsaṅkappādīsu. Sammāñāṇanti paccavekkhaṇañāṇaṁ. Tampi hi lokiyampi
  hontaṁ sekhassa pavattattā sekhabalaṁ, asekhassa pavattattā asekhabalanti vuttaṁ.
  Sammāvimuttīti aṭṭha maggaṅgāni ṭhapetvā sesā phalasampayuttā dhammā. Keci pana

  *  *  *  *  *  *
  Footnote: 1 i. viriyādīsu 2 Ma. bahu
-------------------------------------------------
[page 268]
  "ṭhapetvā Lokuttaravimuttiṁ avasesā vimuttiyo sammāvimuttī"ti vadanti. Tassa
  sekhāsekhabalattaṁ vuttanayameva.
      Khīṇāsavabalesu sabbānipi ñāṇabalāni. Khīṇāsavassa bhikkhunoti karaṇatthe
  sāmivacanaṁ, khīṇāsavena bhikkhunāti attho. Aniccatoti hutvā abhāvākārena
  aniccato. Yathābhūtanti yathāsabhāvato. Paññāyāti saha vipassanāya maggapaññāya.
  Aniccato sudiṭṭhā dukkhato anattato sudiṭṭhā honti taṁmūlakattā. Yanti
  bhāvanapuṁsakavacanaṁ, yena kāraṇenāti vā attho. Āgammāti paṭicca. Paṭijānātīti
  sampaṭicchati paṭiññaṁ karoti. Aṅgārakāsūpamāti mahābhitāpaṭṭhena aṅgārakāsuyā
  upamitā. Kāmāti vatthukāmā ca kilesakāmā ca.
      Vivekaninnanti phalasamāpattivasena upadhivivekasaṅkhātanibbānaninnaṁ. Tayo hi
  vivekā kāyaviveko cittaviveko upadhivivekoti. Kāyaviveko ca vivekaṭṭhakāyānaṁ
  nekkhammābhiratānaṁ. Cittaviveko ca adhicittamanuyuttānaṁ. Upadhiviveko ca nirupadhīnaṁ
  puggalānaṁ visaṅkhāragatānaṁ, nissaraṇavivekasaṅkhātanibbānaninnaṁ vā. Pañca hi vivekā
  vikkhambhanaviveko tadaṅgaviveko samucchedaviveko paṭippassaddhiviveko
  nissaraṇavivekoti. Vivekaninnanti ca viveke ninnaṁ. Vivekapoṇanti viveke nataṁ.
  Vivekapabbhāranti vivekasīsabhāraṁ. Dvepi purimasseva vevacanāni. Vivekaṭṭhanti
  kilesehi vajjitaṁ, dūrībhūtaṁ vā. Nekkhammābhiratanti nibbāne abhirataṁ, pabbajjāya
  abhirataṁ vā. Byantībhūtanti vigatantībhūtaṁ, ekadesanāpi anallīnaṁ vippamuttaṁ
  visaṁsaṭṭhaṁ. Sabbasoti sabbathā. Āsavaṭṭhāniyehi dhammehīti saṁyogavasena āsavānaṁ
  kāraṇabhūtehi kilesadhammehīti attho. Atha vā byantībhūtanti vigatanikantibhūtaṁ,
  nittaṇhanti attho. Kuto? sabbaso āsavaṭṭhāniyehi dhammehi sabbehi
  tebhūmakadhammehīti attho. Idha dasahi khīṇāsavabalehi khīṇāsavassa
  lokiyalokuttaro maggo kathito. "aniccato Sabbe
-------------------------------------------------
[page 269]
  Saṅkhārā"ti dukkhapariññābalaṁ, "aṅgārakāsūpamā kāmā"ti samudayapahānabalaṁ,
  "vivekaninnaṁ cittaṁ hotī"ti nirodhasacchikiriyābalaṁ, "cattāro satipaṭṭhānā"tiādi
  sattavidhaṁ maggabhāvanābalantipi vadanti. Dasa iddhibalāni iddhikathāya āvi bhavissanti.
      Tathāgatabalaniddese tathāgatabalānīti aññehi asādhāraṇāni tathāgatasseva
  balāni. Yathā vā pubbabuddhānaṁ balāni puññussayasampattiyā āgatāni, tathā
  āgatabalānītipi attho. Tattha duvidhaṁ tathāgatabalaṁ kāyabalaṁ ñāṇabalañca. Tesu kāyabalaṁ
  hatthikulānusārena veditabbaṁ. Vuttaṁ hetaṁ porāṇehi:-
               "kāḷāvakañca gaṅgeyyaṁ paṇḍaraṁ tambapiṅgalaṁ
               gandhamaṅgalahemañca uposathachaddantime dasā"ti. 1-
  Imāni dasa hatthikulāni. Tattha kāḷāvakanti pakatihatthikulaṁ daṭṭhabbaṁ. Yaṁ dasannaṁ
  purisānaṁ kāyabalaṁ, taṁ ekassa kāḷāvakassa hatthino balaṁ. Yaṁ dasannaṁ kāḷāvakānaṁ
  balaṁ, taṁ ekassa gaṅgeyyassa balaṁ. Yaṁ dasannaṁ gaṅgeyyānaṁ, taṁ ekassa paṇḍarassa.
  Yaṁ dasannaṁ paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa
  piṅgalassa. Yaṁ dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ,
  taṁ ekassa maṅgalahatthino. Yaṁ dasannaṁ maṅgalahatthīnaṁ, taṁ ekassa hemavatassa. Yaṁ
  dasannaṁ hemavatānaṁ, taṁ ekassa uposathassa. Yaṁ dasannaṁ uposathānaṁ, taṁ ekassa
  chaddantassa. Yaṁ dasannaṁ chaddantānaṁ, taṁ ekassa tathāgatassa balaṁ. Nārāyanasaṅghātabalantipi
  2- idameva vuccati. Tadetaṁ pakatihatthino gaṇanāya hatthīnaṁ koṭisahassassa,
  purisagaṇanāya dasannaṁ purisakoṭisahassānaṁ balaṁ hoti. Idaṁ tāva tathāgatassa kāyabalaṁ.
      Ñāṇabalaṁ pana idha tāva aññattha 3- ca pāḷiyaṁ āgatameva dasabalañāṇaṁ,
  majjhime 4- āgataṁ catuvesārajjañāṇaṁ, aṭṭhasu parisāsu akampanāñāṇaṁ,

  *  *  *  *  *  *
  Footnote: 1 Ma.A. 1/346, saṁ.A. 2/50, aṅ.A. 325, abhi.A. 525 2 nārāyanasaṅkhātabalantipi
  (gaṇṭhipakaraṇe) 3 i. aññathā 4 Maṃū. 12/148/107
-------------------------------------------------
[page 270]
  Catuyoniparicchedakañāṇaṁ, pañcagatiparicchedakañāṇaṁ, saṁyuttake 1- āgatāni tesattati
  ñāṇāni, sattasattati ñāṇānīti evamaññānipi anekāni ñāṇasahassāni. Etaṁ ñāṇabalaṁ
  nāMa. Idhāpi ñāṇabalameva adhippetaṁ. Ñāṇaṁ hi akampiyaṭṭhena upatthambhanaṭṭhena
  ca balanti vuttaṁ.
      Ṭhānañca ṭhānatoti kāraṇañca kāraṇato. Kāraṇaṁ hi yasmā tattha phalaṁ
  tiṭṭhati tadāyattavuttitāya uppajjati ceva pavattati ca, tasmā ṭhānanti vuccati.
  Taṁ bhagavā ye ye dhammā yesaṁ yesaṁ dhammānaṁ hetū paccayā uppādāya, taṁ
  taṁ ṭhānanti, ye ye dhammā yesaṁ yesaṁ dhammānaṁ na hetū na paccayā uppādāya,
  taṁ taṁ aṭṭhānanti pajānanto ṭhānañca ṭhānato aṭṭhānañca aṭṭhānato
  yathābhūtaṁ pajānāti. Yampīti yena ñāṇena. Idampīti idampi ṭhānāṭṭhānañāṇaṁ,
  tathāgatassa tathāgatabalaṁ nāma hotīti attho. Evaṁ sesapadesupi yojanā
  veditabbā. (1)
      Āsabhaṁ ṭhānanti 2- seṭṭhaṭṭhānaṁ uttamaṭṭhānaṁ, āsabhā vā pubbabuddhā, tesaṁ
  ṭhānanti attho. Apica gavasatajeṭṭhako usabho, gavasahassajeṭṭhako vasabho, vajasatajeṭṭhako
  vā usabho, vajasahassajeṭṭhako vasabho, sabbagavaseṭṭho sabbaparissayasaho seto
  pāsādiko mahābhāravaho asanisatasaddehipi asantasanīyo 3- nisabho, so idha usabhoti
  adhippeto. Idampi hi tassa pariyāyavacanaṁ. Usabhassa idanti 4- āsabhaṁ. Ṭhānanti catūhi
  pādehi paṭhaviṁ uppīḷetvā avaṭṭhānaṁ. 5- Idaṁ pana āsabhaṁ viyāti āsabhaṁ. Yatheva
  hi nisabhasaṅkhāto usabho usabhabalena samannāgato catūhi pādehi paṭhaviṁ uppīḷetvā
  acalaṭṭhānena 6- tiṭṭhati, evaṁ tathāgatopi dasahi tathāgatabalehi samannāgato catūhi
  vesārajjapādehi aṭṭhaparisapaṭhaviṁ uppīḷetvā sadevake loke kenaci paccatthikena

  *  *  *  *  *  *
  Footnote: 1 saṁṇi. 16/33/54 2 i. āsabhaṭṭhānanti 3 asampakampiyo (Ma.A. 1/347, saṁ.A.
  2/52, abhi.A. 2/426) 4 i. etanti 5 acalaṭṭhānaṁ (Ma.A. 1/347, abhi.A. 2/426)
  6 i. acalaṭṭhāne
-------------------------------------------------
[page 271]
  Paccāmittena akampiyo acalaṭṭhānena tiṭṭhati, evaṁ tiṭṭhamāno ca taṁ āsabhaṁ ṭhānaṁ
  paṭijānāti upagacchati na paccakkhāti, attani āropeti. Tena vuttaṁ "āsabhaṁ
  ṭhānaṁ paṭijānātī"ti.
      Parisāsūti khattiyabrāhmaṇagahapatisamaṇacātumahārājikatāvatiṁsamārabrahmānaṁ vasena
  aṭṭhasu parisāsu. Sīhanādaṁ nadatīti seṭṭhanādaṁ achambhitanādaṁ nadati, sīhanādasadisaṁ
  vā nādaṁ nadati. Ayamattho sīhanādasuttena 1- dīpetabbo. Yathā vā sīho sahanato
  hananato ca sīhoti vuccati, evaṁ tathāgato lokadhammānaṁ sahanato parappavādānaṁ
  hananato sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho
  sīhabalena samannāgato sabbattha visārado vigatalomahaṁso sīhanādaṁ nadati, evaṁ
  tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso
  "iti rūpan"tiādinā 2- nayena nānāvidhadesanāvilāsasampannaṁ sīhanādaṁ nadati. Tena
  vuttaṁ "parisāsu sīhanādaṁ nadatī"ti.
      Brahmacakkaṁ pavattetīti ettha brahmanti seṭṭhaṁ uttamaṁ visuddhaṁ. Cakkasaddo
  panāyaṁ:-
               sampattiyaṁ lakkhaṇe ca rathaṅge iriyāpathe
               dāne ratanadhammūra cakkādīsu ca dissati
               dhammacakke idha mato tampi dvedhā vibhāvaye.
      "cattārimāni Bhikkhave cakkāni, yehi samannāgatānaṁ devamanussānan"tiādīsu 3-
  hi ayaṁ sampattiyaṁ dissati. "heṭṭhā Pādatalesu cakkāni jātāni hontī"ti 4- ettha
  lakkhaṇe. "cakkaṁva Vahato padan"ti 5- ettha rathaṅge. "catucakkaṁ Navadvāran"ti 6- ettha

  *  *  *  *  *  *
  Footnote: 1 1/146/105 2 saṁ.kha. 17/78/69 3 aṅ.catukka. 21/31/37
  5 khuḍha. 25/1/15 6 saṁ.sa. 15/29/18
-------------------------------------------------
[page 272]
  Iriyāpathe. "dadaṁ Bhuñja mā 1- ca pamādo, cakkaṁ vattaya kosalādhipā"ti 2- ettha
  dāne. "dibbaṁ Cakkaratanaṁ pāturahosī"ti 3- ettha ratanacakke. "mayā Pavattitaṁ
  cakkan"ti 4- ettha dhammacakke. "icchāhatassa Posassa, cakkaṁ bhamati matthake"ti 5-
  ettha uracakke. "khurapariyantena Cepi cakkenā"ti 6- ettha pahaṇacakke.
  "asanivicakkan"ti 7- Ettha asanimaṇaḍale. Idha panāyaṁ dhammacakke mato.
      Taṁ panetaṁ dhammacakkaṁ duvidhaṁ hoti paṭivedhañāṇañca desanāñāṇañca. Tattha
  paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ
  ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ.
  Taṁ hi abhinikkhamanato yāva arahattamaggā uppajjamānaṁ nāma, phalakkhaṇe uppannaṁ
  nāMa. Tusitabhavanato vā yāva bodhipallaṅke arahattamaggā uppajjamānaṁ nāma,
  phalakkhaṇe uppannaṁ nāMa. Dīpaṅkaradasabalato vā paṭṭhāya yāva arahattamaggā
  uppajjamānaṁ nāma, phalakkhaṇe uppannaṁ nāMa. Desanāñāṇampi pavattamānaṁ pavattanti
  duvidhaṁ. Taṁ hi yāva aññātakoṇḍaññassa therassa arahattamaggā pavattamānaṁ nāma,
  phalakkhaṇe pavattaṁ nāMa. Tattha paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi
  panetaṁ aññehi asādhāraṇaṁ, buddhānaṁyeva orasañāṇaṁ. Tena vuttaṁ "brahmacakkaṁ
  pavattetī"ti.
      Kammasamādānānanti samādiyitvā katānaṁ kusalākusalakammānaṁ, kammameva vā
  kammasamādānaṁ. Ṭhānaso hetusoti paccayato ceva hetuto ca. Tattha
  gatiupadhikālapayogā vipākassa ṭhānaṁ. Kammaṁ hetu. (2)
      Sabbatthagāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ
  pajānātīti bahūsupi manussesu ekameva pāṇaṁ ghātentesu imassa cetanā nirayagāminī

  *  *  *  *  *  *
  Footnote: 1 ka. ca mā ca 2 khu.jā. 27/149/181 3 dīṃahā. 10/243/150 4 khu.su. 25/563/448
  5 khu.jā. 27/104/26 6 dī.Sī. 9/166/52 7 dī.pā. 11/61, saṁṇi. 16/162/219
-------------------------------------------------
[page 273]
  Bhavissati, imassa tiracchānayonigāminīti iminā nayena ekavatthusmimpi
  kusalākusalacetanā saṅkhātānaṁ paṭipattīnaṁ aviparītato sabhāvaṁ jānāti. (3)
      Anekadhātunti cakkhudhātuādīhi, kāmadhātuādīhi vā dhātūhi bahudhātuṁ 1-.
  Nānādhātunti tāsaṁyeva dhātūnaṁ vilakkhaṇattā nānappakāradhātuṁ. Lokanti
  khandhāyatanadhātulokaṁ. Yathābhūtaṁ pajānātīti tāsaṁ tāsaṁ dhātūnaṁ aviparītato sabhāvaṁ
  paṭivijjhati. (4)
      Nānādhimuttakatanti hīnapaṇītādiadhimuttīhi nānādhimuttikabhāvaṁ. (5)
      Parasattānanti padhānasattānaṁ. Parapuggalānanti tato paresaṁ hīnasattānaṁ.
  Ekatthameva vā etaṁ padadvayaṁ veneyyavasena bhagavatā dvedhā vuttaṁ. Idhāpi bhagavatā
  vuttanayeneva vuttaṁ. Indriyaparopariyattanti saddhādīnaṁ indriyānaṁ parabhāvañca
  aparabhāvañca, vuddhiñca hāniñcāti attho. (6)
      Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, "rūpī rūpāni
  passatī"tiādīnaṁ 2- aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ.
  Paṭhamajjhānasamāpattiādīnañca navannaṁ anupubbasamāpattīnaṁ. Saṅkilesanti
  hānabhāgiyadhammaṁ. Vodānanti visesabhāgiyadhammaṁ. Vuṭṭhānanti yena kāraṇena jhānādīhi
  vuṭṭhahanti, taṁ kāraṇaṁ. Taṁ pana "vodānampi vuṭṭhānaṁ, tamhā tamhā samādhimhā
  vuṭṭhānampi vuṭṭhānan"ti evaṁ vuttaṁ paguṇajjhānañceva bhavaṅgaphalasamāpattiyo ca.
  Heṭṭhimaṁ heṭṭhimaṁ hi paguṇajjhānaṁ uparimassa uparimassa padaṭṭhānaṁ hoti, tasmā
  "vodānampi vuṭṭhānan"ti vuttaṁ. Bhavaṅgena pana sabbajjhānehi vuṭṭhānaṁ hoti,
  nirodhasamāpattito phalasamāpattiyā vuṭṭhānaṁ hoti. Taṁ sandhāya "tamhā tamhā samādhimhā
  vuṭṭhānampi vuṭṭhānan"ti vuttaṁ 3-. (7)

  *  *  *  *  *  *
  Footnote: 1 i. bahudhātu 2 khu.paṭi. 31/209/250 3 abhi.vi. 35/828/419
-------------------------------------------------
[page 274]
      Pubbenivāsadibbacakkhuāsavakkhayañāṇāni heṭṭhā pakāsitāneva. (8,9,10)
      Tattha āsavānaṁ khayāti arahattamaggena sabbakilesānaṁ khayā. Anāsavanti
  āsavavirahitaṁ. Cetovimuttiṁ paññāvimuttinti ettha cetovacanena arahattaphalasampayutto
  samādhi, paññāvacanena taṁsampayuttā ca paññā vuttā. Tattha ca samādhi rāgato
  vimuttattā cetovimutti, paññā avijjāya vimuttattā paññāvimuttīti
  veditabbā. Vuttaṁ hetaṁ bhagavatā "yo hissa bhikkhave samādhi, tadassa samādhindriyaṁ. Yā
  hissa bhikkhave paññā, tadassa paññindriyaṁ. 1- Iti kho bhikkhave rāgavirāgā
  cetovimutti avijjāvirāgā paññāvimuttī"ti. 2- Apicettha samathabalaṁ cetovimutti,
  vipassanābalaṁ paññāvimuttīti veditabbaṁ. Diṭṭheva dhammeti imasmiṁyeva attabhāve.
  Sayaṁ abhiññā sacchikatvāti adhikāya paññāya attanāyeva paccakkhaṁ katvā,
  aparappaccayena ñatvāti attho. Upasampajjāti adhigantvā nipphādetvā vā. Imesaṁ
  pana dasannaṁ dasabalañāṇānaṁ vitthāro abhidhamme vuttanayena veditabbo.
      Tattha paravādikathā hoti:- dasabalañāṇaṁ nāma pāṭiyekkaṁ ñāṇaṁ natthi,
  sabbaññutaññāṇassevāyaṁ pabhedoti. Na taṁ tathā daṭṭhabbaṁ. Aññameva hi dasabalañāṇaṁ,
  aññaṁ sabbaññutaññāṇaṁ. Dasabalañāṇaṁ hi sakasakakiccameva jānāti, sabbaññutaññāṇaṁ
  tampi, tato avasesampi jānāti. Dasabalañāṇesu hi paṭhamaṁ kāraṇākāraṇameva jānāti,
  dutiyaṁ kammantaravipākantarameva, tatiyaṁ kammaparicchedameva, catutthaṁ dhātunānattakāraṇameva,
  pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ
  jhānādīhi saddhiṁ tesaṁ saṅkilesādimeva, aṭṭhamaṁ pubbenivutthakhandhasantatimeva,
  navamaṁ sattānaṁ cutipaṭisandhimeva, dasamaṁ saccaparicchedameva. Sabbaññutaññāṇaṁ pana
  etehi jānitabbañca, tato uttariñca pajānāti. Etesaṁ pana kiccaṁ na sabbaṁ

  *  *  *  *  *  *
  Footnote: 1 saṁṃahā. 19/520/198 2 khu.paṭi. 31/5/314
-------------------------------------------------
[page 275]
  Karoti. Taṁ hi jhānaṁ hutvā appetuṁ na sakkoti, iddhi hutvā vikubbituṁ na
  sakkoti, maggo hutvā kilese khepetuṁ na saktoti.
      Apica paravādī evaṁ pucchitabbo "dasabalañāṇaṁ nāmetaṁ savitakkasavicāraṁ
  avitakkavicāramattaṁ avitakkāvicāraṁ kāmāvacaraṁ rūpāvacaraṁ arūpāvacaraṁ lokiyaṁ
  lokuttaran"ti. Jānanto "paṭipāṭiyā satta jhānāni savitakkasavicārānī"ti vakkhati.
  "tato Parāni dve avitakkāvicārānī"ti vakkhati. "āsavakkhayañāṇaṁ Siyā savitakkasavicāraṁ,
  siyā avitakkavicāramattaṁ, siyā avitakkāvicāran"ti vakkhati. Tathā "paṭipāṭiyā
  satta kāmāvacarāni, tato parāni dve rūpāvacarāni, tato avasāne ekaṁ
  lokuttaran"ti vakkhati. "sabbaññutaññāṇaṁ Pana savitakkasavicārameva kāmāvacarameva
  lokiyamevā"ti vakkhati.
      Evamettha apubbatthānuvaṇṇanaṁ ñatvā idāni yasmā tathāgato paṭhamaṁyeva
  ṭhānāṭṭhānañāṇena veneyyasattānaṁ āsavakkhayādhigamassa ceva anadhigamassa ca
  ṭhānāṭṭhānabhūtaṁ kilesāvaraṇābhāvaṁ passati lokiyasammādiṭṭhiṭṭhānadassanato
  niyatamicchādiṭṭhiṭṭhānābhāvadassanato ca. Atha nesaṁ kammavipākañāṇena vipākāvaraṇābhāvaṁ
  passati tihetukapaṭisandhidassanato. Sabbatthagāminipaṭipadāñāṇena kammāvaraṇābhāvaṁ
  passati ānantarikakammābhāvadassanato. Evaṁ anāvaraṇānaṁ anekadhātunānādhātu-
  ñāṇena anukūladhammadesanatthaṁ cariyāvisesaṁ passati dhātuvemattadassanato. Atha nesaṁ
  nānādhimuttikatāñāṇena adhimuttiṁ passati payogaṁ anādiyitvāpi adhimuttivasena
  dhammadesanatthaṁ. Athevaṁ diṭṭhādhimuttīnaṁ yathāsatti yathābalaṁ dhammaṁ desetuṁ indriya-
  paropariyattañāṇena indriyaparopariyattaṁ passati saddhādīnaṁ tikkhamudubhāvadassanato.
  Evaṁ pariññātindriyaparopariyattāpi panete sace dūre honti, atha jhānādiñāṇena
  jhānādīsu vasībhūtattā iddhivisesena khippaṁ upagacchati. Upagantvā ca nesaṁ
  pubbenivāsānussatiñāṇena pubbajātivibhāvanaṁ dibbacakkhānubhāvato 1- pattabbena

  *  *  *  *  *  *
  Footnote: 1 Sī. dibbacakkhuñāṇābhāvato
-------------------------------------------------
[page 276]
  Cetopariyañāṇena sampati cittavisesaṁ passanto āsavakkhayañāṇānubhāvena āsavakkhaya-
  gāminiyā paṭipadāya vigatasammohattā āsavakkhayāya dhammaṁ deseti. Tasmā iminā
  anukkamena imāni dasa balāni vuttānīti veditabbānīti.
      [45] Idāni sabbabalāni lakkhaṇato niddisitukāmo kenaṭṭhena
  saddhābalantiādinā nayena pucchaṁ katvā assaddhiye akampiyaṭṭhenātiādinā nayena
  vissajjanaṁ akāsi. Tattha hirīyatītiādi puggalādhiṭṭhānā desanā. Bhāvanābalādīsu
  adhiṭṭhānabalapariyantesu "tatthā"ti ca, "tenā"ti ca, "tan"ti ca nekkhammādikameva
  sandhāya vuttanti veditabbaṁ. Tena cittaṁ ekagganti tena samādhinā cittaṁ ekaggaṁ
  hotīti vuttaṁ hoti. Tattha jāteti tattha samathe sampayogavasena jāte, tasmiṁ vā
  vipassanārammaṇaṁ hutvā jāte. Tattha sikkhatīti tattha sekhabale sekho sikkhatīti
  sekhabalanti attho. Tattha sikkhitattāti tattha asekhabale asekhassa sikkhitattā
  asekhabalaṁ. Tena āsavā khīṇāti tena lokiyalokuttarena ñāṇena āsavā khīṇāti
  taṁ ñāṇaṁ khīṇāsavabalaṁ. Lokiyenāpi hi ñāṇena āsavā khīṇā nāma vipassanāya
  abhāve lokuttaramaggābhāvato. Evaṁ khīṇāsavassa balanti khīṇāsavabalaṁ. Taṁ 1- tassa
  ijjhatīti iddhibalanti tassa iddhimato ijjhatīti iddhiyeva balaṁ iddhibalaṁ.
  Appameyyaṭṭhenāti yasmā sāvakā ṭhānāṭṭhānādīni ekadesena jānanti, sabbākārena
  pajānanaṁyeva sandhāya "yathābhūtaṁ pajānātī"ti 2- vuttaṁ. Kiñcāpi tīsu vijjāsu
  "yathābhūtaṁ pajānātī"ti na vuttaṁ, aññattha pana vuttattā tāsupi vuttameva hoti.
  Aññatthāti sesesu sattasu ñāṇabalesu ca abhidhamme 3- ca dasasupi balesu. Indriya-
  paropariyattañāṇaṁ pana sabbathāpi sāvakehi asādhāraṇameva. Tasmā dasapi balāni
  sāvakehi asādhāraṇānīti. Adhimattaṭṭhena atuliyaṭṭhena appameyyāni, tasmāyeva ca
  "appameyyaṭṭhena tathāgatabalan"ti vuttanti.
                         Balakathāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati 2 khu.paṭi. 31/44/388 3 abhi.vi. 35/760/384
-------------------------------------------------
[page 277]
                          10. Suññakathāvaṇṇanā
      [46] Idāni lokuttarabalapariyosānāya balakathāya anantaraṁ kathitāya
  lokuttarasuññatāpariyosānāya suttantapubbaṅgamāya suññatākathāya 1- apubbatthānu-
  vaṇṇanā. Suttante tāva athāti vacanopādāne nipāto. Etena āyasmāti-
  ādivacanassa upādānaṁ kataṁ hoti. Khoti padapūraṇatthe nipāto. Yena bhagavā
  tenupasaṅkamīti bhummatthe karaṇavacanaṁ. Tasmā yattha bhagavā, tattha upasaṅkamīti evamettha
  attho daṭṭhabbo. Yena vā kāraṇena bhagavā devamanussehi upasaṅkamitabbo, teneva
  kāraṇena upasaṅkamīti evamettha attho daṭṭhabbo. Kena ca kāraṇena bhagavā
  upasaṅkamitabbo? nānappakāraguṇavisesādhigamādhippāyena, sāduphalūpabhogādhippāyena
  dijagaṇehi niccaphalitamahārukkho viya, tena kāraṇena upasaṅkamīti evamettha attho
  daṭṭhabbo. Upasaṅkamīti ca gatoti vuttaṁ hoti. Upasaṅkamitvāti upasaṅkamana-
  pariyosānadīpanaṁ. Atha vā evañca gato tato āsannataraṁ ṭhānaṁ bhagavato samīpasaṅkhātaṁ
  gantvātipi vuttaṁ hoti.
      Abhivādetvāti pañcapatiṭṭhitena vanditvā. Idāni yenaṭṭhena loke agga-
  puggalassa upaṭṭhānaṁ āgato, taṁ pucchitukāmo dasanakhasamodhānasamujjalaṁ añjaliṁ sirasi
  patiṭṭhapetvā ekamantaṁ nisīdi. Ekamantanti ca bhāvanapuṁsakaniddeso "visamaṁ
  candimasūriyā pariharantī"ti 2- ādīsu viya. Tasmā yathā nisinno ekamantaṁ nisinno
  hoti, tathā nisīdīti evamettha attho daṭṭhabbo. Bhummatthe vā etaṁ upayogavacanaṁ.
  Nisīdīti nisajjaṁ kappesi. Paṇḍitā hi devamanussā garuṭṭhānīyaṁ upasaṅkamitvā
  āsanakusalatāya ekamantaṁ nisīdanti, ayañca thero tesaṁ aññataro, tasmā
  ekamantaṁ nisīdi.

  *  *  *  *  *  *
  Footnote: 1 i. suññakathāya 2 aṅ.catukka. 21/70/85
-------------------------------------------------
[page 278]
      Kathaṁ nisinno pana ekamantaṁ nisinno hotīti? cha nisajjadose vajjetvā.
  Seyyathidaṁ? atidūraṁ accāsannaṁ uparivātaṁ unnatappadesaṁ atisammukhaṁ atipacchāti.
  Atidūre nisinno hi sace kathetukāmo hoti, uccāsaddena kathetabbaṁ hoti. Accāsanne
  nisinno saṅghaṭṭanaṁ karoti. Uparivāte nisinno sarīragandhena bādhati. Unnatappadese
  nisinno agāravaṁ pakāseti. Atisammukhā nisinno sace daṭṭhukāmo hoti, cakkhunā
  cakkhuṁ āhacca daṭṭhabbaṁ hoti. Atipacchā nisinno sace daṭṭhukāmo hoti, gīvaṁ
  pasāretvā daṭṭhabbaṁ hoti. Tasmā ayampi ete cha nisajjadose vajjetvā nisīdi.
  Tena vuttaṁ "ekamantaṁ nisīdī"ti. Etadavocāti etaṁ avoca.
      Suñño loko suñño lokoti bhante vuccatīti imasmiṁ sāsane
  paṭipannehi tehi tehi bhikkhūhi "suñño loko suñño loko"ti kathīyatīti attho.
  Tahiṁ tahiṁ tādisānaṁ vacanānaṁ bahukattā tesaṁ sabbesaṁ saṅgaṇhanatthaṁ āmeḍitavacanaṁ
  kataṁ. Evaṁ hi vutte sabbāni tāni vacanāni saṅgahitāni honti. Kittāvatāti
  kittakena parimāṇena. Nuiti saṁsayatthe nipāto. Suññaṁ attena vā attaniyena
  vāti "kārako vedako sayaṁvasī"ti evaṁ lokaparikappitena 1- attanā ca attābhāvatoyeva
  attano santakena parikkhārena ca suññaṁ. Sabbaṁ cakkhādi lokiyaṁ dhammajātaṁ, taṁyeva
  lujjanapalujjanaṭṭhena loko nāMa. Yasmā ca attā ca ettha natthi, attaniyañca
  ettha natthi, tasmā suñño lokoti vuccatīti attho. Lokuttaropi ca dhammo
  attattaniyehi suñño eva. Pucchānurūpena pana lokiyova dhammo vutto. Suññoti
  ca dhammo natthīti vuttaṁ na hoti, tasmiṁ dhamme attattaniyasārassa natthibhāvo
  vutto hoti. Loke ca "suññaṁ gharaṁ, suñño ghaṭo"ti vutte gharassa ghaṭassa
  ca natthibhāvo vutto na hoti, tasmiṁ ghare ghaṭe ca aññassa natthibhāvo vutto
  hoti. Bhagavatā ca "iti yaṁ hi kho tattha na hoti, tena taṁ suññaṁ samanupassati.

  *  *  *  *  *  *
  Footnote: 1 i. loke parikappitena
-------------------------------------------------
[page 279]
  Yaṁ pana tattha avasiṭṭhaṁ hoti. Taṁ santaṁ idamatthīti pajānātī"ti ayameva attho
  vutto. Tathā ñāyaganthe ca saddaganthe ca ayameva attho iti imasmiṁ suttante
  anattalakkhaṇameva kathitaṁ.
      [47] Suttantaniddese suññasuññantiādīni pañcavīsati mātikāpadāni
  suññasambandhena uddisitvā tesaṁ niddeso kato. Tattha mātikāya tāva suññasaṅkhātaṁ
  suññaṁ, na aññena upapadena visesitanti suññasuññaṁ. 1- Asukanti aniddiṭṭhattā
  cettha suññattameva vā apekkhitvā napuṁsakavacanaṁ kataṁ. Evaṁ sesesupi. Saṅkhāroyeva 2-
  sesasaṅkhārehi suññoti saṅkhārasuññaṁ. Jarābhaṅgavasena virūpo pariṇāmo vipariṇāmo,
  tena vipariṇāmena suññaṁ vipariṇāmasuññaṁ. Aggañca taṁ attattaniyehi, sabba-
  saṅkhārehi vā suññañcāti aggasuññaṁ. Lakkhaṇameva sesalakkhaṇehi suññanti
  lakkhaṇasuññaṁ. Nekkhammādinā vikkhambhanena suññaṁ vikkhambhanasuññaṁ. Tadaṅga-
  suññādīsupi catūsu eseva nayo. Ajjhattañca taṁ attattaniyādīhi suññañcāti
  ajjhattasuññaṁ. Bahiddhā ca taṁ attattaniyādīhi suññañcāti bahiddhāsuññaṁ.
  Tadubhayaṁ attattaniyādīhi suññanti dubhatosuññaṁ. Samāno bhāgo etassāti sabhāgaṁ,
  sabhāgañca taṁ attattaniyādīhi suññañcāti sabhāgasuññaṁ, sadisasuññanti attho.
  Vigataṁ sabhāgaṁ visabhāgaṁ, visabhāgañca taṁ attattaniyādīhi suññañcāti
  visabhāgasuññaṁ, visadisasuññanti attho. Kesuci potthakesu sabhāgasuññaṁ visabhāgasuññaṁ
  nissaraṇasuññānantaraṁ likhitaṁ. Nekkhammādiesanā kāmacchandādinā suññāti
  esanāsuññaṁ. Pariggahasuññādīsu tīsupi eseva nayo. Ekārammaṇe patiṭṭhitattā
  nānārammaṇavikkhepābhāvato ekattañca taṁ nānattena suññañcāti ekattasuññaṁ.
  Tabbiparītena nānattañca taṁ ekattena suññañcāti nānattasuññaṁ.
  Nekkhammādikhanti kāmacchandādinā suññāti khantisuññaṁ adhiṭaṭhānasuññe

  *  *  *  *  *  *
  Footnote: 1 Sī. suññaṁ suññaṁ 2 Sī. saṅkhārāyeva
-------------------------------------------------
[page 280]
  Pariyogāhanasuññe ca eseva nayo. Pariyogāhanasuññantipi pāṭho. Sampajānassāti
  sampajaññena samannāgatassa parinibbāyantassa arahato. Pavattapariyādānanti
  anupādāparinibbānaṁ. Sabbasuññatānanti sabbasuññānaṁ. Paramatthasuññanti
  sabbasaṅkhārābhāvato uttamatthabhūtaṁ suññaṁ.
      [48] Mātikāniddese niccena vāti bhaṅgaṁ atikkamitvā vattamānassa
  kassaci niccassa abhāvato niccena ca suññaṁ. Dhuvena vāti vijjamānakālepi
  paccayāyattavuttitāya thirassa kassaci abhāvato dhuvena ca suññaṁ. Sassatena
  vāti abbocchinnassa sabbakāle vijjamānassa kassaci abhāvato sassatena ca
  suññaṁ. Avipariṇāmadhammena vāti jarābhaṅgavasena 1- avipariṇāmapakatikassa kassaci
  abhāvato avipariṇāmadhammena ca suññaṁ. Suttantena attasuññatāya eva vuttāyapi
  niccasuññatañca sukhasuññatañca dassetuṁ idha niccena vātiādīnipi vuttāni.
  Aniccasseva hi pīḷāyogena dukkhattā niccasuññatāya vuttāya sukhasuññatāpi vuttāva
  hoti. Rūpādayo panettha cha visayā, cakkhuviññāṇādīni cha viññāṇāni,
  cakkhusamphassādayo cha phassā, cakkhusamphassajā vedanādayo cha vedanā ca
  saṅkhittāti veditabbaṁ.
      Puññābhisaṅkhārotiādīsu punāti attano kārakaṁ, pūreti cassa ajjhāsayaṁ,
  pujjañca bhavaṁ nibbattetīti puññaṁ, abhisaṅkharoti vipākaṁ kaṭattārūpañcāti 2-
  abhisaṅkhāro, puññaṁ abhisaṅkhāro puññābhisaṅkhāro. Puññapaṭipakkhato apuññaṁ
  abhisaṅkhāro apuññābhisaṅkhāro. Na iñjaṁ aneñjaṁ, aneñjaṁ bhavaṁ abhisaṅkharotīti
  āneñjābhisaṅkhāro. Puññābhisaṅkhāro dānasīlabhāvanāvasena pavattā aṭṭha
  kāmāvacarakusalacetanā, bhāvanāvaseneva ca pavattā pañca rūpāvacarakusalacetanāti terasa

  *  *  *  *  *  *
  Footnote: 1 Sī. bhaṅgavasena 2 i. vipākakaṭattārūpañcāti
-------------------------------------------------
[page 281]
  Cetanā honti, apuññābhisaṅkhāro pāṇātipātādivasena pavattā dvādasa akusalacetanā,
  āneñjābhisaṅkhāro bhāvanāvaseneva pavattā catasso arūpāvacaracetanāti
  tayopi saṅkhārā ekūnattiṁsa cetanā honti. Kāyasaṅkhārotiādīsu kāyato vā pavatto,
  kāyassa vā saṅkhāroti kāyasaṅkhāro. Vacīsaṅkhāracittasaṅkhāresupi eseva nayo. Ayaṁ
  tiko kammāyūhanakkhaṇe puññābhisaṅkhārādīnaṁ dvārato pavattidassanatthaṁ vutto.
  Kāyaviññattiṁ samuṭṭhāpetvā hi kāyadvārato pavattā aṭṭha kāmāvacarakusalacetanā,
  dvādasa akusalacetanā, abhiññācetanā cāti ekavīsati cetanā kāyasaṅkhāro nāma,
  tā eva ca vacīviññattiṁ samuṭṭhāpetvā vacīdvārato pavattā vacīsaṅkhāro nāma,
  manodvāre pavattā pana sabbāpi ekūnattiṁsa cetanā cittasaṅkhāro nāMa. Atītā
  saṅkhārātiādīsu sabbepi saṅkhatadhammā sakakkhaṇaṁ patvā niruddhā atītā
  saṅkhārā, sakakkhaṇaṁ appattā anāgatā saṅkhārā, sakakkhaṇaṁ pattā paccuppannā
  saṅkhārāti.
      Vipariṇāmasuñañe paccuppannaṁ dassetvā tassa tassa vipariṇāmo sukhena
  vattuṁ sakkāti paṭhamaṁ paccuppannadhammā dassitā. Tattha jātaṁ rūpanti paccuppannaṁ
  rūpaṁ. Sabhāvena suññanti ettha sayaṁ bhāvo sabhāvo, sayameva uppādoti attho.
  Sato 1- vā bhāvo sabhāvo, attatoyeva uppāditoti attho. Paccayāyattavuttittā
  paccayaṁ vinā sayameva bhāvo, attato eva vā bhāvo etasmiṁ natthīti sabhāvena
  suññaṁ, sayameva bhāvena, attato eva vā bhāvena suññanti vuttaṁ hoti. Atha
  vā sakassa bhāvo sabhāvo. Paṭhavīdhātuādīsu hi anekesu rūpārūpadhammesu ekeko
  dhammo paraṁ upādāya sako nāMa. Bhāvoti ca dhammapariyāyavacanametaṁ. Ekassa ca
  dhammassa añño bhāvasaṅkhāto dhammo natthi, tasmā sakassa aññena bhāvena
  suññaṁ, sako aññena bhāvena suññoti attho. Tena ekassa dhammassa ekasabhāvatā

  *  *  *  *  *  *
  Footnote: 1 Sī. sako
-------------------------------------------------
[page 282]
  Vuttā hoti. Atha vā sabhāvena suññanti suññasabhāveneva suññaṁ. Kiṁ vuttaṁ
  hoti? suññasuññatāya eva suññaṁ, na aññāhi pariyāyasuññatāhi suññanti
  vuttaṁ hoti.
      Sace pana keci vadeyyuṁ "sako bhāvo sabhāvo, tena sabhāvena suññan"ti.
  Kiṁ vuttaṁ hoti? bhāvoti dhammo, so paraṁ upādāya sapadena visesito sabhāvo
  Nāma hoti. Dhammassa kassaci avijjamānattā "jātaṁ rūpaṁ sabhāvena suññan"ti
  rūpassa avijjamānatā vuttā hotīti. Evaṁ sati "jātaṁ rūpan"tivacanena virujjhati.
  Na hi uppādarahitaṁ jātaṁ nāma hoti. Nibbānaṁ hi uppādarahitaṁ, taṁ jātaṁ
  nāma na hoti, jātijarāmaraṇāni ca uppādarahitāni jātāni nāma na honti.
  Tenevettha "jātā jāti sabhāvena suññā, jātaṁ jarāmaraṇaṁ sabhāvena suññan"ti
  evaṁ anuddharitvā bhavameva avasānaṁ katvā niddiṭṭhaṁ. Yadi uppādarahitassāpi
  "jātan"ti vacanaṁ yujjeyya, "jātā jāti, jātaṁ jarāmaraṇan"ti vattabbaṁ bhaveyya.
  Yasmā uppādarahitesu jātijarāmaraṇesu "jātan"ti vacanaṁ na vuttaṁ, tasmā "sabhāvena
  suññaṁ avijjamānan"ti vacanaṁ avijjamānassa uppādarahitattā "jātan"ti vacanena
  virujjhati. Avijjamānassa ca "suññan"ti vacanaṁ heṭṭhā vuttena lokavacanena ca
  bhagavato vacanena ca ñāyasaddaganthavacanena ca virujjhati, anekāhi ca yuttīhi virujjhati,
  tasmā taṁ vacanaṁ kacavaramiva chaḍḍitabbaṁ. "yaṁ Bhikkhave atthisammataṁ loke paṇḍitānaṁ,
  ahampi taṁ atthīti vadāmi. Yaṁ bhikkhave natthisammataṁ loke paṇḍitānaṁ, ahampi
  taṁ natthīti vadāmi. Kiñca bhikkhave atthisammataṁ loke paṇḍitānaṁ, yamahaṁ atthīti
  vadāmi. Rūpaṁ bhikkhave aniccaṁ dukkhaṁ vipariṇāmadhammaṁ atthisammataṁ loke paṇḍitānaṁ,
  ahampi taṁ atthīti vadāmī"ti 1- ādīhi anekehi buddhavacanappamāṇehi anekāhi ca
  yuttīhi dhammā sakakkhaṇe vijjamānā evāti niṭṭhamettha gantabbaṁ.

  *  *  *  *  *  *
  Footnote: 1 saṁ.kha. 17/94/110
-------------------------------------------------
[page 283]
      Vigataṁ rūpanti uppajjitvā bhaṅgaṁ patvā niruddhaṁ atītaṁ rūpaṁ. Vipariṇatañceva
  suññañcāti jarābhaṅgavasena virūpaṁ vipariṇāmaṁ pattañca vattamānasseva
  vipariṇāmasabbhāvato atītassa vipariṇāmābhāvato tena vipariṇāmena suññañcāti attho.
  Jātā vedanātiādīsupi eseva nayo. Jātijarāmaraṇaṁ pana anipphannattā sakabhāvena
  anupalabbhanīyato 1- idha na yujjati, tasmā "jātā jāti, jātaṁ jarāmaraṇan"tiādike
  dve naye pahāya bhavādikameva nayaṁ pariyosānaṁ katvā ṭhapitaṁ.
      Agganti agge bhavaṁ. Seṭṭhanti ativiya pasaṁsanīyaṁ. Visiṭṭhanti 2- atisayabhūtaṁ.
  Viseṭṭhantipi pāṭho, tidhāpi pasatthaṁ nibbānaṁ sammāpaṭipadāya paṭipajjitabbato padaṁ
  nāMa. Yadidanti yaṁ idaṁ. Idāni vattabbaṁ nibbānaṁ 3- nidasseti. Yasmā
  nibbānamāgamma sabbasaṅkhārānaṁ samatho hoti, khandhūpadhikilesūpadhiabhisaṅkhārūpadhi-
  kāmaguṇūpadhisaṅkhātānaṁ upadhīnaṁ paṭinissaggo hoti, taṇhānaṁ khayo virāgo nirodho ca
  hoti, tasmā sabbasaṅkhārasamatho sabbūpadhipaṭinissaggo taṇhakkhayo virāgo nirodhoti
  vuccati. Nibbānanti sabhāvalakkhaṇena nigamitaṁ.
      Lakkhaṇesu hi "tīṇimāni bhikkhave bālassa bālalakkhaṇāni bālanimittāni
  bālāpadānāni. Katamāni tīṇi, idha bhikkhave bālo duccintitacintī ca hoti
  dubbhāsitabhāsī ca dukkaṭakammakārī ca. Imāni kho bhikkhave tīṇi bālassa
  bālalakkhaṇāni bālanimittāni bālāpadānānī"ti vuttaṁ. Paṇḍitehi bālassa bāloti
  sallakkhaṇato tividhaṁ bālalakkhaṇaṁ. "tīṇimāni Bhikkhave paṇḍitassa paṇḍitalakkhaṇāni
  paṇḍitanimittāni paṇḍitāpadānāni. Katamāni tīṇi, idha bhikkhave paṇḍito
  sucintitacintī ca hoti subhāsitabhāsī ca sukatakammakārī ca. Imāni kho bhikkhave tīṇi
  paṇḍitassa paṇḍitalakkhaṇāni paṇḍitanimittāni paṇḍitāpadānānī"ti 4- vuttaṁ.
  Paṇḍitehi paṇḍitassa paṇḍitoti sallakkhaṇato tividhaṁ paṇḍitalakkhaṇaṁ.

  *  *  *  *  *  *
  Footnote: 1 Sī. alabbhanīyato 2 Po. visiddhanti
  3 i. vattabbanibbānaṁ 4 aṅṭika. 20/3/97, Ma.u. 14/246/214
-------------------------------------------------
[page 284]
      "tīṇimāni Bhikkhave saṅkhatassa saṅkhatalakkhaṇāni. Katamāni tīṇi, uppādo
  paññāyati, vayo paññāyati, ṭhitassa aññathattaṁ paññāyati. Imāni kho bhikkhave
  tīṇi saṅkhatassa saṅkhatalakkhaṇānī"ti 1- vuttaṁ. Uppādo eva saṅkhatamiti lakkhaṇanti
  saṅkhatalakkhaṇaṁ. Evamitaradvayepi attho veditabbo. Iminā uppādakkhaṇe sesadvinnaṁ,
  2- ṭhitikkhaṇe sesadvinnaṁ, bhaṅgakkhaṇe ca sesadvinnaṁ, abhāvo dassito. Yaṁ
  panettha peyyālamukhena jātiyā ca jarāmaraṇassa ca uppādādilakkhaṇaṁ vuttaṁ, taṁ
  vipariṇāmasuññatāya jātijarāmaraṇāni hitvā bhavapariyosānasseva nayassa vacanena ca
  uppādādīnaṁ uppādādiavacanasamayena ca virujjhati. Lakkhaṇasote patitattā pana
  sotapatitaṁ 3- katvā likhitanti veditabbaṁ. Yathā ca abhidhamme 4- ahetukavipākamanodhātu-
  manoviññāṇadhātūnaṁ saṅgahavāre labbhamānampi jhānaṅgaṁ pañcaviññāṇasote patitvā
  gatanti na uddhaṭanti vuttaṁ, evamidhāpi sotapatitatā veditabbā. Atha vā
  jātijarāmaraṇavantānaṁ saṅkhārānaṁ uppādādayo "jātijarāmaraṇaṁ aniccato"tiādīsu 5-
  viya tesaṁ viya katvā vuttanti veditabbaṁ.
      Nekkhammena kāmacchando vikkhambhito ceva suñño cāti kāmacchando
  nekkhammena vikkhambhito ceva nekkhammassa tattha abhāvato teneva vikkhambhanasaṅkhātena
  nekkhammena suñño ca. Evaṁ sesesupi yojanā kātabbā. Tadaṅgappahānasamucchedap-
  pahānesupi cettha tadaṅgavasena ca samucchedavasena ca pahīnaṁ dūrīkatameva hotīti
  iminā dūrīkaraṇaṭṭhena vikkhambhanaṁ vuttaṁ.
      Nekkhammena kāmacchando tadaṅgasuññoti nekkhammena pahīno kāmacchando
  tena nekkhammasaṅkhātena aṅgena suñño. Atha vā yo koci kāmacchando nekkhammassa
  tattha 6- abhāvato nekkhammena tena aṅgena suñño. Evaṁ sesesupi yojanā ñātabbā.
  7- Tassa tassa aṅgassa tattha tattha abhāvamatteneva cettha upacārappanājhānavasena

  *  *  *  *  *  *
  Footnote: 1 aṅṭika. 20/47/146 2 Sī.i. sesaṁ dvinnaṁ 3 i. sotāpatitaṁ
  4 abhi.saṅ. 34/564/159 5 khu.paṭi. 31/73/88 6 i. tattha tattha 7 chaṂa. kātabbā
-------------------------------------------------
[page 285]
  Ca vipassanāvasena ca tadaṅgasuññatā niddiṭṭhā. Pahānadīpakassa vacanassa abhāvena
  pana vivaṭṭanānupassanaṁyeva pariyosānaṁ katvā vipassanā niddiṭṭhā, cattāro maggā
  na niddiṭṭhā. Nekkhammena kāmacchando samucchinno ceva suñño cātiādīsu
  vikkhambhane vuttanayeneva attho veditabbo. Tadaṅgavikkhambhanavasena pahīnānipi cettha
  samudācārābhāvato samucchinnāni nāma hontīti iminā pariyāyena samucchedo vutto,
  taṁtaṁsamucchedakiccasādhanavasena vā maggasampayuttanekkhammādivasena vuttantipi
  veditabbaṁ. Paṭippassaddhinissaraṇasuññesu ca idha vuttanayeneva attho veditabbo.
  Tadaṅgavikkhambhanasamucchedapahānesu panettha paṭippassaddhimattattaṁ nissaṭamattañca 1-
  gahetvā vuttaṁ. Pañcasupi etesu suññesu nekkhammādīniyeva vikkhambhanatadaṅga-
  samucchedapaṭippassaddhinissaraṇanāmena vuttāni. Ajjhattanti ajjhattabhūtaṁ. Bahiddhāti
  bahiddhābhūtaṁ. Dubhatosuññanti ubhayasuññaṁ. Paccattādīsupi hi toitivacanaṁ hotiyeva.
      Cha ajjhattikāyatanādīni chājjhattikāyatanādīnaṁ bhāvena sabhāgāni. Parehi
  visabhāgāni. Viññāṇakāyātiādīsu cettha kāyavacanena viññāṇādīniyeva vuttāni.
  Nekkhammesanādīsu nekkhammādīniyeva tadatthikehi viññūhi esīyantīti esanā.
  Atha vā pubbabhāge nekkhammādīnaṁ esanāpi kāmacchandādīhi suññā,
  kimpana nekkhammādīnītipi vuttaṁ hoti. Pariggahādīsu nekkhammādīniyeve pubbabhāge
  esitāni aparabhāge pariggayhantīti pariggahoti, pariggahitāni pattivasena
  paṭilabbhantīti paṭilābhoti, paṭiladdhāni ñāṇavasena paṭivijjhīyantīti 2- paṭivedhoti ca
  vuttāni. Ekattasuññañca nānattasuññañca sakiṁyeva pucchitvā ekattasuññaṁ
  vissajjetvā nānattasuññaṁ avissajjetvāva sakiṁ nigamanaṁ kataṁ. Kasmā na
  vissajjitanti ce? vuttapariyāyenevettha yojanā jhāyatīti na vissajjitanti
  veditabbaṁ. Ayaṁ panettha yojanā:- nekkhammaṁ ekattaṁ, kāmacchando nānattaṁ,
  kāmacchando nānattaṁ nekkhammekattena suññanti. Evaṁ sesesupi yojanā veditabbā.

  *  *  *  *  *  *
  Footnote: 1 Sī.i. paṭippassaddhimattattā nissaṭattamattañca 2 Sī. paṭivijjhissantīti
-------------------------------------------------
[page 286]
      Khantiādīsu nekkhammādīniyeva khamanato ruccanato khantīti, rocitāniyeva
  pavisitvā tiṭṭhanato adhiṭṭhānanti, pavisitvā ṭhitānaṁ yathārucimeva sevanato
  pariyogāhananti ca vuttāni. Idha sampajānotiādiko paramatthasuññaniddeso
  parinibbānañāṇaniddese vaṇṇitoyeva.
      Imesu ca sabbesu suññesu saṅkhārasuññaṁ vipariṇāmasuññaṁ lakkhaṇasuññañca
  yathāvuttānaṁ dhammānaṁ aññamaññāsammissatādassanatthaṁ. Yattha pana akusalapakkhikānaṁ
  kusalapakkhikena suññatā vuttā, tena akusale ādīnavadassanatthaṁ. Yattha pana
  kusalapakkhikānaṁ akusalapakkhikena suññatā vuttā, tena kusale ānisaṁsadassanatthaṁ. Yattha
  attattaniyādīhi suññatā vuttā, taṁ sabbasaṅkhāresu nibbidājananatthaṁ. Aggasuññaṁ
  paramatthasuññañca nibbāne ussāhajananatthaṁ vuttanti veditabbaṁ.
      Tesu aggasuññañca paramatthasuññañcāti dve suññāni atthato ekameva
  nibbānaṁ aggaparamatthavasena saupādisesānupādisesavasena ca dvidhā katvā vuttaṁ.
  Tāni dve attattaniyasuññato 1- saṅkhārasuññato ca sabhāgāni. "suññasuññaṁ 2-
  Ajjhattasuññaṁ bahiddhāsuññaṁ dubhatosuññaṁ sabhāgasuññaṁ visabhāgasuññan"ti imāni
  cha suññāni suññasuññameva hoti. Ajjhattādibhedato pana chadhā vuttāni. Tāni
  cha ca attattaniyādisuññato sabhāgāni. Saṅkhāravipariṇāmalakkhaṇasuññāni, vikkhambhanatadaṅga-
  samucchedapaṭippassaddhinissaraṇasuññāni, esanāpariggahapaṭilābhapaṭivedhasuññāni,
  ekattanānattasuññāni, khantiadhiṭṭhānapariyogāhanasuññāni cāti sattarasasuññāni
  attani avijjamānehi tehi tehi dhammehi suññattā avijjamānānaṁ vasena visuṁ
  visuṁ vuttāni. Saṅkhāravipariṇāmalakkhaṇasuññāni pana itarena itarena asammissavasena
  sabhāgāni, vikkhambhanādīni pañca kusalapakkhena suññattā sabhāgāni, esanādīni

  *  *  *  *  *  *
  Footnote: 1 Sī. attaniye suññasuññato 2 Sī. suññaṁ suññaṁ
-------------------------------------------------
[page 287]
  Cattāri, khantiādīni ca tīṇi akusalapakkhena suññattā sabhāgāni,
  ekattanānattasuññāni aññamaññapaṭipakkhavasena sabhāgāni.
                Sabbe dhamme samāsena tidhā dvedhā tathekadhā
                suññāti suññatthavidū vaṇṇayantīdha sāsane.
      Kathaṁ? sabbe dhammā 1- tāva lokiyā dhammā dhuvasubhasukhāttavirahitattā dhuvasubha-
  sukhāttasuññā. Maggaphaladhammā dhuvasukhattavirahitattā dhuvasukhattasuññā. Aniccattāyeva
  sukhena suññā. Anāsavattā na subhena suññā. Nibbānadhammo attasseva abhāvato
  attasuñño. Lokiyalokuttarā pana sabbepi saṅkhatā dhammā sattassa kassaci abhāvato
  sattasuññā. Asaṅkhato nibbānadhammo tesaṁ saṅkhārānampi abhāvato saṅkhārasuñño.
  Saṅkhatāsaṅkhatā pana sabbepi dhammā attasaṅkhātassa puggalassa abhāvato attasuññāti.
                  Saddhammappakāsiniyā paṭisambhidāmaggaṭṭhakathāya
                        suññakathāvaṇṇanā niṭṭhitā.
                             Yuganaddhavaggo
                  niṭṭhitā ca majjhimavaggassa apubbatthānuvaṇṇanā
                         -----------------

  *  *  *  *  *  *
  Footnote: 1 chaṂa. "dhammā"ti pāṭho na dissati
-------------------------------------------------
[page 288]
                            3. Paññāvagga
                        1. Mahāpaññākathāvaṇṇanā
      [1] Idāni visesato paññāya padaṭṭhānabhūtāya suññakathāya anantaraṁ
  kathitāya paññākathāya apubbatthānuvaṇṇanā. Tattha ādito tāva sattasu
  anupassanāsu ekekamūlakā satta paññā pucchāpubbaṅgamaṁ katvā niddiṭṭhā, puna
  sattānupassanāmūlakā ekekuttaramūlakā ca tisso paññā pucchaṁ akatvāva niddiṭṭhā,
  evamādito dasapaññāpāripūrī niddiṭṭhā. Tattha aniccānupassanā tāva yasmā
  aniccato diṭṭhesu saṅkhāresu "yadaniccaṁ, taṁ dukkhan"ti dukkhato ca "yaṁ dukkhaṁ
  tadanattā"ti anattato ca javati, tasmā sā bhāvitatā bahulīkatā javanapaññaṁ
  paripūreti. Sā hi sakavisayesu javatīti javanā, javanā ca sā paññā cāti
  javanapaññā. Dukkhānupassanā samādhindriyanissitattā balavatī hutvā paṇidhiṁ
  nibbijjhati padāleti, tasmā nibbedhikapaññaṁ paripūreti. Sā hi nibbijjhatīti
  nibbedhikā, nibbedhikā ca sā paññā cāti nibbedhikapaññā. Anattānupassanā
  suññatādassanena vuddhippattiyā mahattappattattā mahāpaññaṁ paripūreti. Sā hi
  vuddhippattattā mahatī ca sā paññā cāti mahāpaññā. Nibbidānupassanā
  yasmā tissannaṁyeva anupassanānaṁ purimatopi āsevanāya balappattāvatthattā
  sabbasaṅkhāresu nibbindanasamatthā hutvā tikkhā hoti, tasmā tikkhapaññaṁ
  paripūreti. Virāgānupassanāpi yasmā tissannaṁyeva anupassanānaṁ purimatopi āsevanā
  balappattānaṁ vuddhatarāvatthattā sabbasaṅkhārehi virajjanasamatthā hutvā vipulā hoti,
  tasmā vipulapaññaṁ paripūreti.
      Nirodhānupassanāpi yasmā tissannaṁyeva anupassanānaṁ purimatopi āsevanā-
  balappattānaṁ vuddhatarāvatthattā vayalakkhaṇavasena sabbasaṅkhārānaṁ nirodhadassanasamatthā
-------------------------------------------------
[page 289]
  Hutvā gambhīrā hoti, tasmā gambhīrapaññaṁ paripūreti. Nirodho hi uttānapaññehi
  alabbhaneyyapatiṭṭhattā gambhīro, tasmiṁ gambhīre gādhappattā paññāpi
  gambhīRā. Paṭinissaggānupassanāpi yasmā tissannaṁyeva anupassanānaṁ purimatopi
  āsevanābalappattānaṁ vuddhatarāvatthattā vayalakkhaṇavasena sabbasaṅkhārapaṭinissajjanasamatthā
  hutvā asāmantā hoti, 1- buddhi hi pariyantappattā 1- chahi paññāhi dūre
  hotīti attho. Tasmā sayaṁ asāmantattā asāmantapaññaṁ paripūreti. Sā hi
  heṭṭhimapaññāhi dūrattā asāmantā, asamīpā vā paññāti asāmantapaññā.
  Paṇḍiccaṁ paripūrentīti paṇḍitabhāvaṁ paripūrenti. Yasmā yathāvuttā satta paññā
  paripuṇṇā bhāvetvā paṇḍitalakkhaṇappatto sikhāppattavuṭṭhānagāminivipassanā-
  saṅkhātehi saṅkhārupekkhānulomagotrabhuñāṇehi paṇḍito hutvā paṇḍiccena
  samannāgato hoti, tasmā "paṇḍiccaṁ paripūrentī"ti vuttaṁ.
      Aṭṭha paññāti paṇḍiccasaṅkhātāya paññāya saha sabbā aṭṭha paññā.
  Puthupaññaṁ paripūrentīti yasmā tena paṇḍiccena samannāgato hutvā so paṇḍito
  gotrabhuñāṇānantaraṁ nibbānaṁ ārammaṇaṁ katvā lokuttarabhāvappattiyā lokiyato
  puthubhūtattā visuṁbhūtattā puthupaññāti saṅkhātaṁ maggaphalapaññaṁ pāpuṇāti, tasmā
  "aṭṭha paññā puthupaññaṁ paripūrentī"ti vuttaṁ.
      Imā nava paññātiādīsu tasseva kamena adhigatamaggaphalassa ariyapuggalassa
  paṇītalokuttaradhammopayogena paṇītacittasantānattā pahaṭṭhākāreneva ca pavattamāna-
  cittasantānassa phalānantaraṁ otiṇṇabhavaṅgato vuṭṭhitassa maggapaccavekkhaṇā, tato
  ca bhavaṅgaṁ otaritvā vuṭṭhitassa phalappaccavekkhaṇā, imināva nayena pahīnakilesa-
  paccavekkhaṇā, avasiṭṭhakilesapaccavekkhaṇā, nibbānapaccavekkhaṇāti pañca paccavekkhaṇā
  pavattanti. Tāsu paccavekkhaṇāsu maggapaccavekkhaṇā phalapaccavekkhaṇā ca

  *  *  *  *  *  *
  Footnote: 1 chaṂa. vuddhipariyantappattattā
-------------------------------------------------
[page 290]
  Paṭibhānapaṭisambhidā hoti. Kathaṁ? "yaṁ kiñci paccayasambhūtaṁ nibbānaṁ bhāsitattho
  vipāko kiriyāti ime pañca dhammā attho"ti abhidhamme pāḷiṁ anugantvā
  tadaṭṭhakathāyaṁ 1- vuttaṁ. Nibbānassa ca atthattā tadārammaṇaṁ maggaphalañāṇaṁ "atthesu ñāṇaṁ
  atthapaṭisambhidā"ti 2- vacanato atthapaṭisambhidā hoti. Tassa atthapaṭisambhidābhūtassa
  maggaphalañāṇassa paccavekkhaṇañāṇaṁ "ñāṇesu ñāṇaṁ paṭibhānapaṭisambhidā"ti vacanato
  paṭibhānapaṭisambhidā hoti. Sā ca paccavekkhaṇā paññā hāsākārena pavattamāna-
  cittasantānassa hāsapaññā nāma hoti. Tasmā nava paññā hāsapaññā
  paripūrentīti ca hāsapaññā paṭibhānapaṭisambhidāti ca vuttaṁ. Sabbappakārāpi
  paññā tassa tassa atthassa pākaṭakaraṇasaṅkhātena paññāpanaṭṭhena paññā,
  tena tena vā pakārena dhamme jānātītipi paññā.
      Tassāti tassa vuttappakārassa ariyapuggalassa. Karaṇatthe sāmivacanaṁ.
  Atthavavatthānatoti yathāvuttassa pañcavidhassa atthassa vavatthāpanavasena. Vuttampi cetaṁ
  samaṇakaraṇīyakathāyaṁ 3- "hetuphalaṁ nibbānaṁ vacanattho atha vipākaṁ kiriyāti atthe
  pañca pabhede paṭhamantapabhedagataṁ ñāṇan"ti. Adhigatā hotīti paṭiladdhā hoti.
  Sāyeva paṭilābhasacchikiriyāya sacchikatā. Paṭilābhaphasseneva phassitā paññāya.
  Dhammavavatthānatoti "yo koci phalanibbattako hetu ariyamaggo bhāsitaṁ kusalaṁ akusalanti
  ime pañca dhammā dhammo"ti abhidhamme pāḷiyānusārena vuttānaṁ pañcannaṁ dhammānaṁ
  vavatthāpanavasena. Vuttampi cetaṁ samaṇakaraṇīyakathāyaṁ "hetu arimaggo vacanaṁ
  kusalañca akusalañcāti dhamme pañca pabhede dutiyantapabhedagataṁ ñāṇan"ti.
  Niruttivavatthānatoti tesaṁ tesaṁ atthadhammānaṁ anurūpaniruttīnaṁ vavatthāpanavasena.
  Paṭibhānavavatthānatoti paṭibhānasaṅkhātānaṁ tiṇṇaṁ paṭisambhidāñāṇānaṁ vavatthāpanavasena.
  Tassimāti nigamanavacanametaṁ.

  *  *  *  *  *  *
  Footnote: 1 abhi.A. 2/413 2 abhi.vi. 35/718/359, khu.paṭi. 31/110/123
  3 samaṇakarīyakathā nāma mahānāmatherena katā abhinavasaṁvaṇṇanāti gaṇṭhipade vuttaṁ
-------------------------------------------------
[page 291]
      [2] Evaṁ sabbasaṅgāhakavasena anupassanānaṁ visesaṁ dassetvā idāni
  vatthubhedavasena dassento rūpe aniccānupassanātiādimāha. Taṁ heṭṭhā vuttatthameva.
  Puna rūpādīsuyeva atītānāgatapaccuppannavasena javanapaññaṁ dassetukāmo kevalaṁ
  rūpādivasena ca atītānāgatapaccuppannarūpādivasena ca pucchaṁ katvā pucchākameneva
  vissajjanaṁ akāsi. Tattha suddharūpādivissajjanesu paṭhamaṁ niddiṭṭhā eva paññā
  atītānāgatapaccuppannamūlakesu sabbavissajjanesu tesu atītādīsu javanavasena
  javanapaññāti niddiṭṭhā.
      [3] Puna anekasuttantapubbaṅgamaṁ paññāpabhedaṁ dassetukāmo paṭhamaṁ tāva
  suttante uddisi. Tattha sappurisasaṁsevoti heṭṭhā vuttappakārānaṁ sappurisānaṁ
  bhajanaṁ. Saddhammassavananti tesaṁ sappurisānaṁ santike sīlādipaṭipattidīpakassa
  saddhammavacanassa savanaṁ. Yonisomanasikāroti sutānaṁ dhammānaṁ atthūpaparikkhaṇavasena
  upāyena manasikāro. Dhammānudhammapaṭipattīti lokuttaradhamme anugatassa
  sīlādipaṭipadādhammassa paṭipajjanaṁ. Paññāpaṭilābhāya paññāvuddhiyā paññāvepullāya
  paññābāhullāyāti imāni cattāri paññāvasena bhāvavacanāni. Sesāni dvādasa
  puggalavasena bhāvavacanāni.
                       1. Soḷasapaññāniddesavaṇṇanā
      [4] Suttantaniddese channaṁ abhiññāñāṇānanti iddhividhadibbasotaceto-
  pariyapubbenivāsadibbacakkhuāsavānaṁ khayañāṇānaṁ. Tesattatīnaṁ ñāṇānanti ñāṇakathāya
  niddiṭṭhānaṁ sāvakasādhāraṇānaṁ ñāṇānaṁ. Sattasattatīnaṁ ñāṇānanti ettha:-
               sattasattari vo bhikkhave ñāṇavatthūni desessāmi, taṁ suṇātha
          sādhukaṁ manasi karotha, bhāsissāmīti. Katamāni bhikkhave sattasattari
-------------------------------------------------
[page 292]
          Ñāṇavatthūni jātipaccayā jarāmaraṇanti ñāṇaṁ, asati jātiyā natthi
          jarāmaraṇanti ñāṇaṁ. Atītampi addhānaṁ jātipaccayā jarāmaraṇanti
          ñāṇaṁ, asati jātiyā natthi jarāmaraṇanti ñāṇaṁ. Anāgatampi addhānaṁ
          jātipaccayā jarāmaraṇanti ñāṇaṁ, asati jātiyā natthi jarāmaraṇanti
          ñāṇaṁ. Yampissa taṁ dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ
          nirodhadhammanti ñāṇaṁ. Bhavapaccayā jātīti ñāṇaṁ .pe. Upādānapaccayā
          bhavoti ñāṇaṁ. Taṇhāpaccayā upādānanti ñāṇaṁ. Vedanāpaccayā
          taṇhāti ñāṇaṁ. Phassapaccayā vedanāti ñāṇaṁ. Saḷāyatanapaccayā
          phassoti ñāṇaṁ. Nāmarūpapaccayā saḷāyatananti ñāṇaṁ. Viññāṇapaccayā
          nāmarūpanti ñāṇaṁ. Saṅkhārapaccayā viññāṇanti ñāṇaṁ. Avijjāpaccayā
          saṅkhārāti ñāṇaṁ, asati avijjāya natthi saṅkhārāti ñāṇaṁ. Atītampi
          addhānaṁ avijjāpaccayā saṅkhārāti ñāṇaṁ, asati avijjāya natthi
          saṅkhārāti ñāṇaṁ. Anāgatampi addhānaṁ avijjāpaccayā saṅkhārāti
          ñāṇaṁ, asati avijjāya natthi saṅkhārāti ñāṇaṁ. Yampissa taṁ
          dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ nirodhadhammanti
          ñāṇaṁ, imāni vuccanti bhikkhave sattasattari ñāṇavatthūnīti 1-:-
      evaṁ bhagavatā nidānavagge vuttāni sattasattati ñāṇāni. "jarāmaraṇe
  Ñāṇaṁ, jarāmaraṇasamudaye ñāṇaṁ, jarāmaraṇanirodhe ñāṇaṁ, jarāmaraṇanirodhagāminiyā
  paṭipadāya ñāṇan"ti 2- iminā nayena ekādasasu aṅgesu cattāri cattāri katvā
  vuttāni catucattāḷīsa ñāṇavatthūni pana idha na gahitāni. Ubhayattha ca ñāṇāniyeva
  hitasukhassa vatthūnīti ñāṇavatthūni. Lābhotiādīsu lābhoyeva upasaggena visesetvā
  paṭilābhoti vutto. Puna tasseva atthavivaraṇavasena patti sampattīti vuttaṁ.

  *  *  *  *  *  *
  Footnote: 1 saṁṇi. 16/34/70 2 saṁṇi. 16/33/67
-------------------------------------------------
[page 293]
  Phassanāti adhigamavasena phusanā. Sacchikiriyāti paṭilābhasacchikiriyā. Upasampadāti
  nipphādanā.
      Sattannaṁ ca sekkhānanti tisso sikkhā sikkhantīti sekkhasaññitānaṁ
  sotāpattimaggaṭṭhādīnaṁ sattannaṁ. Puthujjanakalyāṇakassa cāti nibbānagāminiyā
  paṭipadāya yuttattā sundaraṭṭhena kalyāṇasaññitassa puthujjanassa. Vaḍḍhitaṁ vaḍḍhanaṁ
  etāyāti vaḍḍhitavaḍḍhanā. Yathāvuttānampi aṭṭhannaṁ paññānaṁ vasena visesato
  ca arahato paññāvasena paññāvuḍḍhiyā. Tathā paññāvepullāya. Mahante
  atthe pariggaṇhātītiādīsu paṭisambhidappatto ariyasāvako atthādayo ārammaṇakaraṇena
  pariggaṇhātīti. Sabbāpi mahāpaññā ariyasāvakānaṁyeva. Tassā ca
  paññāya visayā heṭṭhā vuttatthāyeva.
      Puthunānākhandhesūtiādīsu nānāsaddo puthusaddassa atthavacanaṁ. Ñāṇaṁ pavattatīti
  puthupaññāti tesu tathāvuttesu khandhādīsu ñāṇaṁ pavattatīti katvā taṁ ñāṇaṁ
  puthupaññā nāmāti attho. Nānāpaṭiccasamuppādesūti paṭiccasamuppannānaṁ dhammānaṁ
  vasena paccayabahuttā vuttaṁ. Nānāsuññamanupalabbhesūti upalabbhanaṁ upalabbho,
  gahaṇanti attho. Na upalabbho anupalabbho, anupalabbhānaṁ bahuttā bahuvacanena
  anupalabbhā. Pañcavīsatisuññatāvasena vā nānāsuññatāsu attattaniyādīnaṁ
  anupalabbhā nānāsuññatānupalabbhā. Tesu. "nānāsuññatānupalabbhesū"ti Vattabbe
  "adukkhamasukhā"tiādīsu 1- viya makāro padasandhivasena vutto. Imā pañca paññā
  kalyāṇaputhujjanehi sādhāraṇā, nānāatthādīsu paññā ariyānaṁyeva. Puthujjanasādhāraṇe
  dhammeti lokiyadhamme. Iminā avasānapariyāyena lokiyato puthubhūtanibbānā-
  rammaṇattāputhubhūtā visuṁbhūtā paññāti puthupaññā nāmāti vuttaṁ hoti.

  *  *  *  *  *  *
  Footnote: 1 abhi.saṅ 34/1/1
-------------------------------------------------
[page 294]
      Vipulapaññā mahāpaññānayena veditabbā. Yathāvutte dhamme pariggaṇhantassa
  guṇamahantatāya tesaṁ dhammānaṁ pariggāhikāya ca paññāya mahantatā 1-, tesaṁ dhammānaṁ
  sayameva mahantattā uḷārattā dhammānañca paññāya ca vipulatā veditabbā.
  Gambhīrapaññā puthupaññānayena veditabbā. Te ca dhammā te ca anupalabbhā
  sā ca paññā pakatijanena alabbhaneyyapatiṭṭhattā gambhīRā.
      Yassa puggalassāti ariyapuggalasseva. Añño kocīti puthujjano.
  Abhisambhavitunti sampāpuṇituṁ. Anabhisambhavanīyoti sampāpuṇituṁ asakkuṇeyyo.
  Aññehīti puthujjaneheva. Aṭṭhamakassāti arahattaphalaṭṭhato paṭṭhāya gaṇiyamāne
  aṭṭhamabhūtassa sotāpattimaggaṭṭhassa. Dūreti vippakaṭṭhe. Vidūreti visesena
  vippakaṭṭhe. Suvidūreti suṭṭhu visesena vippakaṭṭhe. Na santiketi na samīpe.
  Na sāmantāti na samīpabhāge. Imāni dve paṭisedhasahitāni vacanāni
  dūrabhāvasseva niyamanāni. Upādāyāti paṭicca. Sotāpannassāti
  sotāpattiphalaṭṭhassa. Eteneva taṁtaṁmaggapaññā taṁtaṁphalapaññāya dūreti vuttaṁ hoti.
  Paccekasambuddhoti upasaggena visesitaṁ. Itaradvayaṁ pana suddhameva āgataṁ.
      [5] "paccekabuddhassa Sadevakassa ca lokassa paññā tathāgatassa paññāya
  dūre"tiādīni vatvā tameva dūraṭṭhaṁ anekappakārato dassetukāmo paññāpabheda-
  kusalotiādimāha. Tattha paññāpabhedakusaloti attano anantavikappe paññāpabhede
  cheko. Pabhinnañāṇoti anantappabhedappattañāṇo. Etena paññāpabhedakusalattepi
  sati tāsaṁ paññānaṁ anantabhedattaṁ dasseti. Adhigatapaṭisambhidoti paṭiladdha-
  aggacatupaṭisambhidāñāṇo. Catuvesārajjappattoti cattāri visāradabhāvasaṅkhātāni
  ñāṇāni patto. Yathāha:-
               "sammāsambuddhassa te paṭijānato `ime dhammā anabhisambuddhā'ti,
          tatra vata maṁ samaṇo vā brāhmaṇo vā devo vā māro vā

  *  *  *  *  *  *
  Footnote: 1 Sī. mahantatāya
-------------------------------------------------
[page 295]
               Brahmā vā koci vā lokasmiṁ saha dhammena paṭicodessatīti nimittametaṁ
               bhikkhave na samanupassāmi, etamahaṁ bhikkhave nimittaṁ asamanupassanto
               khemappatto abhayappatto vesārajjappatto viharāmi. Khīṇāsavassa te
               paṭijānato `ime āsavā aparikkhīṇā'ti `ye kho pana te antarāyikā
               dhammā vuttā, te paṭisevato nālaṁ antarāyāyā'ti `yassa kho
               pana te atthāya dhammo desito, so na niyyāti takkarassa sammā
               dukkhakkhayāyā'ti, tatra vata maṁ samaṇo vā .pe. Koci vā lokasmiṁ
               saha dhammena paṭicodessatīti nimittametaṁ bhikkhave na samanupassāmi,
               etamahaṁ .pe. Viharāmī"ti. 1-
      Dasabaladhārīti dasa balāni etesanti dasabalā, dasabalānaṁ balāni
  dasabalabalāni, tāni dasabalabalāni dhārayatīti dasabalabaladhārī, dasabalañāṇabaladhārīti
  attho. Etehi tīhi vacanehi anantappabhedānaṁ neyyānaṁ pabhedamukhamattaṁ dassitaṁ.
  Soyeva paññāpayogavasena abhimaṅgalasammataṭṭhena purisāsabho. Asantāsaṭṭhena
  purisasīho. Mahantaṭṭhena purisanāgo. Pajānanaṭṭhena purisājañño. Lokakiccadhuravahanaṭṭhena
  purisadhorayho.
      Atha tejādikaṁ anantañāṇato laddhaṁ guṇavisesaṁ dassetukāmo tesaṁ tejādīnaṁ
  anantañāṇamūlakabhāvaṁ dassento anantañāṇoti vatvā anantatejotiādimāha.
  Tattha anantañāṇoti gaṇanavasena ca pabhāvavasena ca 2- antavirahitañāṇo.
  Anantatejoti veneyyasantāne mohatamavidhamanena anantañāṇatejo. Anantayasoti
  paññāguṇeheva lokattayavitthatānantakittighoso. Aḍḍhoti paññādhanasamiddhiyā
  samiddho. Mahaddhanoti paññādhanavaḍḍhattepi pabhāvamahattena 3- mahantaṁ

  *  *  *  *  *  *
  Footnote: 1 Maṃū. 12/150/110, aṅ.catukka. 21/8/10 2 Ma. sabhāvavasena ca 3 Ma. sabhāvamahattena
-------------------------------------------------
[page 296]
  Paññādhanamassāti mahaddhano. Mahādhanotipi pāṭho. Dhanavāti pasaṁsitabbapaññādhanavattā
  niccayuttapaññādhanavattā atisayabhūtapaññādhanavattā dhanavā. Etesupi hi tīsu atthesu
  idaṁ vacanaṁ saddavidū icchanti.
      Evaṁ paññāguṇena bhagavato attasampattisiddhiṁ dassetvā puna paññāguṇeneva
  lokahitasampattisiddhiṁ desento netātiādimāha. Tattha veneyye
  saṁsārasaṅkhātabhayaṭṭhānato nibbānasaṅkhātakhemaṭṭhānaṁ netā. Tattha nayanakāle eva
  saṁvaravinayapahānavinayavasena veneyya vinetā. Dhammadesanākāle eva saṁsayacchedanena
  anunetā. Saṁsayaṁ chinditvā paññāpetabbaṁ atthaṁ paññāpetā. Tathā paññāpitānaṁ
  nicchayakaraṇena nijjhāpetā. Tathā nijjhāyitassa atthassa paṭipattipayojanavasena
  pekkhetā. Tathā paṭipanne paṭipattiphale pasādetā. So hi bhagavāti ettha
  hikāro anantaraṁ vuttassa atthassa kāraṇopadese nipāto. Anuppannassa
  maggassa uppādetāti sakasantāne na uppannapubbassa chāsādhāraṇañāṇahetubhūtassa
  ariyamaggassa bodhimūle lokahitatthaṁ sakasantāne uppādetā. Asañjātassa
  maggassa sañjanetāti 1- veneyyasantāne asañjātapubbassa sāvakapāramiñāṇahetubhūtassa
  ariyamaggassa dhammacakkappavattanato pabhuti yāvajjakālā veneyyasantāne
  sañjanetā. Sāvakaveneyyānampi hi santāne bhagavato vuttavacaneneva ariyamaggassa
  sañjānanato bhagavā sañjanetā nāma hoti. Anakkhātassa maggassa akkhātāti
  aṭṭhadhammasamannāgatānaṁ buddhabhāvāya katābhinīhārānaṁ bodhisattānaṁ buddhabhāvāya
  byākaraṇaṁ datvā anakkhātapubbassa pāramitāmaggassa, "buddho bhavissatī"ti
  byākaraṇamatteneva vā bodhimūle uppajjitabbassa ariyamaggassa akkhātā. Ayaṁ nayo
  paccekabodhisattabyākaraṇepi labbhatiyeva.
      Maggaññūti paccavekkhaṇāvasena attanā uppāditāriyamaggassa ñātā.
  Maggavidūti veneyyasantāne janetabbassa ariyamaggassa kusalo. Maggakovidoti

  *  *  *  *  *  *
  Footnote: 1 Sī. sañjānetāti
-------------------------------------------------
[page 297]
  Bodhisattānaṁ akkhātabbamagge vicakkhaṇo. Atha vā abhisambodhipaṭipattimaggaññū,
  paccekabodhipaṭipattimaggavidū, sāvakabodhipaṭipattimaggakovido. Atha vā "etena maggena
  ataṁsu pubbe, tarissantiyeva taranti oghan"ti 1- vacanato yathāyogaṁ atītānāgata-
  paccuppannabuddhapaccekabuddhasāvakānaṁ maggavasena ca suññatānimittāppaṇihitamaggavasena
  ca ugghaṭitaññūvipañcitaññūneyyapuggalānaṁ maggavasena ca yathākkamenatthayojanaṁ
  karonti. Maggānugāmī 2- ca panāti bhagavatā gatamaggānugāmino hutvā ettha casaddo
  hetuatthe nipāto. Etena ca bhagavato magguppādanādiguṇādhigamāya hetu vutto
  hoti. Panasaddo katatthe nipāto. Tena bhagavatā katamaggakaraṇaṁ vuttaṁ hoti.
  Pacchā samannāgatāti 3- paṭhamaṁ gatassa bhagavato pacchāgatasīlādiguṇena samannāgatā.
  Iti thero "anuppannassa maggassa uppādenā"tiādīhi yasmā sabbepi bhagavato
  sīlādayo guṇā arahattamaggameva nissāya guṇaṁ kathesi.
      Jānaṁ jānātīti jānitabbaṁ jānāti, sabbaññutāya yaṁ kiñci paññāya
  jānitabbaṁ nāma atthi, taṁ sabbaṁ pañcaneyyapathabhūtaṁ 4- paññāya jānātīti attho.
  Passaṁ passatīti passitabbaṁ passati, sabbadassāvitāya taṁyeva neyyapathaṁ cakkhunā
  diṭṭhaṁ viya karonto paññācakkhunā passatīti attho. Yathā vā ekacco viparītaṁ
  gaṇhanto jānantopi na jānāti, passantopi na passati, na evaṁ bhagavā.
  Bhagavā pana yathāsabhāvaṁ gaṇhanto jānanto jānātiyeva, passantopi passatiyeva.
  Svāyaṁ dassanapariṇāyakaṭṭhena cakkhubhūto. Viditatādiaṭṭhena ñāṇabhūto.
  Aviparītasabhāvaṭṭhena vā pariyattidhammapavattanato hadayena cintetvā vācāya
  nicchāritadhammamayoti vā dhammabhūto. Seṭṭhaṭṭhena brahmabhūto. Atha vā cakkhu viya bhūtoti
  cakkhubhūto. Ñāṇaṁ viya bhūtoti ñāṇabhūto. Dhammo viya bhūtoti dhammabhūto.

  *  *  *  *  *  *
  Footnote: 1 saṁṃahā. 19/409/162 2 pu. maggānugā
  3 pu. pacchāgatā 4 Sī. pañcaneyyapathasambhūtaṁ
-------------------------------------------------
[page 298]
  Brahmā viya bhūtoti brahmabhūto. Svāyaṁ dhammassa vacanato, vattanato vā vattā.
  Nānappakārehi vacanato, vattanato vā pavattā. Atthaṁ nīharitvā nīharitvā
  nayanato atthassa ninnetā. Amatādhigamāya paṭipattidesanato, amatappakāsanāya
  vā dhammadesanāya amatassa adhigamāpanato amatassa dātā. Lokuttaradhammassa
  uppāditattā veneyyānurūpena yathāsukhaṁ lokuttaradhammassa dānena ca, dhammesu ca
  issaroti dhammassāmī. Tathāgatapadaṁ heṭṭhā vuttatthaṁ.
      Idāni "jānaṁ jānātī"tiādīhi vuttaṁ guṇaṁ sabbaññutāya visesetvā
  dassetukāmo sabbaññutaṁ sādhento natthītiādimāha. Evaṁbhūtassa hi tassa
  bhagavato pāramitāpuññabalappabhāvanipphannena arahattamaggañāṇena sabbadhammesu
  savāsanassa sammohassa vihitattā asacchikataṁ nāma natthi. Asammohato
  sabbadhammānaṁ ñātattā aññātaṁ nāma natthi. Tatheva ca sabbadhammānaṁ cakkhunā viya
  ñāṇacakkhunā diṭṭhattā adiṭṭhaṁ nāma natthi. Ñāṇena pana pattattā aviditaṁ nāma
  natthi. Asammohasacchikiriyāya sacchikatattā asacchikataṁ nāma natthi. Asammohapaññāya
  phuṭṭhattā paññāya aphassitaṁ nāma natthi. Paccuppannanti paccuppannaṁ kālaṁ vā
  dhammaṁ vā. Upādāyāti ādāya, antokatvāti attho. "upādāyā"ti Vacaneneva
  kālavinimuttaṁ nibbānampi gahitameva hoti. "atītā"divacanāni Ca "natthī"tiādi-
  vacaneneva 1- ghaṭīyanti, "sabbe"tiādivacanena vā. Sabbe dhammāti
  sabbasaṅkhatāsaṅkhatadhammapariyādānaṁ. Sabbākārenāti sabbadhammesu ekekasseva dhammassa
  aniccākārādisabbākārapariyādānaṁ. Ñāṇamukheti ñāṇābhimukhe. Āpāthaṁ āgacchantīti
  osaraṇaṁ upenti. "jānitabban"ti Padaṁ "neyyan"ti padassa atthavivaraṇatthaṁ vuttaṁ.
      Attattho vātiādīsu vāsaddo samuccayattho. Attatthoti attano attho.
  Paratthoti paresaṁ tiṇṇaṁ lokānaṁ attho. Ubhayatthoti attano ca paresañcāti

  *  *  *  *  *  *
  Footnote: 1 i. ādivacanena ca
-------------------------------------------------
[page 299]
  Sakiṁyeva ubhinnaṁ attho. Diṭṭhadhammikoti diṭṭhadhamme niyutto, diṭṭhadhammappayojano
  vā attho. Samparāye niyutto, samparāyappayojano vā attho 1- samparāyiko.
  Uttānotiādīsu vohāravasena vattabbo sukhapatiṭṭhattā uttāno. Vohāraṁ
  atikkamitvā vattabbo suññatāpaṭisaṁyutto dukkhapatiṭṭhattā gambhīro. Lokuttaro
  accantatirokkhattā guḷho. Aniccatādiko ghanādīhi paṭicchannattā paṭicchanno.
  Appacuravohārena vattabbo yathārutaṁ 2- aggahetvā adhippāyassa netabbattā
  neyyo. Pacuravohārena vattabbo vacanamattena adhippāyassa nītattā nīto.
  Suparisuddhasīlasamādhivipassanattho tadaṅgavikkhambhanavasena vajjavirahitattā anavajjo.
  Kilesamucchedanato ariyamaggattho nikkileso. Kilesapaṭippassaddhattā ariyaphalattho
  vodāno. Saṅkhatāsaṅkhatesu aggadhammattā nibbānaṁ paramattho. Parivattatīti
  buddhañāṇassa visayabhāvato abahibhūtattā antobuddhañāṇe byāpitvā vā
  samantā vā āliṅgitvā vā visesena vā vattati.
      Sabbaṁ kāyakammantiādīhi bhagavato ñāṇamayataṁ dasseti. Ñāṇānuparivattatīti
  ñāṇaṁ anuparivattati, ñāṇavirahitaṁ na hotīti attho. Appaṭihatanti nirāvaraṇataṁ
  dasseti. Puna sabbaññutaṁ upamāya sādhetukāmo yāvatakantiādimāha. Tattha
  jānitabbanti neyyaṁ, neyyapariyanto neyyāvasānamassa atthīti neyyapariyantikaṁ.
  Asabbaññūnaṁ pana neyyāvasānameva natthi. Ñāṇapariyantikepi eseva nayo.
  Purimayamake vuttatthameva iminā yamakena visesetvā dasseti, tatiyayamakena
  paṭisedhavasena niyamitvā dasseti. Ettha ca neyyaṁ ñāṇassa pathattā
  neyyapatho. Aññamaññaṁ pariyantaṭṭhāyinoti neyyañca ñāṇañca khepetvā ṭhānato
  aññamaññassa pariyante ṭhānasīlā. Āvajjanappaṭibaddhāti manodvārāvajjanāyattā,
  āvajjitānantarameva jānātīti attho. Ākaṅkhappaṭibaddhāti 3- ruciāyattā,

  *  *  *  *  *  *
  Footnote: 1 chaṂa. "attho"padaṁ natthi 2 i. yathārūpaṁ 3 Sī.,i. ākaṅkhanappaṭibaddhāti
-------------------------------------------------
[page 300]
  Āvajjanānantaraṁ javanañāṇena jānātīti attho. Itarāni dve padāni
  imesaṁ dvinnaṁ padānaṁ yathākkamena atthappakāsanatthaṁ vuttāni. Buddho āsayaṁ
  jānātītiādīni ñāṇakathāyaṁ vaṇṇitāni. Mahāniddese 1- pana "bhagavā āsayaṁ
  jānātī"ti āgataṁ. Tattha "buddhassa bhagavato"ti āgataṭṭhāne ca idha katthaci
  "buddhassā"ti āgataṁ.
      Antamasoti uparimantena. Timitimiṅgalanti ettha timi nāma ekā macchajāti,
  timiṁ gilituṁ 2- samatthā tato mahantasarīrā timiṅgalā nāma ekā macchajāti, timiṅgalampi
  gilituṁ samatthā pañcayojanasatikasarīrā timitimiṅgalā nāma ekā macchajāti. Idha
  jātiggahaṇena ekavacanaṁ katanti veditabbaṁ. Garuḷaṁ venateyyanti ettha garuḷoti
  jātivasena nāmaṁ, venateyyoti gottavasena. Padeseti ekadese. Sāriputtasamāti
  sabbabuddhānaṁ dhammasenāpatitthere gahetvā vuttanti veditabbaṁ. Sesasāvakā hi
  paññāya dhammasenāpatittherena samā nāma natthi. Yathāha "etadaggaṁ bhikkhave mama
  sāvakānaṁ bhikkhūnaṁ mahāpaññānaṁ yadidaṁ sāriputto"ti. 3- Aṭṭhakathāyañca vuttaṁ:-
                "lokanāthaṁ ṭhapetvāna ye caññe santi pāṇino
                paññāya sāriputtassa kalaṁ nāgghanti soḷasin"ti. 4-
      Pharitvāti buddhañāṇaṁ sabbadevamanussānampi paññaṁ pāpuṇitvā ṭhānato
  tesaṁ paññaṁ pharitvā byāpitvā tiṭṭhati. Atighaṁsitvāti buddhañāṇaṁ
  sabbadevamanussānampi paññaṁ atikkamitvā tesaṁ avisayabhūtampi sabbaneyyaṁ ghaṁsitvā
  bhañjitvā tiṭṭhati. Mahāniddese 5- pana "abhibhavitvā"ti pāṭho, madditvātipi attho.
  Yepi tetiādīhi evaṁ pharitvā atighaṁsitvā ṭhānassa paccakkhakāraṇaṁ dasseti. Tattha

  *  *  *  *  *  *
  Footnote: 1 khuṃahā. 29/320/217 (syā) 2 Sī. galituṁ
  3 aṅ.ekaka. 20/189/23 4 visuddhi. 2/7 5 khuṃahā. 29/320/217 (syā)
-------------------------------------------------
[page 301]
  Paṇḍitāti paṇḍiccena samannāgatā. Nipuṇāti saṇhasukhumabuddhino sukhume
  atthantare paṭivijjhanasamatthā. Kataparappavādāti ñātaparappavādā ceva parehi saddhiṁ
  katavādaparicayā ca. Vālavedhirūpāti vālavedhidhanuggahasadisā. Vobhindantā 1- paññā caranti
  paññāgatena diṭṭhigatānīti vālavedhī viya vālaṁ sukhumānipi paresaṁ diṭṭhigamanāni
  attano paññāgamanena bhindantā viya carantīti attho. Atha vā "gūthagataṁ
  muttagatan"tiādīsu 2- viya paññā eva paññāgatāni, diṭṭhiyo eva diṭṭhigatāni.
      Pañhaṁ abhisaṅkharitvāti dvipadampi tipadampi catuppadampi pucchaṁ racayitvā.
  Tesaṁ pañhānaṁ atibahukattā 3- sabbasaṅgahatthaṁ dvikkhattuṁ vuttaṁ. Guḷhāni ca
  paṭicchannāni ca atthajātānīti pāṭhaseso. Tesaṁ tathā vinayaṁ disvā "attanā
  abhisaṅkhatapañhaṁ pucchatū"ti evaṁ bhagavatā adhippetattā pañhaṁ pucchanti.
  Aññesaṁ pana pucchāya okāsameva adatvā bhagavā upasaṅkamantānaṁ dhammaṁ
  deseti. Yathāha:-
               "te pañhaṁ abhisaṅkharonti `imaṁ mayaṁ pañhaṁ samaṇaṁ gotamaṁ
          upasaṅkamitvā pucchissāma, evañce no puṭṭho 4- evaṁ byākarissati,
          evamassa mayaṁ vādaṁ āropessāMa. Evañcepi no puṭṭho evaṁ
          byākarissati, evampissa mayaṁ vādaṁ āropessāmā'ti. Te yena samaṇo
          gotamo, tenupasaṅkamanti. Te samaṇo gotamo dhammiyā kathāya sandasseti
          samādapeti samuttejeti sampahaṁseti. Te samaṇena gotamena dhammiyā
          kathāya sandassitā samādapitā samuttejitā sampahaṁsitā na ceva samaṇaṁ
          gotamaṁ pañhaṁ pucchanti, kutossa vādaṁ āropessanti? aññadatthu,
          samaṇasseva gotamassa sāvakā sampajjantī"ti. 5-

  *  *  *  *  *  *
  Footnote: 1 ka. te bhindantā 2 aṅṇavaka. 23/11/309 3 Sī. atibahuṁ katvā
  4 chaṂa. sace no samaṇo gotamo evaṁ puṭṭho 5 Maṃū. 12/289/253
-------------------------------------------------
[page 302]
      Kasmā pañhaṁ na pucchantīti ce? bhagavā kira parisamajjhe dhammaṁ desento
  parisāya ajjhāsayaṁ oloketi. Tato passati "ime paṇḍitā guḷhaṁ rahassaṁ pañhaṁ
  ovaṭṭikasāraṁ katvā āgatā"ti so tehi apuṭṭhoyeva "pañhapucchāya ettakā
  dosā, vissajjane ettakā etthe pade akkhare ettakāti ime pañhe pucchanto
  evaṁ puccheyya, vissajjento evaṁ vissajjeyyā"ti iti ovaṭṭikasāraṁ katvā
  ānīte pañhe dhammakathāya antare pakkhipitvā vidaṁseti. Te paṇḍitā "seyyo vata no,
  ye mayaṁ 1- ime pañhe na pucchimha. Sacepi mayaṁ puccheyyāma, appatiṭṭhite no
  katvā samaṇo gotamo khipeyyā"ti attamanā bhavanti. Apica buddhā nāma dhammaṁ
  desentā parisaṁ mettāya pharanti. Mettāya ca pharaṇena dasabalesu mahājanassa
  cittaṁ pasīdati. Buddhā nāma rūpaggappattā honti dassanasampannā madhurassarā
  mudujivhā suphusitadantāvaraṇā 2- amatena hadayaṁ siñcantā viya dhammaṁ kathenti. Tatra
  nesaṁ mettāpharaṇena pasannacittānaṁ evaṁ hoti:- evarūpaṁ advejjhakathaṁ amoghakathaṁ
  niyyānikakathaṁ kathentena bhagavatā saddhiṁ na sakkhissāma paccanīkaggāhaṁ gaṇhitunti
  attano pasannabhāveneva pañhaṁ na pucchantīti.
      Kathitā vissajjitā cāti evaṁ tumhe pucchathāti pucchitapañhānaṁ uccāraṇena
  te pañhā bhagavatā kathitā eva honti. Yathā ca te vissajjetabbā, tathā
  vissajjitā eva honti. Niddiṭṭhakāraṇāti iminā kāraṇena iminā hetunā
  evaṁ hotīti evaṁ sahetukaṁ katvā vissajjanena bhagavatā niddiṭṭhakāraṇā eva
  honti te pañhā. Upakkhittakā ca te bhagavato sampajjantīti te khattiyapaṇḍitādayo
  bhagavato pañhavissajjaneneva bhagavato samīpe khittakā pādakhittakā
  sampajjanti, sāvakā vā sampajjanti upāsakā vāti attho, sāvakasampattiṁ vā
  pāpuṇanti upāsakasampattiṁ vāti vuttaṁ hoti. Athāti anantaratthe nipāto, tesaṁ

  *  *  *  *  *  *
  Footnote: 1 i. mayaṁ, ka. yaṁ mayaṁ 2 i. suphassitadantāvaraṇā
-------------------------------------------------
[page 303]
  Upakkhittakasampattisamanantaramevāti attho. Tatthāti tasmiṁ ṭhāne, tasmiṁ adhikāre
  vā. Atirocatīti ativiya joteti pakāsati. Yadidaṁ paññāyāti yāyaṁ bhagavato
  paññā, tāya paññāya bhagavāva atirocatīti attho. Itisaddo kāraṇatthe,
  iminā kāraṇena aggo asāmantapaññoti attho.
      [6] Rāgaṁ abhibhuyyatīti bhūripaññāti sā sā maggapaññā 1- attanā vajjhaṁ
  rāgaṁ abhibhuyyati abhibhavati maddatīti bhūripaññā. Bhūrīti hi phuṭṭho 2- visadattho. Yā
  ca phuṭā 3-, sā paṭipakkhaṁ abhibhavati na aphuṭā 4-, tasmā bhūripaññāya abhibhavanattho
  vutto. Abhibhavitāti sā sā phalapaññā taṁ taṁ rāgaṁ abhibhavitavatī madditavatīti
  bhūripaññā. Abhibhavatāti vā pāṭho. Sesesupi eseva nayo. Rāgādīsu pana
  rajjanalakkhaṇo rāgo. Dussanalakkhaṇo doso. Muyhanalakkhaṇo moho. Kujjhanalakkhaṇo
  kodho. Upanandhanalakkhaṇo upanāho. Pubbakālaṁ kodho, aparakālaṁ upanāho.
  Paraguṇamakkhanalakkhaṇo makkho. Yugaggāhalakkhaṇo palāso. Parasampattikhīyanalakkhaṇā
  issā. Attano sampattinigūhaṇalakkhaṇaṁ macchariyaṁ. Attanā katapāpapaṭicchādanalakkhaṇā
  māyā. Attano avijjāmānaguṇappakāsanalakkhaṇaṁ sāṭheyyaṁ. Cittassa
  uddhumātabhāvalakkhaṇo thambho. Karaṇuttariyalakkhaṇo sārambho. Unnatilakkhaṇo
  māno. Abbhunnatilakkhaṇo atimāno. Mattabhāvalakkhaṇo mado. Pañcasu kāmaguṇesu
  cittavossaggalakkhaṇo pamādo.
      Rāgo ari, taṁ ariṁ maddanipaññātiādīhi kiṁ vuttaṁ hoti? rāgādiko
  Kileso cittasantāne bhūto arīti bhūari, padasandhivasena akāralopaṁ katvā bhūrīti
  vutto. Tassa bhūrissa maddanī paññā bhūrimaddanipaññāti vattabbe maddanisaddalopaṁ
  katvā "bhūripaññā"ti vuttanti veditabbaṁ. Taṁ ariṁ maddanīti ca tesaṁ arīnaṁ

  *  *  *  *  *  *
  Footnote: 1 Sī. sā sā mantapaññā 2 Sī. phuṭṭhaṭṭho 3 Sī. phuṭṭhā 4 Sī. aphuṭṭhā
-------------------------------------------------
[page 304]
  Maddanīti padacchedo kātabbo. Paṭhavīsamāyāti vitthatavipulaṭṭheneva paṭhavīsamāya.
  Vitthatāyāti pajānitabbe visaye patthaṭāya, na ekadese vattamānāya.
  Vipulāyāti oḷārikabhūtāya. Mahāniddese 1- pana "vipulāya vitthatāyā"ti āgataṁ.
  Samannāgatoti puggalo. Itisaddo kāraṇatthe 2-, iminā kāraṇena puggalassa
  bhūripaññāya samannāgatattā tassa paññā bhūripaññā nāmāti bhūte atthe ramatīti
  attho. Bhūripaññassa paññā bhūripaññapaññāti vattabbe ekassa paññāsaddassa
  lopaṁ katvā "bhūripaññā"ti vuttaṁ. Bhūrisamā paññāti vā bhūripaññā. Apicāti
  aññapariyāyadassanatthaṁ vuttaṁ. Paññāyametanti paññāya etaṁ. Adhivacananti adhikavacanaṁ.
  Bhūrīti bhūte atthe ramatīti bhūri. Medhāti asani viya siluccaye kilese medhati hiṁsatīti
  medhā, khippaṁ gahaṇadhāraṇaṭṭhena vā medhā, pariṇāyikāti yassuppajjati, taṁ sattaṁ
  hitapaṭipattiyaṁ sampayutte dhamme ca yāthāvalakkhaṇapaṭivedhe ca parinetīti pariṇāyikā.
  Imeheva aññānipi paññāpariyāyavacanāni vuttāni honti.
      Paññābāhullanti paññā bahulā assāti paññābahulo, tassa bhāvo paññābāhulalaṁ.
  Tañca bahulaṁ pavattamānā paññā eva. Idhekaccotiādīsu puthujjanakalyāṇako
  vā ariyo vā. Paññā garukā assāti paññāgaruko. Paññā caritaṁ pavattaṁ
  assāti paññācarito. Paññā āsayo assāti paññāsayo. Paññāya
  adhimuttoti paññādhimutto. Paññā eva dhajabhūtā assāti paññādhajo. Paññā
  eva ketubhūtā assāti paññāketu. Paññā eva adhipati paññādhipati,
  paññādhipatito āgatattā paññādhipateyyo. Dhammasabhāvavicinanaṁ bahulamassāti
  vicayabahulo. Nānappakārehi 3- dhammasabhāvavicinanaṁ bahulamassāti pavicayabahulo. Paññāya
  ogāhetvā tassa tassa dhammassa khāyanaṁ pakaṭakaraṇaṁ okkhāyanaṁ, taṁ 4- bahulamassāti

  *  *  *  *  *  *
  Footnote: 1 khuṃahā. 29/132/113 (syā) 2 i. kāraṇattho
  3 chaṂa. nānappakārena 4 chaṂa. okkhāyanaṁ
-------------------------------------------------
[page 305]
  Okkhāyanabahulo. Paññāya tassa tassa dhammassa sammā pekkhaṇā sampekkhā,
  sampekkhāya ayanaṁ pavattanaṁ sampekkhāyanaṁ, sampekkhāyanaṁ dhammo pakati assāti
  sampekkhāyanadhammo. Taṁ taṁ dhammaṁ vibhūtaṁ pākaṭaṁ katvā viharatīti vibhūtavihārī, vibhūto
  vā vihāro assa atthīti vibhūtavihārī. Sā paññā caritaṁ, garukā, bahulā assāti
  taccarito taggaruko tabbahulo. Tassaṁ paññāyaṁ ninno, poṇo, pabbhāro,
  adhimuttoti tanninno tappoṇo tappabbhāro tadadhimuttoti. Sā paññā adhipati
  tadadhipati, tato āgato tadadhipateyyo. "paññāgaruko"tiādīni "kāmaṁ Sevantaṁyeva
  jānāti ayaṁ puggalo kāmagaruko"tiādīsu 1- viya purimajātito pabhuti vuttāni.
  "taccarito"tiādīni Imissā jātiyā vuttāni.
      Sīghapaññā ca lahupaññā ca hāsapaññā ca javanapaññā ca lokiyalokuttaramissakā.
  Khippaṭṭhena sīghapaññā. Lahukaṭṭhena lahupaññā. Hāsabahulaṭṭhena hāsapaññā.
  Vipassanūpagasaṅkhāresu ca visaṅkhāre ca javanaṭṭhena javanapaññā. Sīghaṁ sīghanti
  bahunnaṁ sīlādīnaṁ saṅgahatthaṁ dvikkhattuṁ vuttaṁ. Sīlānīti cārittavārittavasena
  paññattāni pātimokkhasaṁvarasīlāni. Indriyasaṁvaranti cakkhādīnaṁ channaṁ
  indriyānaṁ rāgapaṭighappavesaṁ akatvā satikavāṭena vāraṇaṁ thakanaṁ. Bhojane
  mattaññutanti paccavekkhitaparibhogavasena bhojane mattaññubhāvaṁ. 2- Jāgariyānuyoganti
  divasassa tīsu koṭṭhāsesu, rattiyā paṭhamamajjhimakoṭṭhāsesu ca jāgarati na niddāyati,
  samaṇadhammameva ca karotīti jāgaro, jāgarassa bhāvo, kammaṁ vā jāgariyaṁ, jāgariyassa
  anuyogo jāgariyānuyogo. Taṁ jāgariyānuyogaṁ. Sīlakkhandhanti sekhaṁ asekhaṁ vā
  sīlakkhandhaṁ. Evamitarepi khandhā veditabbā. Paññākkhandhanti maggapaññañca
  sekhāsekhānaṁ lokiyapaññañca. Vimuttikkhandhanti phalavimuttiṁ.
  Vimuttiñāṇadassanakkhandhanti paccavekkhaṇañāṇaṁ.

  *  *  *  *  *  *
  Footnote: 1 khu.paṭi. 31/113/137 2 chaṂa. pamāṇaññubhāvaṁ
-------------------------------------------------
[page 306]
      Hāsabahuloti mūlapadaṁ. Vedabahuloti tassā eva pītiyā
  sampayuttasomanassavedanāvasena niddesapadaṁ. Tuṭṭhibahuloti nātibalavapītiyā
  tuṭṭhākāravasena. Pāmojjabahuloti balavapītiyā pamuditabhāvavasena.
      [7] Yaṁ kiñci rūpantiādi sammasanañāṇaniddese vuttatthaṁ. Tulayitvāti
  kalāpasammasanavasena tuletvā. Tīrayitvāti udayabbayānupassanāvasena tīrayitvā.
  Vibhāvayitvāti bhaṅgānupassanādivasena pākaṭaṁ katvā. Vibhūtaṁ katvāti
  saṅkhārupekkhānulomavasena phuṭaṁ katvā. Tikkhapaññā lokuttarā eva. Uppannanti
  samathavipassanāvasena vikkhambhanatadaṅgavasena pahīnampi ariyamaggena asamūhatattā
  uppattidhammataṁ anatītatāya asamūhatuppannanti vuccati, taṁ idha adhippetaṁ.
  Nādhivāsetīti santānaṁ āropetvā na vāseti. Pajahatīti samucchedavasena pajahati.
  Vinodetīti khipati. Byantīkarotīti vigatantaṁ karoti. Anabhāvaṁ gametīti anu abhāvaṁ
  gameti, vipassanānukkamena ariyamaggaṁ patvā samucchedavaseneva abhāvaṁ gamayatīti attho.
  Ettha ca kāmapaṭisaṁyutto vitakko kāmavitakko. "ime Sattā marantū"ti paresaṁ
  maraṇapaṭisaṁyutto vitakko byāpādavitakko. "ime Sattā vihiṁsīyantū"ti paresaṁ
  vihiṁsāpaṭisaṁyutto vitakko vihiṁsāvitakko. Pāpaketi lāmake. Akusale dhammeti
  akosallasambhūte dhamme.
      Nibbedhikapaññāti nibbidābahulassa puggalassa uppannā maggapaññā eva.
  Ubbegabahuloti ñāṇabhayavasena bhayabahulo. Uttāsabahuloti balavabhayabahulo. Idaṁ
  purimasseva atthavivaraṇaṁ. Ukkaṇṭhanabahuloti saṅkhārato uddhaṁ visaṅkhārābhimukhatāya
  ukkaṇṭhanabahulo. Anabhiratibahuloti ukkaṇṭhanavaseneva abhiratiabhāvaṁ dīpeti. Idānipi
  tamatthaṁ dvīhi vacanehi vivarati. Tattha ahimukhoti saṅkhārato bahibhūtanibbānābhimukho.
  Na ramatīti nābhiramati. Anibbiddhapubbanti anamatagge saṁsāre antaṁ pāpetvā
-------------------------------------------------
[page 307]
  Anibbiddhapubbaṁ. Appadālitapubbanti tasseva atthavacanaṁ, antakaraṇeneva
  apadāsitapubbanti attho. Lobhakkhandhanti lobharāsiṁ, lobhakoṭṭhāsaṁ 1- vā. Imāhi
  soḷasahi paññāhi samannāgatoti ukkaṭṭhaparicchedena arahāyeva vutto. Upari "eko
  sekhapaṭisambhidappatto"ti 2- vuttattā sotāpannasakadāgāmianāgāminopi labbhantiyeva.
                       2. Puggalavisesaniddesavaṇṇanā
      [8] Dve puggalātiādīhi paṭisambhidappattapuggalavisesapaṭipāṭiṁ dasseti. Tattha
  pubbayogoti atītajātīsu paṭisambhidappattihetubhūto puññapayogo. Tenāti tena
  pubbayogakāraṇena. Evaṁ sesesupi. Atireko hotīti atiritto hoti, itarekayogato
  vā "atireko"ti vutto. Adhiko hotīti aggo hoti. Viseso hotīti visiṭṭho
  hoti, visesayogato vā viseso. Ñāṇaṁ pabhijjatīti paṭisambhidāñāṇappabhedaṁ
  pāpuṇāti.
      Bahussutoti buddhavacanavasena. Desanābahuloti dhammadesanāvasena.
  Garūpanissitoti paññāya adhikaṁ garuṁ upanissito. Vihārabahuloti vipassanāvihārabahulo,
  phalasamāpattivihārabahulo vā. Paccavekkhaṇābahuloti vipassanāvihāre sati
  vipassanāpaccavekkhaṇābahulo, phalasamāpattivihāre sati phalasamāpattipaccavekkhaṇābahulo.
  Sekhapaṭisambhidappattoti sekho hutvā paṭisambhidappatto. Evaṁ asekhapaṭisambhidappatto.
  Sāvakapāramippattoti ettha mahāpaññānaṁ aggassa mahāsāvakassa
  sattasaṭṭhiyā sāvakañāṇānaṁ pāragamanaṁ pāramī, sāvakassa pāramī sāvakapāramī,
  taṁ sāvakapāramiṁ pattoti sāvakapāramippatto. Sāvakapāramitāppattoti vā
  pāṭho. Sattasaṭṭhiyā sāvakañāṇānaṁ pālako pūrako ca so mahāsāvako paramo,
  tassa paramassa ayaṁ sattasaṭṭhibhedā ñāṇakiriyā paramassa bhāvo, kammaṁ vāti

  *  *  *  *  *  *
  Footnote: 1 ka. lobhakoṭṭhāsiṁ 2 khu.paṭi. 31/8/416
-------------------------------------------------
[page 308]
  Pāramī, tassa sāvakassa pāramī sāvakapāramī, taṁ pattoti sāvakapāramippatto.
  Sāvakapāramippattoti mahāmoggallānattherādiko yo koci sāvako.
  Sāvakapāramippattasāvakato atirekassa aññassa sāvakassa abhāvā eko paccekasambuddhoti
  āha. Puna paññāpabhedakusalotiādīhi vuttatthameva nigametvā dassetīti.
  Ñāṇakathāya yebhuyyena anekāni ñāṇāni niddiṭṭhāni. Paññākathāya yebhuyyena ekāpi
  paññā nānākāravasena nānākatvā vuttāti ayaṁ viseso.
                      Mahāpaññākathāvaṇṇanā niṭṭhitā.
                         -----------------
                          2. Iddhikathāvaṇṇanā
      [9] Idāni paññākathāya anantaraṁ paññānubhāvaṁ dassentena kathitāya
  iddhikathāya apubbatthānuvaṇṇanā. Tattha pucchāsu tāva kā idadhīti sabhāvapucchā.
  Kati iddhiyoti pabhedapucchā. Kati bhūmiyoti sambhārapucchā. Kati pādāti
  patiṭṭhapucchā. Kati padānīti āsannakāraṇapucchā. Kati mūlānīti ādikāraṇapucchā.
  Vissajjanesu ijjhanaṭṭhena iddhīti nipphattiatthena paṭilābhaṭṭhena cāti attho. Yaṁ
  hi nipphajjati paṭilabbhati ca, taṁ ijjhatīti vuccati. Yathāha "kāmaṁ kāmayamānassa,
  tassa ce taṁ samijjhatī"ti 1-. "nekkhammaṁ Ijjhatīti iddhi, kāmacchandaṁ paṭiharatīti
  pāṭihāriyan"tiādi. 2- Aparo nayo:- ijjhanaṭṭhena iddhi, upāyasampadāyetaṁ adhivacanaṁ.
  Upāyasampadā hi ijjhati adhippetaphalappasavanato. Yathāha "ayaṁ kho citto gahapati
  sīlavā kalyāṇadhammo, sace paṇidahissati `anāgatamaddhānaṁ rājā assaṁ cakkavattī'ti.
  Ijjhassati hi sīlavato cetopaṇidhi visuddhattā"ti. 3- Aparo nayo:- etāya
  sattā ijjhatīti iddhi. Ijjhantīti iddhā vuddhā ukkaṁsagatā hontīti vuttaṁ
  hoti.

  *  *  *  *  *  *
  Footnote: 1 khu.su. 25/773/486 2 khu.paṭi. 31/31/437 3 saṁ.saḷā. 18/584/373
-------------------------------------------------
[page 309]
      Dasasu iddhīsu adhiṭṭhānavasena nipphannattā adhiṭṭhānā iddhi.
  Pakativaṇṇavijahanakāravasena pavattattā vikubbanā iddhi. Sarīrabbhantare aññassa manomayassa
  sarīrassa nipphattivasena pavattattā manomayā iddhi. Ñāṇappavattito pubbe vā
  pacchā vā taṁkhaṇe vā ñāṇānubhāvanibbatto viseso ñāṇavipphārā iddhi. Samādhito
  pubbe vā pacchā taṁkhaṇe vā samathānubhāvanibbatto viseso samādhivipphārā
  iddhi. Cetovasippattānaṁ ariyānaṁyeva sambhavato ariyā iddhi. Kammavipākavasena jāto
  viseso kammavipākajā iddhi. Pubbe katapuññassa jāto viseso puññavato
  iddhi. Vijjāya jāto viseso vijjāmayā iddhi. Tena tena sammāpayogena tassa
  tassa kammassa 1- ijjhanaṁ tattha tattha sammāpayogappaccayā ijjhanaṭṭhena iddhi.
      Iddhiyā catasso bhūmiyoti avisesetvā vuttepi yathālābhavasena
  adhiṭṭhānavikubbanamanomayiddhiyā eva bhūmiyo, na sesānaṁ. Vivekajā bhūmīti vivekato vā
  viveke vā jātā vivekajā bhūmi. Pītisukhabhūmīti pītisukhayuttā bhūmi.
  Upekkhāsukhabhūmīti tatramajjhattupekkhāya ca sukhena ca yuttā bhūmi. Adukkhamasukhabhūmīti
  adukkhamasukhavedanāyuttā bhūmi. Tesu paṭhamadutiyāni jhānāni pītipharaṇatā, tīṇi jhānāni
  sukhapharaṇatā, catutthajjhānaṁ cetopharaṇatā. Ettha ca purimāni tīṇi jhānāni yasmā
  pītipharaṇena ca sukhapharaṇena ca sukhasaññañca lahusaññañca okkamitvā lahumudukammaññakāyo
  hutvā iddhiṁ pāpuṇāti, 2- tasmā iminā pariyāyena iddhilābhāya saṁvattanato
  sambhārabhūmiyoti veditabbāni. Catutthajjhānaṁ pana iddhilābhāya pakatibhūmiyeva.
  Iddhilābhāyāti attano santāne pātubhāvavasena iddhīnaṁ lābhāya. Iddhipaṭilābhāyāti
  parihīnānaṁ vā iddhīnaṁ vīriyārambhavasena puna lābhāya, upasaggavasena vā padaṁ
  vaḍḍhitaṁ. Iddhivikubbanatāyāti 3- iddhiyā vividhakaraṇabhāvāya. Iddhivisavitāyāti
  vividhaṁ visesaṁ savati janeti pavattetīti visavī, vividhaṁ 4- savanaṁ vā assa atthīti
  visavī, tassa

  *  *  *  *  *  *
  Footnote: 1 Sī. dhammassa 2 i. lahumudikammaññatāyo hutvā iddhī pāpuṇanti 3 i.
  iddhivikubbanāyāti 4 Ma. vividhā
-------------------------------------------------
[page 310]
  Bhāvo visavitā. Tassā visavitāya, iddhiyā vividhavisesapavattanabhāvāyāti attho.
  Iddhivasībhāvāyāti iddhiyā issarabhāvāya. Iddhivesārajjāyāti
  iddhivisāradabhāvāya. Iddhipādā ñāṇakathāyaṁ vuttatthā.
      Chandaṁ ce bhikkhu nissāyāti yadi bhikkhu chandaṁ nissāya chandaṁ adhipatiṁ
  karitvā. Labhati samādhinti samādhiṁ paṭilabhati nibbatteti. Sesesupi eseva nayo.
  Tattha chandavīriyacittavīmaṁsā cattāri padāni, taṁsampayuttā cattāro samādhī cattāri
  padānīti evaṁ aṭṭha padāni, yasmā pana iddhimuppādetukāmatāchando samādhinā
  ekato niyuttova iddhilābhāya saṁvattati, tathā vīriyādayo, tasmā imāni aṭṭha
  padāni vuttānīti veditabbāni.
      Yaṁ taṁ bhagavatā abhiññā uppādetukāmassa yogino kattabbayogavidhiṁ dassentena
  "so evaṁ samāhite citte parisuddhe pariyodāte anaṅgaṇe vigatūpakkilese mudubhūte
  kammaniye ṭhite āneñjappatte"ti cittassa āneñjaṁ 1- vuttaṁ. Taṁ thero soḷasadhā
  dassento soḷasa mūlānītiādimāha. Tattha anonatanti kosajjavasena anonataṁ,
  asallīnanti attho. Anunnatanti uddhaccavasena uddhaṁ na āruḷhaṁ, anuddhatanti
  attho. Anabhinatanti lobhavasena na abhinataṁ, anallīnanti attho. Abhikāmatāya nataṁ
  abhinatanti, idaṁ tādisaṁ na hotīti vuttaṁ hoti. Rāgeti 2- saṅkhāravatthukena lobhena.
  Anapanatanti dosavasena na apanataṁ, na ghaṭṭananti attho. "nataṁ Natī"ti atthato
  ekaṁ. Apagatanatanti apanataṁ, idaṁ tādisaṁ na hotīti vuttaṁ hoti. Anissitanti anattato
  diṭṭhattā diṭṭhivasena "attā"ti vā "attaniyan"ti vā kiñci na nissitaṁ.
  Appaṭibaddhanti paccupakārāsāvasena nappaṭibaddhaṁ. Chandarāgeti 3- sattavatthukena
  lobhena. Vippamuttanti 4- vikkhambhanavimuttivasena kāmarāgato vippamuttaṁ. Atha vā

  *  *  *  *  *  *
  Footnote: 1 viṃahāvi. 1/12/5, dī.Sī. 9/234/77 2 Sī. rāgena 3 Sī. chandarāgenāti 4 Sī.
  vimuttanti
-------------------------------------------------
[page 311]
  Pañcavimuttivasena kāmarāgato vippamuttaṁ. Atha vā pañcavimuttivasena tato tato
  paṭipakkhato vippamuttaṁ. Idaṁ puthujjanasekhāsekhānampi abhiññāya uppādanato
  nirodhasamāpattiñāṇe "soḷasahi ñāṇacariyāhī"ti 1- vuttanayena ukkaṭṭhaparicchedena
  vuttaṁ, yathālābhavasena pana gahetabbaṁ. Kāmarāgeti methunarāgena. Visaññuttanti
  vikkhambhanato sesakilesehi visaṁyuttaṁ, ukkaṭṭhanayena 2- samucchedato vā vippayuttaṁ.
  Kileseti sesakilesena. Vimariyādikatanti 3- vikkhambhitabbamariyādavasena
  vigatakilesamariyādaṁ kataṁ, tena tena maggena pahātabbamariyādavasena vā vigatakilesamariyādaṁ
  kataṁ. Kilesamariyādeti tena tena pahīnena kilesamariyādena. Liṅgavipallāso cettha
  daṭṭhabbo. Ekattagatanti 4- ekārammaṇagataṁ. Nānattakilesehīti nānārammaṇe
  pavattamānehi kilesehi. Idaṁ ārammaṇamapekkhitvā vuttaṁ, "anonatan"tiādi pana
  kilese eva apekkhitvā. Obhāsagatanti paññāya visadappavattivasena paññobhāsaṁ gataṁ.
  Avijjandhakāreti balavāvijjāya. Catasso bhūmiyo soḷasa ca mūlāni iddhiyā
  pubbabhāgavasena vuttāni, cattāro ca pādā aṭṭha ca padāni pubbabhāgavasena ca
  sampayogavasena ca vuttānīti.
      [10] Evaṁ iddhiyā bhūmipādapadamūlabhūte dhamme dassetvā idāni tā iddhiyo
  dassento katamā adhiṭṭhānā iddhītiādimāha. Tattha uddesapadānaṁ attho
  iddhividhañāṇaniddese vuttoyeva. Idha bhikkhūti imasmiṁ sāsane bhikkhu. Tena
  sabbapakāravasena iddhividhakārakassa aññattha abhāvaṁ dīpeti. Imesaṁ dvinnaṁ padānaṁ
  niddeso heṭṭhā vuttattho. Teneva ca iddhiyā bhūmipādapadamūlabhūtehi dhammehi
  samannāgato visuddhimagge 5- vuttehi cuddasahi paṇṇarasahi vā ākārehi
  paridamitacittattā ca chandādiekekādhipatisamāpajjanavasena āvajjanādivasībhāvavasena ca

  *  *  *  *  *  *
  Footnote: 1 khu.paṭi. 31/84/103 2 Sī. ukkaṭṭhavasena
  3 i. vimariyādakitanti 4 ka. ekaggatanti 5 visuddhi. 2/200 (syā)
-------------------------------------------------
[page 312]
  Mudukammaññakatacittatā ca vuttā hoti. Balavapubbayogasampanno pubbayogasampattiyā
  arahattapaṭilābheneva paṭiladdhābhiññādiguṇo bhikkhu bhūmiādīhi dhammehi samannāgato
  hotīti katvā sopi vuttova hoti.
      Bahukaṁ 1- āvajjatīti paṭhavīkasiṇārammaṇaṁ abhiññāpādakaṁ catutthajjhānaṁ
  samāpajjitvā vuṭṭhāya sace sataṁ icchati, "sataṁ homi, sataṁ homī"ti parikammakaraṇavasena
  āvajjati. Āvajjitvā ñāṇena adhiṭṭhātīti evaṁ parikammaṁ katvā abhiññāñāṇena
  adhiṭṭhāti. Ettha parikammaṁ katvā puna pādakajjhānasamāpajjanaṁ na vuttaṁ. Kiñcāpi
  na vuttaṁ, atha kho aṭṭhakathāyaṁ 2- "āvajjatīti parikammavaseneva vuttaṁ, āvajjitvā
  ñāṇena adhiṭṭhātīti abhiññāñāṇavasena vuttaṁ, tasmā bahukaṁ āvajjati, tato
  tesaṁ parikammacittānaṁ avasāne samāpajjati, samāpattito vuṭṭhahitvā puna `bahuko
  homī'ti āvajjitvā tato paraṁ pavattānaṁ tiṇṇaṁ catunnaṁ vā pubbabhāgacittānaṁ
  anantarā uppannena sanniṭṭhāpanavasena adhiṭṭhānanti laddhanāmena ekeneva
  abhiññāñāṇena adhiṭṭhātīti evamettha attho. Daṭṭhabbo"ti vuttattā evameva
  daṭṭhabbaṁ. Yathā "bhuñjitvā sayatī"ti vutte pānīyaṁ apivitvā hatthadhovanādīni akatvā
  bhuttānantarameva sayatīti attho na hotīti antarā santesupi aññesu kiccesu
  "bhutvā sayatī"ti vuccati, evamidhāpīti daṭṭhabbaṁ. Paṭhamaṁ pādakajjhānasamāpajjanampi
  hi pāḷiyaṁ avuttamevāti. Tena pana adhiṭṭhānañāṇena saheva sataṁ hoti. Sahassepi
  satasahassepi eseva nayo. Sace evaṁ na ijjhati, puna parikammaṁ katvā dutiyampi
  samāpajjitvā vuṭṭhāya adhiṭṭhātabbaṁ. Saṁyuttaṭṭhakathāya 3- hi "ekavāraṁ dvivāraṁ
  samāpajjituṁ vaṭṭatī"ti vuttaṁ. Tattha pādakajjhānacittaṁ nimittārammaṇaṁ,
  parikammacittāni satārammaṇāni vā sahassārammaṇāni vā. Tāni ca kho vaṇṇavasena, na
  paṇṇattivasena. Adhiṭṭhāñānacittampi tatheva satārammaṇaṁ vā sahassārammaṇaṁ vā taṁ pubbe
  vuttāppanācittamiva gotrabhuanantaraṁ evameva uppajjati rūpāvacaracatutthajjhānikaṁ.

  *  *  *  *  *  *
  Footnote: 1 i. bahulaṁ 2 visuddhi. 2/219 (syā) 3 mahāaṭṭhakathaṁ sandhāya vuttaṁ
-------------------------------------------------
[page 313]
      Yathāyasmā cūḷapanthako ekopi hutvā bahudhā hotīti bahudhābhāvassa
  kāyasakkhidassanatthaṁ vuttaṁ. Vattamānavacanaṁ panettha therassa tathākaraṇapakatikattā tassa
  dharamānakālattā ca katanti veditabbaṁ. Eko hotīti vārepi eseva nayo.
      Tatridaṁ 1- vatthu:- te dve bhātaro kira therā panthe jātattā "panthakā"ti
  nāmaṁ labhiṁsu. Tesu jeṭṭho mahāpanthako pabbajitvā saha paṭisambhidāhi arahattaṁ
  pāpuṇi. So arahā hutvā cūḷapanthakaṁ pabbājetvā:-
                     "padumaṁ yathā kokanadaṁ sugandhaṁ
                     pāto siyā phullamavītagandhaṁ
                     aṅgīrasaṁ passa virocamānaṁ
                     tapantamādiccamivantalakkhe"ti 2-
  imaṁ gāthaṁ adāsi. So taṁ catūhi māsehi paguṇaṁ kātuṁ nāsakkhi. Atha naṁ thero
  "abhabbo tvaṁ imasmiṁ sāsane, nikkhama ito"ti āha. Tasmiñca kāle thero
  bhattuddesako hoti. Jīvako komārabhacco bahuṁ mālāgandhavilepanaṁ ādāya attano
  ambavanaṁ gantvā satthāraṁ pūjetvā dhammaṁ sutvā dasabalaṁ vanditvā theraṁ
  upasaṅkamitvā "sve bhante buddhappamukhāni pañca bhikkhusatāni ādāya amhākaṁ
  nivesane bhikkhaṁ gaṇhathā"ti āha. Theropi "ṭhapetvā cūḷapanthakaṁ sesānaṁ adhivāsemī"ti
  āha. Taṁ sutvā cūḷapanthako bhiyyoso mattāya domanassappatto hutvā punadivase pātova
  vihārā nikkhamitvā sāsane sāpekkhatāya vihāradvārakoṭṭhake rodamāno aṭṭhāsi.
      Bhagavā tassa upanissayaṁ disvā taṁ upasaṅkamitvā "kasmā rodasī"ti āha.
  So taṁ pavattiṁ ācikkhi. Bhagavā "na sajjhāyaṁ kātuṁ asakkonto mama sāsane
  abhabbo nāma hoti, mā soci panthakā"ti cakkacittatalena 3- pāṇinā tassa sīsaṁ

  *  *  *  *  *  *
  Footnote: 1 visuddhi. 2/220, aṅ.A. 1/189
  2 saṁ.sa. 15/123/97, aṅ.pañcaka. 22/195/266 (syā) 3 Sī. cakkaṅtitatalena
-------------------------------------------------
[page 314]
  Parāmasitvā taṁ bāhāyaṁ gahetvā vihāraṁ pavisitvā 1- gandhakuṭipamukhe nisīdāpetvā
  iddhiyā abhisaṅkhataṁ parisuddhaṁ pilotikakhaṇḍaṁ "imaṁ pilotikaṁ `rajoharaṇaṁ rajoharaṇan'ti
  hatthena parimajjanto nisīda panthakā"ti vatvā tassa pilotikakhaṇḍaṁ datvā kāle
  ārocite bhikkhusaṁghaparivuto jīvakassa gehaṁ gantvā paññattāsane nisīdi. Tassa
  taṁ pilotikakhaṇḍaṁ tathāparimajjantassa kiliṭṭhaṁ hutvā kamena kāḷavaṇṇaṁ ahosi.
  So "idaṁ parisuddhaṁ pilotikakhaṇḍaṁ, natthettha doso, attabhāvaṁ nissāya panāyaṁ
  doso"ti saññaṁ paṭilabhitvā pañcasu khandhesu ñāṇaṁ otāretvā vipassanaṁ vaḍḍhesi.
  Athassa bhagavā obhāsaṁ vissajjetvā purato nisanno viya paññāyamānarūpo hutvā
  imā obhāsagāthā abhāsi:-
                     "rāgo rajo na ca pana reṇu vuccati
                     rāgassetaṁ adhivacanaṁ rajoti
                     etaṁ rajaṁ vippajahitva 2- bhikkhavo
                     viharanti te vigatarajassa sāsane.
                     Doso rajo .pe. Sāsane. 3-
                     Moho rajo .pe. Sāsane.
                     Adhicetaso appamajjato
                     munino monapathesu sikkhato
                     sokā na bhavanti tādino
                     upasantassa sadā satīmato"ti 4-

  *  *  *  *  *  *
  Footnote: 1 i. pavesetvā 2 Ma. vippajahitvāna
  3 khuṃahā. 29/980/624 (syā) 4 khu.u. 25/37/152
-------------------------------------------------
[page 315]
      Gāthāpariyosāne thero saha paṭisambhidāhi arahattaṁ pāpuṇi. So
  manomayajjhānalābhī hutvā eko hutvā bahudhā, bahudhā hutvā eko bhavituṁ
  samattho ahosi. Arahattamaggenevassa tīṇi piṭakāni cha ca abhiññā āgamiṁsu.
      Jīvako kho dasabalassa dakkhiṇodakaṁ upanāmesi. Satthā pattaṁ hatthena pidahitvā
  "kiṁ bhante"ti puṭṭho "vihāre eko bhikkhu atthi jīvakā"ti āha. So purisaṁ
  pesesi "gaccha ayyaṁ gahetvā sīghaṁ ehī"ti. Cūḷapanthakatthero tassa purisassa pure
  āgamanāyeva bhātaraṁ attano pattavisesaṁ ñāpetukāmo bhikkhusahassaṁ nimminitvā
  ekampi ekena asadisaṁ, ekassāpi ca cīvaravicāraṇādisāmaṇakakammaṁ 1- aññena asadisaṁ
  akāsi. Puriso gantvā vihāre bahū bhikkhū disvā paccāgantvā "bahū bhante
  vihāre bhikkhū, pakkositabbaṁ ayyaṁ na passāmī"ti jīvakassa kathesi. Jīvako satthāraṁ
  pucchitvā tassa nāmaṁ vatvā puna taṁ pesesi. So gantvā "cūḷapanthako nāma
  kataro bhante"ti pucchi. "ahaṁ Cūḷapanthako, ahaṁ cūḷapanthako"ti sakiṁyeva mukhasahassaṁ
  kathesi. So puna gantvā "sabbepi kira cūḷapanthakā, ahaṁ pakkositabbaṁ na jānāmī"ti
  āha. Jīvako paṭividdhasaccatāya "iddhimā bhikkhū"ti nayato aññāsi. Bhagavā āha
  "gaccha, yaṁ paṭhamaṁ passasi, taṁ cīvarakaṇṇe gahetvā `satthā taṁ āmantetī'ti vatvā
  ānehī"ti. So gantvā tathā akāsi. Tāvadeva sabbepi nimmitā antaradhāyiṁsu.
  Thero taṁ uyyojetvā mukhadhovanādisarīrakiccaṁ niṭṭhapetvā paṭhamataraṁ gantvā
  paññattāsane nisīdi. Tasmiṁ khaṇe satthā dakkhiṇodakaṁ gaṇhitvā bhattakiccaṁ katvā
  cūḷapanthakattherenava bhattānumodanaṁ dhammakathaṁ kathāpesi. Thero dīghamajjhimāgamappamāṇaṁ
  dhammakathaṁ kathesīti.
      Aññe bhikkhū adhiṭṭhānena manomayaṁ kāyaṁ abhinimminitvā tayo vā cattāro
  vā abhinimminanti, bahuke ekasadiseyeva ca katvā nimminanti ekavidhameva kammaṁ

  *  *  *  *  *  *
  Footnote: 1 i. cīvaravicāraṇādisāsanakammaṁ
-------------------------------------------------
[page 316]
  Kurumāne. Cūḷapanthakatthero pana ekāvajjaneneva bhikkhusahassaṁ māpesi. Dvepi jane
  na ekasadise akāsi, na ekavidhaṁ kammaṁ kurumāne. Tasmā manomayaṁ kāyaṁ
  abhinimminantānaṁ aggo nāma jāto. Aññe pana bahū aniyametvā nimmitā
  iddhimatā sadisā honti. Ṭhānanisajjādīsu ca bhāsitatuṇhībhāvādīsu ca yaṁ yaṁ iddhimā
  karoti, taṁ tadeva karonti. Sace pana nānāvaṇṇaṁ kātukāmo 1- hoti keci paṭhamavaye
  keci majjhimavaye keci pacchimavaye, tathā dīghakese upaḍḍhamuṇḍe muṇḍe missakakese
  upaḍḍharattacīvare paṇḍukacīvare padabhāṇadhammakathāsarabhaññapañhāpucchanapañhāvisajjana-
  rajanapacanacīvarasibbanadhovanādīni karonte aparepi vā nānappakārake kātukāmo
  hoti, te pādakajjhānato vuṭṭhāya "ettakā bhikkhū paṭhamavayā hontū"tiādinā
  nayena parikammaṁ katvā puna samāpajjitvā vuṭṭhāya adhiṭṭhātabbaṁ, adhiṭṭhānacittena
  saddhiṁ icchiticchitappakārāyeva hontīti. Eseva nayo bahudhāpi hutvā eko
  hotītiādīsu.
      Ayaṁ pana viseso:- pakatiyā bahukoti nimmitakālabbhantare nimmitapakatiyā bahuko.
  Iminā ca bhikkhunā evaṁ bahubhāvaṁ nimminitvā puna "ekova hutvā caṅkamissāmi,
  sajjhāyaṁ karissāmi, pañhaṁ pucchissāmī"ti cintetvā vā, "ayaṁ vihāro
  appabhikkhuko, sace keci āgamissanti `kuto ime 2- ettakā ekasadisā bhikkhū,
  addhā therassa esa ānubhāvo'ti 3- maṁ jānissantī"ti appicchatāya vā antarāva
  "eko homī"ti icchantena pādakajjhānaṁ samāpajjitvā vuṭṭhāya "eko homī"ti
  parikammaṁ katvā puna samāpajjitvā vuṭṭhāya "eko homī"ti adhiṭṭhātabbaṁ.
  Adhiṭṭhānacittena saddhiṁyeva eko hoti. Evaṁ akaronto pana yathāparicchinnakālavasena
  sayameva eko hoti.
      [11] Āvibhāvanti padaṁ nikkhipitvā kenaci anāvaṭaṁ hotīti vuttattā
  kenaci anāvaṭapadena āvibhāvapadassa pākaṭabhāvattho vutto. "hotī"ti Padena

  *  *  *  *  *  *
  Footnote: 1 i. kattukāmo 2 i. pana 3 Ma. evaṁ bahubhāvoti
-------------------------------------------------
[page 317]
  "karotī"ti Pāṭhaseso vutto hoti. Pākaṭaṁ hontaṁ hi āvibhāve kate
  hoti. Kenaci anāvaṭanti kuṭṭādinā yena kenaci anāvaṭaṁ āvaraṇavirahitaṁ.
  Appaṭicchannanti uparito acchāditaṁ. Tadeva anāvaṭattā vivaṭaṁ. Appaṭicchannattā
  pākaṭaṁ. Tirobhāvanti antaritabhāvaṁ 1- karoti. Āvaṭaṁyeva tena āvaraṇena pihitaṁ.
  Paṭicchannaṁyeva tena paṭicchādanena paṭikujjitaṁ.
      Ākāsakasiṇasamāpattiyāti paricchedākāsakasiṇe uppāditāya catutthajjhāna-
  samāpattiyā. Lābhīti so lābho assa atthīti lābhī. Aparikkhitteti kenaci
  samantato aparikkhitte padese. Idha ākāsakasiṇasseva vuttattā tattha bhāvitameva
  jhānaṁ ākāsakaraṇassa 2- paccayo hoti, na aññanti daṭṭhabbaṁ. Upariāpokasiṇādīsupi
  tadārammaṇameva jhānaṁ daṭṭhabbaṁ, na aññaṁ. Paṭhaviṁ āvajjati, udakaṁ āvajjati,
  ākāsaṁ āvajjatīti pakatipaṭhavīudakāakāse āvajjati. Antalikkheti tassa
  ākāsassa paṭhavito dūrākāsabhāvaṁ dīpeti.
      [12] Candimasūriyaparimajjane kasiṇaniyamaṁ akatvā "iddhimā cetovasippatto"ti
  avisesena vuttattā natthettha kasiṇasamāpattiniyamoti veditabbaṁ. Nisinnako vā
  nipannako vāti nisinno vā nipanno vā. Imehava itarairiyāpathadvayampi vuttameva
  hoti. Hatthapāse hotūti hatthasamīpe hotu. Hatthapasse hotūtipi pāṭho. Idaṁ
  tathā kātukāmassa vasena vuttaṁ. Ayampana tattha gantvāpi hatthaṁ vaḍḍhetvāpi
  āmasati. Āmasatīti īsakaṁ phusati. Parāmasatīti bāḷhaṁ phusati. Parimajjatīti
  samantano phusati. Rūpagatanti hatthapāse ṭhitarūpameva.
      Dūrepi santike adhiṭṭhātīti pādakajjhānato vuṭṭhāya dūre devalokaṁ vā
  brahmalokaṁ vā āvajjati "santike hotū"ti. Āvajjitvā parikammaṁ katvā puna

  *  *  *  *  *  *
  Footnote: 1 Sī.i. antarikabhāvaṁ 2 Sī.i. ākāsakasiṇassa
-------------------------------------------------
[page 318]
  Samāpajjitvā vuṭaṭhāya ñāṇena adhiṭṭhāti "santike hotū"ti. Santike hoti.
  Esa nayo sesapadesupi. Brahmalokaṁ pana gantukāmassa dūrassa santikakaraṇaṁ
  vatvā brahmalokagamanassa anupakārampi imāya iddhiyā ijjhamānavisesaṁ
  dassento santikepītiādimāha. Tattha na kevalaṁ thokakaraṇabahukaraṇameva, "amadhuraṁ
  madhuran"tiādīsupi yaṁ yaṁ icchati, taṁ sabbaṁ iddhimato ijjhati. Aparo nayo:-
  dūrepi santike adhiṭṭhātīti dūre brahmalokaṁ vā manussalokassa santike
  adhiṭṭhāti. Santikepi dūre adhiṭṭhātīti santike manussalokaṁ vā dūre brahmaloke
  adhiṭṭhāti. Bahukampi thokaṁ adhiṭṭhātīti sace brahmāno bahū sannipatitā
  honti, mahāattabhāvattā dassanūpacāraṁ savanūpacāraṁ pajahanti, dassanūpacāre ca
  savanūpacāre ca ekajjhaṁ saṅkhipitvā bahukampi thokampi adhiṭṭhāti. Thokampi bahukaṁ
  adhiṭṭhātīti sace mahāparivārena gantukāmo hoti, ekakattā thokaṁ attānaṁ bahukaṁ
  adhiṭṭhahitvā mahāparivāro gacchatīti evamettha attho daṭṭhabbo. Evaṁ sati
  catubbidhampi taṁ brahmalokagamane upakāro hoti.
      Dibbena cakkhunā tassa brahmuno rūpaṁ passatīti idha ṭhito ālokaṁ
  vaḍḍhetvā yassa brahmuno rūpaṁ daṭṭhukāmo, dibbena cakkhunā tassa brahmuno
  rūpaṁ passati. Idheva ṭhito dibbāya sotadhātuyā tassa brahmuno bhāsamānassa
  saddaṁ suṇāti. Cetopariyañāṇena tassa brahmuno cittaṁ pajānāti.
  Dissamānenāti cakkhunā pekkhiyamānena. Kāyavasena cittaṁ pariṇāmetīti
  rūpakāyassa vasena cittaṁ pariṇāmeti. Pādakajjhānacittaṁ gahetvā kāye āropeti,
  kāyānugatikaṁ karoti 1- dandhagamanaṁ. Kāyagamanaṁ hi dandhaṁ hoti. Adhiṭṭhātīti tasseva
  vevacanaṁ, sanniṭṭhāpetīti attho. Sukhasaññañca lahusaññañca okkamitvāti
  pādakajjhānārammaṇena iddhicittena sahajātaṁ sukhasaññañca lahusaññañca

  *  *  *  *  *  *
  Footnote: 1 ka. lahusaññākāyānugatikaṁ
-------------------------------------------------
[page 319]
  Okkamitvā pavisitvā phusitvā pāpuṇitvā. Sukhasaññā ca nāma upekkhāsampayutta-
  saññā. Upekkhā hi santaṁ sukhanti vuttā, sāyeva saññā nīvaraṇehi ceva
  vitakkādipaccanīkehi ca vimuttattā lahusaññātipi veditabbā. Taṁ okkantassa panassa
  karajakāyopi tūlapicu viya sallahuko hoti. So evaṁ vātakkhittatūlapicunā viya sallahukena
  dissamānena kāyena brahmalokaṁ gacachati. Evaṁ gacchanto ca sace icchati,
  paṭhavīkasiṇavasena ākāse maggaṁ nimminitvā padasā gacchati. Sace icchati, ākāse
  paṭhavīkasiṇavaseneva pade pade padumaṁ nimminitvā padume padume padaṁ nikkhipanto padasā
  gacchati. Sace icchati, vāyokasiṇavasena vātaṁ adhiṭṭhahitvā tūlapicu viya vāyunā
  gacchati. Apica gantukāmatāva ettha pamāṇaṁ. Sati hi gantukāmatāya
  evaṁkatacittādhiṭṭhāno adhiṭṭhānavegakkhittova so jiyāvegakkhitto saro viya
  dissamāno gacchati.
      Cittavasena kāyaṁ pariṇāmetīti karajakāyaṁ gahetvā pādakajjhānacitte
  āropeti, cittānugatikaṁ karoti sīghagamanaṁ. Cittagamanaṁ hi sīghaṁ hoti. Sukhasaññañca
  lahusaññañca okkamitvāti rūpakāyārammaṇena iddhicittena sahajātaṁ sukhasaññañca
  lahusaññañca. Sesaṁ vuttanayeneva veditabbaṁ. Idampana cittagamanameva hoti. Evaṁ
  adissamānena kāyena gacchanto panāyaṁ kiṁ tassādhiṭṭhānacittassa uppādakkhaṇe
  gacchati, udāhu ṭhitikkhaṇe bhaṅgakkhaṇe vāti vutte "tīsupi khaṇesu gacchatī"ti thero
  āha. Kiṁ pana so sayaṁ gacchati, nimmitaṁ pesetīti? yathāruci karoti. Idha panassa
  sayaṁ gamanameva āgataṁ.
      Manomayanti adhiṭṭhānamanena nimmitattā manomayaṁ. Sabbaṅgapaccaṅganti
  sabbāṅgapaccaṅgavantaṁ. Ahīnindriyanti idaṁ cakkhusotādīnaṁ saṇṭhānavasena vuttaṁ,
  nimmitarūpe pana pasādo nāma natthi. Sace so iddhimā caṅkamati, nimmitopi tattha
  caṅkamatītiādi sabbaṁ sāvakanimmitaṁ sandhāya vuttaṁ. Buddhanimmitā pana yaṁ yaṁ
-------------------------------------------------
[page 320]
  Bhagavā karoti 1-, taṁ tampi karonti, bhagavato cittavasena aññampi karontīti 2-.
  Dhūmāyati, pajjalatīti tejokasiṇavasena. Dhammaṁ bhāsatītiādīni tīṇi aniyametvā vuttāni.
  Santiṭṭhatīti saṅgamma tiṭṭhati. Sallapatīti saṅgamma lapati. Sākacchaṁ samāpajjatīti
  aññamaññassa uttarapaccuttaradānavasena saṁkathaṁ 3- karoti. Ettha ca yaṁ so iddhimā
  idheva ṭhito dibbena cakkhunā rūpaṁ passati, dibbāya sotadhātuyā saddaṁ suṇāti,
  cetopariyañāṇena cittaṁ pajānāti, yampi so idheva ṭhito tena brahmunā
  saddhiṁ santiṭṭhati, sallapati, sākacchaṁ samāpajjati, yampissa "dūrepi santike
  adhiṭṭhātī"tiādikaṁ adhiṭṭhānaṁ, yampi so dissamānena vā adissamānena vā kāyena
  brahmalokaṁ gacchati, ettāvatā na kāyena vasaṁ vatteti. Yañca kho "so tassa
  brahmuno purato rūpiṁ abhinimminātī"tiādinā nayena vuttavidhānaṁ āpajjati,
  ettāvatā kāyena vasaṁ vatteti nāMa. Sesaṁ pana kāyena vasavattanāya
  pubbabhāgadassanatthaṁ vuttanti. Ayaṁ tāva adhiṭṭhānā iddhi.
      [13] Vikubbaniddhiniddese likhissa bhagavato sāvakanidassanaṁ vikubbaniddhiyā
  kāyasakkhipuggaladassanatthaṁ vuttaṁ. Tampi dassento paṭhamaṁ tāva brahmaloke ṭhito
  sahassilokadhātuṁ sarena viññāpesīti ativiya acchariyābbhutabhūtaṁ sahassilokadhātuyā
  saddasavanaṁ adhiṭṭhāniddhiṁ dassesi. Idāni tassa vatthussa paridīpanatthaṁ idaṁ
  vuccati:- imasmā hi kappā ekatiṁse kappe sikhī bhagavā anantarajātiyā
  tusitapurato cavitvā aruṇavatīnagare aruṇavato rañño pabhāvatiyā nāma mahesiyā
  kucchismiṁ nibbattitvā paripakkañāṇo mahābhinikkhamanaṁ nikkhamitvā bodhimaṇḍe
  sabbaññutaññāṇaṁ paṭivijjhitvā pavattavaradhammacakko aruṇavatiṁ nissāya viharanto
  ekadivasaṁ pātova sarīrapaṭijagganaṁ katvā mahābhikkhusaṁghaparivāro "aruṇavatiṁ piṇḍāya
  pavisissāmī"ti nikkhamitvā vihāradvārakoṭṭhakasamīpe ṭhito abhibhuṁ nāma aggasāvakaṁ

  *  *  *  *  *  *
  Footnote: 1 i. buddhanimmitaṁ pana....karoti 2 i. karotīti 3 i. kathaṁ
-------------------------------------------------
[page 321]
  Āmantesi "atippago kho bhikkhu aruṇavatiṁ piṇḍāya pavisituṁ. Nayena aññataro
  brahmaloko tenupasaṅkamissāmā"ti. Yathāha:-
               "atha kho bhikkhave sikhī bhagavā arahaṁ sammāsambuddho abhibhuṁ
          bhikkhuṁ āmantesi `āyāma brāhmaṇa yena aññataro brahmaloko,
          tenupasaṅkamissāma yāva bhattassa kālo bhavissatī'ti. `evaṁ Bhante'ti
          kho bhikkhave abhibhū bhikkhu sikhissa bhagavato arahato sammāsambuddhassa
          paccassosi. Atha kho bhikkhave sikhī ca bhagavā abhibhū ca bhikkhu yena
          aññataro brahmaloko, tenupasaṅkamiṁsū"ti. 1-
      Tattha mahābrahmā sammāsambuddhaṁ disvā attamano paccuggamanaṁ katvā
  brahmāsanaṁ paññāpetvā adāsi. Therassāpi anucchavikaṁ āsanaṁ paññāpayiṁsu.
  Nisīdi bhagavā paññatte āsane, theropi attano pattāsane nisīdi. Mahābrahmāpi
  dasabalaṁ vanditvā ekamantaṁ nisīdi. Tenāha:- atha kho bhikkhave sikhī bhagavā
  arahaṁ sammāsambuddho abhibhuṁ bhikkhuṁ āmantesi "paṭibhātu brāhmaṇa taṁ brahmuno
  ca brahmaparisāya ca brahmapārisajjānañca dhammī kathā"ti. "evaṁ Bhante"ti kho
  bhikkhave abhibhū bhikkhu sikhissa bhagavato arahato sammāsambuddhassa paṭissuṇitvā
  brahmuno ca brahmaparisāya ca brahmapārisajjānañca dhammakathaṁ kathesi. There dhammakathaṁ
  kathente brahmagaṇā 2- ujjhāyiṁsu "cirassañca mayaṁ satthu brahmalokāgamanaṁ labhimhā,
  ayañca bhikkhu ṭhapetvā satthāraṁ sayaṁ dhammakathaṁ ārabhī"ti. Satthā tesaṁ anattamanabhāvaṁ
  ñatvā abhibhuṁ bhikkhuṁ etadavoca "ujjhāyanti kho te brāhmaṇa brahmā ca
  brahmaparisā ca brahmapārisajjā ca. Tena hi tvaṁ brāhmaṇa bhiyyoso mattāya
  saṁvejehī"ti. Thero satthu vacanaṁ sampaṭicchitvā anekavihitaṁ iddhivikubbanaṁ katvā
  sahassilokadhātuṁ sarena viññāpento:-

  *  *  *  *  *  *
  Footnote: 1 saṁ.sa. 15/185/187 2 chaṂa. brahmāno
-------------------------------------------------
[page 322]
               "ārambhatha Nikkhamatha yuñjatha buddhasāsane
               dhunātha maccuno senaṁ naḷāgāraṁva kuñjaro.
               Yo imasmiṁ dhammavinaye appamatto vihassati
               pahāya jātisaṁsāraṁ dukkhassantaṁ karissatī"ti 1-
  imaṁ gāthādvayaṁ abhāsi.
      Kiṁ pana katvā thero sahassilokadhātuṁ sarena viññāpesīti? nīlakasiṇaṁ
  Tāva samāpajjitvā vuṭṭhāya abhiññāñāṇena cakkavāḷasahasse sabbattha
  andhakāraṁ phari. Tato "kimidaṁ andhakāran"ti sattānaṁ ābhoge uppanne ālokakasiṇaṁ
  samāpajjitvā vuṭṭhāya ālokaṁ dassesi. "kiṁ Āloko ayan"ti vicinantānaṁ attānaṁ
  dassesi. Cakkavāḷasahasse ca devamanussā añjaliṁ paggaṇhitvā theraṁyeva namassamānā
  aṭṭhaṁsu. Thero "mahājano mayhaṁ dhammaṁ desentassa saddaṁ suṇātū"ti imā gāthā
  abhāsi. Sabbe osaṭāya parisāya majjhe nīsīditvā dhammaṁ desentassa viya saddaṁ
  assosuṁ. Atthopi tesaṁ pākaṭo ahosi. Taṁ viññāpanaṁ sandhāya "sarena viññāpesī"ti
  vuttaṁ. Tena kataṁ anekavihitaṁ iddhivikubbanaṁ sandhāya puna so dissamānenapītiādi
  vuttaṁ. Tattha dhammaṁ desesīti paṭhamaṁ vuttappakāraṁ iddhivikubbanaṁ dassento dhammaṁ
  desesi, tato yathāvuttakkamena dve gāthā bhāsanto sarena viññāpesīti
  veditabbaṁ. Dissamānenapi kāyenātiādīsu ca itthambhūtalakkhaṇe karaṇavacanaṁ,
  evaṁbhūtakāyo hutvāti attho.
      Idāni taṁ vatthuṁ dassetvā 2- aññassāpi iddhimato vikubbaniddhikaraṇavidhānaṁ
  dassento so pakativaṇṇaṁ vijahitvātiādimāha. Tattha soti heṭṭhā vuttavidhānena
  mudukammaññakatacitto so iddhimā bhikkhu. Sace vikubbaniddhiṁ kātukāmo hoti,

  *  *  *  *  *  *
  Footnote: 1 saṁ.sa. 15/185/188 2 i. dassento
-------------------------------------------------
[page 323]
  Attano pakativaṇṇaṁ pakatisaṇṭhānaṁ vijahitvā kumārakavaṇṇaṁ vā dasseti. Kathaṁ?
  paṭhavīkasiṇārammaṇābhiññāpādakacatutthajjhānato vuṭṭhāya "evarūpo kumārako homī"ti 1-
  nimminitabbaṁ kumārakavaṇṇaṁ āvajjitvā kataparikammāvasāne puna samāpajjitvā
  vuṭṭhāya "evarūpo nāma kumārako homī"ti abhiññāñāṇena adhiṭṭhāti, 2- saha
  adhiṭṭhānena kumārako hotīti. Visuddhimagge 3- kasiṇaniddese "paṭhavīkasiṇavasena ekopi
  hutvā bahudhā hotītiādibhāvo .pe. Evamādīni ijjhantī"ti vacanena idha
  paṭhavīkasiṇārammaṇaṁ pādakajjhānaṁ yujjati. Tattheva pana abhiññāniddese 4-
  vikubbaniddhiyā "paṭhavīkasiṇādīsu aññatarārammaṇato abhiññāpādakajjhānato vuṭṭhāyā"ti
  vuttaṁ, tattheva ca "attano kumārakavaṇṇo āvajjitabbo"ti vuttaṁ, taṁ nāgādinimmāne
  na yujjati viya. Nāgavaṇṇādinimmānepi eseva nayo.
      Tattha nāgavaṇṇanti sappasaṇṭhānaṁ. Supaṇṇavaṇṇanti 5- garuḷasaṇṭhānaṁ.
  Indavaṇṇanti sakkasaṇṭhānaṁ. Devavaṇṇanti sesadevasaṇṭhānaṁ. Samuddavaṇṇaṁ pana
  āpokasiṇavasena ijjhati. Pattinti padātiṁ. Vividhampi senābyūhanti hatthiādīnaṁ
  vasena anekavihitaṁ senāsamūhaṁ. Visuddhimagge 6- pana "hatthimpi dassetītiādi panettha
  bahiddhāpi hatthiādidassanavasena vuttaṁ. Tattha `hatthī homī'ti anadhiṭṭhahitvā `hatthī
  hotū'ti adhiṭṭhātabbaṁ. Assādīsupi eseva nayo"ti vuttaṁ, taṁ "pakativaṇṇaṁ
  vijahitvā"ti vuttamūlapadena ca vikubbaniddhibhāvena ca virujjhati. Pāḷiyaṁ vuttakkamena
  hi pakativaṇṇaṁ avijahitvā adhiṭṭhānavasena aññassa dassanaṁ adhiṭṭhāniddhi nāma,
  pakativaṇṇaṁ vijahitvā adhiṭṭhānavasena attano aññathā dassanaṁ vikubbaniddhi nāMa.

  *  *  *  *  *  *
  Footnote: 1 Ma. hotūti 2 ka. () etthantare saha adhiṭṭhātīti pāṭhā dissanti
  3 visuddhi. 1/224 4 visuddhi. 2/147
  5 pu.pāḷiyaṁ. antarā ca supaṇṇavaṇṇapadaṁ antarā indavaṇṇapadaṁ yakkhavaṇñca
  asuravaṇṇañca dissanti 6 visuddhi. 2/35
-------------------------------------------------
[page 324]
      [14] Manomayiddhiñāṇaniddese imamhā kāyā aññaṁ kāyaṁ abhinimminātīti-
  ādīsu iddhimā bhikkhu manomayiddhiṁ kātukāmo ākāsakasiṇārammaṇapādakajjhānato
  vuṭṭhāya attano rūpakāyaṁ tāva āvajjitvā vuttanayeneva "susiro hotū"ti adhiṭṭhāti,
  susiro hoti. Atha tassa abbhantare paṭhavīkasiṇavasena aññaṁ kāyaṁ āvajjitvā
  parikammaṁ katvā vuttanayeneva adhiṭṭhāti, tassa abbhantare añño kāyo hoti.
  So taṁ mukhato abbūhitvā 1- bahi ṭhapeti. Idāni tamatthaṁ upamāhi pakāsento
  seyyathāpītiādimāha. Tattha muñjamhāti muñjatiṇamhā īsikaṁ pavāheyyāti kaḷīraṁ
  luñceyya. Kosiyāti kosakato. Karaṇḍāti karaṇḍāya, purāṇatacakañcukatoti attho.
  Tattha ca uddhareyyāti cittenevassa uddharaṇaṁ veditabbaṁ. Ayaṁ hi ahi nāma sajātiyaṁ
  ṭhito, kaṭṭhantaraṁ vā rukkhantaraṁ vā nissāya, tacato sarīraṁ nikkaḍḍhanapayogasaṅkhātena
  thāmena, sarīraṁ khādayamānaṁ 2- viya purāṇatacaṁ jigucchanto imehi catūhi kāraṇehi
  sayameva kañcukaṁ pajahāti.
      Ettha ca yathā īsikādayo muñjādīhi sadisā honti, evamidaṁ manomayaṁ
  rūpaṁ iddhimatā 3- sabbākārehi sadisameva hotīti dassanatthaṁ imā upamā vuttāti.
  "manomayena Kāyena, iddhiyā upasaṅkamī"ti 4- ettha abhiññāmanena katakāyo
  manomayakāyo nāMa. "aññataraṁ Manomayaṁ kāyaṁ upapajjatī"ti 5- ettha jhānamanena
  nibbattitakāyo tena manena katattā manomayakāyo nāMa. Idha pana abhiññāmanena
  uppāditakāyo tena manena katattā manomayakāyo nāMa. Evaṁ sati adhiṭṭhāniddhiyā
  vikubbaniddhiyā ca kato manomayakāyo nāma hotīti ce? hotiyeva. Idha
  pana tāsaṁ visuṁ visuṁ visesena visesetvā adhiṭṭhāniddhi vikubbaniddhīti ca vuttattā
  abbhantarato nimmānameva manomayiddhi nāMa.

  *  *  *  *  *  *
  Footnote: 1 Ma. abbahitvā, ka. abbhāhitvā 2 i. saṅkhādamānaṁ 3 i. iddhimato
  4 khuṭhera. 26/901/387 5 upapannoti (vi.cūḷa. 7/333/118)
-------------------------------------------------
[page 325]
      [15] Ñāṇavipphāriddhiniddese ñāṇassa vipphāro vego assā atthīti
  ñāṇavipphāRā. Ettha ca sattānupassanāvaseneva iddhiṁ dassetvā sesā yāva
  arahattamaggā saṅkhittāti veditabbā.
      Āyasmato bākulassa 1- ñāṇavipphārā iddhītiādīsu bākulatthero tāva dvīsu
  kulesu vaḍḍhitattā evaṁ laddhanāmo pubbabuddhesu katādhikāro puññasampadāya
  sampanno thero. So hi mahāsampattiṁ anubhavamāno devamanussesu saṁsaranto amhākaṁ
  dasabalassa nibbattito puretarameva kosambiyaṁ seṭṭhikule nibbatti. Taṁ jātakāle
  maṅgalatthāya mahāparivārena yamunaṁ netvā saparivārā dhātī nimujjanummujjanavasena
  kīḷāpentī nhāpeti. Eko mahāmaccho "bhakkho me ayan"ti maññamāno mukhaṁ
  vivaritvā upagato. Dhātī dārakaṁ chaḍḍetvā palātā. Mahāmaccho taṁ gili. Puññavā
  satto sayanagabbhaṁ pavisitvā nipanno viya na kiñci dukkhaṁ pāpuṇi. Maccho dārakassa
  tejena tattakapālaṁ 2- gilitvā 3- viya ḍayhamāno vegena tiṁsayojanaṁ gantvā
  bārāṇasivāsino macchabandhassa jālaṁ pāvisi. So dārakassa tejena jālato nīhaṭamattova
  mato. Macchabandhā taṁ sakalameva antarakājena ādāya "sahassena demā"ti nagare
  carantā asītikoṭidhanassa aputtakassa seṭṭhissa gharadvāraṁ gantvā seṭṭhibhariyāya
  ekena kahāpaṇena adaṁsu. Sā taṁ sayameva phalake ṭhapetvā piṭṭhito phālentī
  macchakucchiyaṁ suvaṇṇavaṇṇaṁ dārakaṁ disvā "macchakucchiyaṁ me putto laddho"ti nādaṁ
  naditvā dārakaṁ ādāya sāmikaṁ upagacchi. Seṭṭhi tāvadeva bheraṁ carāpetvā dārakaṁ
  ādāya rañño santikaṁ ānetvā tamatthaṁ ārocesi. Rājā "puññavā dārako,
  posehi nan"ti āha. Itarampi seṭṭhikulaṁ taṁ pavattiṁ sutvā tattha gantvā "amhākaṁ
  putto"ti taṁ dārakaṁ gaṇhituṁ vivadi. Ubhopi rājakulaṁ agamaṁsu. Rājā "dvinnampi
  aputtakaṁ 4- kātuṁ na sakkā, dvinnampi dāyādo hotū"ti āha. Tato paṭṭhāya

  *  *  *  *  *  *
  Footnote: 1 Sī. bakkulassa, bākkulassa, visuddhi. 2/208 (syā), Ma.A. 4/138, aṅ.A. 1/270
  2 chaṂa. tattakaṁ phālaṁ, Ma.A. 4/138 3 Ma. gilito 4 i. aputtataṁ
-------------------------------------------------
[page 326]
  Dvepi kulāni lābhaggayasaggappattāni ahesuṁ. Tassa dvīhi kulehi vaḍḍhitattā
  "bākulakumāro"ti nāmamakaṁsu. Tassa viññutaṁ pattassa dvīsupi nagaresu tayo tayo pāsāde
  kāretvā nāṭakāni paccupaṭṭhapesuṁ. Ekekasmiṁ nagare cattāro cattāro māse
  vasi. 1- Tahiṁ ekasmiṁ nagare cattāro māse vuṭṭhassa 2- saṅghāṭanāvāsu maṇḍapaṁ
  kāretvā tattha naṁ nāṭakehi saddhiṁ āropetvā mahāsampattiṁ anubhavamānaṁ dvīhi māsehi
  itaraṁ nagaraṁ upaḍḍhapathaṁ nenti. Itaranagaravāsino nāṭakāpi "dvīhi māsehi upaḍḍhapathaṁ
  āgato bhavissatī"ti tatheva paccuggantvā dvīhi māsehi attano nagaraṁ ānenti.
  Itaranāṭakā majjhe nivattitvā attano nagarameva gacchanti. Tattha cattāro māse
  vasitvā teneva niyāmena puna itaranagaraṁ gacchati. Evamassa sampattiṁ anubhavantassa
  asīti vassāni paripuṇṇāni.
      Tasmiṁ samaye amhākaṁ bodhisatto sabbaññutaṁ pāpuṇitvā pavattavaradhammacakko
  anukkamena cārikaṁ caranto kosambiṁ pāpuṇi. "bārāṇasin"ti Majjhimabhāṇakā.
  Bākulaseṭṭhipi kho "dasabalo āgato"ti sutvā bahuṁ gandhamālaṁ ādāya satthu
  santikaṁ gantvā dhammakathaṁ sutvā paṭiladdhasaddho pabbaji. So sattāhameva puthujjano
  hutvā aṭṭhame aruṇe saha paṭisambhidāhi arahattaṁ pāpuṇi. Athassa dvīsu nagaresu
  paricitamātugāmā attano kulagharāni āgantvā tattheva vasamānā cīvarāni karitvā 3-
  pahiṇiṁsu. Thero ekaṁ aḍḍhamāsaṁ kosambivāsīhi pahitacīvaraṁ paribhuñjati, ekaṁ aḍḍhamāsaṁ
  bārāṇasivāsīhīti eteneva niyāmena dvīsupi 4- nagaresu yaṁ yaṁ uttamaṁ, taṁ taṁ
  therasseva āharīyati. Pabbajitassāpissa sukheneva asīti vassāni agamaṁsu.
  Ubhayatthāpissa muhuttamattampi appamattakopi ābādho na uppannapubbo. So pacchime
  kāle bākulasuttaṁ 5- kathetvā parinibbāyīti. Evaṁ macchakucchiyaṁ arogabhāvo āyasmato
  bākulassa pacchimabhavikassa tena attabhāvena paṭilabhitabbārahattañāṇānubhāvena

  *  *  *  *  *  *
  Footnote: 1 ka. vasati 2 Ma. vutthatthaṁ 3 ka. kārāpetvā
  4 chaṂa. dvīsu 5 i. bakkulasuttantaṁ, Ma.u. 14/209/174
-------------------------------------------------
[page 327]
  Nibbattattā ñāṇavipphārā iddhi nāMa. Sucaritakammaphalappattassa
  paṭisambhidāñāṇassa ānubhāvenātipi vadanti.
      Saṅkiccattheropi 1- pubbe katapuñño dhammasenāpatittherassa upaṭṭhākassa
  sāvatthiyaṁ aḍḍhakulassa dhītu kucchismiṁ nibbatti. Sā tasmiṁ kucchite ekena
  byādhinā taṁkhaṇaṁyeva kālamakāsi, tassā sarīre jhāpiyamāne ṭhapetvā gabbhamaṁsaṁ sesamaṁsaṁ
  jhāpayi. Athassā gabbhamaṁsaṁ citakato otāretvā dvīsu tīsu ṭhānesu sūlehi vijjhiṁsu.
  Sūlakoṭi dārakassa akkhikoṭiṁ phusi. Evaṁ gabbhamaṁsaṁ vijjhitvā aṅgārarāsimhi
  pakkhipitvā aṅgāreheva paṭicchādetvā pakkamiṁsu. Gabbhamaṁsaṁ jhāyi, aṅgāramatthake
  pana suvaṇṇabimbasadiso dārako padumagabbhe nipanno viya ahosi. Pacchimabhavikasattassa hi
  sinerunā otthariyamānassāpi arahattaṁ appatvā jīvitakkhayo nāma natthi. Punadivase
  "citakaṁ nibbāpessāmā"ti āgatā tathā nipannaṁ dārakaṁ disvā
  acchariyabbhutacittajātā dārakaṁ ādāya nagaraṁ gantvā nemittake pucchiṁsu. Nemittakā
  "sace ayaṁ dārako agāraṁ ajjhāvasissati 2-, yāva sattamā kulaparivaṭṭā ñātakā duggatā
  bhavissanti. Sace pabbajissati, pañcahi samaṇasatehi parivuto carissatī"ti āhaṁsu.
  Ayyakā taṁ dārakaṁ vaḍḍhesi. Ñātakāpi vaḍḍhitakāle "amhākaṁ ayyassa santike
  pabbājessāmā"ti posayiṁsu. So sattavassikakāle "tava kucchiyā vasanakāle mātā
  te kālamakāsi, tassā sarīre jhāpiyamānepi tvaṁ na jhāyī"ti kumārakānaṁ kathaṁ
  sutvā "ahaṁ kira evarūpā bhayā mutto, kiṁ me gharāvāsena, pabbajissāmī"ti
  ñātakānaṁ ārocesi. Te "sādhu tātā"ti taṁ dhammasenāpatittherassa santikaṁ netvā
  "bhante imaṁ pabbājethā"ti adaṁsu. Thero tacapañcakakammaṭṭhānaṁ datvā pabbājesi.
  So khuraggeyeva saha paṭisambhidāhi arahattaṁ pāpuṇi. Paripuṇṇavasso ca
  upasampadaṁ labhitvā dasavasso hutvā pañcasatabhikkhuparivāro vicarīti. Evaṁ vuttanayeneva
  dārucitakāya arogabhāvo āyasmato saṅkiccassa ñāṇavipphārā iddhi nāMa.

  *  *  *  *  *  *
  Footnote: 1 visuddhi. 2/209 (syā) 2 i. ajjhāvasati
-------------------------------------------------
[page 328]
      Bhūtapālattheropi 1- pubbahetusampanno. Tassa pitā rājagahe daliddamanusso.
  So taṁ dārakaṁ gahetvā dārūnaṁ atthāya sakaṭena aṭaviṁ gantvā dārubhāraṁ katvā
  sāyaṁ nagaradvārasamīpaṁ patto. Athassa goṇā yugaṁ ossajitvā nagaraṁ pavisiṁsu.
  So sakaṭamūle puttakaṁ nisīdāpetvā goṇānaṁ anupadaṁ gacchanto nagarameva pāvisi.
  Tassa anikkhantasseva dvāraṁ pidahi. Dārako sakalarattiṁ sakaṭassa heṭṭhā nipajjitvā
  niddaṁ okkami. Rājagahaṁ pakatiyāpi amanussabahulaṁ, idaṁ pana susānasamīpaṭṭhānaṁ 2-.
  Na ca koci yakkho tassa pacchimabhavikassa dārakassa upaddavaṁ kātumasakkhi. So
  aparena samayena pabbajitvā arahattaṁ pāpuṇitvā bhūtapālatthero nāma ahosīti.
  Evaṁ vāḷayakkhānucaritepi padese vuttanayeneva arogabhāvo āyasmato bhūtapālassa
  ñāṇavipphārā iddhi nāMa.
      [16] Samādhivipphāriddhiniddese āyasmato sāriputtassa samādhivipphārā
  iddhītiādīsu āyasmato sāriputtassa mahāmoggallānattherena saddhiṁ kapotakandarāyaṁ
  viharato juṇhāya rattiyā navoropitehi kesehi ajjhokāse nisinnassa eko
  duṭṭhayakkho sahāyakena yakkhena vāriyamānopi sīse pahāraṁ adāsi. Yassa meghassa
  viya gajjato 3- saddo ahosi, thero tassa paharaṇasamaye samāpattiṁ appetvā nisinno
  hoti. Athassa tena pahārena na koci ābādho ahosi. Ayaṁ tassa āyasmato
  samādhivipphārā iddhi. Yathāha:-
               evaṁ me sutaṁ 4-:- ekaṁ samayaṁ bhagavā rājagahe viharati veḷuvane
          kalandakanivāpe. Tena kho pana samayena āyasmā ca sāriputto āyasmā
          ca mahāmoggallāno kapotakandarāyaṁ viharanti. Tena kho pana samayena

  *  *  *  *  *  *
  Footnote: 1 visuddhi 2/209 (syā) 2 i. susānaṭṭhānasamīpaṭṭhānaṁ
  3 Ma. gajjito 4 khu.u. 25/34/146
-------------------------------------------------
[page 329]
          Āyasmā sāriputto juṇhāya rattiyā navoropitehi kesehi abbhokāse
          nisinno hoti aññataraṁ samādhiṁ samāpajjitvā.
               Tena kho pana samayena dve yakkhā sahāyakā uttarāya disāya
          dakkhiṇaṁ disaṁ gacchanti kenacideva karaṇīyena. Addasaṁsu kho te yakkhā
          āyasmantaṁ sāriputtaṁ juṇhāya rattiyā navoropitehi kesehi abbhokāse
          nisinnaṁ, disvāna eko yakkho dutiyaṁ yakkhaṁ etadavoca "paṭibhāti maṁ
          samma imassa samaṇassa sīse pahāraṁ dātun"ti. Evaṁ vutte so
          yakkho taṁ yakkhaṁ etadavoca "alaṁ samma mā samaṇaṁ āsādesi, uḷāro
          so samma samaṇo mahiddhiko mahānubhāvo"ti.
               Dutiyampi kho .pe. Tatiyampi kho so yakkho taṁ yakkhaṁ etadavoca
          "paṭibhāti maṁ samma imassa samaṇassa sīse pahāraṁ dātun"ti. Tatiyampi
          kho so yakkho taṁ yakkhaṁ etadavoca "alaṁ samma mā samaṇaṁ āsādesi,
          uḷāro so samma samaṇo mahiddhiko mahānubhāvo"ti.
               Atha kho so yakkho taṁ yakkhaṁ anādiyitvā āyasmato sāriputtassa
          sīse pahāraṁ adāsi. Tāva mahāpahāro ahosi, api tena pahārena
          sattaratanaṁ vā aḍḍhaṭṭhamaratanaṁ vā nāgaṁ osāreyya, mahantaṁ vā
          pabbatakūṭaṁ padāleyya. Atha ca pana so yakkho "ḍayhāmi ḍayhāmī"ti
          tattheva mahānirayaṁ apatāsi. 1-
               Addasā kho āyasmā mahāmoggallāno dibbena cakkhunā
          visuddhena atikkantamānusakena tena yakkhena āyasmato sāriputtassa
          sīse pahāraṁ dīyamānaṁ, disvā yenāyasmā sāriputto tenupasaṅkami,

  *  *  *  *  *  *
  Footnote: 1 Ma.,Sī. avatthāsi
-------------------------------------------------
[page 330]
          Upasaṅkamitvā āyasmantaṁ sāriputtaṁ etadavoca "kacci te āvuso
          sāriputta khamanīyaṁ, kacci yāpanīyaṁ, kacci na kiñci dukkhan"ti. Khamanīyaṁ
          me āvuso moggallāna, yāpanīyaṁ me āvuso moggallāna, apica
          me sīsaṁ thokaṁ dukkhanti.
               Acchariyaṁ āvuso sāriputta, abbhutaṁ āvuso sāriputta, yāva
          mahiddhiko āyasmā sāriputto mahānubhāvo, idha te āvuso sāriputta
          aññataro yakkho sīse pahāraṁ adāsi. Tāva mahā pahāro ahosi,
          api tena pahārena sattaratanaṁ vā aḍḍhaṭṭhamaratanaṁ vā nāgaṁ osāreyya,
          mahantaṁ vā pabbatakūṭaṁ padāleyya. Atha ca panāyasmā sāriputto
          evamāha "khamanīyaṁ me āvuso moggallāna, yāpanīyaṁ me āvuso
          moggallāna, apica me sīsaṁ 1- thokaṁ dukkhan"ti.
               Acchariyaṁ āvuso moggallāna, abbhutaṁ āvuso moggallāna, yaṁ 2-
          mahiddhiko āyasmā mahāmoggallāno mahānubhāvo, yatra hi nāma
          yakkhampi passissati, mayaṁ panetarahi paṁsupisācakampi na passāmāti.
               Assosi kho bhagavā dibbāya sotadhātuyā visuddhāya atikkanta-
          mānusikāya tesaṁ ubhinnaṁ mahānāgānaṁ imaṁ evarūpaṁ kathāsallāpaṁ.
      Atha kho bhagavā etamatthaṁ viditvā tāyaṁ velāyaṁ imaṁ udānaṁ
  udānesi:-
               "yassa selūpamaṁ cittaṁ ṭhitaṁ nānupakammapati
               virattaṁ rajanīyesu kopanīye na kuppati
               yassevaṁ bhāvitaṁ cittaṁ kuto taṁ dukkhamessatī"ti 3-.

  *  *  *  *  *  *
  Footnote: 1 Ma. sīse 2 chaṂa. yāva 3 khu.u. 25/34/147
-------------------------------------------------
[page 331]
      Ettha ca "kuto taṁ dukkhamessatī"ti bhagavatā vuttavacanena "tena pahārena
  na koci ābādho ahosī"ti aṭṭhakathāvacanaṁ ativiya sameti. Tasmā "apica me
  sīsaṁ thokaṁ dukkhan"ti vacanena dukkhavedanā na hoti, sīsassa pana akammaññabhāvaṁ
  sandhāya "dukkhan"ti vuttaṁ. Lokepi hi akicchena pariharituṁ sakkuṇeyyo sukhasīlo,
  kicchena pariharituṁ sakkuṇeyyo dukkhasīloti vuccati. Tampi kho akammaññataṁ
  samāpattito vuṭṭhitasamayattā ahosīti veditabbo. Samāpattiappitasamaye hi tampi na
  bhaveyyāti. "etarahi Paṁsupisācakampi na passāmā"ti daṭṭhuṁ asamatthatāya na vuttaṁ,
  abhiññāsu byāpārābhāvena vuttaṁ. Thero kira "pacchimā janatā pothujjanikāya iddhiyā
  sārasaññā māhesun"ti pacchimaṁ janataṁ anukampamāno yebhuyyena iddhiṁ na valañjesi.
  Theragāthāya ca:-
               "neva pubbenivāsāya napi dibbassa cakkhuno
               cetopariyāya iddhiyā cutiyā upapattiyā
               sotadhātuvisuddhiyā paṇidhī me na vijjatī"ti 1-
  therena sayameva abhiññāsu patthanābhāvo vutto. Thero pana sattasaṭṭhiyā
  sāvakapāramīñāṇesu pāramippattoti.
      Sañjīvattheraṁ pana kakusandhassa bhagavato dutiyāggasāvakaṁ nirodhasamāpannaṁ
  "kālaṅkato"ti sallakkhetvā gopālakādayo tiṇakaṭṭhādīni saṅkaḍḍhitvā aggiṁ adaṁsu.
  Therassa cīvare aṁsumattampi na jhāyittha. Ayamassāyasmato anupubbasamāpattivasena
  pavattasamathānubhāvanibbattattā samādhivipphārā 2- iddhi. Yathāha:-
               tena kho pana samayena kakusandho bhagavā arahaṁ sammāsambuddho
          loke uppanno hoti. Kakusandhassa kho pana pāpima bhagavato arahato

  *  *  *  *  *  *
  Footnote: 1 khuṭhera. 26/996/396 2 i. samādhivipphāro
-------------------------------------------------
[page 332]
          Sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ.
          Yāvatā pana pāpima kakusandhassa bhagavato arahato sammāsambuddhassa
          sāvakā. Tesu na ca koci āyasmatā vidhurena samasamo hoti yadidaṁ
          dhammadesanāya. Iminā kho etaṁ pāpima pariyāyena āyasmato vidhurassa
          vidhurotveva 1- samaññā udapādi. Āyasmā pana pāpima sañjīvo
          araññagatopi rukkhamūlagatopi suññāgāragatopi appakasireneva saññā-
          vedayitanirodhaṁ samāpajjati.
               Bhūtapubbaṁ pāpima āyasmā sañjīvo aññatarasmiṁ rukkhamūle
          saññāvedayitanirodhaṁ samāpanno nisinno hoti. Addasaṁsu kho pāpima
          gopālakā pasupālakā kassakā pathāvino āyasmantaṁ sañjīvaṁ
          aññatarasmiṁ rukkhamūle saññāvedayitanirodhaṁ samāpannaṁ. Disvāna tesaṁ
          etadahosi "acchariyaṁ vata bho, abbhutaṁ vata bho, ayaṁ samaṇo nisinnako
          kālaṅkato, hanada naṁ dahāmā"ti.
               Atha kho te pāpima gopālakā pasupālakā kassakā pathāvino
          tiṇañca kaṭṭhañca gomayañca saṅkaḍḍhitavā āyasmato sañjīvassa kāye
          upacinitvā aggiṁ datvā pakkamiṁsu. Atha kho pāpima āyasmā sañjīvo
          tassā rattiyā accayena tāya samāpattiyā vuṭṭhahitvā cīvarāni
          papphoṭetvā pubbaṇhasamayaṁ nivāsetvā pattacīvaramādāya gāmaṁ
          piṇḍāya pāvisi. Addasaṁsu kho te pāpima gopālakā pasupālakā
          kassakā pathāvino āyasmantaṁ sañjīvaṁ piṇḍāya carantaṁ, disvāna
          nesaṁ etadahosi "acchariyaṁ vata bho, abbhutaṁ vā bho, ayaṁ samaṇo

  *  *  *  *  *  *
  Footnote: 1 chaṂa. vidhuroteva
-------------------------------------------------
[page 333]
          Nisinnakova kālaṅkato, svāyaṁ paṭisañjīvito"ti. Iminā kho evaṁ pāpima
          pariyāyena āyasmato sañjīvassa sañjīvotveva 1- samaññā udapādīti 2-.
      Khāṇukoṇḍaññatthero pana pakatiyāva samāpattibahulo, so aññatarasmiṁ
  araññe rattiṁ samāpattiṁ appetvā nisīdi, pañcasatā corā bhaṇḍakaṁ thenetvā
  gacchantā "idāni amhākaṁ anupadaṁ gacchantā natthī"ti vissamitukāmā bhaṇḍakaṁ
  oropayamānā 3- "khānuko ayan"ti maññamānā therasseva upari sabbabhaṇḍakāni
  ṭhapesuṁ. Tesaṁ vissamitvā gacchantānaṁ paṭhamaṁ ṭhapitabhaṇḍakassa gahaṇakāle kālaparicchedavasena
  thero vuṭṭhāsi. Te therassa calanākāraṁ disvā bhītā viraviṁsu. Thero "mā
  bhāyatha upāsakā, bhikkhu ahan"ti āha. Te āgantvā vanditvā theragatena
  pasādena pabbajitvā saha paṭisambhidāhi arahattaṁ pāpuṇiṁsu. Tato pabhuti ca thero
  khāṇukoṇḍaññatthero nāma ahosi. Ayamettha pañcahi bhaṇḍakasatehi ajjhotthaṭassa
  tassāyasmato ābādhābhāvo samādhivipphārā iddhi.
      Uttarā 4- pana upāsikā rājagahe mahādhanassa puṇṇaseṭṭhino dhītā,
  kumārikakāleyeva saddhiṁ mātāpitūhi sotāpattiphalaṁ pattā, sā vayappattā rājagahaseṭṭhino
  mahatā nibandhena tassa puttassa micchādiṭṭhikassa dinnā. Sā buddhadassanāya
  dhammassavanāya buddhappamukhassa bhikkhusaṁghassa dānañca dātuṁ dhammañca sotuṁ okāsaṁ
  alabhamānā upaddutā hutvā tasmiṁyeva nagare sirimaṁ nāma gaṇikaṁ pakkosāpetvā
  okāsakaraṇatthameva pitu gharāva ānītāni pañcadasakahāpaṇasahassāni tassā datvā
  "ime kahāpaṇe gahetvā imaṁ aḍḍhamāsaṁ seṭṭhiputtaṁ paricarāhī"ti taṁ sāmikassa
  appetvā sayuṁ uposathaṅgāni adhiṭṭhāya "imaṁ aḍḍhamāsaṁ buddhadassanādīni
  labhissāmī"ti

  *  *  *  *  *  *
  Footnote: 1 chaṂa. sañjīvoteva 2 Maṃū. 12/507/451
  3 i. oropayamānaṁ 4 aṅ.A. 1/390
-------------------------------------------------
[page 334]
  Tuṭṭhamānasā yāva pavāraṇāya buddhappamukhaṁ bhikkhusaṁghaṁ nimantāpetvā aḍḍhamāsaṁ
  mahādānaṁ adāsi, pacchābhattaṁ mahānase khajjabhojjādīni saṁvidahāpeti. Tassa
  sāmiko ca "sve pavāraṇā"ti sirimāya saha vātapāne ṭhatvā bahi olokento
  taṁ tathāvicarantiṁ sedakilinnaṁ chārikāya okiṇṇaṁ aṅgāramasimakkhitaṁ disvā "attano
  sampattiṁ abhuñjitvā kusalaṁ nāma karoti bālā"ti hasi. Uttarāpi taṁ oloketvā
  "samparāyatthaṁ kusalaṁ na karoti bālo"ti hasi.
      Sirimā abhinnampi taṁ kiriyaṁ disvā "ahaṁ gharasāminī"ti maññamānā issāpakatā
  uttarāya kujjhitvā "dukkhaṁ uppādessāmī"ti pāsādā otarati. Uttarā taṁ ñatvā
  pīṭhake nisīditvā taṁ mettena cittena phari. Sirimā pāsādā oruyha mahānasaṁ
  pavisitvā pūvapacanato uḷuṅkapūraṁ pakkutthitaṁ 1- sappiṁ gahetvā tassā matthake
  okiri. Taṁ paduminipaṇṇe sītūdakaṁ viya vinivaṭṭetvā agamāsi. Dāsiyo sirimaṁ
  hatthehi ca pādehi ca pothetvā bhūmiyaṁ pātesuṁ. Uttarā mettājhānato vuṭṭhāya dāsiyo
  vāresi. Sirimā uttaraṁ khamāpesi. Uttarā "sve satthu purato khamāpehī"ti vatvā
  tāya kāyaveyyāvaṭikaṁ yācitāya byañjanasampādanaṁ ācikkhi. Sā taṁ sampādetvā
  attano parivārā pañcasatā gaṇikāyo sasaṁghaṁ satthāraṁ parivisitvā "khamāpanasahāyikā
  hothā"ti vatvā punadivase tathā tāhi gaṇikāhi saddhiṁ satthu bhattakiccāvasāne
  satthāraṁ vanditvā "ahaṁ bhagavā uttarāya aparajjhiṁ, khamatu me uttarā"ti āha.
  Satthā "khama uttare"ti vatvā "khamāmi bhagavā"ti vutte "akkodhena jine kodhan"ti-
  ādikaṁ 2- dhammaṁ desesi. Uttarā puretarameva sāmikañca sassure 3- ca satthu santike
  upanesi. Desanāvasāne te ca tayo janā, sabbā ca gaṇikāyo sotāpattiphale
  patiṭṭhahiṁsūti. Evaṁ uttarāya upāsikāya pakkutthitasappinā pīḷābhāvo
  samādhivipphārā iddhi.

  *  *  *  *  *  *
  Footnote: 1 chaṂa. pakkuthitaṁ evamuparipi 2 khuḍha. 25/223/56 3 chaṂa. sassusasure
-------------------------------------------------
[page 335]
      Sāmāvatī upāsikā nāma kosambiyaṁ udenassa rañño aggamaheSī. Tassa
  hi rañño pañcasatapañcasataitthiparivārā tisso aggamahesiyo ahesuṁ. Tāsaṁ sāmāvatī
  bhaddiyanagare bhaddiyaseṭṭhino dhītā. Pitari kālaṅkate pitu sahāyassa kosambiyaṁ
  ghositaseṭṭhino ghare pañcasataitthiparivārāvaḍḍhitaṁ 1- vayappattaṁ taṁ 2- rājā disvā
  sañjātasineho saparivāraṁ attano gharaṁ netvā abhisekaṭṭhānaṁ adāsi.
  Caṇḍapajjotassa rañño dhītā vāsuladattā nāma ekā maheSī. Māgandiyabrāhmaṇassa
  dhītā bhagavato pādaparicārikaṁ katvā pitarā dīyamānā:-
                     disvāna taṇhaṁ aratiñca rāgaṁ 3-
                     nāhosi chando api methunasmiṁ
                     kimevidaṁ muttakarīsapuṇṇaṁ
                     pādāpi naṁ samphusituṁ na iccheti 4-
  bhagavatā bhāsitaṁ gāthaṁ sutvā bhagavati āghātaṁ bandhi. Tassā mātāpitaro
  māgandiyasuttadesanāvasāne anāgāmiphalaṁ patvā pabbajitvā arahattaṁ pāpuṇiṁsu. Tassā
  cūḷapitā māgandiyo taṁ kosambiṁ netvā rañño adāsi. Sā rañño ekā maheSī.
      Atha kho ghositaseṭṭhī kukkuṭaseṭṭhī pāvārikaseṭṭhīti tayo seṭṭhino loke
  tathāgatuppādaṁ sutvā jetavanaṁ satthu santikaṁ gantvā dhammaṁ sutvā sotāpattiphalaṁ
  patvā aḍḍhamāsaṁ buddhappamukhassa bhikkhusaṁghassa mahādānaṁ datvā satthu kosambigamanaṁ
  āyācitvā kosambiṁ gantvā ghositārāmo kukkuṭārāmo pāvārikārāmoti tayo
  janā tayo ārāme kārāpetvā anupubbena tattha āgataṁ satthāraṁ paṭipāṭiyā
  ekekasmiṁ divase ekekasmiṁ vihāre vasāpetvā ekeko sasaṁghassa bhagavato
  mahādānamadāsi. Athekadivasaṁ tesaṁ upaṭṭhāko sumano nāma mālākāro seṭṭhino

  *  *  *  *  *  *
  Footnote: 1 Sī. pañcasataitthiparivārāva vaḍḍhitā 2 chaṂa. ayaṁ pāṭho na dissati
  3 chaṂa. aratiṁ ragañca 4 khu.su. 25/842/498
-------------------------------------------------
[page 336]
  Āyācitvā sasaṁghaṁ satthāraṁ bhojetuṁ attano ghare nisīdāpesi. Tasmiṁ khaṇe sāmāvatiyā
  paricāriyā khujjuttarā nāma dāsī aṭṭha kahāpaṇe gahetvā tassa gharaṁ agamāsi.
  So "sasaṁghassa tāva satthuno parivesanasahāyā hohī"ti āha. Sā tathā katvā
  satthu bhattakiccāvasāne dhammadesanaṁ sutvā sotāpannā hutvā aññadā cattāro
  kahāpaṇe attano ādiyantī adinnaṁ ādiyituṁ 1- abhabbattā aṭṭhahi kahāpaṇehi
  pupphāni ādāya sāmāvatiyā upanāmesi. Tāya pupphānaṁ bahubhāvakāraṇaṁ puṭṭhā
  musā bhaṇituṁ abhabbattā yathāsabhāvaṁ āha. "ajja Kasmā na gaṇhī"ti vuttā
  "sammāsambuddhassa dhammaṁ sutvā amataṁ sacchākāsin"ti āha. Amma uttare taṁ
  dhammaṁ amhākampi kathehīti. "tena Hi maṁ nhāpetvā suddhaṁ vatthayugaṁ datvā
  ucce āsane nisīdāpetvā sabbā nīcāsanesu nisīdathā"ti āha. Tā sabbāpi
  tathā kariṁsu. Sā sekhapaṭisambhidappattā ariyasāvikā ekaṁ vatthaṁ nivāsetvā ekaṁ
  uttarāsaṅgaṁ katvā vījaniṁ gahetvā tāsaṁ dhammaṁ desesi. Sāmāvatī ca pañcasatā
  ca itthiyo sotāpattiphalaṁ pāpuṇiṁsu. Tā sabbāpi khujjuttaraṁ vanditvā "amma
  ajjato paṭṭhāya veyyāvaccaṁ akatvā amhākaṁ mātuṭṭhāne ācariyaṭṭhāne ca ṭhatvā
  satthārā desitadesitaṁ dhammaṁ sutvā amhākaṁ kathehī"ti āhaṁsu. Sā tathā karontī
  aparabhāge tipiṭakadharā hutvā satthārā bahussutānaṁ upāsikānaṁ aggaṭṭhāne ṭhapitā
  aggaṭṭhānaṁ labhi. Sāmāvatimissikā buddhassa dassanaṁ pihenti, dasabale antaravīthiṁ
  paṭipanne vātapānesu appahontesu bhittiṁ bhinditvā satthāraṁ olokenti,
  vandanapūjanañca karonti.
      Māgandiyā tattha gatā tāni chiddāni disvā tattha kāraṇaṁ pucchantī satthu
  āgatabhāvaṁ ñatvā bhagavati āghātena tāsampi kujjhitvā "mahārāja sāmāvatimissikānaṁ
  bahiddhā patthanā atthi, bhittiṁ bhinditvā samaṇaṁ gotamaṁ olokenti,

  *  *  *  *  *  *
  Footnote: 1 Ma. ādātuṁ
-------------------------------------------------
[page 337]
  Katipāhena taṁ māressantī"ti rājānaṁ āha. Rājā chiddāni disvāpi tassā
  vacanaṁ na saddahi, uddhacchiddakavātapānāni kārāpesi. Puna māgandiyā rājānaṁ
  tāsu bhinditukāmā aṭṭha sajīvakukkuṭe āharāpetvā "mahārāja tāsaṁ vīmaṁsanatthaṁ
  ime kukkuṭe māretvā mamatthāya pacāhīti pesehī"ti āha. Rājā tathā pesesi.
  Tāya "pāṇātipātaṁ na karomā"ti vutte puna "tassa samaṇassa gotamassa pacitvā
  pesehī"ti āha. Raññā tathā pesite māgandiyā aṭṭha māritakukkuṭe tathā
  vatvā pesesi. Sāmāvatī pacitvā dasabalassa pāhesi. Māgandiyā tenapi rājānaṁ
  kopetuṁ nāsakkhi.
      Rājā pana tīsu mahesīsu ekekissā vasanaṭṭhāne satta satta divasāni
  vasati. Rājā attano gamanaṭṭhānaṁ hatthikantavīṇaṁ ādāya gacchati. Māgandiyā rañño
  sāmāvatiyā pāsādagamanakāle dāṭhā agadena dhovāpetvā veḷupubbe pakkhipāpetvā
  ekaṁ kaṇhasappapotakaṁ āharāpetvā antovīṇāya pakkhipitvā mālaguḷakena chiddaṁ
  pidahi. Taṁ rañño tattha gatakāle aparāparaṁ vicarantī viya hutvā vīṇāchiddato
  mālāguḷakaṁ apanesi. Sappo nikkhamitvā passasanto phaṇaṁ katvā sayanapiṭṭhe nipajji.
  Sā āha 1- "dhī sappo"ti mahāsaddamakāsi. Rājā sappaṁ disvā kujjhi. Sāmāvatī
  rañño kuddhabhāvaṁ ñatvā pañcannaṁ itthisatānaṁ saññamadāsi "ajja odhisakamettāpharaṇena
  rājānaṁ pharathā"ti. Sayampi tathā akāsi. Rājā sahassathāmadhanuṁ ādāya
  jiyaṁ poṭhetvā sāmāvatiṁ dhure katvā sabbā tā itthiyo paṭipāṭiyā ṭhapāpetvā 2-
  visapītaṁ khurappaṁ sannayhitvā dhanuṁ pūretvā aṭṭhāsi. Khurappaṁ neva khipituṁ, na
  oropituṁ sakkoti, gattehi sedā muccanti, sarīraṁ vedhati, mukhato kheḷo patati,
  gaṇhitabbaggahaṇaṁ na passati. Atha naṁ sāmāvatī "kiṁ mahārāja kilamasī"ti āha.
  Āma devi 3- kilamāmi, avassayo me hohīti. Sādhu mahārāja khurappaṁ paṭhavīmukhaṁ karohīti.

  *  *  *  *  *  *
  Footnote: 1 Sī. hanta 2 Ma. vasāpetvā 3 Ma. āma bhadde devi
-------------------------------------------------
[page 338]
  Rājā tathā akāsi. Sā "rañño hatthato khurappaṁ muccatū"ti adhiṭṭhāsi. Tasmiṁ
  khaṇe khurappaṁ mucci. Rājā taṁkhaṇaññeva udake nimujjitvā allavattho allakeso
  sāmāvatiyā pādesu nipatitvā "khama devi mayhaṁ:-
               "sammuyhāmi pamuyhāmi sabbā muyhanti me disā
               sāmāvatī maṁ tāyassu tvañca me saraṇaṁ bhavā"ti 1-
  āha.
      Sāmāvatī:-
               "mā maṁ tvaṁ saraṇaṁ gaccha yamahaṁ saraṇaṁ gatā
               saraṇaṁ gaccha taṁ buddhaṁ tvañca me saraṇaṁ bhavā"ti 1-
  āha. Rājā "tena hi tañca 2- saraṇaṁ gacchāmi satthārañca, varañca te dammī"ti
  āha. Sā "varo gahito hotu mahārājā"ti āha. Rājā satthāraṁ upasaṅkamitvā
  saraṇaṁ gantvā nimantetvā buddhappamukhassa saṁghassa sattāhaṁ mahādānaṁ datvā
  "sāmāvatiṁ varaṁ gaṇhāhī"ti āha. "sādhu Mahārāja imaṁ me varaṁ dehi, satthā
  pañcahi bhikkhusatehi saddhiṁ idhāgacchatu, dhammaṁ sossāmī"ti āha. Rājā satthāraṁ
  vanditvā "bhante pañcahi bhikkhusatehi saddhiṁ nibaddhaṁ idhāgacchatha, sāmāvatimissikā
  dhammaṁ sossāmāti vadantī"ti āha. Satthā "mahārāja buddhānaṁ nāma ekaṭṭhānaṁ
  nibaddhaṁ gantuṁ na vaṭṭati, mahājanopi paccāsiṁsatī"ti āha. Tena hi bhante bhikkhū
  āṇāpethāti. Satthā ānandattheraṁ āṇāpesi. Thero pañca bhikkhusatāni ādāya
  nibaddhaṁ rājakulaṁ gacchati. Tāpi devīpamukhā itthiyo theraṁ bhojetvā dhammaṁ suṇiṁsu.
  Sāmāvatiñca satthā mettāvihārīnaṁ upāsikānaṁ aggaṭṭhāne ṭhapesīti. Evaṁ rañño
  khurappaṁ muñcituṁ avisahanabhāvo sāmāvatiyā upāsikāya samādhivipphārā iddhīti. Ettha

  *  *  *  *  *  *
  Footnote: 1 dhamMa.A. 2/54 2 chaṂa. ca-saddo na dissati
-------------------------------------------------
[page 339]
  Ca aveccappasādena vā okappanapasādena vā ratanattayasaraṇagamanena vā ratanattayaṁ
  upāsatīti upāsikāti vuccatīti.
      [17] Ariyiddhiniddese ariyā iddhīti cetovasippattānaṁ khīṇāsavāriyānaṁyeva
  sambhavato ariyā iddhīti vuccatīti. Idha bhikkhūti imasmiṁ sāsane khīṇāsavo
  bhikkhu. Aniṭṭhasmiṁ 1- vatthusminti ārammaṇapakatiyā amanāpe vatthusmiṁ satte vā
  saṅkhāre vā. Mettāya vā pharatīti satto ce hoti, mettābhāvanāya pharati.
  Dhātuto vā upasaṁharatīti saṅkhāro ce hoti, "dhātumattan"ti dhātumanasikāraṁ
  upasaṁharati. Sattepi dhātūpasaṁhāro vaṭṭati. Asubhāya vā pharatīti satto ce,
  asubhabhāvanāya pharati. Aniccato vā upasaṁharatīti saṅkhāro ce, "aniccan"ti
  manasikāraṁ upasaṁharati. Tadubhayanti taṁ ubhayaṁ. Upekkhakoti chaḷaṅgupekkhāya upekkhako.
  Satoti sativepullappattattā. Sampajānoti paññāya sampajānakārittā. Cakkhunā rūpaṁ
  disvāti kāraṇavasena cakkhūti laddhavohārena rūpadassanasamatthena cakkhuviññāṇena
  rūpaṁ disvā. Porāṇā panāhu "cakkhu rūpaṁ na passati acittakattā, cittaṁ na
  passati acakkhukattā, dvārārammaṇasaṁghaṭṭane pana pasādavatthukena cittena passati.
  Īdisī panesā `dhanunā vijjhatī'tiādīsu viya sasambhārakathā nāma hoti. Tasmā
  cakkhuviññāṇena rūpaṁ disvāti ayamettha attho"ti. 2- Atha vā cakkhunā kāraṇattena 3-
  rūpaṁ disvāti attho. Neva sumano hotīti gehasitasomanassapaṭikkhepo, na
  kiriyabhūtāya somanassavedanāya. Na dummanoti sabbadomanassapaṭikkhePo. Upekkhako
  viharatīti iṭṭhāniṭṭhārammaṇāpāthe parisuddhapakatibhāvāvijahanākārabhūtāya chasu dvāresu
  pavattanato "chaḷaṅgupekkhā"ti laddhanāmāya tatramajjhattupekkhāya upekkhako
  viharati. Sotena saddaṁ sutvātiādīsupi aseva nayo.

  *  *  *  *  *  *
  Footnote: 1 chaṂa. aniṭṭhe 2 abhi.A. 1/456 3 Ma. kāraṇabhūtena
-------------------------------------------------
[page 340]
      [18] Kammavipākajiddhiniddese sabbesaṁ pakkhīnanti sabbesaṁ pakkhijātānaṁ
  jhānābhiññā vināyeva ākāsena gamanaṁ. Tathā sabbesaṁ devānaṁ ākāsagamanaṁ
  dassanādīni. Ekaccānaṁ manussānanti paṭhamakappikānaṁ manussānaṁ. Ekaccānaṁ
  vinipātikānanti piyaṅkaramātā punabbasumātā phussamittā dhammaguttātievamādīnaṁ
  sukhasamussayato vinipatitattā vinipātikānaṁ aññesañca petānaṁ nāgasupaṇṇānañca
  ākāsagamanādikaṁ kammavipākajā iddhi.
      Puññavato iddhiniddese rājāti dhammena paresaṁ rañjanato rājā. Ratanacakkaṁ
  vattetīti cakkavattī. Vehāsaṁ gacchatīti accantasaṁyogatthe upayogavacanaṁ.
  Caturaṅginiyāti hatthiassarathapattisaṅkhātacatuaṅgavatiyā. Senāti tesaṁ samūhamattameva.
  Antamasoti heṭṭhimantato. Assabandhā nāma assānaṁ rakkhakā. Gopurisā nāma gunnaṁ
  rakkhakā. Upādāyāti avissajjetvā evaṁ tesaṁ vehāsagamanañca puññavato
  iddhīti attho.
      Jotikassa gahapatissa puññavato iddhīti jotiko nāma pubbe paccekabuddhesu
  katādhikāro rājagahanagare seṭṭhī. Tassa kira jātadivase sakalanagare sabbāvudhāni
  jaliṁsu, sabbesaṁ kāyāruḷhāni ābharaṇānipi pajjalitāni viya obhāsaṁ muñciṁsu,
  nagaraṁ ekapajjotaṁ ahosi. Athassa nāmaggahaṇadivase sakalanagarassa ekajotibhūtattā
  jotikoti nāmaṁ kariṁsu. Athassa vayappattakāle gehakaraṇatthāya bhūmitale sodhiyamāne sakko
  devarājā āgantvā soḷasakarīsamatte ṭhāne paṭhaviṁ bhinditvā sattaratanamayaṁ sattabhūmikaṁ
  pāsādaṁ uṭṭhāpesi, pāsādaṁ parikkhipitvā sattaratanamaye sattadvārakoṭṭhakayutte
  satta pākāre uṭṭhāpesi, pākārapariyante catusaṭṭhi kapparukkhe uṭṭhāpesi,
  pāsādassa catūsu kaṇṇesu yojanikatigāvutikadvigāvutikaekagāvutikā catasso
  nidhikumbhiyo uṭṭhāpesi. Pāsādassa catūsu kaṇṇesu taruṇatālakkhandhappamāṇā
-------------------------------------------------
[page 341]
  Catasso suvaṇṇamayā ucchuyaṭṭhiyo nibbattiṁsu. Tāsaṁ maṇimayāni pattāni
  suvaṇṇamayāni pabbāni ahesuṁ. Sattasu dvārakoṭṭhakesu ekekasamiṁ
  ekadviticatupañcachasattayakkhasahassaparivārā satta yakkhā ārakkhaṁ gaṇhiṁsu.
      Bimbisāramahārājā pāsādādīnaṁ uṭṭhānaṁ sutvā seṭṭhichattaṁ pahiṇi. So
  jotikaseṭṭhīti sakalajambudīpe pākaṭo hutvā uttarakuruto devatāhi ānetvā
  sirigabbhe nisīdāpitāya ekañca taṇḍulanāḷiṁ tayo ca jotipāsāṇe gahetvā āgatāya
  bhariyāya saddhiṁ tasmiṁ pāsāde mahāsampattiṁ anubhavanto vasi. Tesaṁ yāvajīvaṁ tāya
  ekataṇḍulanāḷiyā bhattaṁ pahosi. Sace kira te sakaṭasatampi taṇḍulānaṁ pūretukāmā
  honti. Sā taṇḍulanāḷiyeva hutvā tiṭṭhati. Bhattapacanakāle taṇḍule ukkhaliyaṁ
  pakkhipitvā tesaṁ pāsāṇānaṁ upari ṭhapenti. Pāsāṇā tāvadeva pajjalitvā bhatte
  pakkamatte nibbāyanti. Teneva saññāṇena bhattassa pakkabhāvaṁ jānanti.
  Sūpeyyādipacanakālepi eseva nayo. Evaṁ tesaṁ jotipāsāṇehi āhāro paccati,
  maṇiālokena vasanti. Aggissa vā dīpassa vā obhāsameva na jāniṁsu. Jotikassa
  kira evarūpā sampattīti sakalajambudīpe pākaṭo 1- ahosi. Mahājano yānādīhi
  dassanatthāya āgacchati. Jotikaseṭṭhī āgatāgatānaṁ uttarakurutaṇḍulānaṁ bhattaṁ dāpeti,
  "kapparukkhehi vatthābharaṇāni gaṇhantū"ti āṇāpeti, "gāvutikanidhikumbhiyā mukhaṁ
  vivarāpetvā yāpanamattaṁ gaṇhantū"ti āṇāpeti. Sakalajambudīpavāsikesu dhanaṁ gahetvā
  gacchantesu nidhikumbhiyā aṅgulamattampi ūnaṁ nāhosīti ayamassa puññavato iddhi.
      Jaṭilassa gahapatissa puññavato iddhīti jaṭilo nāma kassapassa bhagavato
  dhātucetiye katādhikāro takkasilāyaṁ seṭṭhī. Tassa kira mātā bārāṇasiyaṁ seṭṭhidhītā
  abhirūpā ahosi. Taṁ paṇṇarasasoḷasavassuddesikakāle ārakkhaṇatthāya sattabhūmikassa

  *  *  *  *  *  *
  Footnote: 1 Sī.,Ma. evarūpo "sampattīti sakalajambudīpe pākaṭo, chaṂa. evarūpā sampattīti
  sakalajambudīpe pāṭo
-------------------------------------------------
[page 342]
  Pāsādassa uparitale vāsayiṁsu. Taṁ ekadivasaṁ vātapānaṁ vivaritvā bahi olokiyamānaṁ
  ākāsena gacchanto vijjādharo disvā uppannasineho vātapānena pavisitvā
  tāya saddhiṁ santhavamakāsi. Sā tena gabbhaṁ gaṇhi. Atha naṁ dāsī disvā "amma
  kiṁ idan"ti vatvā "hotu, kassaci mā ācikkhī"ti vuttā bhayena tuṇhī ahosi.
  Sāpi dasame māse puttaṁ vijāyitvā navabhājanaṁ āharāpetvā tattha taṁ dārakaṁ
  nipajjāpetvā taṁ bhājanaṁ pidahitvā upari pupphadāmāni ṭhapetvā "imaṁ sīsena
  ukkhipitvā gantvā gaṅgāya vissajjehi, `kiṁ idan'ti ca puṭṭhā `ayyāya me
  balikamman'ti vadeyyāsī"ti dāsiṁ āṇāpesi. Sā tathā akāsi. Heṭṭhāgaṅgāyapi
  dve itthiyo nhāyamānā taṁ bhājanaṁ udakena āhariyamānaṁ disvā ekā "mayhetaṁ
  bhājanan"ti āha. Ekā "yaṁ etassa anto. Taṁ mayhan"ti vatvā bhājane sampatte
  taṁ ādāya thale ṭhapetvā vivaritvā dārakaṁ disvā ekā "mama bhājanan"ti
  vuttattā "dārako mameva 1- hotī"ti āha. Ekā "yaṁ bhājanassa anto, taṁ
  mamā"ti vuttattā "mama dārako"ti āha. Tā vivadamānā vinicchayaṁ gantvā
  amaccesu vinicchituṁ asakkontesu rañño santikaṁ agamaṁsu. Rājā tāsaṁ vacanaṁ
  sutvā "tvaṁ dārakaṁ gaṇha, tvaṁ bhājanan"ti āha. Yāya pana dārako laddho,
  sā mahākaccāyanattherassa upaṭṭhāyikā hoti. Sā taṁ dārakaṁ "therassa santike
  pabbājessāmī"ti posesi. Tassa jātadivase gabbhamalassa dhovitvā anapanītattā
  kesā jaṭitā hutvā aṭṭhaṁsu. Tenassa jaṭilotveva 2- nāma akaṁsu.
      Tassa padasā vicaraṇakāle thero taṁ gehaṁ piṇḍāya pāvisi. Upāsikā
  theraṁ nisīdāpetvā āhāramadāsi. Thero dārakaṁ disvā "upāsike dārako te
  laddho"ti pucchi. "āma Bhante imāhaṁ tumhākaṁ santike pabbājessanti posesin"ti
  āha. Thero "sādhū"ti taṁ ādāya gacchanto "atthi nu kho imassa gihisampattimanubhavituṁ

  *  *  *  *  *  *
  Footnote: 1 chaṂa. mama gehassa 2 chaṂa. jaṭiloteva
-------------------------------------------------
[page 343]
  Puññakamman"ti olokento "mahāpuñño satto mahāsampattiṁ anubhavissati,
  daharo eva ca tāva, ñāṇampi tāvassa paripākaṁ na gacchatī"ti cintetvā taṁ
  ādāya takkasilāyaṁ ekassa upaṭṭhākassa gehaṁ agamāsi. So theraṁ vanditvā
  ṭhito dārakaṁ disvā "dārako bhante laddho"ti pucchi. Āma upāsaka pabbajissati,
  daharo tāva tava santike hotū"ti. So "sādhu bhante"ti taṁ puttaṭṭhāne ṭhapetvā
  paṭijaggi. Tassa pana gehe dvādasa vassāni bhaṇḍakaṁ ussannaṁ hoti. So gāmantaraṁ
  gacchanto sabbampi taṁ bhanḍakaṁ āpaṇaṁ āharitvā tassa tassa bhaṇḍakassa mūlaṁ
  ācikkhitvā "idañcidañca ettakaṁ nāma dhanaṁ gahetvā dadeyyāsī"ti vatvā pakkāmi.
      Taṁ divasaṁ nagarapariggāhikā devatā antamaso jīrakamaricamattakenāpi atthike
  tasseva āpaṇābhimukhe kariṁsu. So dvādasa vassāni ussannabhaṇḍakaṁ ekadivaseneva
  vikkiṇi. Kuṭambiko āgantvā āpaṇe kiñci adisvā "sabbaṁ te tāta bhaṇḍaṁ
  nāsitan"ti āha. "na Nāsitaṁ tāta, sabbaṁ tumhehi vuttanayena vikkiṇitaṁ, idaṁ
  asukassa mūlaṁ, idaṁ asukassa mūlan"ti sabbamūlaṁ tassa 1- appesi. Kuṭambiko
  pasīditvā "anaggho puriso yattha katthaci jīvituṁ samattho"ti attano vayappattaṁ dhītaraṁ
  tassa datvā "gehamassa karothā"ti purise āṇāpetvā niṭṭhite gehe "gacchatha tumhe,
  attano gehe vasathā"ti āha. Athassa gehapavisanakāle ekena pādena ummāre 2-
  akkantamatte gehassa pacchimabhāge bhūmiṭṭhāne asītihattho suvaṇṇapabbato uṭṭhahi.
  Rājā kira "jaṭilassa gehe bhūmiṁ bhinditvā suvaṇṇapabbato uṭṭhito"ti sutvā
  tassa seṭṭhichattaṁ pesesi. So jaṭilaseṭṭhī nāma ahosīti ayamassa puññavato iddhi.
      Meṇḍakassa seṭṭhissa 3- puññavato iddhīti meṇḍako 4- nāma vipassimhi
  bhagavati katādhikāro magadharaṭṭhe bhaddiyanagare seṭṭhī. Tassa kira pacchimagehe

  *  *  *  *  *  *
  Footnote: 1 chaṂa. tasseva 2 i. ummāraṁ
  3 ka. gahapatissa 4 viṃahā. 5/196/76, dhamMa.A. 8/174 (syā)
-------------------------------------------------
[page 344]
  Aṭṭhakarīsamattaṭṭhāne hatthiassausabhappamāṇā suvaṇṇameṇḍakā paṭhaviṁ bhinditvā
  piṭṭhiyā piṭṭhiṁ paharamānā uṭṭhahiṁsu, tesaṁ mukhesu pañcavaṇṇānaṁ suttānaṁ geṇḍukā
  pakkhittā honti. Sappitelamadhuphāṇitādīhi ca 1- vatthacchādanahiraññasuvaṇṇādīhi ca
  atthe sati tesaṁ mukhato geṇḍukaṁ apanenti. Ekassapi meṇḍakassa mukhato
  sakalajambudīpavāsīnaṁ pahonakaṁ sappitelamadhuphāṇitavatthacchādanahiraññasuvaṇṇaṁ nikkhamati. Tato
  paṭṭhāyesa meṇḍakaseṭṭhīti paññāyīti ayamassa puññavato iddhi.
      Ghositassa gahapatissa puññavato iddhīti ghosito 2- nāma paccekasambuddhe
  katādhikāro sakkaraṭṭhe kosambiyaṁ seṭṭhī. So kira devalokato cavitvā kosambiyaṁ
  nagarasobhiniyā kucchismiṁ nibbatti. Sā taṁ vijātadivase suppe sayāpetvā saṅkārakūṭe
  chaḍḍāpesi. Dārakaṁ kākasunakhā parivāretvā nisīdiṁsu. Eko puriso taṁ disvāva
  puttasaññaṁ paṭilabhitvā "putto me laddho"ti gehaṁ nesi. Tadā kosambikaseṭṭhī
  purohitaṁ disvā "kiṁ ācariya ajja te tithikaraṇanakkhattādayo olokitā"ti pucchitvā
  "āma mahāseṭṭhī"ti vutte "janapadassa kiṁ bhavissatī"ti pucchi. "imasmiṁ Nagare ajja
  jātadārako jeṭṭhaseṭṭhī bhavissatī"ti āha. Tadā seṭṭhino bhariyā garugabbhā hoti,
  tasmā so sīghaṁ gehaṁ pesesi "gaccha, jānāhi naṁ vijātā vā, na vā"ti.
  "na Vijātā"ti sutvā gehaṁ gantvā kāḷiṁ nāma dāsiṁ pakkositvā sahassaṁ
  datvā "gaccha, imasmiṁ nagare upadhāretvā ajja jātadārakaṁ gaṇhitvā ehī"ti
  āha. Sā upadhārentī taṁ gehaṁ gantvā taṁ dārakaṁ taṁ divasaṁ jātabhāvaṁ 3- ñatvā
  sahassaṁ datvā ānetvā seṭṭhino dassesi. Seṭṭhī "sace me dhītā jāyissati,
  tāya naṁ saddhiṁ nivāsetvā seṭṭhiṭṭhānassa sāmikaṁ karissāmi. Sace putto jāyissati,
  ghātessāmi nan"ti cintetvā taṁ gehe vaḍḍhāpesi.

  *  *  *  *  *  *
  Footnote: 1 ka. vā 2 aṅ.A. 1/368 3 chaṂa. jātaṁ
-------------------------------------------------
[page 345]
      Athassa bhariyā katipāhaccayena puttaṁ vijāyi. Seṭṭhī "imasmiṁ asati mama
  putto seṭṭhiṭṭhānaṁ labhissati. "idāneva Naṁ māretuṁ vaṭṭatī"ti kāḷiṁ āmantetvā
  "gaccha je, vajato gunnaṁ nikkhamanavelāya vajadvāramajjhe imaṁ tiriyaṁ nipajjāpehi,
  gāviyo naṁ madditvā māressanti, madditāmadditabhāvaṁ panassa ñatvā ehī"ti
  āha. Sā gantvā gopālakena vajadvāre vivaṭamatteyeva taṁ tathā nipajjāpesi.
  Gogaṇajeṭṭhako usabho aññasmiṁ kāle sabbapacchā nikkhamantopi taṁdivasaṁ sabbapaṭhamaṁ
  nikkhamitvā dārakaṁ catunnaṁ pādānaṁ antare katvā aṭṭhāsi. Anekasatā gāvo
  usabhassa dve passāni ghaṁsantiyo nikkhamiṁsu. Gopālakopi "ayaṁ usabho pubbe
  sabbapacchā nikkhamati, ajja pana paṭhamaṁ nikkhamitvā dvāramajjhe niccalova ṭhito,
  kinnu kho etan"ti cintetvā gantvā tassa heṭṭhā nipannaṁ dārakaṁ disvā
  puttasinehaṁ paṭilabhitvā "putto me laddho"ti gehaṁ nesi.
      Kāḷī gantvā seṭṭhinā pucchitā tamatthaṁ ārocetvā "gaccha, naṁ puna
  imaṁ sahassaṁ datvā ānehī"ti vuttā puna ānetvā adāsi. Atha naṁ seṭṭhī
  āha "amma kāḷi imasmiṁ nagare pañca sakaṭasatāni paccūsakāle uṭṭhāya vāṇijjāya
  gacchanti, tvaṁ imaṁ netvā cakkamagge nipajjāpehi, goṇā vā naṁ maddissanti,
  cakkaṁ vā chindissati 1-, pavattiñcassa ñatvā āgaccheyyāsī"ti. Sā gantvā
  cakkamagge nipajjāpesi. Sākaṭikajeṭṭhako purato ahosi. Athassa goṇā taṁ ṭhānaṁ patvā
  dhuraṁ chaḍḍesuṁ, punappunaṁ āropetvā pājiyamānāpi purato na gacchiṁsu. Evaṁ tassa
  tehi saddhiṁ vāyamantasseva aruṇaṁ uṭṭhahi. So "kinnāma goṇā kariṁsū"ti maggaṁ
  olokento dārakaṁ disvā "bhāriyaṁ vata kamman"ti cintetvā "putto me laddho"ti
  tuṭṭhamānaso taṁ gehaṁ nesi.
      Kāḷīpi gantvā seṭṭhinā pucchitā taṁ pavattiṁ ācikkhitvā "gaccha, naṁ
  puna sahassaṁ datvā ānehī"ti vuttā tathā akāsi. Atha naṁ seṭṭhī āha "idāni

  *  *  *  *  *  *
  Footnote: 1 i. bhindissati
-------------------------------------------------
[page 346]
  Naṁ āmakasusānaṁ netvā gacchantare nipajjāpehi, tattha sunakhādīhi khādito,
  amanussena vā pahaṭo marissati, matāmatabhāvañcassa jānitvā āgaccheyyāsī"ti.
  Sā taṁ netvā tattha nipajjāpetvā ekamante aṭṭhāsi. Taṁ sunakhādayo vā
  amanusso vā upasaṅkamituṁ nāsakkhiṁsu. Atheko ajapālo ajā gocaraṁ nento
  susānapassena gacchati. Ekā ajā paṇṇāni khādamānā gacchantaraṁ pavisitvā
  dārakaṁ disvā jaṇṇukehi ṭhatvā dārakassa thanaṁ adāsi. Ajapālakena "he he"ti
  sadde katepi na nikkhami. So "yaṭṭhiyā naṁ paharitvā nīharissāmī"ti gacchantaraṁ
  paviṭṭho jaṇṇukehi ṭhatvā dārakaṁ khīraṁ pāyantiṁ disvā dārake puttasinehaṁ paṭilabhitvā
  "putto me laddho"ti ādāya pakkāmi.
      Kāḷī gantvā seṭṭhinā pucchitā taṁ pavattiṁ ācikkhitvā "gaccha, naṁ puna
  sahassaṁ datvā ānehī"ti vuttā tathā akāsi. Atha naṁ seṭṭhī āha "amma
  imaṁ ādāya corapapātapabbataṁ abhiruhitvā papāte khipa, pabbatakucchiyaṁ paṭihaññamāno
  khaṇḍākhaṇḍiko hutvā bhūmiyaṁ patissati, matāmatabhāvañcassa ñatvā āgaccheyyāsī"ti.
  Sā taṁ tathā netvā pabbatamatthake ṭhatvā khipi. Taṁ kho pana pabbatakucchiṁ
  nissāya mahāveḷugumbo pabbatānusāreneva vaḍḍhi. Tassa matthakaṁ ghanajāto
  jiñjukagumbo avatthari. Dārako patanto kojave viya tasmiṁ pati. Taṁ divasañca
  naḷakārajeṭṭhakassa veṇubali patto hoti. So puttena saddhiṁ gantvā taṁ veḷugumbaṁ
  chindituṁ ārabhi. Tasmiṁ calite dārako saddamakāsi. So dārakasaddo viyāti ekena
  passena abhiruhitvā taṁ disvā "putto me laddho"ti tuṭṭhacitto ādāya gato.
  Kāḷī gantvā seṭṭhinā pucchitā taṁ pavattiṁ ācikkhitvā "gaccha, naṁ puna sahassaṁ
  datvā ānehī"ti vuttā tathā akāsi.
      Seṭṭhino idañcidañca karontasseva dārako vaḍḍhito. Mahāghosavacanattā cassa
  ghositotveva 1- nāmaṁ ahosi. So seṭṭhino akkhimhi kaṇṭako viya khāyi, ujukaṁ

  *  *  *  *  *  *
  Footnote: 1 chaṂa. ghositoteva
-------------------------------------------------
[page 347]
  Oloketumpi na visahi. Athassa maraṇūpāyaṁ cintento attano kumbhakārassa santikaṁ
  gantvā tassa "kadā āvāpaṁ 1- ālimpessī"ti pucchitvā "sve"ti vutte "tena
  hi idaṁ sahassaṁ gaṇhitvā mamekaṁ kammaṁ karohī"ti āha. Kiṁ sāmīti. Eko me
  avajātaputto atthi, taṁ tava santikaṁ pesissāmi, atha naṁ gabbhaṁ pavesetvā tiṇhāya
  vāsiyā khaṇḍākhaṇḍikaṁ chinditvā cāṭiyaṁ pakkhipitvā āvāpe 2- paveseyyāsīti.
  Idaṁ te sahassaṁ saccakārasadisaṁ, uttaraṁ pana te kattabbayuttakaṁ pacchā karissāmīti.
  Kumbhakāro "sādhū"ti sampaṭicchi.
      Seṭṭhī punadivase ghositaṁ pakkositvā "hiyyo mayā kumbhakāro ekaṁ kammaṁ
  āṇatto, ehi tvaṁ tāta tassa santikaṁ gantvā evaṁ vadehi `hiyyo kira me
  pitarā āṇattaṁ kammaṁ nipphādehī"ti pahiṇi. So "sādhū"ti agamāsi. Taṁ tattha
  gacchantaṁ itaro seṭṭhino putto dārakehi saddhiṁ guḷakakīḷaṁ kīḷanto disvā
  pakkositvā "kuhiṁ gacchasī"ti pucchitvā pitu sāsanaṁ gahetvā "kumbhakārakassa
  santikan"ti vutte "ahaṁ tattha gamissāmi, ime maṁ dārakā bahulakkhaṁ jiniṁsu, taṁ
  me paṭijinitvā dehī"ti āha. "ahaṁ Pitu bhāyāmī"ti. "mā Bhāyi bhātika, ahaṁ
  taṁ sāsanaṁ harissāmī"ti. Bahūhi jito yāvāhaṁ āgacchāmi, tāva me lakkhaṁ paṭijināhīti.
  Ghosito kira guḷakakīḷāyaṁ 3- cheko, tena naṁ evaṁ nibandhi. Sopi taṁ "tena hi
  gantvā kumbhakāraṁ vadehi `pitarā kira me hiyyo ekaṁ kammaṁ āṇattaṁ, taṁ
  nipphādehī'ti uyyojesi. So tassa santikaṁ gantvā tathā avaca. Atha naṁ bhumbhakāro
  seṭṭhinā vuttaniyāmena māretvā āvāpe khipi. Ghositopi divasabhāgaṁ kīḷitvā
  sāyanhasamayeva gehaṁ gantvā "kiṁ tāta na gatosī"ti vutte attano agatakāraṇañca
  kaniṭṭhassa gatakāraṇañca ārocesi. Seṭṭhī "dhī dhī"ti 4- mahāviravaṁ viravitvā sakalasarīre
  pakkuthitalohito viya hutvā "ambho kumbhakāra mā nāsayi, mā nāsayī"ti bāhā

  *  *  *  *  *  *
  Footnote: 1 Ma. āvāṭaṁ, aṅ.A. 1/372 2 Ma. āvāṭe 3 chaṂa. guḷakakīḷāyaṁ 4 Sī. handhīti
-------------------------------------------------
[page 348]
  Paggayha kandanto tassa santikaṁ agamāsi. Kumbhakāro taṁ tathā āgacchantaṁ disvā
  "sāmi mā saddaṁ kari, kammaṁ nipphannan"ti āha. So pabbatena viya mahantena
  sokena avatthaṭo hutvā anappakaṁ domanassaṁ paṭisaṁvedesi.
      Evaṁ santepi pana seṭṭhī taṁ ujukaṁ oloketuṁ na sakkoti. "kinti
  Na māreyyan"ti cintento "mama gāmasate āyuttakassa santikaṁ pesetvā
  mārāpessāmī"ti upāyaṁ disvā "ayaṁ me avajātaputto, imaṁ māretvā vaccakūpe
  khipatu, evañca kate ahaṁ mātulassa kattabbayuttakaṁ jānissāmī"ti tassa paṇṇaṁ
  likhitvā "tāta ghosita amhākaṁ gāmasate āyuttako atthi, imaṁ paṇṇaṁ haritvā
  tassa dehī"ti vatvā paṇṇaṁ tassa dussante 1- bandhi. So pana akkharasamayaṁ na
  jānāti. Daharakālato paṭṭhāya hi taṁ mārāpentova seṭṭhī māretuṁ nāsakkhi,
  kiṁ akkharasamayaṁ sikkhāpessati. So attano maraṇapaṇṇameva dussante bandhitvā
  nikkhamanto āha "pātheyyaṁ me tāta natthī"ti. Pātheyyena kammaṁ natthi,
  antarāmagge asukagāme nāma mama sahāyako seṭṭhī atthi, tassa ghare pātarāsaṁ
  katvā purato 2- gacchāti. So "sādhū"ti pitaraṁ vanditvā nikkhanto taṁ gāmaṁ patvā
  seṭṭhigharaṁ pucchitvā gantvā seṭṭhijāyaṁ passi. "kuto Āgatosī"ti ca vutte
  "antonagarato"ti āha. "kassa Puttosī"ti. "tumhākaṁ Sahāyakaseṭṭhino 3- ammā"ti
  "tvaṁsi ghosito nāmā"ti. "āma Ammā"ti. Tassā saha dassaneneva tasmiṁ puttasineho
  uppajji. Seṭṭhino panekā dhītā atthi paṇṇarasasoḷasavassuddesikā abhirūpā
  pāsādikā, taṁ rakkhituṁ ekameva pesanakārikaṁ dāsiṁ datvā sattabhūmikassa pāsādassa
  uparimatale sirigabbhe vasāpenti. Seṭṭhidhītā tasmiṁ khaṇe taṁ dāsiṁ antarāpaṇaṁ
  pesesi. Atha naṁ seṭṭhijāyā disvā "kuhiṁ gacchasī"ti pucchitvā "ayyadhītāya
  pesanenā"ti vutte "ito tāva ehi, tiṭṭhatu pesanaṁ, puttassa me pīṭhakaṁ attharitvā

  *  *  *  *  *  *
  Footnote: 1 Sī.,i. dasante evamuparipi 2 i. parato 3 chaṂa. sahāyaseṭṭhino
-------------------------------------------------
[page 349]
  Udakaṁ āharitvā pāde dhovitvā telaṁ makkhitvā sayanaṁ attharitvā dehi, pacchā
  pesanaṁ karissasī"ti āha. Sā tathā akāsi.
      Atha naṁ cirenāgataṁ seṭṭhidhītā santajjesi. Atha naṁ sā āha "mā me
  kujjhi, seṭṭhiputto ghosito āgato, tassa idañcidañca katvā tattha gantvā
  āgatāmhī"ti. Seṭṭhidhītāya "seṭṭhiputto ghosito"ti nāmaṁ sutvāva pubbasannivāsa-
  vasena pemaṁ chaviādīni chinditvā aṭṭhimiñjaṁ āhacca ṭhitaṁ. Atha naṁ pucchi "kuhiṁ
  so ammā"ti. "sayane Nipanno niddāyatī"ti. "atthi Panassa hatthe kiñcī"ti.
  "dussante Paṇṇaṁ atthī"ti. Sā "kiṁ paṇṇaṁ nu kho etan"ti. Tasmiṁ niddāyante
  mātāpitūnaṁ aññavihitatāya apassantānaṁ otaritvā tassa santikaṁ gantvā taṁ
  paṇṇaṁ mocetvā ādāya attano gabbhaṁ pavisitvā dvāraṁ pidhāya vātapānaṁ
  vivaritvā akkharasamaye kusalatāya taṁ paṇṇaṁ vācetvā "aho vata bālo attano
  maraṇapaṇṇaṁ dussante bandhitvā vicarati, sace mayā na diṭṭhaṁ assa, natthi tassa
  jīvitan"ti taṁ paṇṇaṁ phāletvā nāsetvā seṭṭhissa vacanena aparaṁ paṇṇaṁ likhi
  "ayaṁ mama putto ghosito nāma, gāmasatato paṇṇākāraṁ āharāpetvā imassa
  janapadaseṭṭhino dhītarā saddhiṁ maṅgalaṁ katvā attano vasanagāmassa majjhe dvibhūmikaṁ
  gehaṁ kāretvā pākāraparikkhepena ceva purisaguttīhi ca susaṁvihitārakkhaṁ kāreteu 1-,
  mayhaṁ idañcidañca mayā katanti sāsanaṁ pesetu. Evaṁ kate ahaṁ mātulassa
  kattabbayuttakaṁ jānissāmī"ti likhitvā ca paṇṇaṁ saṁharitvā 2-
  dussanteyevassa bandhi.
      So divasabhāgaṁ niddāyitvā uṭṭhāya bhuñjitvā pakkāmi, punadivase pātova
  gāmaṁ gantvā āyuttakaṁ gāmakiccaṁ karontameva passi. So taṁ disvā "kiṁ tātā"ti
  pucchitvā "pitarā me tumhākaṁ paṇṇaṁ pesitan"ti vutte paṇṇaṁ gahetvā vācetvā

  *  *  *  *  *  *
  Footnote: 1 chaṂa. karotu, 2 chaṂa. saṁgharitvā
-------------------------------------------------
[page 350]
  Tuṭṭhamānaso "passatha bho, mama sāmino mayi sinehaṁ katvā jeṭṭhaputtassa maṅgalaṁ
  karotū"ti mama santikaṁ pahiṇi. "sīghaṁ Dāruādīni āharathā"ti gahapatike āṇāpetvā
  gāmamajjhe vuttappakāraṁ gehaṁ kāretvā 1- gāmasatato paṇṇākāraṁ āharāpetvā
  janapadaseṭṭhino dhītaraṁ ānetvā maṅagalaṁ katvā seṭṭhissa sāsanaṁ pahiṇi "idañcidañca
  mayā katan"ti.
      Taṁ sutvā seṭṭhino "yaṁ kāremi, taṁ na hoti. Yaṁ na kāremi, taṁ hotī"ti
  mahantaṁ domanassaṁ uppajji. Puttasokena saddhiṁ so soko ekato hutvā kucchiḍāhaṁ
  uppādetvā atisāraṁ janesi. Seṭṭhidhītāpi "sace koci seṭṭhino santikā āgacchati,
  mama akathetvā seṭṭhiputtassa paṭhamataraṁ mā kathethā"ti āṇāpesi. Seṭṭhīpi kho
  "na dāni duṭṭhaputtaṁ mama sāpateyyassa sāmikaṁ karissāmī"ti cintetvā ekaṁ
  āyuttakaṁ āha "mātula puttaṁ me daṭṭhukāmomhi, ekaṁ pādamūlikaṁ pesetvā ekaṁ
  paṇṇaṁ likhitvā pesetvā mama puttaṁ pakkosāpehī"ti. So "sādhū"ti paṇṇaṁ
  datvā ekaṁ purisaṁ pesesi. Seṭṭhidhītā seṭṭhissa balavagilānakāle ghositakumāraṁ
  ādāya agamāsi. Seṭṭhī kālamakāsi. Rājā pitari kālaṅkate pitarā bhuttabhogaṁ
  datvā sabbasatena seṭṭhiṭṭhānaṁ adāsi. Ghositaseṭṭhī nāma hutvā mahāsampattiyaṁ
  ṭhito seṭṭhidhītāya kāḷiyā ca vacanena ādito paṭṭhāya sattasu ṭhānesu attano
  maraṇamuttabhāvaṁ ñatvā devasikaṁ sahassaṁ 2- vissajjetvā dānaṁ paṭṭhapesīti. Evamassa
  sattasu ṭhānesu arogabhāvo puññavato iddhi. Tattha gahanti gehaṁ vuccati, gahe
  pati gahapati. Mahāsālakule adhipatissetaṁ nāmaṁ. Kesuci potthakesu ghositānantaraṁ
  meṇḍako likhito.
      Pañcannaṁ mahāpuññānaṁ puññavato iddhīti ettha puññiddhi pañcannaṁ
  mahāpuññānaṁ daṭṭhabbāti attho. Pañca mahāpuññā nāma meṇḍakaseṭṭhī, tassa

  *  *  *  *  *  *
  Footnote: 1 chaṂa. kārāpetvā 2 chaṂa. satasahassaṁ
-------------------------------------------------
[page 351]
  Bhariyā candapadumā, putto dhanañjayaseṭṭhī, suṇisā sumanadevī, 1- dāso puṇṇo
  nāmāti ime pañca janā paccekabuddhe 2- katādhikāRā. Tesu meṇḍakaseṭṭhī
  aḍḍhaterasāni koṭṭhasatāni sodhāpetvā sīsaṁ nhāno 3- dvāre nisīditvā uddhaṁ
  ulloketi, 4- ākāsato rattasālidhārā opatitvā sabbakoṭṭhesu 5- pūreti. Tassa
  bhariyā taṇḍulaṁ ekanāḷimattaṁ gahetvā bhattaṁ 6- pacāpetvā ekasmiṁ sūpabyañjanake
  sūpaṁ kāretvā sabbālaṅkārapaṭimaṇḍitā dvārakoṭṭhake paññattāsane nisīditvā "sabbe
  bhattena atthikā āgacchatū"ti ghosāpetvā pakkosāpetvā suvaṇṇakaṭacchuṁ ādāya
  āgatāgatānaṁ upanītabhājanāni pūretvā deti, sakaladivasampi dentiyā kaṭacchunā
  sakiṁ gahitaṭṭhānamattameva paññāyati. Tassa putto sīsaṁ nhāto sahassatthavikaṁ ādāya
  "kahāpaṇehi atthikā āgacchantū"ti ghosāpetvā āgatāgatānaṁ gahitabhājanāni
  pūretvā deti. Thavikāya kahāpaṇasahassameva hoti. Suṇisā sabbālaṅkārapaṭimaṇḍitā
  catudoṇikaṁ vīhipiṭakaṁ ādāya āsane nisinnā "bījabhattena atthikā āgacchantū"ti
  ghosāpetvā āgatāgatānaṁ gahitabhājanāni pūretvā deti, piṭakaṁ yathāpūritameva
  hoti. Tassa dāso sabbālaṅkārapaṭimaṇḍito suvaṇṇayuge suvaṇṇayottehi goṇe
  yojetvā suvaṇṇapatodayaṭṭhiṁ 7- ādāya goṇānaṁ gandhapañcaṅgulikāni datvā visāṇesu
  suvaṇṇakosake paṭimuñcitvā khettaṁ gantvā pājeti, ito tisso, ito tisso,
  majjhe ekāti satta sītāyo bhijjitvā gacchati 8-. Jambudīpavāsino
  bhattabījahiraññasuvaṇṇādīsu yathārucitaṁ seṭṭhigehatoyeva gaṇhiṁsu. Anukkamena pana
  bhaddiyanagaraṁ anuppatte bhagavati bhagavato dhammadesanāya pañca mahāpuññā ca dhanañjayaseṭṭhissa
  dhītā visākhā ca sotāpattiphalaṁ pāpuṇiṁsu. Ayaṁ pana senaṁ pañcannaṁ mahāpuññānaṁ
  puññavato iddhi. Saṅkhepena pana paripākagate puññasambhāre ijjhanakaviseso
  puññavato iddhi.

  *  *  *  *  *  *
  Footnote: 1 i. samanādevī 2 chaṂa. paccekasambuddhe 3 chaṂa. nhāto 4 i. oloketi
  5 chaṂa. sabbakoṭṭhe 6 Ma. tehi bhattaṁ 7 Sī. suvaṇṇapatodalaṭṭhiṁ 8 chaṂa. gacchanti
-------------------------------------------------
[page 352]
       Vijjāmayiddhiniddese ijjhanākāraṁ gandhārivijjaṁ vā upacārasiddhiṁ
  patthitasiddhaṁ 1- aññaṁ vā vijjaṁ dhārentīti vijjādhaRā. Vijjaṁ parijappetvāti
  yathopacāraṁ vijjaṁ mukhena parivattetvā. Sesaṁ vuttatthamevāti.
      Sammāpayogiddhiniddese ijjhanākāraṁ 2- pucchitvā aññassa visesassa abhāvato
  "katamā"ti apucchitvā pakāramattameva pucchantena "kathan"ti pucchā katā 3-, tatheva
  "evan"ti nigamanaṁ kataṁ. Ettha ca paṭipattisaṅkhātasseva sammāpayogassa dīpanavasena
  purimapāḷisadisāva pāḷi āgatā. Aṭṭhakathāyaṁ 4- pana sakaṭabyūhādikaraṇavasena yaṁ kiñci
  saṁvidahanaṁ yaṁ kiñci sippakammaṁ yaṁ kiñci vejjakammaṁ tiṇṇaṁ vedānaṁ uggahaṇaṁ
  tiṇṇaṁ piṭakānaṁ uggahaṇaṁ, antamaso kasanavapanādīni upādāya taṁ taṁ kammaṁ katvā
  nibbattaviseso tattha tattha sammāpayogapaccayā ijjhanaṭṭhena iddhīti āgatāti.
                        Iddhikathāvaṇṇanā niṭṭhitā.
                           -------------
                         3. Abhisamayakathāvaṇṇanā
      [19] Idāni iddhikathānantaraṁ paramiddhibhūtaṁ abhisamayaṁ dassentena kathitāya
  abhisamayakathāya apubbatthānuvaṇṇanā. Tattha abhisamayoti saccānaṁ abhimukhena samāgamo,
  paṭivedhoti attho. 5- Atthābhisamayoti keci 5-. Kena abhisametīti kiṁ vuttaṁ hoti?
  "evaṁ mahatthiyo kho bhikkhave dhammābhisamayoti"tiādīsu 6- suttapadesu yo so raso 5-
  abhisamayoti vutto, tasmiṁ abhisamaye vattamāne abhisametā 7- puggalo kena dhammena
  saccāni abhisameti, abhimukho hutvā samāgacchati, paṭivijjhatīti vuttaṁ hotīti. Ayaṁ

  *  *  *  *  *  *
  Footnote: 1 Sī. paṇḍitasiddhaṁ 2 chaṂa. ijjhanākāramattaṁ 3 Ma. pucchaṁ katvā 4 chaṂa.
  mahāaṭṭhakathaṁ sandhāya vuttaṁ 5 chaṂa. ayaṁ pāṭho na dissati 6 saṁṇi. 16/74/129 7 Ma.
  abhisameto
-------------------------------------------------
[page 353]
  Tāva codakassa pucchā. Cittena abhisametīti cittaṁ vinā abhisamayābhāvato tathā
  vissajjanaṁ. Hañcītiādi puna codanā. Hañci yadīti attho. "cittenā"ti Vuttattā
  tena hi aññāṇī abhisametīti āha. Na aññāṇī abhisametīti cittamattena 1-
  abhisamayābhāvato paṭikkhePo. Ñāṇena abhisametīti paṭiññā. Puna hañcītiādi
  "ñāṇenā"ti vuttattā aññāṇī acittakoti 2- codanā. Na acittako abhisametīti
  acittassa abhisamayābhāvato paṭikkhePo. Cittena cātiādi paṭiññā. Puna hañcītiādi
  sabbacittañāṇasādhāraṇavasena codanā. Sesacodanāvissajjanesupi eseva nayo.
      Parato pana kammassakatacittena ca ñāṇena cāti "kammassakā sattā"ti
  evaṁ kammassakatāya pavattacittena ca ñāṇena ca. Saccānulomikacittena ca
  ñāṇena cāti saccapaṭivedhassa anukūlattā saccānulomikasaṅkhātena vipassanā-
  sampayuttacittena ca vipassanāñāṇena ca. Kathanti yathā abhisamayo hoti, tathā
  kathetukamyatā pucchā. Uppādādhipateyyanti yasmā cittassa uppāde asati
  cetasikānaṁ uppādo natthi. Ārammaṇaggahaṇaṁ hi cittaṁ tena saha uppajjamānā
  cetasikā kathaṁ ārammaṇe aggahite uppajjissanti. Abhidhammepi cittuppādeneva
  cetasikā vibhattā, tasmā maggañāṇassa uppāde adhipatibhūtaṁ cittanti
  attho. Ñāṇassāti maggañāṇassa hetu paccayo cāti janako ca upatthambhako ca.
  Taṁsampayuttanti tena ñāṇena sampayuttaṁ. Nirodhagocaranti nibbānārammaṇaṁ.
  Dassanādhipateyyanti sesānaṁ dassanakiccābhāvā nibbānadassane adhipatibhūtaṁ.
  Cittassāti maggasampayuttacittassa. Taṁsampayuttanti tena cittena sampayuttaṁ.
      [20] Yasmā etampi pariyāyaṁ, na kevalaṁ cittañāṇehiyeva abhisamayo, atha
  kho sabbepi maggasampayuttacittacetasikā dhammā saccābhisamayakiccasādhanavasena abhisamayo

  *  *  *  *  *  *
  Footnote: 1 chaṂa. cittamatteneva 2 ka. acittakenāti
-------------------------------------------------
[page 354]
  Nāma honti. Tasmā tampi pariyāyaṁ dassetukāmo kiṁ nu ettakoyeva
  abhisamayoti pucchitvā na hīti taṁ vacanaṁ paṭikkhipitvā lokuttaramaggakkhaṇetiādimāha.
  Dassanābhisamayoti dassanabhūto abhisamayo. Esa nayo sesesupi.
  Saccāti saccañāṇāni. Maggañāṇameva nibbānānupassanaṭṭhena vipassanā.
  Vimokkhoti maggavimokkho. Vijjāti maggañāṇameva. Vimuttīti samucchedavimutti.
  Nibbānaṁ abhisamīyatīti abhisamayo. Sesā abhisamenti etehīti abhisamayā 1-.
      [21] Puna maggaphalavasena abhisamayaṁ bhinditvā dassetuṁ kinnūtiādimāha.
  Phalakkhaṇe panettha yasmā samucchedanaṭṭhena khaye ñāṇaṁ na labbhati, tasmā
  paṭippassaddhaṭṭhena anuppāde ñāṇanti vuttaṁ. Sesaṁ pana yathānurūpaṁ veditabbanti.
  Idāni yasmā kilesappahāne sati abhisamayo hoti, abhisamaye ca sati kilesappahānaṁ
  hoti, tasmā codanāpubbaṅgamaṁ kilesappahānaṁ dassetukāmo yvāyantiādimāha.
  Tattha yvāyanti yo ayaṁ maggaṭṭho ariyapuggalo. Evamādikāni panettha cattāri
  vacanāni codakassa pucchā. Puna atīte kilese pajahatīti idaṁ codanāya
  okāsadānatthaṁ vissajjanaṁ. Khīṇanti bhaṅgavasena khīṇaṁ. Niruddhanti santānavasena
  punappunaṁ anuppattiyā niruddhaṁ. Vigatanti vattamānakkhaṇato apagataṁ. Vigametīti
  apagamayati. Atthaṅgatanti abhāvaṁ gataṁ. Atthaṅgametīti abhāvaṁ gamayati. Tattha dosaṁ
  dassetvā na atīte kilese pajahatīti paṭikkhittaṁ. Anāgatacodanāya ajātanti jātiṁ
  appattaṁ. Anibbattanti sabhāvaṁ appattaṁ. Anuppannanti uppādato pabhuti uddhaṁ
  2- na paṭipannaṁ. Apātubhūtanti paccuppannabhāvena cittassa apātubhūtaṁ. Atītānāgate
  pajahato pahātabbānaṁ natthitāya aphalo vāyāmo āpajjatīti tadubhayampi paṭikkhittaṁ.
  Ratto rāgaṁ pajahatīti vattamānena rāgena ratto tameva rāgaṁ pajahati.
  Vattamānakilesesupi eseva nayo. Thāmagatoti thirasabhāvaṁ gato. Kaṇhasukkāti akusalā ca

  *  *  *  *  *  *
  Footnote: 1 i. abhisamayo 2 i. laddhaṁ
-------------------------------------------------
[page 355]
  Kusalā ca dhammā yuganaddhā samameva vattantīti āpajjatīti attho. Saṅkilesikāti
  evaṁ saṅkilesānaṁ sampayuttabhāve sati saṅkilese niyuttā maggabhāvanā hotīti
  āpajjatīti attho. Evaṁ paccupanne pajahato vāyāmena saddhiṁ pahātabbānaṁ atthitāya
  saṅkilesikā ca maggabhāvanā hoti, vāyāmo ca aphalo hoti. Na hi paccuppannānaṁ
  kilesānaṁ cittavippayuttā nāma atthīti.
      Na hīti catudhā vuttassa vacanassa paṭikkhePo. Atthīti paṭijānanaṁ. Yathā kathaṁ
  viyāti atthibhāvassa udāharaṇadassanatthaṁ pucchā. Yathā atthi, taṁ kena pakārena
  viya atthi, kiṁ viya atthīti attho. Yathāpīti 1- yathā nāMa. Taruṇo rukkhoti
  phaladāyakabhāvadīpanatthaṁ taruṇaggahaṇaṁ. Ajātaphaloti phaladāyakattepi sati phalaggahaṇato
  purekālaggahaṇaṁ. Tamenanti taṁ rukkhaṁ. Enanti nipātamattaṁ. Taṁ etanti vā attho.
  Mūlaṁ chindeyyāti mūlato chindeyya. Ajātaphalāti ajātāni phalāni. Evamevanti
  evaṁ evaṁ. Uppādo pavattaṁ nimittaṁ āyūhanāti catūhipi paccuppannakhandhasantānameva
  vuttaṁ. Yasmiṁ hi khandhasantāne yaṁ yaṁ maggañāṇaṁ uppajjati, tena tena maggañāṇena
  pahātabbānaṁ kilesānaṁ taṁ khandhasantānaṁ abījaṁ hoti. Tassa abījabhūtattā tappaccayā
  te te kilesā anuppannāyeva na uppajjanti. Ādīnavaṁ disvāti aniccādito
  ādīnavaṁ disvā. Anuppādotiādīhi catūhi nibbānameva vuttaṁ. Cittaṁ
  pakkhandatīti maggasampayuttaṁ cittaṁ pakkhandati. Hetunirodhā dukkhanirodhoti kilesānaṁ
  bījabhūtassa santānassa anuppādanirodhā anāgatakkhandhabhūtassa dukkhassa hetubhūtānaṁ
  kilesānaṁ anuppādanirodho hoti. Evaṁ dukkhassa hetubhūtakilesānaṁ anuppādanirodhā
  dukkhassa anuppādanirodho hoti. Evaṁ kilesappahānayuttisabbhāvato eva atthi
  maggabhāvanātiādimāha. Aṭṭhakathāyaṁ 2- pana "etena kiṁ dīpitaṁ hoti? bhūmiladdhānaṁ
  kilesānaṁ pahānaṁ dīpitaṁ hoti. Bhūmiladdhā pana kiṁ atītānāgatā, udāhu

  *  *  *  *  *  *
  Footnote: 1 chaṂa. seyyathāpi 2 visuddhi. 3/340
-------------------------------------------------
[page 356]
  Paccuppannāti? bhūmiladdhuppannāyeva nāmā"ti vatvā kathitakilesappahānassa
  vitthārakathā sutamayañāṇakathāya maggasaccaniddesavaṇṇanāyaṁ vuttanayeneva veditabbā,
  idha pana maggañāṇena pahātabbā kilesāyeva adhippetāti.
                       Abhisamayakathāvaṇṇanā niṭṭhitā.
                         -----------------
                          4. Vivekakathāvaṇṇanā
      [22] Idāni pahānāvasānāya abhisamayakathāya anantaraṁ pahānākāraṁ
  dassentena kathitāya suttantapubbaṅgamāya vivekakathāya apubbatthānuvaṇṇanā.
  Tattha suttante 1- tāva ye kecīti anavasesapariyādānaṁ. Balakaraṇīyāti ūrubalena
  bāhubalena kattabbā. Kammantāti dhāvanalaṅghanakasanavapanādīni kammāni. Karīyantīti
  balavantehi karīyanti. Sīlaṁ nissāyāti catupārisuddhisīlaṁ nissayaṁ katvā. Bhāvetīti
  bhinnasīlassa bhāvanābhāvato idha pana lokiyalokuttarā maggabhāvanā adhippetāti.
  Vivekanissitanti tadaṅgavivekaṁ samucchedavivekaṁ nissaraṇavivekaṁ nissitaṁ. Vivekoti
  vivittatā. Ayaṁ hi ariyamaggabhāvanānuyutto yogī vipassanākkhaṇe kiccato
  tadaṅgavivekanissitaṁ, ajjhāsayato nissaraṇavivekanissitaṁ, maggakkhaṇe kiccato
  samucchedavivekanissitaṁ, ārammaṇato nissaraṇavivekanissitaṁ bhāveti. Esa nayo
  virāganissitādīsu. Vivekoyeva hi virajjanaṭṭhena virāgo, nirodhaṭṭhena nirodho,
  vossajjanaṭṭhena vossaggo. Atha vā kilesehi vivittattā viveko, kilesehi
  virattattā virāgo, kilesānaṁ niruddhattā nirodho, kilesānañca pariccattattā
  vissaṭṭhattā, nibbāne cittassa ca vissaṭṭhattā vossaggo. Vossaggo
  pana duvidho pariccāgavossaggo ca pakkhandanavossaggo ca.

  *  *  *  *  *  *
  Footnote: 1 saṁṃahā. 19/264-5/68
-------------------------------------------------
[page 357]
  Tattha pariccāgavossaggoti vipassanākkhaṇe tadaṅgavasena, maggakkhaṇe samucchedavasena
  kilesappahānaṁ. Pakkhandanavossaggoti vipassanākkhaṇe tanninnabhāvena, maggakkhaṇe
  ārammaṇakaraṇena nibbānapakkhandanaṁ. Tadubhayampi imasmiṁ lokiyalokuttaramissake
  atthavaṇṇanānaye vaṭṭati. Tathā hi ayaṁ sammādiṭṭhiādīsu ekeko dhammo yathāvuttena
  pakārena kilese ca pariccajati, nibbānañca pakkhandati. Vossaggapariṇāminti
  iminā pana sakalena vacanena vossaggatthaṁ pariṇāmitaṁ 1- pariṇatañca 2-, paripaccitaṁ 3-
  paripakkañcāti vuttaṁ hoti. Ayampi ariyamaggabhāvanānuyutto bhikkhu yathā
  sammādiṭṭhiādīsu ekeko dhammo kilesapariccāgavossaggatthañca
  nibbānapakkhandanavossaggatthañca paripaccati, yathā ca paripakko hoti, tathā naṁ bhāveti.
      [23] Bījagāmabhūtagāmāti ettha mūlabījaṁ khandhabījaṁ aggabījaṁ phalubījaṁ
  bījabījanti 4- pañcavidhaṁ bījaṁ, bījagāmo nāma bījasamūhoti attho. Tadeva pana
  sampannanīlaṅkurapātubhāvato paṭṭhāya bhūtagāmo nāma, bhūtānaṁ jātānaṁ
  nibbattamūlanīlaṅkurānaṁ samūhoti attho. Devatāpariggahe sati nīlaṅkurakālato pabhuti
  hotīti tesaṁ devatāsaṅkhātānaṁ bhūtānaṁ gāmotipi bhūtagāmoti vadanti. Vuḍḍhinti 5-
  aṅkurādivasena. Virūḷhinti khandhādivasena. Vepullanti pupphādivasena. Dhammesu pana
  vuḍḍhinti apubbadhammapavattivasena. Virūḷhinti sakiccakaraṇasādhanavena 6-. Vepullanti
  kiccanipphattivasena vipulabhāvanti attho. Vipulattantipi pāṭho. Atha vā etāni
  tīṇi padāni sīlasamādhipaññāhipi yojenti.
                       --------------------

  *  *  *  *  *  *
  Footnote: 1 ka. pariṇamantaṁ 2 chaṂa. ca-saddo na dissati
  3 ka. paripaccantaṁ, abhi.A. 2/339, Ma.A. 1/94, saṁ.A. 1/151 4 viṃahāvi. 2/91/160
  5 chaṂa.,i. vuddhinti evamuparipi 6 Sī. kicca...
-------------------------------------------------
[page 358]
                          Maggaṅganiddesavaṇṇanā
      [24] Suttantaniddese sammādiṭṭhiyāti sāmivacanaṁ. Jhānavipassanāmagga-
  phalanibbānesu lokiyaviratisampayuttacitte ca yathāyogaṁ sampayogato ca ārammaṇato
  ca vattamānāya sammādiṭṭhiyā sāmaññalakkhaṇato ekībhūtāya sammādiṭṭhiyā.
  Vikkhambhanavivekoti vikkhambhanavasena dūrīkaraṇavasena viveko. Kesaṁ? nīvaraṇānaṁ.
  Tassa paṭhamajjhānaṁ bhāvayatotiādi vikkhambhanavasena paṭhamajjhānameva vuttaṁ. Tasmiṁ
  vutte sesajjhānānipi vuttāneva honti. Jhānesupi sammādiṭṭhiyā vijjamānattā
  sammādiṭṭhiyā viveko nāma hoti. Tadaṅgavivekoti tena tena vipassanājhānaṅgena 1-
  viveko. Diṭṭhigatānanti diṭṭhivivekassa dukkarattā padhānattā ca diṭṭhivivekova
  vutto. Tasmiṁ vutte niccasaññādivivekopi vuttova hoti. Nibbedhabhāgiyaṁ
  samādhinti vipassanāsampayuttasamādhiṁ. Samucchedavivekoti kilesānaṁ samucchedena viveko.
  Lokuttaraṁ khayagāmiṁ magganti 2- khayasaṅkhātanibbānagāmilokuttaramaggaṁ.
  Paṭippassaddhivivekoti kilesānaṁ paṭippassaddhiyā 3- viveko. Nissaraṇavivekoti
  sabbasaṅkhatanissaraṇabhūto saṅkhāraviveko. Chandajāto hotīti pubbabhāge
  jātadhammachando hoti. Saddhādhimuttoti pubbabhāgeyeva saddhāya adhimutto
  hoti. Cittaṁ cassa svādhiṭṭhitanti pubbabhāgeyeva cittañca assa yogissa
  suadhiṭṭhitaṁ suṭṭhu patiṭṭhitaṁ hoti. Iti chando saddhā cittanti ime tayo
  dhammā pubbabhāge uppannavivekānaṁ upanissayattā nissayā nāMa. Keci pana
  "cittaṁ cassa svādhiṭṭhitanti samādhi vutto"ti vadanti. Virāgādīsupi eseva nayo.
      Nirodhavāre pana nirodhasaddato aññaṁ pariyāyavacanaṁ dassentena amatā
  dhātūti vuttaṁ, sesaseu nirodho nibbānanti. Ubhayatthāpi nibbānameva. Dvādasa

  *  *  *  *  *  *
  Footnote: 1 chaṂa. vipassanāñāṇaṅgena 2 chaṂa. khayagāmimagganti 3 i. paṭippassaddhiyaṁ
-------------------------------------------------
[page 359]
  Nissayāti chandasaddhācittāniyeva vivekādīsu catūsu ekekasmiṁ tayo tayo katvā
  dvādasa nissayā honti.
      [25] Sammāsaṅkappavāyāmasatisamādhīnampi imināva nayena atthayojanā
  veditabbā. Sammāvācākammantājīvānaṁ pana jhānakkhaṇe vipassanākkhaṇe ca abhāvā
  jhānavipassanānaṁ pubbabhāgaparabhāgavasena vattamānā viratiyo jhānavipassanā
  sannissitā katvā vuttāti veditabbaṁ. Nīvaraṇānaṁ diṭṭhigatānañca vivekavirāga-
  nirodhapaṭinissaggā tathā pavattamānānaṁ viratīnaṁ vivekādayo nāmāti veditabbaṁ.
  Yathā aṭṭhakanipāte "tato tvaṁ bhikkhu imaṁ samādhiṁ savitakkaṁ savicārampi bhāveyyāsi,
  avitakkaṁ vicāramattampi bhāveyyāsi, avitakkaṁ avicārampi bhāveyyāsi,
  sappītikampi bhāveyyāsi, nippītikampi bhāveyyāsi, sātasahagatampi bhāveyyāsi.
  Upekkhāsahagatampi bhāveyyāsī"ti. 1- Mettādayo kāyānupassanādayo ca
  niyakajjhattamūlasamādhivasena catukkapañcakajjhānikā viya vuttā, evamidhāpi
  pubbabhāgaparabhāgavasena viratiyo vuttāti veditabbaṁ. Byañjanacchāyamattaṁ gahetvā
  na bhagavā abbhācikkhitabbo. Gambhīraṁ hi buddhavacanaṁ, ācariye payirupāsitvā
  adhippāyato gahetabbaṁ.
      [26-27] Bojjhaṅgabalaindriyavāresupi imināva nayena attho veditabboti.
                        Vivekakathāvaṇṇanā niṭṭhitā.
                         ----------------
                          5. Cariyākathāvaṇṇanā
      [28-29] Idāni vivekakathānantaraṁ paramavivekabhūtassa nissaraṇavivekasaṅkhātassa
  nibbānassa sacchikaraṇīyassa sacchikiriyopāyadassanatthaṁ, tathā sacchikatanirodhassa

  *  *  *  *  *  *
  Footnote: 1 aṅ.aṭṭhaka. 23/63/248
-------------------------------------------------
[page 360]
  Lokahitasukhakiriyākaraṇadassanatthañca indriyakathāya niddiṭṭhāpi cariyākathā puna kathitā.
  Tassā atthavaṇṇanā indriyakathāya kathitāyevāti.
                        Cariyākathāvaṇṇanā niṭṭhitā.
                         ----------------
                        6. Pāṭihāriyakathāvaṇṇanā
      [30] Idāni lokatthacariyāpariyosānāya cariyākathāya anantaraṁ
  lokatthānusāsanapariyosānaṁ pāṭihāriyaṁ dassentena kathitāya suttantapubbaṅgamāya
  pāṭihāriyakathāya apubbatthānuvaṇṇanā. Tattha suttante 1- tāva pāṭihāriyānīti
  paccanīkapaṭiharaṇavasena pāṭihāriyāni. Iddhipāṭihāriyanti ijjhanavasena iddhi,
  paṭiharaṇavasena pāṭihāriyaṁ, iddhi eva pāṭihāriyaṁ iddhipāṭihāriyaṁ. Itaresu pana
  ādissanavasena ādesanaṁ, anusāsanavasena 2- anusāsanī. Sesaṁ vuttanayameva.
      Idhāti imasmiṁ loke. Ekaccoti eko poso. Iddhipāṭihāriyaniddeso heṭṭhā
  vuttatthoyeva. Nimittena ādisatīti āgatanimittena vā gatanimittena vā ṭhitanimittena
  vā katheti. Evampi te manoti evampi tava mano somanassito vā domanassito
  vā kāmavitakkādisampayutto vā. Apisaddo sampiṇḍanattho. Itthampi te
  manoti somanassitādito ekekavidhepi citte nānappakāraparidīpanaṁ. Itipi te
  cittanti itipi tava cittaṁ, imañca imañca atthaṁ cintayamānaṁ pavattatīti 3- attho.
  Bahuñcepi ādisatīti cittato aññaṁ vā idañca idañca nāma ahosi bhavati
  bhavissatīti bahukampi katheti. Tatheva taṁ hoti, no aññathāti taṁ sabbampi
  yathā kathitaṁ, tatheva hoti, aññathā na hoti.

  *  *  *  *  *  *
  Footnote: 1 aṅṭika. 20/61/165 2 Ma. anusāsanivasena 3 Ma. pavattanti
-------------------------------------------------
[page 361]
      Na heva kho nimittena ādisatīti nimittaṁ jānantopi kevalaṁ nimitteneva
  na katheti. Apicāti aparapariyāyadassanaṁ. Manussānanti cittaṁ jānanakamanussānaṁ.
  Amanussānanti sāvitānaṁ vā assāvitānaṁ vā yakkhapisācādīnaṁ. Devatānanti
  cātumahārājikādīnaṁ. Saddaṁ sutvāti aññassa cittaṁ ñatvā kathentānaṁ saddaṁ
  suṇitvā. Panāti nipāto puna ārambhe. Vitakkayatoti yaṁ vā taṁ vā vitakkena
  vitakkentassa. Vicārayatoti vitakkasampayutteneva vicārena vicārentassa.
  Vitakkavipphārasaddaṁ sutvāti vitakkavegavasena uppannaṁ vippalapantānaṁ
  suttappamattādīnaṁ kūjanasaddaṁ sutvā. Yaṁ vitakkayato so saddo uppanno, tassa vasena
  "evampi te mano"tiādīni ādisati.
      Avitakkaṁ avicāraṁ samādhinti vitakkavicārakkhobhavirahitasantacittassāpi
  jānanasamatthaṁ 1- dassentena vuttaṁ, sese cittajānane pana vattabbameva natthi.
  Cetasā ceto paricca pajānātīti cetopariyañāṇalābhī. Bhototi bhavantassa. Manosaṅkhārā
  paṇihitāti cittasaṅkhārā ṭhapitā. Amukaṁ nāma vitakkaṁ vitakkayissatīti 2-
  kusalādivitakkaṁ vitakkayissati pavattayissatīti pajānāti. Pajānanto ca āgamanena
  jānāti, pubbabhāgena jānāti, antosamāpattiyaṁ cittaṁ oloketvā 3- jānāti.
  Āgamanena jānāti nāma kasiṇaparikammakāleyeva "yenākārena esa kasiṇabhāvanaṁ āraddho
  paṭhamajjhānaṁ vā dutiyādijjhānaṁ vā aṭṭha samāpattiyo vā uppādessatī"ti
  jānāti. Pubbabhāgena jānāti nāma paṭhamavipassanāya āraddhāya evaṁ jānāti,
  "yenākārena esa vipassanaṁ āraddho sotāpattimaggaṁ vā uppādessati .pe.
  Arahattamaggaṁ vā uppādessatī"ti jānāti. Antosamāpattiyaṁ cittaṁ oloketvā
  jānāti nāma "yenākārena imassa manosaṅkhārā ṭhapitā, imassa nāma cittassa
  anantarā imaṁ nāma vitakkaṁ vitakkessati, ito vuṭṭhitassa etassa hānabhāgiyo

  *  *  *  *  *  *
  Footnote: 1 chaṂa. jānanasamatthataṁ 2 ka. amunnāma vitakkaṁ vitakkessatīti 3 aṅ.A. 2/171
-------------------------------------------------
[page 362]
  Vā samādhi bhavissati, ṭhitibhāgiyo vā visesabhāgiyo vā nibbedhabhāgiyo vā,
  abhiññāyo vā uppādessatī"ti jānāti. Bahuñcepi ādisatīti
  cetopariyañāṇassa cittacetasikānaṁyeva ārammaṇakaraṇato sarāgādisoḷasapabhedavaseneva
  bahuñcepi katheti, na aññavasenāti veditabbaṁ. Tatheva taṁ hotīti idaṁ ekaṁsena
  tatheva hoti. Cetopariyañāṇavasena ñātaṁ hi 1- aññathābhāvī nāma natthi.
      Evaṁ vitakkethāti evaṁ nekkhammavitakkādayo pavattentā vitakketha. Mā evaṁ
  vitakkayitthāti evaṁ kāmavitakkādayo pavattentā mā vitakkayittha. Evaṁ manasi
  karothāti evaṁ aniccasaññameva, dukkhasaññādīsu vā aññataraṁ manasi karotha.
  Mā evaṁ manasākatthāti 2- evaṁ niccantiādinā nayena mā manasi akattha. Idaṁ
  pajahathāti idaṁ pañcakāmaguṇarāgādiṁ pajahatha. Idaṁ upasampajja viharathāti idaṁ
  catumaggaphalappabhedaṁ lokuttaradhammameva pāpuṇitvā nipphādetvā viharatha.
      [31] Idāni iddhipāṭihāriye aparaṁ pariyāyaṁ visesena dassento nekkhammaṁ
  ijjhatīti iddhītiādimāha. Tattha kāmacchandaṁ paṭiharatīti attano paṭipakkhabhūtaṁ
  kāmacchandaṁ paṭibalaṁ hutvā harati pajahatīti tadeva nekkhammaṁ pāṭihāriyaṁ
  nāmāti attho. Ye tena nekkhammena samannāgatāti evaṁ kāmacchandapaṭihārakena
  tena 3- nekkhammena ye puggalā paṭilābhavasena samannāgatā.
  Visuddhacittāti kāmacchandābhāvato visuddhacittā. Anāvilasaṅkappāti kāmasaṅkappena
  anālulitanekkhammasaṅkappā. Iti ādesanāpāṭihāriyanti paracittakusalena vā aññena
  vā sammāsambuddhena vā buddhasāvakehi vā evaṁ ādesanā pāṭihāriyanti attho.
  Atha vā iti evaṁ ādisanaṁ ādesanāpāṭihāriyanti ādesanasaddo pāṭhasesaṁ
  katvā payujjitabbo. Evaṁ āsevitabbanti iminā ca pakārena iminā ca
  pakārena ca ādito sevitabbaṁ. Sesattayepi eseva nayo. Tadanudhammatā sati

  *  *  *  *  *  *
  Footnote: 1 ka. hoti 2 ka. manasākaritthāti 3 i. tena tena
-------------------------------------------------
[page 363]
  Upaṭṭhapetabbāti tassa nekkhammassa anukūlabhūtā sati bhusaṁ ṭhapetabbā. Iti
  anusāsanīpāṭihāriyanti ettha ādesanāpāṭihāriyayojanāya viya yojanā kātabbā.
  Abyāpādādīsupi 1- eseva nayo. Pāṭho pana jhānādīni saṅkhipitvā ante
  arahattamaggameva dassetvā likhito. Tattha catūsupi maggesu "evaṁ āsevitabbo"tiādi
  ekacittakkhaṇikattā maggassa pubbabhāgavasena vuttanti veditabbaṁ. Maggassa hi
  pubbabhāgabhūtāya lokiyamaggasaṅkhātāya vuṭṭhānagāminiyā vipassanāya magguppādanatthaṁ
  āsevanādīsu katesu tāya uppanno maggopi āsevito bhāvito bahulīkato nāma
  hotīti veditabbaṁ. Sabbatthikavādācariyā pana "ekekamaggo soḷasakkhaṇiko"ti vadanti.
  Tadanudhammatāsatiupaṭṭhāpanaṁ pana pubbabhāge yujjatiyevāti.
      [32] Puna nekkhammaṁ ijjhatīti iddhītiādīni "iddhipāṭihāriyan"ti padassa
  kammadhārayasamāsattadīpanatthaṁ vuttāni. Suttante vuttesu tīsu iddhipāṭihāriyasseva
  samāsatte 2- vutte sesānaṁ dvinnampi vuttova hotīti imasmiṁ pariyāye mūlabhūtassa
  iddhipāṭihāriyasseva samāsattho vuttoti veditabbanti.
                      Pāṭihāriyakathāvaṇṇanā niṭṭhitā.
                         -----------------
                          7. Samasīsakathāvaṇṇanā
      [33] Idāni pāṭihāriyakathānantaraṁ ādipāṭihāriyabhūtassa
  iddhipāṭihāriyasaṅgahitassa samasīsibhāvassa iddhipāṭihāriyabhāvadīpanatthaṁ ñāṇakathāya
  niddiṭṭhāpi samasīsakathā iddhipāṭihāriyasambandhena puna kathitā. Tassā atthavaṇṇanā
  tattha kathitāyevāti.
                        Samasīsakathāvaṇṇanā niṭṭhitā.

  *  *  *  *  *  *
  Footnote: 1 i. abyāpajjhādīsupi 2 i. samāsatthe
-------------------------------------------------
[page 364]
                        8. Satipaṭṭhānakathāvaṇṇanā
      [34] Idāni samasīsakathānantaraṁ attanā vuttassa iddhipāṭihāriyassa sādhake
  satta anupassanāvisese dassentena kathitāya suttantapubbaṅgamāya satipaṭṭhānakathāya
  apubbatthānuvaṇṇanā. Tattha suttante tāva cattāroti gaṇanaparicchedo, tena
  na tato heṭṭhā, na uddhanti satipaṭṭhānaparicchedaṁ dīpeti. Imeti
  niddisitabbanidassanaṁ. Bhikkhaveti dhammapaṭiggāhakapuggalālapanaṁ. Satipaṭṭhānāti tayo
  satipaṭṭhānā satigocaropi, tidhā paṭipannesu sāvakesu satthuno
  paṭighānunayavītivattatāpi, satipi. "catunnaṁ Bhikkhave satipaṭṭhānānaṁ samudayañca
  atthaṅgamañca desessāmī"tiādīsu 1- hi satigocaro "satipaṭṭhānan"ti vutto.
  Tassattho:- patiṭṭhāti tasminti paṭṭhānaṁ. Kā patiṭṭhāti? sati. Satiyā paṭṭhānaṁ
  Satipaṭṭhānanti.
      "tayo Satipaṭṭhānā yadariyo sevati, yadariyo sevamāno satthā
  gaṇamanusāsitumarahatī"ti 2- ettha tidhā paṭipannesu sāvakesu satthuno
  paṭighānunayavītivattatā "satipaṭṭhānan"ti vuttā. Tassattho:- paṭṭhapetabbato
  paṭṭhānaṁ, pavattayitabbatoti attho. Kena paṭṭhapetabbatoti 3-? satiyā. Satiyā
  paṭṭhānaṁ satipaṭṭhānanti. "cattāro Satipaṭṭhānā bhāvitā bahulīkatā satta
  bojjhaṅge paripūrentī"tiādīsu 4- pana satiyeva "satipaṭṭhānan"ti vuttā.
  Tassattho:- patiṭṭhātīti paṭṭhānaṁ, upaṭṭhāti okkanditvā 5- pakkhanditvā
  vattatīti attho. Satiyeva paṭṭhānaṁ satipaṭṭhānaṁ. Atha vā saraṇaṭṭhena
  sati, upaṭṭhānaṭṭhena upaṭṭhānaṁ. Iti sati ca sā upaṭṭhānañcātipi
  satipaṭṭhānaṁ. Idamidha adhippetaṁ. Yadi evaṁ kasmā satipaṭṭhānāti bahuvacanaṁ
  katanti? satibahuttā. Ārammaṇabhedena hi bahukā tā satiyoti.

  *  *  *  *  *  *
  Footnote: 1 saṁṃahā. 19/408/161 2 Ma.u. 14/304,311/279/285
  3 i. paṭṭhapetabboti 4 Ma.u. 14/147/130 5 ka. okkhanditvā
-------------------------------------------------
[page 365]
      Katame cattāroti kathetukamyatāpucchā. Idhāti imasmiṁ sāsane. Bhikkhūti
  saṁsāre bhayaṁ ikkhatīti bhikkhu. Sesapadānaṁ atthavaṇṇanā panettha sutamayañāṇakathāya
  maggasaccaniddesavaṇṇanāyaṁ vuttāyevāti.
      Kasmā pana bhagavatā cattārova satipaṭṭhānā vuttā anūnā anadhikāti?
  Veneyyahitattā. Taṇhācaritadiṭṭhicaritasamathayānikavipassanāyānikesu hi mandatikkhavasena
  dvedhā dvedhā pavattesu mandassa taṇhācaritassa oḷārikaṁ kāyānupassanāsatipaṭṭhānaṁ
  visuddhimaggo, tikkhassa sukhumaṁ vedanānupassanāsatipaṭṭhānaṁ. Diṭṭhicaritassāpi
  mandassa nātippabhedagataṁ cittānupassanāsatipaṭṭhānaṁ visuddhimaggo, tikkhassa
  atippabhedagataṁ dhammānupassanāsatipaṭṭhānaṁ. Samathayānikassa ca mandassa akicchena
  adhigantabbanimittaṁ paṭhamaṁ satipaṭṭhānaṁ visuddhimaggo, tikkhassa oḷārikārammaṇe
  asaṇṭhahanato dutiyaṁ. Vipassanāyānikassapi mandassa nātippabhedagatārammaṇaṁ tatiyaṁ,
  tikkhassa atippabhedagatārammaṇaṁ catutthaṁ. Iti cattārova vuttā anūnā anadhikāti.
      Subhasukhaniccāttavipallāsappahānatthaṁ vā. Kāyo hi asubho, tattha ca
  subhavipallāsavipallatthā sattā. Tesaṁ tattha asubhabhāvadassanena tassa vipallāsassa
  pahānatthaṁ paṭhamaṁ satipaṭṭhānaṁ vuttaṁ. Sukhaṁ niccaṁ attāti gahitesupi ca vedanādīsu
  vedanā dukkhā, cittaṁ aniccaṁ, dhammā anattā, tesu ca sukhaniccāttavipallāsa-
  vipallatthā sattā. Tesaṁ tattha dukkhādibhāvadassanena tesaṁ vipallāsānaṁ pahānatthaṁ
  sesāni tīṇi vuttānīti evaṁ subhasukhaniccāttavipallāsappahānatthaṁ vā cattārova
  vuttā na kevalañca vipallāsappahānatthameva, caturoghayogāsavaganthaupādāna-
  agatippahānatthampi catubbidhāhārapariññatthampi cattārova vuttāti veditabbaṁ.
      [35] (ka) suttantaniddese paṭhavīkāyanti imasmiṁ rūpakāye paṭhavīdhātu.
  Sakalasarīre pana paṭhavīdhātūnaṁ bahukattā sabbapaṭhavīdhātusaṅgahatthaṁ samūhatthena kāyaggahaṇaṁ
-------------------------------------------------
[page 366]
  Kataṁ. Āpokāyādīsupi eseva nayo. Kesakāyādīnampi bahukattā kesakāyādiggahaṇaṁ
  kataṁ. Vakkādīni pana paricchinnattā kāyaggahaṇaṁ nārahantīti tesaṁ gahaṇaṁ na katanti
  veditabbaṁ.
      (kha) sukhaṁ vedanantiādīsu sukhaṁ vedananti kāyikaṁ vā cetasikaṁ vā sukhaṁ
  vedanaṁ. Tathā dukkhaṁ vedanaṁ. Adukkhamasukhaṁ vedananti pana cetasikameva upekkhāvedanaṁ.
  Sāmisaṁ sukhaṁ vedananti cha gehasitasomanassavedanā. Nirāmisaṁ sukhaṁ vedananti cha
  nekkhammasitasomanassavedanā. Sāmisaṁ dukkhaṁ vedananti cha gehasitadomanassavedanā.
  Nirāmisaṁ dukkhaṁ vedananti cha nekkhammasitadomanassavedanā. Sāmisaṁ adukkhamasukhaṁ
  vedananti cha gehasitaupekkhāvedanā. Nirāmisaṁ adukkhamasukhaṁ vedananti cha
  nekkhammasitaupekkhāvedanā.
      (ga) sarāgaṁ cittantiādīni ñāṇakathāyaṁ vuttatthāni.
      (gha) tadavasese dhammeti tehi kāyavedanācittehi avasese tebhūmakadhamme.
  Sabbattha tena ñāṇenāti tena sattavidhena anupassanāñāṇena. Yāni panettha
  antarantarā avuttatthāni, tāni heṭṭhā tattha tattha vuttatthānevāti.
                      Satipaṭṭhānakathāvaṇṇanā niṭṭhitā.
                         -----------------
                         9. Vipassanākathāvaṇṇanā
      [36] Idāni vipassanāpaṭisaṁyuttāya satipaṭṭhānakathāya anantaraṁ vipassanāpabhedaṁ
  dassentena kathitāya suttantapubbaṅgamāya vipassanākathāya apubbatthānuvaṇṇanā.
  Tattha suttante tāva soiti sabbanāmattā yo vā so vā sabbopi
  saṅgahito hoti. Vatāti ekaṁsatthe nipāto. Kañci saṅkhāranti appamattakampi
  saṅkhāraṁ. Anulomikāya khantiyāti ettha vipassanāñāṇameva lokuttaramaggaṁ
-------------------------------------------------
[page 367]
  Anulometīti anulomikaṁ, tadeva khantimapekkhitvā anulomikā. Sabbasaṅkhārā tassa
  aniccato dukkhato anattato khamanti ruccantīti khanti. Sā mudukā majjhimā tikkhāti
  tividhā. Kalāpasammasanādikā udayabbayañāṇapariyosānā mudukānulomikā khanti.
  Bhaṅgānupassanādikā saṅkhārupekkhāñāṇapariyosānā majjhimānulomikā khanti.
  Anulomañāṇaṁ tikkhānulomikā khanti. Samannāgatoti upeto. Netaṁ ṭhānaṁ vijjatīti
  yathāvuttaṁ etaṁ ṭhānaṁ etaṁ kāraṇaṁ na vijjati. Sammattaniyāmanti ettha
  "hitasukhāvaho me bhavissatī"ti evaṁ āsīsato tatheva sambhavato asubhādīsu ca
  asubhantiādiaviparītappavattisabbhāvato ca sammā sabhāvoti sammatto, anantaraphaladānāya
  arahattuppattiyā ca niyāmabhūtattā niyāmo, nicchayoti attho. Sammatto ca so
  niyāmo cāti sammattaniyāmo. Ko so? lokuttaramaggo, visesato pana
  sotāpattimaggo. Tena hi magganiyāmena niyatattā "niyato sambodhiparāyaṇo"ti 1- vuttaṁ.
  Taṁ sammattaniyāmaṁ okkamissati pavisissatīti etaṁ aṭṭhānanti attho. Gotrabhuno
  pana maggassa āvajjanaṭṭhāniyattā 2- taṁ anādiyitvā anulomikakhantiyā anantaraṁ
  sammattaniyāmokkamanaṁ vuttanti veditabbaṁ. Atha vā aṭṭhārasasu mahāvipassanāsu gotrabhu
  vivaṭṭanānupassanā hotīti anulomikakhantiyā eva saṅgahitā hoti. Catūsupi suttantesu
  imināva nayena attho veditabbo. Etehi anulomikakhantisammattaniyāmacatuariyaphalavasena
  ca cha dhammāti chakkanipāte 3- cattāro suttantā vuttā. Kaṇhapakkhasukkapakkhadvayavasena
  hi cattāro suttantāva hontīti.
      [37] Katihākārehītiādike pucchāpubbaṅgame suttantaniddese pañcakkhandhe
  aniccatotiādīsu nāmarūpañca nāmarūpassa paccaye ca pariggahetvā kalāpasammasana-
  vasena āraddhavipassako yogāvacaro pañcasu khandhesu ekekaṁ khandhaṁ aniccanti
  katāya ādiantavatāya ca aniccato passati. Uppādavayapaṭipīḷanatāya dukkhavatthutāya

  *  *  *  *  *  *
  Footnote: 1 viṃahāvi. 1/21/12, dī.Sī. 9/373/156 2 ka. āvajjanaṭṭhānikattā 3 aṅ.chakka.
  22/369/491 (syā)
-------------------------------------------------
[page 368]
  Ca dukkhato. Paccayayāpanīyatāya rogamūlatāya ca rogato. Dukkhatāsūlayogitāya 1-
  kilesāsucipaggharaṇatāya uppādajarābhaṅgehi uddhumātaparipakkapabhinnatāya ca
  gaṇḍato. Pīḷājanakatāya antotudanatāya dunnīharaṇīyatāya 2- ca sallato. Vigarahaṇīyatāya
  avaḍḍhiāvahanatāya aghavatthutāya ca aghato. Aseribhāvajanakatāya ābādhapadaṭṭhānatāya
  ca ābādhato. Avasatāya avidheyyatāya ca parato. Byādhijarāmaraṇehi
  lujjanapalujjanatāya palokato. Anekabyasanāvahanatāya ītito. Aviditānaṁyeva vipulānaṁ
  anatthānaṁ āvahanato sabbūpaddavavatthutāya ca upaddavato. Sabbabhayānaṁ ākaratāya
  ca dukkhavūpasamasaṅkhātassa paramassāsassa paṭipakkhabhūtatāya ca bhayato. Anekehi anatthehi
  anubaddhatāya dosūpasaṭṭhatāya 3- upasaggo viya anadhivāsanārahatāya ca upasaggato.
  Byādhijarāmaraṇehi ceva lābhādīhi ca lokadhammehi pacalitatāya calato. Upakkamena
  ceva sarasena ca pabhaṅgupagamanasīlatāya pabhaṅguto. Sabbāvatthanipātitāya
  thirabhāvassa ca abhāvatāya addhuvato. Atāyanatāya ceva alabbhaneyyakhematāya ca
  atāṇato. Allīyituṁ anarahatāya allīnānampi ca leṇakiccākāritāya aleṇato.
  Nissitānaṁ bhayasārakattābhāvena asaraṇato. Yathāparikappitehi dhuvasubhasukhattabhāvehi 4-
  rittatāya rittato. Rittatāyeva tucchato, appakattā vā. Appakampi hi loke
  tucchanti vuccati. Sāminivāsivedakakārakādhiṭṭhāyakavirahitatāya suññato. Sayañca
  assāmikabhāvāditāya anattato. Pavattidukkhatāya dukkhassa ca ādīnavatāya
  ādīnavato. Atha vā ādīnaṁ vāti gacchati pavattatīti ādīnavo. Kapaṇamanussassetaṁ
  adhivacanaṁ, khandhāpi ca kapaṇāyevāti 5- ādīnavasadisatāya ādīnavato. Jarāya ceva
  maraṇena cāti dvedhā pariṇāmapakatitāya vipariṇāmadhammato. Dubbalatāya pheggu
  viya sukhabhañjanīyatāya ca asārakato. Aghahetutāya aghamūlato. Mittamukhasapatto
  viya vissāsaghātitāya 6- vadhakato. Vigatabalatāya vibhavasambhūtatāya ca vibhavato.

  *  *  *  *  *  *
  Footnote: 1 Ma. dukkhatāmūlayogitāya 2 ka. dunnīharaṇatāya 3 Ma. dosupaṭṭhānatāya
  4 ka. dhuvasubhattabhāvehi 5 i. pariṇāmakatāya 6 i. vissāsamātitāya ca
-------------------------------------------------
[page 369]
  Āsavapadaṭṭhānatāya sāsavato. Hetupaccayehi abhisaṅkhatatāya saṅkhatato.
  Maccumārakilesamārānaṁ āmisabhūtatāya mārāmisato. Jātijarābyādhimaraṇapakatitāya
  jātijarābyādhimaraṇadhammato. Sokaparidevaupāyāsahetutāya sokaparidevaupāyāsadhammato.
  Taṇhādiṭṭhiduccaritasaṅkilesānaṁ visayadhammatāya saṅkilesikadhammato passati. Sabbesu ca
  imesu "passatī"ti pāṭhaseso daṭṭhabbo.
      [38] Pañcakkhandheti samūhato vuttepi ekekakkhandhavasena atthavaṇṇanā
  kalāpasammasanañāṇaniddese visuṁ visuṁ āgatattā pariyosāne ca visuṁ visuṁ khandhānaṁ
  vasena anupassanānaṁ gaṇitattā samūhe pavattavacanānaṁ avayavepi pavattisambhavato ca
  katāti veditabbā. Visuṁ visuṁ pavattasammasanānaṁ ekato saṅkhipitvā vacanavasena vā
  "pañcakkhandhe"ti vuttanti veditabbaṁ. "ekappahārena Pañcahi khandhehi
  vuṭṭhātī"ti 1- aṭṭhakathāvacanasabbhāvato vā pañcannaṁ khandhānaṁ ekato sammasanaṁ vā
  yujjatiyevāti. Pañcannaṁ khandhānaṁ nirodho niccaṁ nibbānanti passantoti
  ādīnavañāṇaniddese vuttanayena vipassanākāle santipadañāṇavasena niccaṁ nibbānanti
  passanto. Sammattaniyāmaṁ okkamatīti maggakkhaṇe okkamati. Phalakkhaṇe pana
  okkanto nāma hoti. Eseva nayo sabbesupi niyāmokkamanapariyāyesu.
  Ārogyanti ārogyabhūtaṁ. Visallanti sallavirahitaṁ. Eseva nayo īdisesu.
  Anābādhanti ābādhavirahitaṁ, ābādhapaṭipakkhabhūtaṁ vā. Esa nayo īdisesu.
  Aparappaccayanti aññapaccayavirahitaṁ. Upasaggatoti ca anupassagganti ca keci saṁyogaṁ
  katvā paṭhanti. Paramasuññanti sabbasaṅkhārasuññattā uttamattā ca paramasuññaṁ.
  Paramatthanti saṅkhatāsaṅkhatānaṁ aggabhūtattā uttamatthaṁ. Liṅgavipallāsavasena napuṁsakavacanaṁ.
  Nibbānassa ca suññattā anattattā ca imasmiṁ dvaye paṭilomapariyāyo
  na vutto. Anāsavanti āsavavirahitaṁ. Nirāmisanti āmisavirahitaṁ. Ajātanti

  *  *  *  *  *  *
  Footnote: 1 visuddhi. 3/304
-------------------------------------------------
[page 370]
  Jātivirahitattā anuppannaṁ. Amatanti bhaṅgābhāvato maraṇavirahitaṁ. Maraṇampi hi
  napuṁsakabhāvavacanavasena "matan"ti vuccati.
      [39] Evamimāya paṭipāṭiyā vuttāsu ākārabhedabhinnāsu cattālīsāya
  anupassanāsu sabhāvasaṅgahavasena tīsuyeva anupassanāsu ekasaṅgahaṁ karonto aniccatoti
  aniccānupassanātiādimāha. Tāsu yathānurūpaṁ aniccadukkhānattatte yojanā kātabbā.
  Avasāne panetā visuṁ visuṁ gaṇanavasena dassitā. Gaṇanāsu ca gaṇanapaṭipāṭivasena
  paṭhamaṁ anattānupassanā gaṇitāti. 1- Tattha pañcavīsatīti "parato rittato tucchato
  suññato anattato"ti ekekasmiṁ khandhe pañca pañca katvā pañcasu khandhesu pañcavīsati
  anattānupassanā. Paññāsāti "aniccato palokato calato pabhaṅguto addhuvato
  vipariṇāmadhammato asārakato vibhavato saṅkhatato maraṇadhammato"ti ekekasmiṁ khandhe
  dasa dasa katvā pañcasu khandhesu paññāsaṁ aniccānupassanā. Sataṁ pañcavīsati
  cevāti sesā "dukkhato rogato"tiādayo ekekasmiṁ khandhe pañcavīsati pañcavīsati
  katvā pañcasu khandhesu pañcavīsatisataṁ dukkhānupassanā. Yāni dukkhe pavuccareti yā
  anupassanā dukkhe khandhapañcake gaṇanavasena pavuccanti, tā sataṁ pañcavīsati cevāti
  sambandho veditabbo. "yānī"ti Cettha liṅgavipallāso daṭṭhabboti.
                       Vipassanākathāvaṇṇanā niṭṭhitā.
                        ------------------
                         10. Mātikākathāvaṇṇanā
      [40] Idāni mahāthero vipassanākathānantaraṁ sakale paṭisambhidāmagge
  niddiṭṭhe samathavipassanāmagganibbānadhamme ākāranānattavasena nānāpariyāyehi
  thometukāmo nicchātotiādīni ekūnavīsati mātikāpadāni uddisitvā tesaṁ

  *  *  *  *  *  *
  Footnote: 1 chaṂa. iti-saddo na dissati
-------------------------------------------------
[page 371]
  Niddesavasena mātikākathaṁ nāma kathesi. Tassā ayaṁ apubbatthānuvaṇṇanā. Mātikāya
  tāva nicchātoti amilāto. Sabbepi hi kilesā pīḷāyogato milātā rāgopi
  tāva nirantarappapavatto sarīraṁ ḍahati, kiṁ panaññe kilesā. "tayome Bhikkhave
  aggī rāgaggi dosaggi mohaggī"ti 1- pana kilesanāyakā tayo eva kilesā vuttā,
  taṁsampayuttāpi pana ḍahantiyeva. Evaṁ chātakilesābhāvato 2- nicchāto. Ko so?
  vimokkhasambandhena vimokkhoti daṭṭhabbo. Muccatīti mokkho. Vimuccatīti vimokkhoti
  attho. Idamekaṁ mātikāpadaṁ. Vijjāvimuttīti vijjāyeva vimutti. Idamekaṁ
  mātikāpadaṁ. Jhānavimokkhoti jhānameva vimokkho. Idamekaṁ mātikāpadaṁ. Sesāni
  ekekānevāti evaṁ ekūnavīsati mātikāpadāni.
      [41] Nekkhammena kāmacchandato nicchātoti nekkhammena kāmacchandato
  apetattā kāmacchandato nikkileso yogī. Tena paṭiladdhaṁ nekkhammampi nicchāto
  nikkileso vimokkho. Evaṁ sesesupi. Nekkhammena kāmacchandato muccatīti
  vimokkhoti 3- nekkhammena kāmacchandato yogī muccatīti taṁ nekkhammaṁ vimokkhoti
  attho. Evaṁ sesesupi. Vijjatīti vijjāti sabhāvato vijjati atthi upalabbhatīti
  vijjā nāmāti attho. Atha vā sabhāvajānanatthaṁ paṭipannehi yogīhi sabhāvaṁ vedīyati
  jānīyatīti vijjā nāmāti attho. Atha vā visesalābhatthaṁ 4- paṭipannehi yogīhi vedīyati
  paṭilābhīyatīti vijjā nāmāti attho. Atha vā attanā vinditabbaṁ bhūmiṁ vindati
  labhatīti vijjā nāmāti attho. Atha vā sabhāvadassanahetuttā sabhāvaṁ viditaṁ karotīti
  vijjā nāmāti attho. Vijjanto muccati, muccanto vijjatīti yathāvutto dhammo
  yathāvuttenatthena vijjamāno yathāvuttato muccati, yathāvuttato muccamāno
  yathāvuttenatthena vijjatīti vijjāvimutti nāmāti attho.

  *  *  *  *  *  *
  Footnote: 1 khu.iti. 25/93/311, dī.pā. 11/305/195 2 ka. jātakilesābhāvato
  3 pāḷiyaṁ muccatīti mokkho vimokkho 4 Sī.,i. visesabhāvalābhatthaṁ
-------------------------------------------------
[page 372]
      Kāmacchandaṁ saṁvaraṭṭhenāti kāmacchandanivāraṇaṭṭhena taṁ nekkhammaṁ sīlavisuddhi
  nāmāti attho. Taṁyeva avikkhepahetuttā avikkhepaṭṭhena cittavisuddhi.
  Dassanahetuttā dassanaṭṭhena diṭṭhivisuddhi. Sesesupi eseva nayo. Paṭippassambhetīti
  nekkhammādinā kāmacchandādikaṁ yogāvacaro paṭippassambhetīti nekkhammādiko dhammo
  passaddhi nāmāti attho. Pahīnattāti tena tena pahānena pahīnattā. Ñātaṭṭhena
  ñāṇanti jhānapaccavekkhaṇāvasena vipassanāvasena maggapaccavekkhaṇāvasena ñātaṭṭhena
  nekkhammādikaṁ ñāṇaṁ nāmāti attho. Diṭṭhattā dassananti etthāpi eseva
  nayo. Visujjhatīti yogī, nekkhammādikā visuddhi.
      Nekkhammaniddese nekkhammaṁ alobhattā kāmarāgato nissaṭanti nissaraṇaṁ.
  Tato nikkhantanti nekkhammaṁ. "rūpānametaṁ Nissaraṇaṁ yadidaṁ nekkhamman"ti vuccamāne
  āruppavisesassa adissanato visesassa dassanatthaṁ aññattha vuttapāṭhakkameneva
  yadidaṁ āruppanti vuttaṁ. Tañca āruppaṁ rūpato nikkhantattā nekkhammaṁ nāmāti
  adhikāravaseneva vuttaṁ hoti. Bhūtanti uppādasamāyogadīpanaṁ. Saṅkhatanti paccayabala-
  visesadassanaṁ. Paṭiccasamuppannanti paccayasamāyogepi paccayānaṁ abyāpārabhāvadassanaṁ.
  Nirodho tassa nekkhammanti nibbānaṁ tato saṅkhatato nikkhantattā tassa
  saṅkhatassa nekkhammaṁ nāMa. Āruppassa ca nirodhassa ca gahaṇaṁ aññattha pāṭhe
  vuttakkameneva kataṁ. "kāmacchandassa Nekkhammaṁ nekkhamman"ti vuccamāne punaruttaṁ
  hoti. Nekkhammavacaneneva ca tassa nekkhammasiddhīti taṁ avatvā sesanekkhammameva
  vuttaṁ. Taṁ ujukameva. Nissaraṇaniddesepi imināva nayena attho veditabbo.
  Nissaraṇīyā dhātuyo panettha ujukameva nekkhammanti vuttaṁ. Pavivekoti pavivittabhāvo
  nekkhammādikoyeva. Vossajjatīti yogī, nekkhammādayo vossaggo.
  Nekkhammaṁ pavattento yogī nekkhammena caratīti vuccati. Taṁ pana nekkhammaṁ
-------------------------------------------------
[page 373]
  Cariyā. Esa nayo sesesupi. Jhānavimokkhaniddese vattabbaṁ vimokkhakathāyaṁ vuttaṁ.
  Kevalaṁ tattha "jānātīti jhānavimokkho"ti 1- vuttaṁ, idha pana "jānātīti, jhāyatī"ti 2-
  puggalādhiṭṭhānāva desanā katāti ayaṁ viseso.
      [42] Bhāvanādhiṭṭhānajīvitaniddese ca puggalādhiṭṭhānā desanā katā.
  Dhammato pana bhāvanā nāma nekkhammādayova. Adhiṭṭhānaṁ nāma nekkhammādivasena
  patiṭṭhāpitacittameva. Jīvitaṁ nāma nekkhammādivasena patiṭṭhāpitacittassa sammāājīvo
  nāMa. Ko so sammāājīvo nāma? micchājīvā virati, dhammena samena
  paccayapariyesanavāyāmo ca. Tattha samaṁ jīvatīti samaṁ jīvitaṁ jīvati, bhāvanapuṁsakavacanaṁ vā,
  samena jīvatīti vuttaṁ hoti. No visamanti "samaṁ jīvatī"ti vuttasseva atthassa
  paṭisedhavasena avadhāraṇaṁ kataṁ. Sammā jīvatīti ākāranidassanaṁ. No micchāti tasseva
  niyamanaṁ. Visuddhaṁ jīvatīti sabhāvavisuddhiyā visuddhaṁ jīvitaṁ jīvati. No kiliṭṭhanti
  tasseva niyamanaṁ. Yaññadevātiādīhi yathāvuttānaṁ tissannaṁ sampadānaṁ 3- ānisaṁsaṁ
  dasseti. Yaññadevātiādīhi yaṁ yaṁ eva. Khattiyaparisanti khattiyānaṁ sannipātaṁ. Ye 4-
  hi samantato sīdanti ettha akatabuddhinoti parisāti vuccati. Eseva nayo itarattaye.
  Khattiyādīnaṁyeva āgamanasampattiyā ca ñāṇasampattiyā ca samannāgatattā tāsaṁyeva
  catassannaṁ gahaṇaṁ, na suddaparisāya. 5- Visāradoti tīhi sampadāhi sampanno 6-
  vigatasārajjo, nibbhayoti attho. Amaṅkubhūtoti asaṅkucito na nittejabhūto. Taṁ
  kissa hetūti taṁ visāradattaṁ kena hetunā kena kāraṇena hotīti ceti attho.

  *  *  *  *  *  *
  Footnote: 1 khu.paṭi. 31/217/261 2 Sī. "jhāyatī"ti, ka. jāyatīti
  3 Sī. yaññadevātiādīhi sampattiyā yathāvuttānaṁ tissannaṁ sampadānaṁ 4 chaṂa. so
  5 Sī. suddhaparisāya 6 ka. dhitisampanno
-------------------------------------------------
[page 374]
  Idāni tathā hīti tassa kāraṇavacanaṁ. Yasmā pana 1- evaṁ tisampadāsampanno, tasmā
  "visārado hotī"ti visāradabhāvassa kāraṇaṁ dassetvā niṭṭhapesīti. 2-
                  Saddhammappakāsiniyā paṭisambhidāmaggaṭṭhakathāya
                       mātikākathāvaṇṇanā niṭṭhitā.
                    Niṭṭhitā cūḷavaggassa apubbatthānuvaṇṇanā
              ettāvatā ca tivaggasaṅgahitassa samatiṁsakathāpaṭimaṇḍitassa
                 paṭisambhidāmaggassa atthavaṇṇanā niṭṭhitā hotīti.
                       --------------------

  *  *  *  *  *  *
  Footnote: 1 chaṂa. ayaṁ na dissati 2 ka. niṭṭhāpesīti
-------------------------------------------------
[page 375]
                              Nigamanakathā
              mahāvaggo majjhimo ca cūḷavaggo ca nāmato
              tayo vaggā idha vuttā pamāṇapaṭipāṭiyā.
              Vagge vagge dasa dasa kathā yā tā udīritā
              uddānakathāvaṇṇanā 1- imā tāsaṁ yathākkamaṁ.
              Ñāṇaṁ diṭṭhi ānāpānaṁ indriyaṁ vimokkhapañcamaṁ
              gati kammaṁ vipallāso maggo maṇḍoti tā 2- dasa.
              Yuganaddhasaccabojjhaṅgā mettā virāgapañcamā
              paṭisambhidā dhammacakkaṁ lokuttarabalasuññatā.
              Paññā iddhi abhisamayo viveko cariyapañcamo
              pāṭihīraṁ samasīsa- 3- sati vipassanamātikā.
              Yo so sugatasutānaṁ adhipatibhūtena bhūtahitaratinā
              therena thiraguṇavatā vutto paṭisambhidāmaggo.
              Tassatthavaṇṇanā yā pubbaṭṭhakathānayaṁ tathā yuttiṁ
              nissāya mayāraddhā niṭṭhānamupāgatā esā.
              Yaṁ taṁ uttaramantī mantiguṇayuto 4- yuto ca saddhāya
              kārayi mahāvihāre pariveṇamanekasādhuguṇaṁ.

  *  *  *  *  *  *
  Footnote: 1 chaṂa. uddānagāthā sabbāsaṁ 2 Sī.,i. te
  3 i. samasīsī 4 i. mantiguṇayutto
-------------------------------------------------
[page 376]
              Therenettha nivasatā samāpitāyaṁ mahābhidhānena
              tatiye vasse cutito moggallānassa bhūpatino.
              Samayaṁ anulomentī therānaṁ theravādadīpānaṁ
              niṭṭhaṁ gatā yathāyaṁ aṭṭhakathā lokahitajananī.
              Dhammaṁ anulomentā attahitaṁ parahitañca sādhentā
              niṭṭhaṁ gacchantu tathā manorathā sabbasattānaṁ.
              Saddhammappakāsiniyā aṭṭhakathāyettha gaṇitakusalehi
              gaṇitā tu bhāṇavārā viññeyyā aṭṭhapaññāsa.
              Ānuṭṭhubhena 1- assā chandobandhena gaṇiyamānā tu
              cuddasasahassasaṅkhā gāthāyo 2- pañca ca satāni.
              Sāsanaciraṭṭhitatthaṁ lokahitatthañca sādarena mayā
              puññaṁ imaṁ racayatā yaṁ pattamanappakaṁ vipulaṁ.
              Puññena tena loko saddhammarasāyanaṁ dasabalassa
              upabhuñjitvā vimalaṁ pappotu sukhaṁ sukhenevāti.
                 Saddhammappakāsinī nāma paṭisambhidāmaggappakaraṇassa
                           aṭṭhakathā niṭṭhitā.
                            ----------

  *  *  *  *  *  *
  Footnote: 1 i. anuṭṭhabhena 2 ka. gāthāya
-------------------------------------------------

[page 001]
                   Sāratthadīpanī nāma vinayaṭīkā
                    samantapāsādikāvaṇṇanā
                      ------------
                        ārambhakathā
                      namatthu ratanattayassa
         [1] Mahākāruṇikaṁ buddhaṁ dhammañca vimalaṁ varaṁ
             vande ariyasaṅghañca dakkhiṇeyyaṁ niraṅgaṇaṁ.
             Uḷārapuññatejena katvā sattuvimaddanaṁ
             pattarajjābhisekena sāsanajjotanatthinā
             nissāya sīhalindena yaṁ parakkamabāhunā
             katvā nikāyasāmaggiṁ sāsanaṁ suvisodhitaṁ.
             Kassapantaṁ mahātheraṁ saṅghassa pariṇāyakaṁ
             dīpasmiṁ tambapaṇṇimhi sāsanodayakārakaṁ
             paṭipattiparādhīnaṁ sadāraññanivāsinaṁ
             pākaṭaṁ gagane canda- maṇḍalaṁ viya sāsane
             saṅghassa pitaraṁ vande vinaye suvisāradaṁ.
             Yaṁ nissāya vasantohaṁ vuḍḍhiṁ pattosmi sāsane
-------------------------------------------------
[page 002]
             Anutheraṁ mahāpaññaṁ sumedhaṁ sūtivissutaṁ
             avikhaṇḍitasīlādi parisuddhaguṇodayaṁ
             bahussutaṁ satīmantaṁ dantaṁ santaṁ samāhitaṁ
             namāmi sirasā dhīraṁ garuṁ me gaṇavācakaṁ
             āgatāgamatakkesu saddasatthanayaññusu
             yassantevāsibhikkhūsu sāsanaṁ suppatiṭṭhitaṁ.
             Vinayaṭṭhakathāyāhaṁ līnasāratthadīpaniṁ
             karissāmi suviññeyyaṁ paripuṇṇamanākulaṁ.
             Porāṇehi kataṁ yantu līnatthassa pakāsanaṁ
             na taṁ sabbattha bhikkhūnaṁ atthaṁ sādheti sabbaso
             dūviññeyyasabhāvāya sīhalāya niruttiyā
             gaṇṭhīpadesunekesu likhitaṁ kiñci katthaci.
             Māgadhikāya bhāsāya ārabhitvāpi kenaci
             bhāsantarehi sammissaṁ likhitaṁ kiñcideva ca
             asāragaṇṭhabhāvopi tattheva bahu dissati
             ākulañca kataṁ yattha suviññeyyampi atthato.
             Tato aparipuṇṇena tādisenettha sabbaso
             kathamatthaṁ vijānanti nānādesanivāsino.
             Bhāsantaraṁ tato hitvā sāramādāya sabbaso
             anākulaṁ karissāmi paripuṇṇavinicchayanti.
-------------------------------------------------
[page 003]
                 Samantapāsādikārambhakathāvaṇṇanā
      [2] Vinayasaṁvaṇṇanārambhe ratanattayaṁ namassitukāmo tassa
  visiṭṭhaguṇayogasandassanatthaṁ yo kappakoṭīhipītiādimāha.
  Visiṭṭhaguṇayogena hi vandanārahabhāvo. Vandanārahe ca katā
  vandanā yathādhippetamatthaṁ sādheti. Ettha ca saṁvaṇṇanārambhe
  ratanattayapaṇāmakaraṇappayojanaṁ tattha tattha bahudhā papañcenti
  ācariyā. Tathāhi vaṇṇayanti saṁvaṇṇanārambhe ratanattayavandanā
  saṁvaṇṇetabbassa dhammassa pabhavanissayavisuddhipaṭivedanatthaṁ. Tampana
  dhammasaṁvaṇṇanāsu viññūnaṁ bahumānuppādanatthaṁ. Taṁ sammadeva tesaṁ
  uggahaṇadhāraṇādikkamaladdhabbāya sammāpaṭipattiyā sabbahitasukhanipphādanatthaṁ.
  Athavā maṅgalabhāvato sabbakiriyāsu pubbakiccabhāvato paṇḍitehi
  samācaritabhāvato āyatiṁ paresaṁ diṭṭhānugatiṁ āpajjanato
  ca saṁvaṇṇanāyaṁ ratanattayapaṇāmakiriyāti. Mayampana idhādhippetameva
  payojanaṁ dassayissāma. Tasmā saṁvaṇṇanārambhe ratanattayapaṇāmakaraṇaṁ
  yathāpaṭiññātasaṁvaṇṇanāya anantarāyena parisamāpanatthanti veditabbaṁ.
  Idameva hi payojanaṁ ācariyena idhādhippetaṁ. Tathāhi vakkhati
-------------------------------------------------
[page 004]
                Iccevamaccantanamassaneyyaṁ
                namassamāno ratanattayaṁ yaṁ
                puññābhisandaṁ vipulaṁ alatthaṁ
                tassānubhāvena hatantarāyoti.
      [3] Ratanattayapaṇāmakaraṇena cettha yathāpaṭiññātasaṁvaṇṇanāya
  anantarāyena parisamāpanaṁ ratanattayapūjāya paññāpāṭavato tāya
  paññāpāṭavañca rāgādimalavigamato. Vuttañhetaṁ yasmiṁ mahānāma
  samaye ariyasāvako tathāgataṁ anussarati nevassa tasmiṁ samaye
  rāgapariyuṭṭhitaṁ cittaṁ hoti na dosapariyuṭṭhitaṁ cittaṁ hoti na
  mohapariyuṭṭhitaṁ cittaṁ hoti ujugatamevassa tasmiṁ samaye cittaṁ
  hotītiādi. Tasmā ratanattayapūjanena vikkhālitamalāya paññāya
  pāṭavasiddhi. Athavā ratanattayapūjanassa paññāpadaṭṭhānasamādhihetuttā
  paññāpāṭavaṁ. Vuttaṁ hi tassa samādhihetuttaṁ evaṁ ujugatacitto
  kho mahānāma ariyasāvako labhati atthavedaṁ labhati dhammavedaṁ labhati
  dhammupasañhitaṁ pāmojjaṁ pamuditassa pīti jāyati pītimanassa kāyo
  passambhati passaddhakāyo sukhaṁ vedayati sukhino cittaṁ samādhiyatīti.
  Samādhissa ca paññāpadaṭṭhānabhāvo vuttoyeva samāhito yathābhūtaṁ
  pajānātīti. Tato evampaṭubhūtāya paññāya mahattagataṁ 1- khedamabhibhūya

  *  *  *  *  *  *
  Footnote: 1. Ma. paṭiññāmahattakataṁ.
-------------------------------------------------
[page 005]
  Anantarāyena saṁvaṇṇanaṁ samāpayissati. Tena vuttaṁ anantarāyena
  parisamāpanatthanti.
      [4] Athavā ratanattayapūjāya āyu vaṇṇa sukha balavaḍḍhanato
  anantarāyena parisamāpanaṁ veditabbaṁ. Ratanattayapaṇāmena hi āyuvaṇṇa
  sukha balāni vaḍḍhanti. Vuttañhetaṁ
          abhivādanasīlissa niccaṁ vuḍḍhāpacāyino
          cattāro dhammā vaḍḍhanti āyu vaṇṇo sukhaṁ balanti.
  Tato āyu vaṇṇa sukha bala vuḍḍhiyā hoteva kāriyaniṭṭhānamiti vuttaṁ
  anantarāyena parisamāpanatthanti. Athavā ratanattayagāravassa
  paṭibhāṇāparihānāvahattā. Aparihānāvahañhi tīsupi ratanesu gāravaṁ.
  Vuttañhetaṁ sattime bhikkhave aparihāniyā dhammā katame satta
  satthugāravatā dhammagāravatā saṅghagāravatā sikkhāgāravatā
  samādhigāravatā kalyāṇamittatā sovacassatāti. Hoteva ca tato
  paṭibhāṇāparihānena yathāpaṭiññātaparisamāpanaṁ.
      [5] Athavā pasādavatthusmiṁ pūjāya puññātisayabhāvato.
  Vuttañhi tassā puññātisayattaṁ
          pūjārahe pūjayato buddhe yadica sāvake
          papañcasamatikkante tiṇṇasokapariddave
          te tādise pūjayato nibbute akutobhaye
-------------------------------------------------
[page 006]
      Na sakkā puññaṁ saṅkhātuṁ imettamapi kenacīti.
  Puññātisayo ca yathādhippetaparisamāpanupāyo. Yathāha.
          Esa devamanussānaṁ sabbakāmadado nidhi
          yaṁ yaṁ devābhipaṭṭhenti sabbametena labbhatīti.
  Upāyesu ca paṭipannassa hoteva kāriyaniṭṭhānaṁ. Ratanattayapūjāya
  hi niratisayapuññakkhettasaṁvuḍḍhiyā aparimeyyappabhāvo puññātisayoti
  bahuvidhantarāyepi lokasannivāse antarāyanibandhanasakalasaṅkilesaviddhaṁsanāya
  pahoti bhayādiupaddavañca nivāreti. Tasmā suvuttaṁ saṁvaṇṇanārambhe
  ratanattayapaṇāmakaraṇaṁ yathāpaṭiññātasaṁvaṇṇanāya anantarāyena
  parisamāpanatthanti veditabbanti. Evañca pana sappayojanaṁ
  ratanattayavandanaṁ kattukāmo paṭhamaṁ tāva bhagavato vandanaṁ kātuṁ
  tammūlakattā sesaratanānaṁ yo kappa .pe. Mahākāruṇikassa
  tassāti āha.
      [6] Ettha pana yassā desanāya saṁvaṇṇanaṁ kattukāmo sā
  yasmā karuṇāpadhānā na suttantadesanā viya karuṇāpaññāpadhānā
  nāpi abhidhammadesanā viya paññāpadhānā tasmā karuṇāpadhānameva
  bhagavato thomanaṁ āraddhaṁ. Esā hi ācariyassa pakati yadidaṁ
  ārambhānurūpathomanā. Teneva suttantadesanāya
  saṁvaṇṇanārambhe karuṇāsītalahadayaṁ paññāpajjotavihatamohatamanti
-------------------------------------------------
[page 007]
  Karuṇāpaññāpadhānaṁ. Abhidhammadesanāya saṁvaṇṇanārambhe karuṇā
  viya sattesu paññā yassa mahesinoti paññāpadhānañca thomanaṁ
  āraddhaṁ. Karuṇāpaññāpadhānā hi suttantadesanā tesaṁ tesaṁ
  sattānaṁ āsayānusayādhimutticaritādibhedaparicchindanasamatthāya paññāya
  sattesu ca mahākaruṇāya tattha sātisayappavattito. Suttantadesanāya
  hi mahākaruṇāsamāpattibahulo veneyyasantānesu tadajjhāsayānulomena
  gambhīramatthapadaṁ patiṭṭhapesi. Abhidhammadesanā ca kevalaṁ paññāpadhānā
  paramatthadhammānaṁ yathāsabhāvapaṭivedhasamatthāya paññāya tattha
  sātisayappavattito. Vinayadesanā pana āsayādinirapekkhaṁ kevalaṁ
  karuṇāya pākatikasattenāpi asotabbārahaṁ suṇanto apucchitabbārahaṁ
  pucchanto avattabbārahañca vadanto bhagavā sikkhāpadaṁ paññapesīti
  karuṇāpadhānā. Tathāhi ukkaṁsapariyantagatahirottappopi bhagavā
  lokiyasādhujanehipi pariharitabbāni sikhiraṇīsīti 1- ādīni
  vacanāni yathāparādhañca garahaṇavacanāni vinayapiṭakadesanāya
  mahākaruṇāsañcoditamānaso mahāparisamajjhe abhāsi
  taṁtaṁsikkhāpadapaññattikāraṇāpekkhāya verañjādīsu sārīrikañca
  khedamanubhosi. Tasmā kiñcāpi bhūmantarapaccayākārasamayantarakathānaṁ
  viya vinayapaññattiyāpi samuṭṭhāpikā paññā anaññasādhāraṇatāya
  atisayakiccavatī. Karuṇāya kiccaṁ pana tatopi adhikanti karuṇāpadhānā

  *  *  *  *  *  *
  Footnote: 1. sikharaṇīsītipi.
-------------------------------------------------
[page 008]
  Vinayadesanā. Karuṇābyāpārādhikatāya hi desanāya karuṇāpadhānatā.
  Tasmā ārambhānurūpaṁ karuṇāpadhānameva ettha thomanaṁ katanti
  veditabbaṁ. Karuṇāgahaṇena cettha aparimeyyappabhāvā sabbepi
  buddhaguṇā saṅgahitāti daṭṭhabbā tammūlakattā sesabuddhaguṇānaṁ
  mahākaruṇāya vā chasu asādhāraṇañāṇesu aññatarattā.
  Taṁsahacaritasesāsādhāraṇañāṇānampi gahaṇasabhāvato sabbepi
  buddhaguṇā nayato dassitāva honti. Esoyeva hi niravasesato
  buddhaguṇānaṁ dassanupāyo yadidaṁ nayaggāho. Aññathā ko nāma
  samattho bhagavato guṇe anupadaṁ niravasesato dassituṁ. Tenevāha
                buddhopi buddhassa bhaṇeyya vaṇṇaṁ
                kappampi ce aññamabhāsamāno
                khīyetha kappo ciradīghamantare
                vaṇṇo na khīyetha tathāgatassāti.
  Teneva ca āyasmatā sārīputtattherenāpi buddhaguṇaparicchedanamatianuyuttena
  nohetaṁ bhanteti paṭikkhipitvā apica me bhante dhammanvayo viditoti
  vuttaṁ. Tasmā yo kappakoṭīhipītiādinā karuṇāmukhena saṅkhepato
  sakalasabbaññuguṇehi bhagavantaṁ abhitthavīti daṭṭhabbaṁ. Ayamettha samudāyattho.
      [7] Ayampana avayavattho. Yoti aniyamavacanaṁ. Tassa nāthoti
-------------------------------------------------
[page 009]
  Iminā sambandho. Kappakoṭīhipītiādinā pana yāya karuṇāya
  so mahākāruṇikoti vuccati tassā vasena kappakoṭigaṇanāyapi
  appameyyaṁ kālaṁ lokahitatthāya atidukkaraṁ karontassa bhagavato
  dukkhānubhavanaṁ dasseti. Karuṇābaleneva hi so bhagavā hatthagatampi
  nibbānaṁ pahāya saṁsārapaṅke nimuggaṁ sattanikāyaṁ tato samuddharaṇatthaṁ
  cintetumpi asakkuṇeyyaṁ nayanajīvitaputtabhariyadānādikaṁ atidukkaramakāsi.
  Kappakoṭīhipi appameyyaṁ kālanti kappakoṭigaṇanāyapi ettakā
  kappakoṭiyoti pametuṁ asakkuṇeyyaṁ kālaṁ. Kappakoṭigaṇanavasenāpi
  paricchinditumasakkuṇeyyattā aparicchinnāni kappasatasahassādhikāni
  cattāri asaṅkheyyānīti vuttaṁ hoti. Kappakoṭivaseneva hi so
  kālo appameyyo asaṅkheyyavasena pana paricachinnoyeva.
  Kappakoṭīhipīti apisaddo kappakoṭivasenapi tāva pametuṁ na sakkā
  pageva vassagaṇanāyāti dasseti.
      [8] Appameyyaṁ kālanti accantasaṁyoge upayogavacanaṁ
  māsamadhite divasaṁ caratītiādīsu viya. Karonto atidukkarānīti
  pañcamahāpariccāgādīni atidukkarāni karonto. Evamatidukkarāni
  karonto kiṁ vindīti ce. Khedaṁ gato. Kāyikaṁ khedamupagato parissamaṁ
  pattoti attho. Dukkhamanubhavīti vuttaṁ hoti. Dukkhaṁ hi khijjati
  sahitumasakkuṇeyyanti khedoti vuccati. Lokahitāyāti anamatagge saṁsāre
-------------------------------------------------
[page 010]
  Vaṭṭadukkhena accantapīḷitaṁ sattalokaṁ tamhā dukkhato mocetvā
  nibbānasukhabhāgiyaṁ karissāmīti evaṁ sattalokassa hitakaraṇatthāyāti
  attho. Assa ca atidukkarāni karontoti iminā sambandho.
  Lokahitāya khedaṅgatoti yojanāyapi natthi doso. Mahāgaṇṭhīpadepi
  hi atidukkarāni karonto khedaṅgato kimatthanti ce lokahitāyāti
  vuttaṁ. Yaṁ pana evaṁ yojanaṁ asambhāventena kenaci vuttaṁ na hi
  bhagavā lokahitāya saṁsāradukkhamanubhavati na hi kassaci dukkhānubhavanaṁ
  lokassa upakāraṁ āvahatīti. Taṁ tassa matimattaṁ. Evaṁ
  yojanāyapi atidukkarāni karontassa bhagavato dukkhānubhavanaṁ
  lokahitakaraṇatthāyāti ayamattho viññāyati. Na tu dukkhānubhavaneneva
  lokahitasiddhīti. Paṭhamaṁ vuttayojanāyapi hi na dukkarakaraṇamattena
  lokahitasidadhi. Na hi dukkaraṁ karonto kañci sattaṁ maggaphalādīsu
  patiṭṭhāpeti. Athakho tādisaṁ atidukkaraṁ katvā sabbaññubhāvaṁ
  sacchikatvā niyyānikadhammadesanāya maggaphalādīsu satte patiṭṭhāpento
  lokassa hitaṁ sādheti. Kāmañcettha sattasaṅkhārabhājanavasena tividho
  loko. Hitakaraṇassa pana adhippetattā taṁvisayasseva sattalokassa
  vasena attho gahetabbo. So hi lokiyanti ettha puññapāpāni
  taṁvipāko cāti lokoti vuccati. Katthaci pana sanarāmaralokagaruntiādīsu
  samūhatthopi lokasaddo samudāyavasena lokiyati
-------------------------------------------------
[page 011]
  Paññāpiyatīti. Yampanettha kenaci vuttaṁ iminā sattalokaṁ jātilokañca
  saṅgaṇhāti tasmā sattalokassa idhalokaparalokahitaṁ atikkantaparalokānaṁ
  vā ucchinnalokasamudayānaṁ idhajātiloke okāsaloke vā
  diṭṭhadhammasukhavihārasaṅkhātañca hitaṁ sampiṇḍetvā lokassa lokānaṁ
  loke vā hitanti sarūpekadesekasesaṁ katvā lokahitamiccevāhāti.
  Na taṁ sārato paccetabbaṁ diṭṭhadhammasukhavihārasaṅkhātahitassapi
  sattalokavisayattā sattalokaggahaṇeneva ucchinnamūlānaṁ khīṇāsavānampi
  saṅgahitattā. Sabbattha kenacīti vutte vajirabuddhiṭīkākārenāti
  gahetabbaṁ. Mahāgaṇṭhīpadeti vā majjhimagaṇṭhīpadeti vā cūḷagaṇṭhīpadeti
  vā vutte sīhalagaṇṭhīpadesūti gahetabbaṁ. Kevalaṁ gaṇṭhīpadeti vutte
  māgadhabhāsāya likhite gaṇṭhīpadeti gahetabbaṁ.
      [9] Nāthoti lokapaṭisaraṇo. Lokasāmi lokanāyakoti vuttaṁ hoti.
  Tathāhi sabbānatthaparihārapubbaṅgamāya niravasesahitasukhavidhānatapparāya
  niratisayāya payogasampattiyā sadevamanussāya pajāya accantupakāritāya
  aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu
  lokadhātūsu aparimāṇānaṁ sattānaṁ ekapaṭisaraṇo patiṭṭhā. Athavā nāthatīti
  nātho. Veneyyānaṁ hitasukhaṁ mettāyanavasena āsiṁsati paṭṭhetīti attho.
-------------------------------------------------
[page 012]
  Athavā nāthati veneyyagate kilese upatāpetīti attho. Nāthatīti
  vā yācatīti attho. Bhagavā hi sādhu bhikkhave bhikkhu kālena kālaṁ
  attasampattiṁ paccavekkheyyātiādinā sattānaṁ taṁtaṁhitapaṭipattiṁ
  yācitvāpi karuṇāya samussāhito te tattha niyojeti. Paramena
  vā cittissariyena samannāgato sabbasatte īsati abhibhavatīti
  paramissaro bhagavā nāthoti vuccati. Sabbopi cāyamattho
  saddasatthānusārato veditabbo.
      [10] Mahākāruṇikassāti yo karuṇāya kampitahadayattā
  lokahitatthaṁ atidukkarakiriyāya anekappakāraṁ tādisaṁ dukkhamanubhavitvā
  āgato tassa mahākāruṇikassāti attho. Tattha kiratīti karuṇā.
  Paradukkhaṁ vikkhipati apanetīti attho. Dukkhitesu vā kiriyati pasāriyatīti
  karuṇā. Athavā kiṇātīti karuṇā. Paradukkhe sati kāruṇikaṁ
  hiṁsati vibādheti vināseti vā parassa dukkhanti attho. Paradukkhe
  sati sādhūnaṁ kampanaṁ hadayakhedaṁ karotīti vā karuṇā. Athavā kamiti
  sukhaṁ. Taṁ rundhatīti karuṇā. Esā hi paradukkhāpanayanakāmatālakkhaṇā
  attasukhanirapekkhatāya kāruṇikānaṁ sukhaṁ rundhati vibādheti. Karuṇāya
  niyuttoti kāruṇiko yathā dovārikoti. Yathā hi dvāraṭṭhānato
  aññattha vattamānopi dvārapaṭibaddhajīviko puriso dvārānativattavuttitāya
  dvāre niyuttoti dovārikoti vuccati evaṁ bhagavā
-------------------------------------------------
[page 013]
  Mettādivasena karuṇāvihārato aññattha vattamānopi
  karuṇānativattavuttitāya karuṇāya niyuttoti kāruṇikoti vuccati.
  Mahābhinīhārato paṭṭhāya hi yāva mahāparinibbānā lokahitatthameva
  lokanāthā tiṭṭhanti. Mahanto kāruṇikoti mahākāruṇiko. Satipi
  bhagavato tadaññaguṇānampi vasena mahantabhāve kāruṇikasaddasannidhāne
  vuttattā karuṇāvasenettha mahantabhāvo veditabbo yathā
  mahāveyyākaraṇoti. Evañca katvā mahākāruṇikassāti iminā
  padena puggalādhiṭṭhānena satthu mahākaruṇā vuttā hoti. Athavā
  karuṇā karuṇāyanaṁ sīlaṁ pakati sabhāvo etassāti kāruṇiko.
  Paṭhavīphassādayo viya kakkhaḷaphusanādisabhāvā karuṇāsabhāvo
  sabhāvabhūtakaruṇoti attho. Sesaṁ purimasadisameva. Athavā mahāvisayatāya
  mahānubhāvatāya mahābalatāya mahatī karuṇāti mahākaruṇā. Bhagavato
  hi karuṇā niravasesesu sattesu pavattati pavattamānā ca anaññasādhāraṇā
  pavattati diṭṭhadhammikādibhedañca mahantameva sattānaṁ hitasukhaṁ
  ekantato nipphādeti. Mahākaruṇāya niyuttoti mahākāruṇikoti
  sabbaṁ vuttanayeneva veditabbaṁ. Athavā mahatī pasatthā karuṇā
  assa atthīti mahākāruṇiko. Pūjāvacano hettha mahantasaddo
  mahāpurisotiādīsu viya. Pasatthā ca bhagavato karuṇā
  mahākaruṇāsamāpattivasenāpi pavattito anaññasādhāraṇattāti.
-------------------------------------------------
[page 014]
      [11] Evaṁ karuṇāmukhena saṅkhepato sakalasabbaññuguṇehi bhagavantaṁ
  thometvā idāni saddhammaṁ thometuṁ asambudhantiādimāha. Tattha
  asambudhanti pubbakālakiriyāniddeso. Tassa asambujjhanto
  appaṭivijjhantoti attho. Yathāsabhāvaṁ appaṭivijjhantoti vuttaṁ hoti.
  Hetuattho hettha antasaddo paṭhanto nisīdatītiādīsu viya.
  Yanti pubbakālakiriyāya aniyamato kammaniddeso. Buddhanisevitanti
  tassa visesanaṁ. Tattha buddhasaddassa tāva bujjhitā saccānīti
  buddho bodhetā pajāyāti buddhotiādinā niddesanayena attho
  veditabbo. Athavā savāsanāya añāṇaniddāya accantavigamato
  buddhiyā vā vikasitabhāvato buddhavāti buddho jāgaraṇavikasanatthavasena.
  Athavā kassacipi ñeyyadhammassa anavabuddhassa abhāvena ñeyyavisesassa
  kammabhāvena aggahaṇato kammavacanicchāya abhāve avagamatthavaseneva
  kattuniddeso labbhatīti buddhavāti buddho. Atthato pana pāramitāparibhāvito
  sayambhūñāṇena saha vāsanāyavihataviddhaṁsitaniravasesakileso
  mahākaruṇāsabbaññutañāṇādiaparimeyyaguṇagaṇādhāro
  khandhasantāno buddho. Yathāha. Buddhoti yo so bhagavā
  sayambhū anācariyako pubbe ananussutesu dhammesu sāmaṁ saccāni
  abhisambujjhi tattha ca sabbaññutaṁ patto balesu ca vasībhāvanti.
  Tena evaṁ nirupamappabhāvena buddhena nisevitaṁ.
-------------------------------------------------
[page 015]
  Gocarāsevanābhāvanāsevanāhi yathārahaṁ nisevitaṁ anubhūtanti attho. Tattha
  nibbānaṁ gocarāsevanāvaseneva sevitaṁ. Maggo pana attanā bhāvitova
  bhāvanāsevanāvasena sevito. Parehi uppāditāni pana maggaphalāni
  cetopariyañāṇādinā yadā parijānāti attanā uppāditāni vā
  paccavekkhaṇañāṇena paricchindati tadā gocarāsevanāvasenāpi
  sevitāni hontiyeva. Ettha ca pariyattidhammassāpi pariyāyato
  dhammaggahaṇena gahaṇe sati sopi desanāñāṇavasena 1- gocarāsevanāya
  sevitoti sakkā gahetuṁ. Abhidhammanayasamuddaṁ adhigacchīti tīṇi
  piṭakāni sammasīti ca aṭṭhakathāyaṁ vuttattā pariyattidhammassāpi
  sacchikiriyāya sammasanapariyāyo labbhatīti. Yaṁ asambudhaṁ asambujjhanto
  asacchikarontoti atthasambhavato sopi idha vuttoevāti daṭṭhabbaṁ.
  Tampi appaṭivijjhanto bhavābhavaṁ gacchati. Pariññātadhammavinayo
  pana tadatthapaṭipattiyā sammāpaṭipanno nacirasseva dukkhassantaṁ
  karissati. Vuttañhetaṁ
          yo imasmiṁ dhammavinaye appamatto vihessati
          pahāya jātisaṁsāraṁ dukkhassantaṁ karissatīti.
  Ettha ca kiñcāpi maggaphalanibbānāni paccekabuddhabuddhasāvakehipi
  gocarāsevanādinā sevitāni honti. Tathāpi ukkaṭṭhaparicchedavasena

  *  *  *  *  *  *
  Footnote: 1. Ma. desanāsammasanañāṇagocaratāya.
-------------------------------------------------
[page 016]
  Buddhanisevitanti vuttaṁ. Kenaci pana buddhasaddassa sāmaññato
  buddhā nubuddhapaccekabuddhānampi ettheva saṅgaho vutto.
      [12] Bhavābhavanti aparakālakiriyāya kammaniddeso. Bhavato
  bhavanti attho. Athavā bhavābhavanti sugatiduggativasena hīnappaṇītavasena
  ca khuddakaṁ mahantañca bhavanti attho. Vuḍḍhatthopi hi akāro dissati
  asekkhā dhammātiādīsu viya. Tasmā abhavoti mahābhavo vuccati.
  Athavā bhavoti vuḍḍhi. Abhavoti hāni. Bhavoti vā sassatadiṭṭhi.
  Abhavoti ucchedadiṭṭhi. Vuttappakāro bhavo ca abhavo ca bhavābhavo.
  Taṁ bhavābhavaṁ. Gacchatīti aparakālakiriyāniddeso. Jīvalokoti
  sattaloko. Jīvaggahaṇena hi saṅkhārabhājanalokaṁ nivatteti tassa
  bhavābhavagamanāsambhavato.
      [13] Namo atthūti pāṭhaseso daṭṭhabbo. Avijjādikilesa-
  jālaviddhaṁsinoti dhammavisesanaṁ. Tattha avindiyaṁ vindatīti avijjā.
  Pūretuṁ ayuttaṭṭhena kāyaduccaritādi avindiyaṁ nāma. Aladdhabbanti
  attho. Tabbiparītato kāyasucaritādi vindiyaṁ nāma. Taṁ vindiyaṁ na
  vindatīti vā avijjā. Khandhānaṁ rāsaṭṭhaṁ āyatanānaṁ āyatanaṭṭhaṁ
  dhātūnaṁ suññataṭṭhaṁ indriyānaṁ adhipatiyaṭṭhaṁ saccānaṁ tathaṭṭhaṁ aviditaṁ
  karotīti vā avijjā. Dukkhādīnaṁ pīḷanādivasena vuttaṁ catubbidhaṁ
  atthaṁ aviditaṁ karotītipi avijjā. Antavirahite saṁsāre
-------------------------------------------------
[page 017]
  Sabbayonigatibhavaviññāṇaṭṭhitisattāvāsesu satte javāpetīti vā avijjā.
  Paramatthato avijjamānesu itthīpurisādīsu javati vijjamānesupi khandhādīsu
  na javatīti vā avijjā. Sā ādi yesaṁ taṇhādīnaṁ te avijjādayo.
  Teyeva kilissanti etehi sattāti kilesā. Teyeva ca sattānaṁ
  bandhanaṭṭhena jālasadisāti jālā. Taṁ viddhaṁseti sabbaso vināseti
  sīlenāti avijjādikilesajālaviddhaṁsī. Nanu cettha sapariyattiko
  navalokuttaradhammo adhippeto tattha ca maggoyeva kilese viddhaṁseti
  netareti ce. Vuccate. Maggassāpi nibbānamāgamma kilesaviddhaṁsanato
  nibbānampi kilese viddhaṁseti nāma. Maggassa kilesaviddhaṁsanakiccaṁ
  phalena nipphannanti phalampi kilesaviddhaṁsīti vuccati. Pariyattidhammopi
  kilesaviddhaṁsanassa upanissayapaccayattā kilesaviddhaṁsīti vattumarahatīti
  na koci doso.
      [14] Dhammavarassa tassāti pubbe aniyamitassa niyamavacanaṁ. Tattha
  yathānusiṭṭhaṁ paṭipajjamāne catūsu apāyesu apatamāne dhāretīti dhammo.
      Yekeci dhammaṁ saraṇaṁ gatāse na te gamissanti apāyaṁ
      pahāya mānusaṁ dehaṁ devakāyaṁ paripūressantīti
  hi vuttaṁ. Saṁsāradukkhe vā apatamāne katvā dhāretīti dhammo.
  Maggaphalappattiyā sattakkhattuparamatādivasena saṁsārassa paricchinnattā
-------------------------------------------------
[page 018]
  Apāyādinibbattakakilesaviddhaṁsanañcettha dhāraṇaṁ. Evañca katvā
  ariyamaggo tassa tadatthasiddhihetutāya nibbānañcāti ubhayameva
  nippariyāyato dhāreti. Ariyaphalaṁ pana taṁsamucchinnakilesapaṭippassambhanena
  tadanuguṇatāya pariyattidhammo tadadhigamahetutāyāti ubhayaṁ pariyāyato
  dhāretīti veditabbaṁ. Vuttappakāro dhammoyeva attano
  uttaritarābhāvena varo pavaro anuttaroti dhammavaro. Tassa
  dhammavarassa namo atthūti sambandho. Ettāvatā cettha amhehi
  sārattho pakāsito. Yampanettha kenaci papañcitaṁ amhehi ca idha na
  dassitaṁ na taṁ sārato paccetabbaṁ. Ito paresupi evameva daṭṭhabbaṁ.
  Tasmā ito paṭṭhāya ettakampi avatvā sāratthameva dassayissāma.
  Yattha pana kenaci accantaviruddhaṁ likhataṁ tampi katthaci dassayissāma.
  Ettha ca avijjādikilesajālaviddhaṁsinoti etena svākkhātatādīhi
  dhammaṁ thometi. Dhammavarassāti etena aññassa visiṭṭhassa abhāvadīpanato
  paripuṇṇatāya. Paṭhamena vā pahānasampadaṁ dhammassa dasseti.
  Dutiyena pabhāvasampadaṁ.
      [15] Evaṁ saṅkhepeneva sabbadhammaguṇehi saddhammaṁ thometvā
  idāni ariyasaṅghaṁ thometuṁ guṇehītiādimāha. Guṇehīti assa
  yuttoti iminā sambandho. Idāni yehi guṇehi yutto te
  dassento sīlasamādhītiādimāha. Tattha catupārisuddhasīlādi sīlanti
-------------------------------------------------
[page 019]
  Vuccati. Samādhīti paṭhamajjhānādi. Samādhisīsena hi paṭhamajjhānādayo
  vuttā. Paññāti maggapaññā. Vimutti ca vimuttiñāṇañca
  vimuttivimuttiñāṇanti vattabbe ekadesasarūpekasesanayena vimuttiñāṇanti
  vuttaṁ. Ādisaddapariyāyena pabhūtisaddena vā vimuttiggahaṇaṁ
  veditabbaṁ. Tattha vimuttīti phalaṁ. Vimuttiñāṇanti paccavekkhaṇañāṇaṁ.
  Pabhūtisaddena chaḷabhiññā catuppaṭisambhidādayo guṇā saṅgahitāti daṭṭhabbaṁ.
  Ettha ca sīlādayo guṇā lokiyā lokuttarā ca yathāsambhavaṁ niddiṭṭhāti
  veditabbā. Yampanettha kenaci vuttaṁ sīlādayo kiñcāpi
  lokiyalokuttarā yathāsambhavaṁ labbhanti tathāpi ante ariyasaṅghanti
  vacanato sīlādayo cattāro dhammakkhandhā lokuttarā vāti. Taṁ
  tassa matimattaṁ. Na hi ariyasaṅghassa lokiyaguṇehipi thomanāya koci
  doso dissati. Sabbaññūbuddhassapi tāva lokiyalokuttaraguṇehi thomanā
  hoti kiṁmaṅgaṁ pana ariyasaṅghassāti.
      [16] Kusalatthikānaṁ janānaṁ puññassa vuḍḍhiyā khettasadisattā
  khettanti āha khettañjanānaṁ kusalatthikānanti. Khittaṁ bījaṁ
  mahapphalabhāvakaraṇena tāyatīti hi khettaṁ pubbaṇṇāparaṇṇavirūhanabhūmi.
  Taṁsadisattā ariyasaṅghopi khettanti vuccati. Iminā ariyasaṅghassa
  anuttarapuññakkhettabhāvaṁ dīpeti. Anuttaraṁ puññakkhettaṁ lokassāti
-------------------------------------------------
[page 020]
  Hi vuttaṁ. Tanti pubbe yoti aniyamena vuttassa niyamavacanaṁ.
  Ariyasaṅghanti ettha ārakattā kilesehi anaye aniriyanato aye ca
  iriyanato ariyā niruttinayena. Athavā sadevakena lokena saraṇanti
  araṇīyato upagantabbato upagatānañca tadatthasiddhito ariyā.
  Ariyānaṁ saṅgho samūhoti ariyasaṅgho. Athavā ariyo ca so
  yathāvuttanayena saṅgho ca diṭṭhisīlasāmaññena saṁhatabhāvatoti
  ariyasaṅgho. Aṭṭha ariyapuggalā. Taṁ ariyasaṅghaṁ. Bhagavato
  aparabhāge buddhadhammaratanānampi samadhigamo saṅgharatanādhīnoti ariyasaṅghassa
  bahūpakārataṁ dassetuṁ idheva sirasā namāmīti vuttanti daṭṭhabbaṁ.
      [17] Evaṁ gāthāttayena saṅkhepato sakalaguṇasaṅkittanamukhena
  ratanattayassa paṇāmaṁ katvā idāni taṁ nipaccakāraṁ yathādhippete
  payojane pariṇāmento āha iccevamiccādiṁ. Iccevaṁ yathāvuttena
  nayena accantaṁ ekantena namassaneyyaṁ namassitabbaṁ ratanattayaṁ namassamāno
  kāya vācā cittehi vandamāno ahaṁ vipulaṁ yaṁ puññābhisandaṁ
  alatthanti sambandho. Tattha buddhādayo ratijananaṭṭhena ratanaṁ.
  Tesañhi itipi so bhagavātiādinā yathābhūtaguṇe āvajjentassa
  amatādhigamahetubhūtaṁ anappakaṁ pītipāmojjaṁ uppajjati. Yathāha.
  Yasmiṁ mahānāma samaye ariyasāvako tathāgataṁ anussarati nevassa
  tasmiṁ samaye rāgapariyuṭṭhitaṁ cittaṁ hoti na dosapariyuṭṭhitaṁ cittaṁ
-------------------------------------------------
[page 021]
  Hoti na mohapariyuṭṭhitaṁ cittaṁ hoti ujugatamevassa tasmiṁ samaye
  cittaṁ hoti ujugatacitto kho pana mahānāma ariyasāvako labhati
  atthavedaṁ labhati dhammavedaṁ labhati dhammupasañhitaṁ pāmojjaṁ pamuditassa
  pīti jāyatītiādiṁ. Cittīkatādibhāvo vā ratanaṭṭho. Vuttañhetaṁ
          cittīkataṁ mahagghañca atulaṁ dullabhadassanaṁ
          anomasattaparibhogaṁ ratanaṁ tena vuccatīti
  cittīkatabhāvādayo ca anaññasādhāraṇā buddhādīsuyeva labbhantīti.
      [18] Puññābhisandanti puññapuñjanti vuttaṁ hoti 1-. Athavā
  puññābhisandaṁ puññarāsiṁ puññappavattaṁ puññodayanti vuttaṁ hotīti idaṁ
  atthadvayameva hi mahāgaṇṭhīpade vuttaṁ 2-. Majjhimagaṇṭhīpade pana
  cūḷagaṇṭhīpade ca puññābhisandanti puññānisaṁsantipi attho vutto.
  Puññābhisandanti puññanadiṁ puññappavāhanti evaṁ panettha attho
  veditabbo. Avicchedena pavattiyamānaṁ hi puññaṁ abhisandanaṭṭhena
  puññābhisandoti vuccati. Teneva sāratthappakāsaniyā
  saṁyuttanikāyaṭṭhakathāya cattārome bhikkhave puññābhisandā kusalābhisandā
  sukhassāhārā katame cattāro idha bhikkhave ariyasāvako buddhe
  aveccappasādena samannāgato hoti itipi so bhagavā .pe.

  *  *  *  *  *  *
  Footnote: 1. Ma. idaṁ vākyaṁ natthi.
  2 Ma. puññābhisandanti puññarāsiṁ puññappavattaṁ vāti mahāgaṇcīpade vuttaṁ.
-------------------------------------------------
[page 022]
  Buddho bhagavāti ayaṁ paṭhamo puññābhisando kusalābhisando sukhassāhāroti
  evamādikāya pāliyā atthaṁ dassentena puññābhisandā
  kusalābhisandāti puññanadiyo kusalanadiyoti vuttaṁ. Yampana gaṇṭhīpade
  vuttaṁ puññābhisandanti puññaphalanti. Taṁ na sundaraṁ. Na hi
  ratanattayaṁ namassamāno tasmiṁ khaṇe puññaphalaṁ alattha. Kintu.
  Anappakaṁ puññarāsiṁ tadā alabhi. Tassa ca phalaṁ paralokabhāvi 1-.
  Diṭṭhadhamme tu antarāyavighāto tassa puññassa ānisaṁsamattaṁ.
  Tassānubhāvena hatantarāyoti ca vuttaṁ. Na ca puññaphale anuppanne
  tassānubhāvena hatantarāyabhāvo na sijjhati. Nacedaṁ tasmiṁyeva
  khaṇe diṭṭhadhammavedanīyaṁ ahosi. Tasmā tassa mahato puññappavāhassa
  ānubhāvena hatantarāyoti ayameva attho yujjati. Athāpi
  paṇāmakiriyāya janitattā puññameva puññaphalanti tassādhippāyo
  siyā evaṁ sati yujjeyya. So ca puññappavāho na appamattako
  athakho mahantoyevāti dassento āha vipulanti.
  Mahantaṁ anappakanti vuttaṁ hoti. Alatthanti alabhiṁ pāpuṇinti
  attho. Tassānubhāvenāti tassa yathāvuttassa puññappavāhassa
  ānubhāvena balena. Hatantarāyoti taṁtaṁsampattiyā vibandhanavasena
  sattasantānassa antare vemajjhe eti āgacchatīti antarāyo

  *  *  *  *  *  *
  Footnote: 1. Ma. paralokabhāgi.
-------------------------------------------------
[page 023]
  Diṭṭhadhammikādianattho. Paṇāmappayojane vuttavidhinā hato viddhasto
  antarāyo upaddavo assāti hatantarāyo. Assa vaṇṇayissaṁ
  vinayanti iminā sambandho. Hatantarāyo hutvā vinayaṁ vaṇṇayissanti
  vuttaṁ hoti. Etena tassa puññappavāhassa attano pasādasampattiyā
  ratanattayassa ca khettabhāvasampattiyā atthasaṁvaṇṇanāya
  upaghātakaupaddavānaṁ hanane samatthataṁ dīpeti.
      [19] Evaṁ ratanattayanipaccakāraṇe 1- payojanaṁ dassetvā idāni
  yassa vinayapiṭakassa atthaṁ saṁvaṇṇetukāmo tassa tāva bhagavato
  sāsanassa mūlappatiṭṭhābhāvaṁ dassetvā tampi thomento āha yasmiṁ
  ṭhitetiādiṁ. Aṭṭhitassa susaṇṭhitassa bhagavato sāsanaṁ yasmiṁ ṭhite
  patiṭṭhitaṁ hotīti yojetabbaṁ. Tattha yasminti yasmiṁ vinayapiṭake. Ṭhiteti
  pālito ca atthato ca anūnaṁ hutvā lajjipuggalesu pavattanaṭṭhena ṭhiteti
  attho. Sāsananti adhisīlādhicittādhipaññāsaṅkhātasikkhāttayasaṅgahitaṁ
  sāsanaṁ. Aṭṭhitassāti kāmasukhallikānuyogāttakilamathānuyogasaṅkhāte
  antadvaye aṭṭhitassāti attho. Appatiṭṭhaṁ khvāhaṁ āvuso anāyūhaṁ
  oghamatarinti hi vuttaṁ. Ayamattho tīsupi sīhalagaṇṭhīpadesu vuttoyeva.
  Gaṇṭhīpade pana aṭṭhitassāti parinibbutassāpi bhagavatoti vuttaṁ.
  Patiṭṭhitaṁ hotīti tesuyeva

  *  *  *  *  *  *
  Footnote: 1. Ma. ratanattayassa nipaccakārakaraṇe.
-------------------------------------------------
[page 024]
  Lajjipuggalesu pavattanaṭṭhena patiṭṭhitaṁ hoti. Susaṇṭhitassāti ettha
  tāva tīsupi gaṇṭhīpadesu idaṁ vuttaṁ dvattiṁsamahāpurisalakkhaṇa asītianubyañjanehi
  samannāgamanavasena susaṇṭhānassāti attho. Anenassa rūpakāyasampattiṁ
  nidassetīti. Gaṇṭhīpade pana yathāṭṭhāne patiṭṭhitehi lakkhaṇehi
  samannāgatattā rūpakāyena susaṇṭhito kāyavaṅkādivirahitattā
  tādilakkhaṇasamannāgatattā ca nāmakāyenapīti vuttaṁ. Kenaci pana
  catubrahmavihāravasena sattesu suṭṭhu sammā ca ṭhitassāti atthavasena
  vā susaṇṭhitassa susaṇṭhitattā hesa kevalaṁ sattānaṁ dukkhaṁ apanetukāmo
  hitaṁ upasaṁharitukāmo sampattiyā ca pamudito apakkhapatito ca hutvā
  vinayaṁ deseti tasmā imasmiṁ vinayasaṁvaṇṇanādhikāre sāruppāya
  thutiyā thomento āha susaṇṭhitassāti vatvā gaṇṭhīpadesu
  vuttattho adhippetādhikārānurūpo na hotīti vuttaṁ. Ayampanettha
  amhākaṁ khanti yathāvuttakāmasukhallikādiantadvaye aṭṭhitattāyeva
  majjhimāya paṭipadāya sammāṭhitattā susaṇṭhitassāti evamattho
  gahetabboti. Evaṁ hi sati ārambhānurūpathomanā katā hoti
  yathāvuttāntadvayaṁ vivajjetvā majjhimāya paṭipadāya vinayapaññattiyāyeva
  yebhuyyena pakāsanato. Tanti pubbe yasminti aniyametvā
  vuttassa niyamavacanaṁ. Tassa vinayanti iminā sambandho. Amissanti
  bhāvanapuṁsakaniddeso. Nikāyantaraladdhīhi asammissaṁ katvā
-------------------------------------------------
[page 025]
  Anākulaṁ katvā vaṇṇayissanti vuttaṁ hoti. Sikkhāpadapaññattiyā
  anurūpassa kālamattassāpi dhammasenāpatisārīputtattherasadisenāpi
  dūviññeyyabhāvato kevalaṁ buddhavisayaṁ vinayapiṭakaṁ attano balena
  vaṇṇayissāmīti vacanamattampi aññehi vattumasakkuṇeyyattā nissāya
  pubbācariyānubhāvanti āha. Pubbācariyānubhāvo nāma atthato
  pubbācariyehi saṁvaṇṇitā aṭṭhakathā. Tatoyeva ca pubbācariyānubhāvo
  aṭṭhakathāti sabbattha gaṇṭhīpadesu vuttaṁ. Tasmā pubbācariyehi
  saṁvaṇṇitaṁ aṭṭhakathaṁ nissāya vaṇṇayissaṁ na attanoyeva balaṁ
  nissāyāti vuttaṁ hoti. Atha porāṇaṭṭhakathāsu vijjamānāsu puna
  vinayasaṁvaṇṇanāya kiṁ payojananti yo vadeyya tassa porāṇaṭṭhakathāyapi
  anūnabhāvaṁ attano ca saṁvaṇṇanāya payojanaṁ dassento kāmañcātiādimāha.
      [20] Kāmanti ekantena yathicchakaṁ vā. Sabbasoti vuttaṁ
  hoti. Tassa saṁvaṇṇitoti iminā sambandho. Kāmaṁ saṁvaṇṇitoyeva
  no na saṁvaṇṇitoti attho. Kehi pana so vinayo saṁvaṇṇitoti
  āha pubbācariyāsabhehati. Mahākassapattherādayo pubbācariyāeva
  akampiyaṭṭhena uttamaṭṭhena ca āsabhā. Tehi pubbācariyāsabhehīti
  vuttaṁ hoti. Kīdisā pana te pubbācariyāti āha ñāṇambūtiādiṁ.
  Aggamaggañāṇasaṅkhātena ambunā salilena niddhotāni
-------------------------------------------------
[page 026]
  Nissesato āyatiṁ anuppattidhammatāpādanena dhotāni vikkhālitāni
  visodhitāni rāgādīni tīṇi malāni kāmāsavādayo ca cattāro āsavā
  yehi te ñāṇambuniddhotamalāsavā. Tehīti attho. Iminā ca na
  kevalaṁ etesaṁ ācariyabhāvoyeva athakho rāgādimalarahitā
  khīṇāsavā visuddhasattā eteti dasseti. Khīṇāsavabhāvepi
  na ete sukkhavipassakā athakho evarūpehipi ānubhāvehi
  samannāgatāti dassento āha visuddhavijjāpaṭisambhidehīti. Visuddhā
  accantaparisuddhā tivijjādikā vijjā catasso ca paṭisambhidā yesaṁ
  te visuddhavijjāpaṭisambhidā. Tehi. Ekadesena paṭisambhidaṁ
  appattānaṁ ariyānameva abhāvato etehi adhigatapaṭisambhidā
  paṭutaraladdhappabhedāti dassetuṁ visuddhaggahaṇaṁ kataṁ. Vijjāti tisso
  vijjā aṭṭha vijjā vā. Tattha dibbacakkhuñāṇaṁ pubbenivāsañāṇaṁ
  āsavakkhayañāṇañcāti imā tisso vijjā. Aṭṭha vijjā pana
                vipassanāñāṇamanomayiddhi
                iddhippabhedopi ca dibbasotaṁ
                parassa cetopariyāyañāṇaṁ
                pubbenivāsānugatañca ñāṇaṁ
                dibbañca cakkhvāsavasaṅkhayo ca
                etāni ñāṇāni idhaṭṭha vijjāti
-------------------------------------------------
[page 027]
  Evaṁ vipassanāñāṇamanomayiddhīhi saddhiṁ parigaṇitā 1- cha abhiññāyeva.
  Atthapaṭisambhidā dhammapaṭisambhidā niruttipaṭisambhidā paṭibhāṇapaṭisambhidāti
  catasso paṭisambhidā. Tattha saṅkhepato hetuphale ñāṇaṁ atthapaṭisambhidā.
  Hetumhi ñāṇaṁ dhammapaṭisambhidā. Hetuhetuphalānurūpaṁ vohāresu ñāṇaṁ
  niruttipaṭisambhidā. Idaṁ ñāṇaṁ imamatthaṁ jotayatīti iminā ākārena
  heṭṭhāvuttesu tīsu ñāṇesu pavattañāṇaṁ paṭibhāṇapaṭisambhidā. Etāsaṁ
  pana vitthārakathā atipapañcabhāvato idha na vuccati. Paṭisambhidappattānaṁ
  saddhammesu chekabhāvato āha saddhammasaṁvaṇṇanakovidehīti.
  Paṭisambhidappattānampi dhammesu abhiyogavasena viseso hotīti laddhapaṭisambhidāsu
  sātisayataṁ dassetuṁ āhātipi vadanti. Saddhammasaṁvaṇṇanakovidehīti
  piṭakattayasaṅkhātassa saddhammassa saṁvaṇṇane sabbaso atthappakāsane
  kovidehi chekehi kusalehīti attho. Kilesajātaṁ parikkhārabāhullaṁ
  vā sallikhati tanuṁ karotīti sallekho. Idha pana khīṇāsavādhikārattā
  parikkhārabāhullassa sallikhanavaseneva attho gahetabbo. Tatoyeva
  ca gaṇṭhīpade sallekhiye parimitaparikkhāravuttiyāti attho
  vutto. Sallekhassa bhāvo sallekhiyaṁ. Tasmiṁ sallekhiye.
  Sallekhapaṭipattiyanti vuttaṁ hoti. Nosulabhūpamehīti asulabhūpamehi.

  *  *  *  *  *  *
  Footnote: 1. Ma. pariggahitā.
-------------------------------------------------
[page 028]
  Sallekhapaṭipattiyā asukasadisāti tesaṁ upamāya anucchavikapuggalānaṁ
  dullabhattā natthi sulabhā upamā etesanti nosulabhūpamā.
  Mahāvihārassāti (cittalapabbatābhayagiri 1-) sesanikāyadvayaṁ paṭikkhipati.
  Dhajūpamehīti rathassa sañjānanahetukaṁ rathe bandhadhajaṁ viya ajānantānaṁ
  asukehi ca asukehi ca therehi nivesito mahāvihāro nāmāti evaṁ
  mahāvihārassa sañjānanahetuttā mahāvihārassa dhajūpamehi. Saṁvaṇṇitoti
  sammā anūnaṁ katvā vaṇṇito. Saṁvaṇṇito ayaṁ vinayoti padacchedo
  kātabbo. Cittehi nayehīti anekappabhedanayattā vicittehi
  nayehi. Sambuddhavaranvayehīti sabbaññubuddhavaraṁ anugatehi. Bhagavato
  adhippāyānugatehi nayehīti vuttaṁ hoti. Athavā buddhavaraṁ
  anugatehi pubbācariyāsabhehīti sambandho kātabbo.
      [21] Evaṁ porāṇaṭṭhakathāya anūnabhāvaṁ dassetvā idāni
  attano saṁvaṇṇanāya payojanavisesaṁ dassetuṁ saṁvaṇṇanātiādimāha.
  Idaṁ vuttaṁ hoti kiñcāpi pubbācariyāsabhehi yathāvuttaguṇavisiṭṭhehi
  ayaṁ vinayo sabbaso vaṇṇito tathāpi tesaṁ esā saṁvaṇṇanā
  sīhaladīpavāsīnaṁ bhāsāya saṅkhatattā racitattā dīpantare
  bhikkhujanassa sīhaladīpato aññadīpavāsino bhikkhugaṇassa kiñca atthaṁ
  payojanaṁ yasmā nābhisambhuṇāti na sampādeti na sādheti tasmā

  *  *  *  *  *  *
  Footnote: 1. idaṁ Ma. potthake dissati.
-------------------------------------------------
[page 029]
  Imaṁ saṁvaṇṇanaṁ pālinayānurūpaṁ katvā buddhasirittherena ajjhiṭṭho idāni
  samārabhissanti. Tattha saṁvaṇṇiyati attho etāyāti saṁvaṇṇanā
  aṭṭhakathā. Sā pana dhammasaṅgāhakattherehi paṭhamaṁ tīṇi piṭakāni
  saṅgāyitvā tassa atthavaṇṇanānurūpeneva vācanāmaggaṁ āropitattā
  tisso saṅgītiyo ārūḷhoyeva buddhavacanassa atthasaṁvaṇṇanābhūto
  kathāmaggo. Soyeva ca mahāmahindattherena tambapaṇṇidīpaṁ ābhato
  pacchā tambapaṇṇiyehi mahātherehi nikāyantaraladdhisaṅkarapariharaṇatthaṁ
  sīhalabhāsāya ṭhapito. Tenāha sīhaladīpakenātiādiṁ. Sīhassa
  lānato gahaṇato sīhalo sīhalakumāro. Taṁvaṁsajātatāya tambapaṇṇidīpe
  khattiyānaṁ tesaṁ nivāsatāya tambapaṇṇidīpassāpi sīhalabhāvo
  veditabbo. Tasmiṁ sīhaladīpe bhūtattā sīhaladīpakena vākyena
  vacanena sīhalabhāsāyāti vuttaṁ hoti. Pālinayānurūpanti pālinayassa
  anurūpaṁ katvā. Māgadhabhāsāya parivattetvāti vuttaṁ hoti.
  Ajjhesananti garuṭṭhāniyaṁ payirupāsitvā garutaraṁ payojanaṁ uddissa
  abhipaṭṭhanā ajjhesanā. Taṁ ajjhesanaṁ. Āyācananti attho.
  Tassa samanussarantoti iminā sambandho. Kassa ajjhesananti
  āha buddhasirivhayassa therassāti. Buddhasirīti avhayo nāmaṁ yassa
  soyaṁ buddhasirivhayo. Tassa. Itthannāmassa therassa ajjhesanaṁ
  sammā ādarena samanussaranto hadaye ṭhapentoti attho.
-------------------------------------------------
[page 030]
      [22] Idāni attano saṁvaṇṇanāya karaṇappakāraṁ dassento
  saṁvaṇṇanaṁ tañcātiādimāha. Tattha tañca idāni vuccamānaṁ
  saṁvaṇṇanaṁ samārabhanto sakalāyapi mahāaṭṭhakathāya idha gahetabbato
  mahāaṭṭhakathaṁ tassā idāni vuccamānāya saṁvaṇṇanāya sarīraṁ katvā
  mahāpaccariyaṁ yo vinicchayo vutto tatheva kurundīnāmādīsu vissutāsu
  aṭṭhakathāsu yo vinicchayo vutto tatopi vinicchayato yuttamatthaṁ
  apariccajanto antogadhatheravādaṁ katvā saṁvaṇṇanaṁ sammā
  samārabhissanti padatthasambandho veditabbo. Ettha ca attho kathiyati
  etāyāti aṭṭhakathā. Sāyeva aṭṭhakathā tthakārassa ṭṭhakāraṁ
  katvā dukkhassa piḷanaṭṭhotiādīsu viya. Mahāpaccariyanti ettha
  paccarīti uḷumpaṁ vuccati. Tasmiṁ nisīditvā katattā tameva nāmaṁ
  jātaṁ. Kurundīveḷivihāro 1- nāma atthi tattha katattā kurundīti
  nāmaṁ jātanti vadanti. Ādisaddena andhakaṭṭhakathaṁ saṅkhepaṭṭhakathañca
  saṅgaṇhāti. Vissutāsūti sabbattha patthaṭāsu pākaṭāsūti vuttaṁ
  hoti. Yuttamatthanti ettha tāva majjhimagaṇṭhīpade cūḷagaṇṭhīpade
  ca idaṁ vuttaṁ yuttamatthanti saṁvaṇṇetabbaṭṭhānassa yuttamatthaṁ
  na pana tattha ayuttampi atthīti vuttaṁ hotīti. Mahāgaṇṭhīpade
  panettha na kiñci vuttaṁ. Kenaci pana mahāaṭṭhakathānayena

  *  *  *  *  *  *
  Footnote: 1. Ma. kurundīvallivihāro.
-------------------------------------------------
[page 031]
  Vinayayuttiyā vā yuttamatthanti vuttaṁ. Taṁ yuttaṁ viya dissati
  mahāpaccarīādīsupi katthaci ayuttassāpi atthassa upari vibhāvanato.
  Aṭṭhakathaṁyeva gahetvā saṁvaṇṇanaṁ karissāmīti vutte aṭṭhakathāsu
  vuttattheravādānaṁ bāhirabhāvopi siyāti tepi anto kattukāmo
  antogadhatheravādanti āha. Theravādepi anto katvāti vuttaṁ
  hoti. Saṁvaṇṇananti aparakālakiriyāya kammaniddeso. Pubbe
  vuttaṁ tu 1- saṁvaṇṇananti vacanaṁ tattheva samārabhantoti pubbakālakiriyāya
  kammabhāvena yojetabbaṁ. Sammāti vattabbe gāthābandhanavasena
  rassabhāvo katoti veditabbo.
      [23] Evaṁ karaṇappakāraṁ dassetvā idāni sotūhi paṭipajjitabbavidhiṁ
  dassento tammetiādimāha. Idaṁ vuttaṁ hoti idāni vuccamānaṁ
  taṁ mama saṁvaṇṇanaṁ dhammappadīpassa tathāgatassa dhammaṁ sāsanadhammaṁ
  pālidhammaṁ vā sakkaccaṁ paṭimānayantā pūjentā thirehi
  sīlakkhandhādīhi samannāgatattā therā acirapabbajitattā navā tesaṁ
  majjhe bhavattā majjhimā ca bhikkhū pasannacittā yathāvuttanayena
  sappayojanattā uparivakkhamānavidhinā pamāṇattā ca saddahitvā
  pītisomanassayuttacittā issāpakatā ahutvā nisāmentu suṇantūti.
  Tattha dhammappadīpassāti dhammoyeva sattasantānesu

  *  *  *  *  *  *
  Footnote: 1. Ma. taṁ.
-------------------------------------------------
[page 032]
  Mohandhakāravidhamanato padīpasadisattā padīpo assāti dhammappadīpo bhagavā.
  Tassa dhammappadīpassa.
      [24] Idāni attano saṁvaṇṇanāya āgamanavisuddhiṁ dassetvā
  pamāṇabhāvaṁ dassento buddhenātiādimāha. Yatheva buddhena yo
  dhammo ca vinayo ca vutto so tassa buddhassa yehi puttehi
  dhammasenāpatiādīhi tatheva ñāto tesaṁ buddhaputtānaṁ matimaccajantā
  sīhalaṭṭhakathācariyā yasmā pure aṭṭhakathā akaṁsūti ayamettha
  sambandho. Tattha dhammoti suttābhidhamme saṅgaṇhāti. Vinayoti
  sakalavinayapiṭakaṁ. Ettāvatā ca sabbampi buddhavacanaṁ niddiṭṭhaṁ
  hoti. Sakalaṁ hi buddhavacanaṁ dhammavinayavasena duvidhaṁ hoti. Vuttoti
  pālito ca atthato ca buddhena bhagavatā vutto. Na hi bhagavatā
  abyākataṁ nāma tantipadaṁ atthi. Sabbesaṁyeva attho kathito.
  Tasmā sammāsambuddheneva tiṇṇaṁ piṭakānaṁ atthavaṇṇanākkamopi
  bhāsitoti daṭṭhabbaṁ. Tattha tattha bhagavatā pavattitā pakiṇṇakadesanāyeva
  hi aṭṭhakathā. Tatheva ñātoti yatheva buddhena vutto tatheva
  ekapadampi ekakkharampi avināsetvā adhippāyañca avikopetvā
  ñāto viditoti attho. Tesaṁ matimaccajantāti tesaṁ buddhaputtānaṁ
  adhippāyaṁ apariccajantā. Aṭṭhakathā akaṁsūti aṭṭhakathāyo
  akaṁsu. Katthaci aṭṭhakathāmakaṁsūti pāṭho dissati. Tatthāpi
-------------------------------------------------
[page 033]
  Soyevattho. Makāro pana padasandhivasena āgatoti daṭṭhabbo.
  Aṭṭhakathāti bahuvacananiddesena mahāpaccariyādikaṁ saṅgaṇhāti.
  Tasmāti yasmā tesaṁ buddhaputtānaṁ adhippāyaṁ avikopetvā pure
  aṭṭhakathā akaṁsu tasmāti attho. Hīti nipātamattaṁ hetuatthassa
  tasmāti imināyeva pakāsitattā. Yadi aṭṭhakathāsu vuttaṁ sabbampi
  pamāṇaṁ evaṁ sati tattha pamādalekhāpi pamāṇaṁ siyāti āha
  vajjayitvāna pamādalekhanti. Tattha pamādalekhanti aparabhāge
  potthakārūḷhakāle pamajjitvā likhanavasena pavattaṁ pamādapāṭhaṁ.
  Idaṁ vuttaṁ hoti pamādena satiṁ apaccupaṭṭhapetvā adinnādānassa
  pubbappayoge saccepi alikepi dukkaṭanti vuttavacanasadisaṁ yaṁ likhitaṁ
  taṁ vajjayitvā apanetvā sabbaṁ pamāṇanti. Vakkhati hi tattha
  mahāaṭṭhakathāyampana saccepi alikepi dukkaṭameva vuttaṁ taṁ pamādalikhitanti
  veditabbaṁ na hi adinnādānassa pubbappayoge pācittiyaṭṭhāne
  dukkaṭannāma atthīti. Kesaṁ pamāṇanti āha sikkhāsu
  sagāravānaṁ idha paṇḍitānanti. Idhāti imasmiṁ sāsane. Puna
  yasmāti vacanassa ko sambandhoti ce. Ettha tāva mahāgaṇṭhīpade
  na kiñci vuttaṁ majjhimagaṇṭhīpade pana cūḷagaṇṭhīpade ca idaṁ
  vuttaṁ yasmā pamāṇaṁ tasmā nisāmentu pasannacittāti evamassa
  sambandho daṭṭhabboti. Yasmā aṭṭhakathāsu vuttaṁ pamāṇaṁ tasmā
-------------------------------------------------
[page 034]
  Idha vuttampi pamāṇamevāti pāṭhasesaṁ katvā vajirabuddhitthero vadati.
  Tattha idhāti imissaṁ samantapāsādakāyanti attho gahetabbo.
  Tattha yasmāti vacanassa paṭhamaṁ vuttasambandhavasena aṭṭhakathāsu
  vuttaṁ sabbampi pamāṇanti sādhitattā idāni vuccamānāpi saṁvaṇṇanā
  kevalaṁ vacanamatteneva bhinnā atthato pana aṭṭhakathāyevāti
  dassetuṁ tato ca bhāsantaramevātiādimāha. Pacchā
  vuttasambandhavasena pana idha vuttampi kasmā pamāṇanti ce yasmā
  vacanamattaṁ ṭhapetvā esāpi aṭṭhakathāyeva tasmā pamāṇanti dassetuṁ
  tato ca bhāsantaramevātiādimāhāti evamākulaṁ dūviññeyyasabhāvañca
  katvā gaṇṭhīpadesu sambandho dassito. Anākulavacano ca
  bhadantabuddhaghosācariyo. Na hi so evamākulaṁ katvā
  vattumarahati. Tasmā yathādhippetamatthamanākulaṁ suviññeyyañca
  katvā yathāṭṭhitasambandhavaseneva dassayissāma. Kathaṁ. Yasmā
  aṭṭhakathāsu vuttaṁ pamāṇaṁ tasmā sakkaccaṁ anusikkhitabbāti evamettha
  sambandho daṭṭhabbo. Yadi nāma aṭṭhakathāsu vuttaṁ pamāṇaṁ ayaṁ
  pana idāni vuccamānā kasmā sakkaccaṁ anusikkhitabbāti āha
  tato ca bhāsantarameva hitvātiādiṁ. Idaṁ vuttaṁ hoti
  yasmā aṭṭhakathāsu vuttaṁ pamāṇaṁ yasmā ca ayaṁ saṁvaṇṇanāpi
  bhāsantarapariccāgādimattavisiṭṭhā atthato pana abhinnāva tatoyeva ca
-------------------------------------------------
[page 035]
  Pamāṇabhūtā hessati tasmā sakkaccaṁ ādaraṁ katvā anusikkhitabbāti.
  Tathāhi porāṇaṭṭhakathānaṁ pamāṇabhāvo imissā ca saṁvaṇṇanāya
  bhāsantarapariccāgādimattavisiṭṭhāya atthato tato abhinnabhāvoti
  ubhayampetaṁ sakkaccaṁ anusikkhitabbabhāve hetūti daṭṭhabbaṁ. Na hi kevalaṁ
  porāṇaṭṭhakathānaṁ satipi pamāṇabhāve ayaṁ saṁvaṇṇanā tato bhinnā
  atthato aññāyeva cesā sakkaccaṁ anusikkhitabbāti vuttamarahati.
  Nāpi imissā saṁvaṇṇanāya tato abhinnabhāvepi porāṇaṭṭhakathānaṁ
  asati pamāṇabhāve ayaṁ saṁvaṇṇanā sakkaccaṁ anusikkhitabbāti vattuṁ
  yuttarūpā hoti. Tasmā yathāvuttanayena ubhayampetaṁ sakkaccaṁ
  anusikkhitabbabhāve hetūti daṭṭhabbaṁ. Tato aṭṭhakathāto.
  Bhāsantarameva hitvāti kañcukasadisaṁ sīhalabhāsaṁ apanetvā.
  Vitthāramaggañca samāsayitvāti porāṇaṭṭhakathāsu upari vuccamānampi
  ānetvā tattha tattha papañcitaṁ ñatticatutthena kammena akuppena
  ṭhānārahena upasampannoti bhikkhūti ettha apalokanādīnaṁ catunnampi
  kammānaṁ vitthārakathā viya tādisaṁ vitthāramaggaṁ saṅkhipitvā
  vaṇṇayissāmāti adhippāyo. Tathāhi vakkhati ettha ca ñatticatutthakammaṁ
  ekameva āgataṁ imasmiṁ pana ṭhāne ṭhatvā cattāri saṅghakammāni
  nīharitvā vitthārato kathetabbānīti sabbāṭṭhakathāsu vuttāni
  tāni ca apalokanakammaṁ ñattikammaṁ ñattidutiyakammaṁ ñatticatutthakammanti
-------------------------------------------------
[page 036]
  Paṭipāṭiyā ṭhapetvā vitthārena khandhakato parivārāvasāne
  kammavibhaṅgato ca pāliṁ āharitvā kathitāni mayampana parivārāvasāne
  kammavibhaṅgeyeva vaṇṇayissāma evañhi sati paṭhamapārājikavaṇṇanā
  ca na bhāriyā bhavissati yathāṭṭhitāya ca pāliyā vaṇṇanā
  suviññeyyā bhavissati tāni ca pana ṭhānāni asuññāni bhavissanti
  tasmā anupadavaṇṇanameva karomāti. Vinicchayaṁ sabbamasesayitvāti
  taṁ taṁ aṭṭhakathāsu vuttaṁ sabbampi vinicchayaṁ asesayitvā sesaṁ akatvā.
  Kiñcimattampi apariccajitvāti vuttaṁ hoti. Vaṇṇituṁ yuttarūpaṁ hutvā
  anukkamena āgataṁ pāliṁ apariccajitvā saṁvaṇṇanato sīhalaṭṭhakathāsu
  ayuttaṭṭhāne vaṇṇitaṁ yathāṭṭhāneyeva saṁvaṇṇanato ca vuttaṁ
  tantikkamaṁ kiñci avokkamitvāti. Kiñci pālikkamaṁ anatikkamitvā
  anukkameneva vaṇṇayissāmāti adhippāyo. Suttantikānaṁ
  vacanānamatthanti suttantapāliyaṁ āgatānampi vacanānamatthaṁ.
  Sīhalaṭṭhakathāsu suttantikānaṁ bhāroti vatvā avuttānampi verañjakaṇḍādīsu
  jhānakathāānāpānassatisamādhiādīnaṁ suttantavacanānamatthaṁ taṁtaṁsuttānurūpaṁ
  sabbaso paridīpayissāmāti adhippāyo. Hessatīti bhavissati.
  Kariyissatīti vā attho. Ettha ca paṭhamasmiṁ atthavikappe
  bhāsantarapariccāgādikaṁ catubbidhaṁ kiccaṁ nipphādetvā suttantikānaṁ
  vacanānamatthaṁ paridīpayantī ayaṁ vaṇṇanā bhavissatīti vaṇṇanāya vasena
-------------------------------------------------
[page 037]
  Samānakattukatā veditabbā. Pacchimasmiṁ atthavikappe pana heṭṭhā
  vuttaṁ bhāsantarapariccāgādiṁ katvā suttantikānaṁ vacanānamatthaṁ
  paridīpayantī ayaṁ vaṇṇanā amhehi kariyissatīti evaṁ ācariyavasena
  samānakattukatā veditabbā. Vaṇṇanāpīti ettha apisaddaṁ gahetvā
  tasmāpi sakkaccaṁ anusikkhitabbāti yojetabbanti cūḷagaṇṭhīpade vuttaṁ.
  Tattha pubbe vuttappayojanavisesaṁ pamāṇabhāvañca sampiṇḍetīti
  adhippāyo. Majjhimagaṇṭhīpade pana tasmā sakkaccaṁ anusikkhitabbā
  apīti sambandho vutto. Ettha pana nakevalaṁ ayaṁ vaṇṇanā
  hessati athakho anusikkhitabbāpīti imamatthaṁ sampiṇḍetīti adhippāyo.
  Etthāpi yathāṭṭhitavaseneva apisaddassa attho gahetabboti
  amhākaṁ khanti. Idaṁ vuttaṁ hoti yasmā aṭṭhakathāsu vuttaṁ
  pamāṇaṁ yasmā ca ayaṁ vaṇṇanāpi tato abhinnattā
  pamāṇabhūtāyeva hessati tasmā sakkaccaṁ anusikkhitabbāti.
      [25] Idāni taṁ vaṇṇayissaṁ vinayanti paṭiññātattā
  yathāpaṭiññātavinayasaṁvaṇṇanaṁ kattukāmo saṁvaravinayapahānavinayādivasena
  vinayassa bahuvidhattā idha saṁvaṇṇetabbabhāvena adhippeto tāva
  vinayo vavaṭṭhapetabboti dassento āha tatthātiādiṁ. Tattha
  tatthāti tāsu gāthāsu. Tāvasaddo paṭhamanti imasmiṁ atthe
  daṭṭhabbo. Tena paṭhamaṁ vinayaṁ vavaṭṭhapetvā pacchā tassa vaṇṇanaṁ
-------------------------------------------------
[page 038]
  Karissāmīti dīpeti. Vavaṭṭhapetabboti niyametabbo. Tenetaṁ
  vuccatīti yasmā vavaṭṭhapetabbo tena hetunā etaṁ vinayo
  nāmātiādikaṁ niyāmakavacanaṁ vuccatīti attho. Assāti vinayassa.
  Mātikāti uddeso. So hi niddesapadānaṁ jananiṭṭhāne ṭhitattā
  mātā viyāti mātikāti vuccati.
      [26] Idāni vaṇṇetabbamatthaṁ mātikaṁ ṭhapetvā dassento
  āha vuttaṁ yenātiādiṁ. Idaṁ vuttaṁ hoti etaṁ tena samayena
  buddho bhagavā verañjāyaṁ viharatīti ādinidānavacanapaṭimaṇḍitaṁ
  vinayapiṭakaṁ yena puggalena vuttaṁ yasmiṁ kāle vuttaṁ yasmā kāraṇā
  vuttaṁ yena dhāritaṁ yena ca ābhataṁ yesu patiṭṭhitaṁ etaṁ
  yathāvuttavidhānaṁ vatvā tato tena samayenāti ādipāṭhassa atthaṁ
  anekappakārato dassayanto vinayassa atthavaṇṇanaṁ karissāmīti.
  Ettha ca vuttaṁ yena yadā yasmāti idaṁ vacanaṁ tena samayena buddho
  bhagavāti ādinidānavacanamattaṁ apekkhitvā vattukāmopi visuṁ avatvā
  nidānena ādikalyāṇaṁ idamavocāti nigamanena pariyosānakalyāṇanti
  vacanato nidānanigamanānipi satthu desanāya anuvidhānattā
  tadantogadhānevāti nidānassāpi vinayapāliyaṁyeva antogadhattā vuttaṁ
  yena yadā yasmāti idampi vinayapiṭakasambandhaṁyeva katvā mātikaṁ ṭhapesi.
  Mātikāya hi etanti vuttaṁ vinayapiṭakaṁyeva sāmaññato sabbattha
-------------------------------------------------
[page 039]
  Sambandhamupagacchati.
      [27] Idāni pana taṁ visuṁ nīharitvā dassento tattha vuttaṁ
  yenātiādimāha. Tattha tatthāti tesu mātikāpadesu. Atha
  kasmā idameva vacanaṁ sandhāya vuttanti āha idaṁ hītiādiṁ.
  Idanti tena samayena buddho bhagavātiādivacanaṁ. Hisaddo yasmāti
  atthe daṭṭhabbo. Yasmā buddhassa bhagavato attapaccakkhavacanaṁ
  na hoti tasmāti vuttaṁ hoti. Attapaccakkhavacanaṁ na hotīti
  attanā paccakkhaṁ katvā vuttavacanaṁ na hoti. Bhagavatā vuttavacanaṁ
  na hotīti adhippāyo. Attapaccakkhavacanaṁ na hotīti āhacca
  bhāsitaṁ na hotīti adhippāyoti kenaci vuttaṁ. Gaṇṭhīpade pana
  attapaccakkhavacanaṁ na hotīti attano dharamānakāle vuttavacanaṁ na
  hotīti likhitaṁ. Tadubhayampi atthato samānameva. Idāni pañhākaraṇaṁ
  vatvā anukkamena yathāvuttapañhāvisajjanaṁ karonto
  āyasmatātiādimāha. Iminā puggalaṁ niyameti. Tañcātiādinā
  kālaṁ niyameti. Tañca upālittherena vuttavacanaṁ kālato
  paṭhamamahāsaṅgītikāle vuttanti attho. Idāni taṁ paṭhamamahāsaṅgītiṁ
  dassetukāmo tassā tantiṁ ārūḷhāya idha vacane kāraṇaṁ dassento
  paṭhamamahāsaṅgīti nāma cesā .pe. Veditabbāti āha.
  Paṭhamamahāsaṅgīti nāma cesāti casaddo īdisesu ṭhānesu
-------------------------------------------------
[page 040]
  Vattabbasampiṇḍanattho. Tañca paṭhamamahāsaṅgītikāle vuttaṁ. Esā ca
  paṭhamamahāsaṅgīti evaṁ veditabbāti vuttaṁ hoti. Upaññāsattho
  vā casaddo. Upaññāsoti ca vākyārambho vuccati. Esā
  hi gaṇṭhakārānaṁ pakatī yadidaṁ kiñci vatvā puna aparaṁ vattumārabhantānaṁ
  casaddappayogo. Yaṁ pana kenaci vuttaṁ paṭhamamahāsaṅgīti nāma
  cāti ettha casaddo atirekattho tena aññāpi atthīti
  dīpetīti. Tadeva tassa gaṇṭhakkame akovidataṁ dasseti. Na
  hettha casaddena atirekattho viññāyati. Yadi cettha etadatthoyeva
  cakāro adhippeto siyā evaṁ sati na kattabboyeva paṭhamasaddeneva
  aññāsaṁ dutiyādisaṅgītīnampi atthibhāvassa dīpitattā. Dutiyādiṁ
  upādāya hi paṭhamasaddappayogo dīghādiṁ upādāya rassādisaddappayogo
  viya. Yathāpaccayaṁ tattha tattha desitattā paññattattā ca
  vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti.
  Etena taṁtaṁsikkhāpadānaṁ suttānañca ādipariyosānesu antarantarā
  ca sambandhavasena ṭhapitaṁ saṅgītikāravacanaṁ saṅgahitaṁ hoti. Mahāvisayattā
  pūjanīyattā ca mahatī saṅgītīti mahāsaṅgīti. Paṭhamā mahāsaṅgīti
  paṭhamamahāsaṅgīti. Nidānakosallatthanti nidadāti desanaṁ
  desakālādivasena aviditaṁ viditaṁ katvā nidassetīti nidānaṁ. Tattha
  kosallaṁ nidānakosallaṁ. Tadatthanti attho.
-------------------------------------------------
[page 041]
                     Paṭhamamahāsaṅgītivaṇṇanā
      [28] Sattānaṁ dassanānuttariyasaraṇādipaṭilābhahetubhūtāsu
  vijjamānāsupi aññāsu bhagavato kiriyāsu buddho bodheyyanti paṭiññāya
  anulomanato veneyyānaṁ maggaphaluppattihetubhūtā kiriyā nippariyāyena
  buddhakiccanti āha dhammacakkappavattanaṁ hi ādiṁ katvāti. Tattha
  saddhindriyādidhammoyeva pavattanaṭṭhena cakkanti dhammacakkaṁ. Athavā
  cakkanti āṇā. Dhammato anapetattā dhammañca taṁ cakkañcāti
  dhammacakkaṁ. Dhammena ñāyena cakkantipi dhammacakkaṁ. Yathāha.
  Dhammañca pavatteti cakkañcāti dhammacakkaṁ cakkañca pavatteti
  dhammañcātipi dhammacakkaṁ dhammena pavattetīti dhammacakkaṁ dhammapariyāyaṁ
  pavattetīti dhammacakkantiādiṁ. Katabuddhakicceti kataṁ pariniṭṭhāpitaṁ
  buddhakiccaṁ yena. Tasmiṁ katabuddhakicce bhagavati lokanātheti
  sambandho. Etena buddhakattabbassa kassacipi asesitabhāvaṁ
  dasseti. Tatoyeva hi so bhagavā parinibbutoti. Nanu ca sāvakehi
  vinītāpi veneyyā bhagavatāyeva vinītā honti tathāhi sāvakabhāsitaṁ
  suttaṁ buddhavacananti vuccati sāvakaveneyyā ca na tāva vinītāti.
  Nāyaṁ doso tesaṁ vinayanupāyassa sāvakesu ṭhapitattā. Tenevāha
  na tāvāhaṁ pāpima parinibbāyissāmi yāva na bhikkhū viyattā
-------------------------------------------------
[page 042]
  Vinītā visāradā bahussutā āgatāgamā dhammadharā vinayadharā
  mātikādharā uppannaṁ parappavādaṁ sahadhammena suniggahitaṁ niggahetvā
  sappāṭihāriyaṁ dhammaṁ desessantītiādiṁ. Kusinārāyantiādinā
  bhagavato parinibbutadesakālavisesaṁ dasseti aparinibbuto bhagavāti
  gāhassa micchābhāvadassanatthaṁ loke jātasaṁvaḍḍhabhāvadassanatthañca.
  Tathāhi manussabhāvassa supākaṭakaraṇatthaṁ mahābodhisattā carimabhave
  dārapariggahādīnipi karonti. Kusinārāyanti evaṁnāmake nagare.
  Samīpatthe cetaṁ bhummavacanaṁ. Upavattane mallānaṁ sālavaneti tassa
  nagarassa upavattanabhūtaṁ mallarājūnaṁ sālavanuyyānaṁ dasseti. Tattha
  nagaraṁ pavisitukāmā uyyānato upecca vattanti gacchanti etenāti
  upavattananti sālavanaṁ vuccati. Yathā hi anurādhapurassa thūpārāmo
  dakkhiṇapacchimadisāya evaṁ taṁ uyyānaṁ kusinārāya dakkhiṇapacchimadisāya
  hoti. Yathā ca thūpārāmato dakkhiṇadvārena nagaraṁ pavisanamaggo
  pācīnamukho gantvā uttarena nivattati evaṁ uyyānato
  sālapanti pācīnamukhā gantvā uttarena nivattā tasmā taṁ
  upavattananti vuccati. Yamakasālānamantareti yamakasālānaṁ vemajjhe.
  Tattha kira bhagavato paññattassa parinibbānamañcassa ekā
  sālapanti sīsabhāge hoti ekā pādabhāge. Tatrāpi eko
  taruṇasālo sīsabhāgassa āsanno hoti eko pādabhāgassa tasmā
-------------------------------------------------
[page 043]
  Yamakasālānamantareti vuttaṁ. Apica yamakasālā nāma mūlakkhandhaviṭapapattehi
  aññamaññaṁ saṁsibbitvā ṭhitasālātipi mahāaṭṭhakathāyaṁ vuttaṁ.
  Anupādisesāya nibbānadhātuyāti upādiyate kammakilesehīti
  upādi. Vipākakkhandhā katattā ca rūpaṁ. So pana upādi
  kilesābhisaṅkhāramāranimmathanena nibbānappattiyaṁ anossaṭṭho idha
  khandhamaccumāranimmathanena ossaṭṭho na sesitoti ayaṁ anupādisesā
  nibbānadhātu natthi etissā upādisesoti katvā. Nibbānadhātūti
  cettha nibbutimattaṁ adhippetaṁ. Itthambhūtalakkhaṇe cāyaṁ
  karaṇaniddeso. Parinibbāneti parinibbānaṭṭhāne. Nimittatthe
  vā bhummavacanaṁ. Parinibbānahetu sannipatitānanti attho. Saṅghassa
  thero saṅghatthero. So pana saṅgho kiṁparimāṇoti āha sattannaṁ
  bhikkhusatasahassānanti. Niccasāpekkhatāya hi īdisesu samāso hotiyeva
  yathā devadattassa garukulanti. Sattannaṁ bhikkhusatasahassānanti
  saṅghattherānaṁyeva sattannaṁ bhikkhusatasahassānaṁ. Tadā hi
  sannipatitā bhikkhū ettakāti pamāṇarahitā. Tathāhi veḷuvagāme
  vedanāvikkhambhanato paṭṭhāya nacirena bhagavā parinibbāyissatīti sutvā
  tato tato āgatesu bhikkhūsu ekabhikkhupi pakkanto nāma natthi.
  Tasmā gaṇanaṁ vītivatto saṅgho ahosi. Āyasmā mahākassapo
  dhammavinayasaṅgāyanatthaṁ bhikkhūnaṁ ussāhaṁ janesīti sambandho. Tattha
-------------------------------------------------
[page 044]
  Mahākassapoti mahantehi sīlakkhandhādīhi samannāgatattā mahanto
  kassapoti mahākassapo. Apica kumārakassapattheraṁ upādāya ayaṁ
  mahāthero mahākassapoti vuccati. Atha kimatthaṁ āyasmā
  mahākassapo dhammavinayasaṅgāyanatthaṁ ussāhaṁ janesīti āha sattāhapari
  nibbutetiādiṁ. Satta ahāni samāhaṭāni sattāhaṁ. Sattāhaṁ
  parinibbutassa assāti sattāhaparinibbuto bhagavā. Tasmiṁ
  sattāhaparinibbute bhagavati. Bhagavato parinibbānadivasato paṭṭhāya
  sattāhe vītivatteti vuttaṁ hoti. Subhaddena vuḍḍhapabbajitena
  vuttavacanamanussarantoti sambandho. Tattha subhaddoti tassa nāmaṁ.
  Vuḍḍhakāle pana pabbajitattā vuḍḍhapabbajitoti vuccati. Alaṁ
  āvusotiādinā tena vuttavacanaṁ nidasseti. So hi sattāhaparinibbute
  bhagavati āyasmatā mahākassapattherena saddhiṁ pāvāya kusināraṁ
  addhānamaggapaṭipannesu pañcamattesu bhikkhusatesu avītarāge bhikkhū
  antarāmagge diṭṭhājīvakassa santikā bhagavato parinibbānaṁ sutvā
  pattacīvarāni chaḍḍetvā bāhā paggayha nānappakāraṁ paridevante
  disvā evamāha. Kasmā pana so evamāha. Bhagavati āghātena.
      [29] Ayaṁ kira so khandhake āgate ātumāvatthusmiṁ
  nahāpitapubbako vuḍḍhapabbajito bhagavati kusinārato nikkhamitvā
  aḍḍhaterasehi bhikkhusatehi saddhiṁ ātumaṁ gacchante bhagavā āgacchatīti
-------------------------------------------------
[page 045]
  Sutvā āgatakāle yāgudānaṁ karissāmīti sāmaṇerabhūmiyaṁ ṭhite
  dve putte etadavoca bhagavā kira tātā ātumaṁ āgacchati
  mahatā bhikkhusaṅghena saddhiṁ aḍḍhaterasehi bhikkhusatehi gacchatha tumhe
  tātā urabhaṇḍaṁ 1- ādāya nāḷiyā vā pasibbakena vā anugharakaṁ
  anugharakaṁ āhiṇḍatha loṇampi telampi taṇḍulampi khādanīyampi saṁharatha
  bhagavato āgatassa yāgudānaṁ karissāmīti. Te tathā akaṁsu. Atha
  bhagavati ātumaṁ āgantvā bhūsāgārakaṁ paviṭṭhe subhaddo sāyaṇhasamayaṁ
  gāmadvāraṁ gantvā manusse āmantetvā hatthakammamattaṁ me
  dethāti hatthakammaṁ yācitvā kiṁ bhante karomāti vutte idañcidañca
  gaṇhathāti sabbupakaraṇāni gāhetvā vihāre uddhanāni
  kāretvā ekaṁ kāḷakaṁ kāsāvaṁ nivāsetvā tādisameva pārupitvā idaṁ
  karotha idaṁ karothāti sabbarattiṁ vicārento satasahassaṁ visajjetvā
  bhojjayāguñca madhugoḷakañca paṭiyādāpesi. Bhojjayāgu nāma bhuñjitvā
  pātabbayāgu. Tattha sappimadhuphāṇitamacchamaṁsapupphaphalarasādi
  yaṅkiñci khādanīyaṁ nāma atthi taṁ sabbaṁ pavisati. Kīḷitukāmānaṁ
  sīsamakkhanayoggā hoti sugandhagandhā. Atha bhagavā kālasseva
  sarīrapaṭijagganaṁ katvā bhikkhusaṅghaparivuto piṇḍāya carituṁ
  ātumābhimukho pāyāsi. Manussā tassa ārocesuṁ bhagavā piṇḍāya

  *  *  *  *  *  *
  Footnote: 1. Ma. khurabhaṇḍaṁ.
-------------------------------------------------
[page 046]
  Gāmaṁ pavisati tayā kassa yāgu paṭiyāditāti. So yathānivatthapāruteheva
  tehi kāḷakakāsāvehi ekena hatthena dabbiñca kaṭacchuñca gahetvā
  brahmā viya dakkhiṇajāṇumaṇḍalaṁ bhūmiyaṁ patiṭṭhāpetvā vanditvā
  paṭiggaṇhātu me bhante bhagavā yāgunti āha. Tato jānantāpi
  tathāgatā pucchantīti khandhake āgatanayena bhagavā pucchitvā
  ca sutvā ca taṁ vuḍḍhapabbajitaṁ vigarahitvā tasmiṁ vatthusmiṁ
  akappiyasamādānasikkhāpadaṁ urabhaṇḍapariharaṇasikkhāpadañcāti dve
  sikkhāpadāni paññapetvā bhikkhave anekakappakoṭiyo bhojanaṁ
  pariyesanteheva vītināmitā idaṁ pana tumhākaṁ akappiyaṁ adhammena
  uppannabhojanaṁ imaṁ paribhuñjitvā anekāni attabhāvasahassāni
  apāyesveva nibbattissanti apetha mā gaṇhathāti bhikkhācārābhimukho
  agamāsi. Ekabhikkhunāpi na kiñci gahitaṁ. Subhaddo anattamano
  hutvā ayaṁ sabbaṁ jānāmīti āhiṇḍati sace na gahetukāmo
  pesetvā ārocetabbaṁ assa pakkāhāro nāma sabbaciraṁ tiṭṭhanto
  sattāhamattaṁ tiṭṭheyya idañca mama yāvajīvaṁ pariyattaṁ assa
  sabbaṁ tena nāsitaṁ ahitakāmo ayaṁ mayhanti bhagavati āghātaṁ
  bandhitvā dasabale dharamāne kiñci vattuṁ nāsakkhi. Evaṁ kirassa
  ahosi ayaṁ uccākulā pabbajito mahāpuriso sace kiñci
  vakkhāmi mamaṁyeva santajjessatīti. Svāyaṁ ajja mahākassapattherena
-------------------------------------------------
[page 047]
  Saddhiṁ āgacchanto parinibbuto bhagavāti sutvā laddhassāso
  viya hutvā haṭṭhatuṭṭho evamāha.
      [30] Thero pana taṁ sutvā hadaye pahāraṁ viya matthake
  patitasukkāsaniṁ viya ca maññi. Dhammasaṁvego cassa uppajji
  sattāhamattaparinibbuto bhagavā ajjāpissa suvaṇṇavaṇṇaṁ sarīraṁ
  dharatiyeva dukkhena bhagavatā ārādhitasāsane nāma evaṁ lahuṁ mahantaṁ
  pāpaṁ kasaṭaṁ kaṇṭako uppanno alaṁkho panesa pāpo vaḍḍhamāno
  aññepi evarūpe sahāye labhitvā sāsanaṁ osakkāpetunti.
  Tato thero cintesi sace kho panāhaṁ imaṁ mahallakaṁ idheva pilotikaṁ
  nivāsetvā chārikāya okirāpetvā nīharāpessāmi manussā
  samaṇassa gotamassa sarīre dharamāneyeva sāvakā vivadantīti amhākaṁ
  dosaṁ dassessanti adhivāsemi tāva bhagavatā hi desitadhammo
  asaṅgahitapuppharāsisadiso tattha yathā vātena pahaṭapupphāni yato
  vā tato vā gacchanti evameva evarūpānaṁ vasena gacchante
  gacchante kāle vinaye ekaṁ dve sikkhāpadāni nassissanti
  vinassissanti sutte eko dve pañhāvārā nassissanti abhidhamme
  ekaṁ dve bhūmantarāni nassissanti evaṁ anukkamena mūle naṭaṭhe
  pisācasadisā bhavissāma tasmā dhammavinayasaṅgahaṁ karissāmi evaṁ
  sati daḷhasuttena saṅgahitapupphāni viya ayaṁ dhammavinayo niccalo
-------------------------------------------------
[page 048]
  Bhavissati etadatthaṁ hi bhagavā mayhaṁ tīṇi gāvutāni paccuggamanaṁ
  akāsi tīhi ovādehi upasampadaṁ akāsi kāyato cīvaraparivattanaṁ
  akāsi ākāse pāṇiṁ cāletvā candopamapaṭipadaṁ kathento
  maññeva sakkhiṁ katvā kathesi tikkhattuṁ sakalasāsanaratanaṁ paṭicchāpesi
  mādise bhikkhumhi tiṭṭhamāne ayaṁ pāpo sāsane vuḍḍhiṁ mā
  alattha yāva adhammo na dippati dhammo na paṭibāhiyati avinayo
  na dippati vinayo na paṭibāhiyati adhammavādino na balavanto
  honti dhammavādino na dubbalā honti avinayavādino na balavanto
  honti vinayavādino na dubbalā honti tāva dhammañca vinayañca
  saṅgāyissāmi tato bhikkhū attano attano pahonakaṁ gahetvā
  kappiyākappiyaṁ kathessanti vinayavādino athāyaṁ pāpo sayameva
  niggahaṁ pāpuṇissati puna sīsaṁ ukkhipituṁ na sakkhissati sāsanaṁ
  iddhañceva phītañca bhavissatīti. Cintetvā so evaṁ nāma mayhaṁ
  cittaṁ uppannanti kassaci anārocetvā bhikkhusaṅghaṁ samassāsetvā
  atha pacchā dhātubhājanadivase dhammavinayasaṅgāyanatthaṁ bhikkhūnaṁ ussāhaṁ
  janesi. Tena vuttaṁ āyasmā mahākassapo sattāhaparinibbute .pe.
  Dhammavinayasaṅgāyanatthaṁ bhikkhūnaṁ ussāhaṁ janesīti.
      [31] Tattha alanti paṭikkhepavacanaṁ. Āvusoti paridevante
  bhikkhū ālapati. Mā socitthāti citte uppannabalavasokena mā
-------------------------------------------------
[page 049]
  Socittha. Mā paridevitthāti vācāya mā paridevittha paridevanaṁ
  vilāpoti vacanato. Idāni asocanādīsu kāraṇaṁ dassenato sumuttā
  mayanti ādimāha. Tena mahāsamaṇenāti nissakke karaṇavacanaṁ.
  Tato mahāsamaṇato suṭṭhu muttā mayanti attho. Upaddutā ca
  homa tadāti adhippāyo. Homāti vā atītatthe vattamānavacanaṁ.
  Ahumhāti attho. Anussaranto dhammasaṁvegavasenāti adhippāyo.
  Dhammasabhāvacintāvasena pavattaṁ sahottappañāṇaṁ dhammasaṁvego.
  Vuttañhetaṁ
          sabbasaṅkhatadhammesu ottappākārasaṇṭhitaṁ
          ñāṇamohitabhārānaṁ dhammasaṁvegasaññitanti.
  Ṭhānaṁ kho panetaṁ vijjatīti tiṭṭhati ettha phalaṁ tadāyattavuttitāyāti
  ṭhānaṁ hetu. Khoti avadhāraṇe. Etaṁ kāraṇaṁ vijjateva no na
  vijjatīti attho. Kiṁ taṁ kāraṇanti āha yaṁ pāpabhikkhūtiādiṁ.
  Ettha yanti nipātamattaṁ. Kāraṇaniddeso vā. Yena kāraṇena
  antaradhāpeyyuṁ tadetaṁ kāraṇaṁ vijjatīti attho. Pāpabhikkhūti
  pāpikāya lāmikāya icchāya samannāgatā bhikkhū. Atīto atikkanto
  satthā ettha etassāti vā atītasatthukaṁ pāvacanaṁ. Padhānaṁ vacanaṁ
  pāvacanaṁ. Dhammavinayanti vuttaṁ hoti. Pakkhaṁ labhitvāti alajjipakkhaṁ
  labhitvā. Nacirassevāti nacireneva. Yāva ca dhammavinayo tiṭṭhatīti
-------------------------------------------------
[page 050]
  Yattakaṁ kālaṁ dhammo ca vinayo ca lajjipuggalesu tiṭṭhati. Vuttaṁ
  hetaṁ bhagavatāti parinibbānamañcake nipannena bhagavatā bhikkhū
  ovadantena etaṁ vuttanti attho. Desito paññattoti dhammopi
  desito ceva paññatto ca. Suttābhidhammasaṅgahitassa hi dhammassa
  atisajjanaṁ pabodhanaṁ desanā. Tasseva pakārato ñāpanaṁ
  vineyyasantāne ṭhapanaṁ paññāpanaṁ. Tasmā dhammopi desito ceva
  paññatto cāti vutto. Paññattoti paṭṭhapitoti attho.
  Vinayopi desito ceva paññatto ca. Vinayatantisaṅgahitassa hi
  atthassa kāyavācānaṁ vinayanato vinayoti laddhādhivacanassa atisajjanaṁ
  pabodhanaṁ desanā. Tasseva pakārato jhāpanaṁ asaṅkarato ṭhapanaṁ
  paññāpanaṁ. Tasmā vinayopi desito ceva paññatto cāti
  vuccati. So vo mamaccayena satthāti so dhammavinayo tumhākaṁ
  mamaccayena satthā. Idaṁ vuttaṁ hoti mayā vo ṭhiteneva idaṁ
  lahukaṁ idaṁ garukaṁ idaṁ satekicchaṁ idaṁ atekicchaṁ idaṁ lokavajjaṁ
  idaṁ paṇṇattivajjaṁ ayaṁ āpatti puggalassa santike vuṭṭhāti ayaṁ
  gaṇassa ayaṁ saṅghassa santike vuṭṭhātīti sattannaṁ āpattikkhandhānaṁ
  avītikkamanīyatāvasena otiṇṇavatthusmiṁ sakhandhakaparivāro
  ubhatovibhaṅgo mahāvinayo nāma desito taṁ sakalampi
  vinayapiṭakaṁ mayi parinibbute tumhākaṁ satthukiccaṁ sādhessati idaṁ vo
-------------------------------------------------
[page 051]
  Kattabbaṁ idaṁ na kattabbanti kattabbākattabbassa vibhāgena anusāsanato
  ṭhiteneva ca mayā ime cattāro satipaṭṭhānā cattāro sammappadhānā
  cattāro iddhippādā pañcindriyāni pañca balāni satta bojjhaṅgā
  ariyo aṭṭhaṅgiko maggoti tena tena vineyyānaṁ ajjhāsayānurūpena
  pakārena ime sattattiṁsabodhipakkhiyadhamme vibhajitvā suttantapiṭakaṁ desitaṁ
  taṁ sakalampi suttantapiṭakaṁ mayi parinibbute tumhākaṁ satthukiccaṁ sādhessati
  taṁtaṁcariyānurūpaṁ sammāpaṭipattiyā anusāsanato ṭhiteneva ca mayā
  pañcakkhandhā dvādasāyatanāni aṭṭhārasa dhātuyo cattāri saccāni
  bāvīsatindriyāni nava hetū cattāro āhārā satta phassā satta
  vedanā satta saññā satta cetanā satta cittāni tatrāpi
  ettakā dhammā kāmāvacarā ettakā rūpāvacarā ettakā
  arūpāvacarā ettakā pariyāpannā ettakā apariyāpannā
  ettakā lokiyā ettakā lokuttarāti ime dhamme vibhajitvā
  abhidhammapiṭakaṁ desitaṁ taṁ sakalampi abhidhammapiṭakaṁ mayi parinibbute
  tumhākaṁ satthukiccaṁ sādhessati khandhādivibhāgena saññāyamānassa 1-
  catussaccasambodhāvahattā satthārā sammāsambuddhena kattabbakiccaṁ
  nipphādessati iti sabbampetaṁ abhisambodhito yāva parinibbānā

  *  *  *  *  *  *
  Footnote: 1. Ma. ñāyamānaṁ.
-------------------------------------------------
[page 052]
  Pañcacattālīsavassāni bhāsitaṁ lapitaṁ tīṇi piṭakāni pañca nikāyā
  navaṅgāni caturāsītidhammakkhandhasahassānīti evaṁ mahappabhedaṁ hoti
  iti imāni caturāsītidhammakkhandhasahassāni tiṭṭhanti ahaṁ ekova
  parinibbāyāmi ahañca panidāni ekova ovadāmi anusāsāmi mayi
  parinibbute imāni caturāsītibuddhasahassāni tumhe ovadissanti
  anusāsissanti ovādānusāsanīkiccassa nipphādanatoti. Sāsananti
  pariyattipaṭipattipaṭivedhavasena tividhaṁ sāsanaṁ. Nippariyāyato pana
  sattattiṁsabodhipakkhiyadhammā. Addhaniyanti addhānamaggagāmīti
  addhaniyaṁ. Addhānakkhamanti attho. Ciraṭṭhitikanti ciraṁ ṭhiti etassāti
  ciraṭṭhitikaṁ. Sāsanaṁ assa bhaveyyāti sambandho. Idaṁ vuttaṁ hoti
  yathā yena pakārena idaṁ sāsanaṁ dīghamaddhānaṁ pavattituṁ samatthaṁ tatoyeva
  ca ciraṭṭhitikaṁ assa tathā tena pakārena dhammañca vinayañca
  saṅgāyeyyanti. Idāni sammāsambuddhena attano kataṁ
  anuggahavisesaṁ vibhāvento āha yañcāhaṁ bhagavatātiādiṁ. Tattha
  yañcāhanti etassa anuggahitoti etena sambandho. Tattha yanti
  yasmā. Yena kāraṇenāti vuttaṁ hoti. Kiriyāparāmasanaṁ vā etaṁ.
  Tena anuggahitoti ettha anuggaṇhanaṁ parāmasati. Dhāressasītiādikampana
  vacanaṁ bhagavā aññatarasmiṁ rukkhamūle mahākassapattherena
  paññattasaṅghāṭiyaṁ nisinno taṁ cīvaraṁ vikasitapadumapupphavaṇṇena pāṇinā
-------------------------------------------------
[page 053]
  Antante parāmasanto āha. Vuttañhetaṁ kassapasaṁyutte
  mahākassapatthereneva ānandattheraṁ āmantetvā kathentena
  athakho āvuso bhagavā maggā okkamma yena aññataraṁ rukkhamūlaṁ
  tenupasaṅkami athakho ahaṁ āvuso paṭapilotīnaṁ saṅghāṭiṁ catugguṇaṁ
  paññāpetvā bhagavantaṁ etadavocaṁ idha bhante bhagavā nisīdatu yaṁ
  mamassa dīgharattaṁ hitāya sukhāyāti nisīdi kho āvuso bhagavā paññatte
  āsane nisajja kho maṁ āvuso bhagavā etadavoca mudukā kho tyāyaṁ
  kassapa paṭapilotīnaṁ saṅghāṭīti paṭiggaṇhātu me bhante bhagavā
  paṭapilotīnaṁ saṅghāṭiṁ anukampaṁ upādāyāti dhāressasi pana me
  tvaṁ kassapa sāṇāni paṁsukūlāni nibbasanānīti dhāreyyāmahaṁ bhante
  bhagavato sāṇāni paṁsukūlāni nibbasanānīti so khohaṁ āvuso
  paṭapilotīnaṁ saṅghāṭiṁ bhagavato pādāsiṁ ahaṁ pana bhagavato sāṇāni
  paṁsukūlāni nibbasanāni paṭipajjinti. Tattha mudukā kho tyāyanti
  mudukā kho te ayaṁ. Kasmā pana bhagavā evamāha. Therena saha
  cīvaraṁ parivattetukāmatāya. Kasmā parivattetukāmo jāto.
  Theraṁ attano ṭhāne ṭhapetukāmatāya. Kiṁ sārīputtamoggallānā
  natthīti. Atthi. Evaṁ panassa ahosi ime na ciraṁ ṭhassanti
  kassapo pana vīsavassasatāyuko so mayi parinibbute sattapaṇṇiguhāyaṁ
  vasitvā dhammavinayasaṅgahaṁ katvā mama sāsanaṁ
-------------------------------------------------
[page 054]
  Pañcavassasahassaparimāṇakālaṁ pavattanakaṁ karissati attano naṁ ṭhāne ṭhapemi
  evaṁ bhikkhū kassapassa sussūsitabbaṁ maññissantīti tasmā evamāha.
  Thero pana yasmā cīvarassa vā pattassa vā vaṇṇe kathite imaṁ
  tumhākaṁ gaṇhathāti cārittameva tasmā paṭiggaṇhātu me bhante
  bhagavāti āha. Dhāressasi pana me tvaṁ kassapāti kassapa tvaṁ
  imāni paribhogajiṇṇāni paṁsukūlāni pārupituṁ sakkhissasīti vadati.
  Tañca kho na kāyabalaṁ sandhāya paṭipattipūraṇaṁ pana sandhāya
  evamāha. Ayañhettha adhippāyo ahaṁ imaṁ cīvaraṁ puṇṇaṁ nāma
  dāsiṁ pārupitvā āmakasusāne chaḍḍitaṁ susānaṁ pavisitvā
  tumbamattehi pāṇakehi samparikiṇṇaṁ te pāṇake vidhunitvā
  mahāariyavaṁse ṭhatvā aggahesiṁ tassa me imaṁ cīvaraṁ gahitadivase
  dasasahassacakkavāḷe mahāpaṭhavī mahāviravaṁ viravamānā kampittha ākāsaṁ
  taṭataṭāyi cakkavāḷadevatā sādhukāraṁ adaṁsu imaṁ cīvaraṁ gaṇhantena
  bhikkhunā jātipaṁsukūlikena jātiāraññikena jātiekāsanikena
  jātisapadānacārikena bhavituṁ vaṭṭati tvaṁ imassa cīvarassa anucchavikaṁ
  kātuṁ sakkhissasīti. Theropi attanā pañcannaṁ hatthīnaṁ balaṁ dhāreti.
  So taṁ atakkayitvā ahametaṁ paṭipattiṁ pūressāmīti ussāhena
  sugatacīvarassa anucchavikaṁ kātukāmo dhāreyyāmahaṁ bhanteti āha.
  Paṭipajjinti paṭipannosmi. Evaṁ pana cīvaraparivattanaṁ katvā therena
-------------------------------------------------
[page 055]
  Pārutacīvaraṁ bhagavā pārupi. Satthu cīvaraṁ thero. Tasmiṁ samaye
  mahāpaṭhavī udakapariyantaṁ katvā unnadantī kampittha. Sāṇāni
  paṁsukūlānīti matakaḷevaraṁ pariveṭhetvā chaḍḍitāni tumbamatte
  kimī papphoṭetvā gahitāni sāṇavākamayāni paṁsukūlacīvarāni.
  Rathikasusānasaṅkārakūṭādīnaṁ yatthakatthaci paṁsūnaṁ upari ṭhitattā abbhuggataṭṭhena
  tesu paṁsukūlamivāti paṁsukūlaṁ. Athavā paṁsu viya kucchitabhāvaṁ ulati
  gacchatīti paṁsukūlanti paṁsukūlasaddassa attho daṭṭhabbo. Nibbasanānīti
  niṭṭhitavasanakiccāni. Paribhogajiṇṇānīti attho. Ettha kiñcāpi
  ekameva taṁ cīvaraṁ anekāvayavattā pana bahuvacanaṁ katanti majjhimagaṇṭhīpade
  vuttaṁ. Cīvare sādhāraṇaparibhogenāti ettha attanā
  sādhāraṇaparibhogenāti viññāyamānattā viññāyamānatthassa ca
  saddassa payoge kāmāharattā 1- attanāti na vuttaṁ. Dhāressasi
  pana me tvaṁ kassapa sāṇāni paṁsukūlānīti hi vuttattā attanāva
  sādhāraṇaparibhogo viññāyati. Nāññena. Na hi kevalaṁ saddatoyeva
  sabbattha atthavinicchayo bhavissati atthappakaraṇādināpi yebhuyyena
  atthassa niyametabbattā. Ācariyadhaṁmmapālattherena panettha
  idaṁ vuttaṁ cīvare sādhāraṇaparibhogenāti ettha attanā
  samasamaṭṭhapanenāti idha attanāsaddaṁ ānetvā cīvare attanā

  *  *  *  *  *  *
  Footnote: 1. Ma. kāmacārattā.
-------------------------------------------------
[page 056]
  Sādhāraṇaparibhogenāti yojetabbaṁ
          yassa yena hi sambandho dūraṭṭhampi ca tassa taṁ
          atthato hyasamānānaṁ āsannattamakāraṇanti.
  Athavā bhagavatā cīvare sādhāraṇaparibhogena bhagavatā anuggahitoti
  yojanīyaṁ ekassapi karaṇaniddesassa sahayogakattuttha jotakattasambhavatoti.
  Sabbattha ācariyadhammapālattherenāti vutte suttantaṭīkākārenāti
  gahetabbaṁ. Samānaṁ dhāraṇametassāti sādhāraṇo paribhogo.
  Sādhāraṇaparibhogena ca samasamaṭṭhapanena ca anuggahitoti sambandho.
      [32] Idāni ahaṁ bhikkhave yāvadeva ākaṅkhāmi vivicceva kāmehi
  vivicca akusalehi dhammehi savitakkaṁ savicāraṁ vivekajampītisukhaṁ paṭhamaṁ
  jhānaṁ upasampajja viharāmi kassapopi bhikkhave yāvadeva ākaṅkhati
  vivicceva kāmehi vivicca akusalehi dhammehi savitakkaṁ savicāraṁ
  vivekajampītisukhaṁ paṭhamaṁ jhānaṁ upasampajja viharati ahaṁ bhikkhave yāvadeva
  ākaṅkhāmi vitakkavicārānaṁ vūpasamā ajjhattaṁ sampasādanaṁ cetaso
  ekodibhāvaṁ avitakkaṁ avicāraṁ samādhijampītisukhaṁ dutiyaṁ jhānaṁ upasampajja
  viharāmi kassapopi bhikkhave yāvadeva ākaṅkhati vitakkavicārānaṁ
  vūpasamā .pe. Dutiyaṁ jhānaṁ upasampajja viharati ahaṁ bhikkhave
  yāvadeva ākaṅkhāmi pītiyā ca virāgā upekkhako ca viharāmi
-------------------------------------------------
[page 057]
  Sato ca sampajāno sukhañca kāyena paṭisaṁvedemi yantaṁ ariyā
  ācikkhanti upekkhako satimā sukhavihārīti tatiyaṁ jhānaṁ upasampajja
  viharāmi kassapopi bhikkhave yāvadeva ākaṅkhati pītiyā ca virāgā
  upekkhako ca viharati .pe. Tatiyaṁ jhānaṁ upasampajja viharati ahaṁ
  bhikkhave yāvadeva ākaṅkhāmi sukhassa ca pahānā dukkhassa ca pahānā
  pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
  catutthaṁ jhānaṁ upasampajja viharāmi kassapopi bhikkhave yāvadeva
  ākaṅkhati sukhassa ca pahānā dukkhassa ca pahānā pubbeva
  .pe. Catutthaṁ jhānaṁ upasampajja viharati ahaṁ bhikkhave yāvadeva
  ākaṅkhāmi sabbaso rūpasaññānaṁ samatikkamā paṭighasaññānaṁ atthaṅgamā
  nānattasaññānaṁ amanasikārā ananto ākāsoti ākāsānañcāyatanaṁ
  upasampajja viharāmi kassapopi bhikkhave yāvadeva ākaṅkhati
  sabbaso rūpasaññānaṁ samatikkamā .pe. Ākāsānañcāyatanaṁ
  upasampajja viharati ahaṁ bhikkhave yāvadeva ākaṅkhāmi
  sabbaso ākāsānañcāyatanaṁ samatikkamma anantaṁ viññāṇanti
  viññāṇañcāyatanaṁ upasampajja viharāmi kassapopi bhikkhave yāvadeva
  ākaṅkhati sabbaso ākāsānañcāyatanaṁ samatikkamma .pe.
  Viññāṇañcāyatanaṁ upasampajja viharati ahaṁ bhikkhave yāvadeva
  ākaṅkhāmi sabbaso viññāṇañcāyatanaṁ samatikkamma natthi kiñcīti
-------------------------------------------------
[page 058]
  Ākiñcaññāyatanaṁ upasampajja viharāmi kassapopi bhikkhave yāvadeva
  ākaṅkhati .pe. Ākiñcaññāyatanaṁ upasampajja viharati
  ahaṁ bhikkhave yāvadeva ākaṅkhāmi sabbaso ākiñcaññāyatanaṁ
  samatikkamma nevasaññānāsaññāyatanaṁ upasampajja viharāmi kassapopi
  bhikkhave yāvadeva ākaṅkhati .pe. Nevasaññānāsaññāyatanaṁ
  upasampajja viharati ahaṁ bhikkhave yāvadeva ākaṅkhāmi sabbaso
  nevasaññānāsaññāyatanaṁ samatikkamma saññāvedayitanirodhaṁ upasampajja
  viharāmi kassapopi .pe. Saññāvedayitanirodhaṁ upasampajja viharati
  ahaṁ bhikkhave yāvadeva ākaṅkhāmi anekavihitaṁ iddhividhaṁ paccanubhomi
  ekopi hutvā bahudhā homi bahudhāpi hutvā eko homi āvibhāvaṁ
  tirobhāvaṁ tirokuḍḍaṁ tiropākāraṁ tiropabbataṁ asajjamāno gacchāmi
  seyyathāpi ākāse paṭhaviyāpi ummujjanimmujjaṁ karomi seyyathāpi
  udake udakepi abhijjamāne gacchāmi seyyathāpi paṭhaviyaṁ ākāsepi
  pallaṅkena vasāmi caṅkamāmi seyyathāpi pakkhī sakuṇo imepi
  candimasuriye evaṁmahiddhike evaṁmahānubhāve pāṇinā parimasāmi
  parimajjāmi yāva brahmalokāpi kāyena vasaṁ vattemi kassapopi
  bhikkhave yāvadeva ākaṅkhati anekavihitaṁ iddhividhaṁ paccanubhoti .pe.
  Yāva brahmalokāpi kāyena vasaṁ vatteti ahaṁ bhikkhave yāvadeva
  ākaṅkhāmi dibbāya sotadhātuyā visuddhāya atikkantamānusikāya ubho
-------------------------------------------------
[page 059]
  Sadde suṇāmi dibbe ca mānuse ca ye dūre santike ca kassapopi
  bhikkhave yāvadeva ākaṅkhati dibbāya sotadhātuyā visuddhāya .pe.
  Ye dūre santike ca ahaṁ bhikkhave yāvadeva ākaṅkhāmi parasattānaṁ
  parapuggalānaṁ cetasā ceto paricca pajānāmi sarāgaṁ vā cittaṁ
  sarāgaṁ cittanti pajānāmi vītarāgaṁ vā cittaṁ vītarāgaṁ cittanti
  pajānāmi sadosaṁ vā cittaṁ .pe. Vītadosaṁ vā cittaṁ .pe.
  Samohaṁ vā cittaṁ .pe. Vītamohaṁ vā cittaṁ .pe. Saṅkhittaṁ vā
  cittaṁ .pe. Vikkhittaṁ vā cittaṁ .pe. Mahaggataṁ vā cittaṁ .pe.
  Amahaggataṁ vā cittaṁ .pe. Sauttaraṁ vā cittaṁ .pe. Anuttaraṁ
  vā cittaṁ .pe. Asamāhitaṁ vā cittaṁ .pe. Samāhitaṁ vā cittaṁ
  .pe. Avimuttaṁ vā cittaṁ .pe. Vimuttaṁ vā cittaṁ vimuttaṁ
  cittanti pajānāmi kassapopi bhikkhave yāvadeva ākaṅkhati
  parasattānaṁ parapuggalānaṁ cetasā ceto paricca pajānāti sarāgaṁ vā
  cittaṁ sarāgaṁ cittanti pajānāti .pe. Vimuttaṁ vā cittaṁ vimuttaṁ
  cittanti pajānāti ahaṁ bhikkhave yāvadeva ākaṅkhāmi anekavihitaṁ
  pubbenivāsaṁ anussarāmi seyyathīdaṁ ekampi jātiṁ dvepi jātiyo
  tissopi jātiyo catassopi jātiyo pañcapi jātiyo dasapi jātiyo
  vīsampi jātiyo tiṁsampi jātiyo cattālīsampi jātiyo paññāsampi
  jātiyo jātisatampi jātisahassampi jātisatasahassampi anekepi
-------------------------------------------------
[page 060]
  Saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
  amutrāsiṁ evannāmo evaṁgotto evaṁvaṇṇo evamāhāro
  evaṁsukhadukkhapaṭisaṁvedī evamāyupariyanto so tato cuto amutra
  udapādiṁ tatrāpāsiṁ evannāmo evaṁgotto evaṁvaṇṇo evamāhāro
  evaṁsukhadukkhapaṭisaṁvedī evamāyupariyanto so tato cuto idhupapannoti
  iti sākāraṁ sauddesaṁ anekavihitaṁ pubbenivāsaṁ anussarāmi kassapopi
  bhikkhave yāvadeva ākaṅkhati anekavihitaṁ pubbenivāsaṁ anussarati
  seyyathīdaṁ ekampi jātiṁ .pe. Iti sākāraṁ sauddesaṁ anekavihitaṁ
  pubbenivāsaṁ anussarati ahaṁ bhikkhave yāvadeva ākaṅkhāmi
  dibbena cakkhunā visuddhena atikkantamānusakena satte passāmi
  cavamāne upapajjamāne hīne paṇīte suvaṇṇe dubbaṇṇe sugate
  duggate yathākammupage satte pajānāmi ime vata bhonto sattā
  kāyaduccaritena samannāgatā vacī... Manoduccaritena samannāgatā
  ariyānaṁ upavādakā micchādiṭṭhikā micchādiṭṭhikammasamādānā te
  kāyassa bhedā parammaraṇā apāyaṁ duggatiṁ vinipātaṁ nirayaṁ
  upapannāti ime vā pana bhonto sattā kāyasucaritena samannāgatā
  vacī... Manosucaritena samannāgatā ariyānaṁ anupavādakā sammādiṭṭhikā
  sammādiṭṭhikammasamādānā te kāyassa bhedā parammaraṇā sugatiṁ
  saggaṁ lokaṁ upapannāti iti dibbena cakkhunā visuddhena
-------------------------------------------------
[page 061]
  Atikkantamānusakena satte passāmi cavamāne upapajjamāne hīne paṇīte
  suvaṇṇe dubbaṇṇe sugate duggate yathākammupage satte pajānāmi
  kassapopi bhikkhave yāvadeva ākaṅkhati dibbena cakkhunā visuddhena
  atikkantamānusakena satte passati cavamāne upapajjamāne hīne
  paṇīte suvaṇṇe dubbaṇṇe sugate duggate yathākammupage satte
  pajānāti ahaṁ bhikkhave āsavānaṁ khayā anāsavaṁ cetovimuttiṁ
  paññāvimuttiṁ diṭṭheva dhamme sayaṁ abhiññā sacchikatvā upasampajja
  viharāmi kassapopi bhikkhave āsavānaṁ khayā anāsavaṁ cetovimuttiṁ
  paññāvimuttiṁ diṭṭheva dhamme sayaṁ abhiññā sacchikatvā upasampajja
  viharatīti evaṁ navānupubbavihārachaḷabhiññāppabhede uttarimanussadhamme
  attanā samasamaṭṭhapanatthāya bhagavatā vuttaṁ kassapasaṁyutte āgataṁ
  pālimimaṁ peyyālamukhena ādiggahaṇena ca saṅkhipitvā dassento
  āha ahaṁ bhikkhavetiādiṁ.
      [33] Tattha yāvadeva ākaṅkhāmīti yāvadeva icchāmīti attho.
  Tatoyeva hi majjhimagaṇṭhīpade cūḷagaṇṭhīpade ca yāvadeti yāvadevāti
  vuttaṁ hotīti likhitaṁ. Saṁyuttanikāyaṭṭhakathāyampi yāvadeva ākaṅkhāmīti
  yāvadeva icchāmīti attho vutto. Tathāhi tattha līnatthappakāsiniyaṁ
  ācariyadhammapālatthereneva vuttaṁ yāvadevāti iminā samānatthaṁ
  yāvadeti idaṁ padanti. Potthakesu pana katthaci yāvadevāti ayameva
-------------------------------------------------
[page 062]
  Pāṭho dissati. Yāni pana ito paraṁ vivicceva kāmehītiādinā
  nayena cattāri rūpāvacarajjhānāni sabbaso rūpasaññānaṁ
  samatikkamātiādinā nayena catasso arūpasamāpattiyo sabbaso
  nevasaññānāsaññāyatanaṁ samatikkamma saññāvedayitanirodhantiādinā
  nayena nirodhasamāpatti anekavihitaṁ iddhividhantiādinā nayena
  abhiññā ca vuttā. Tattha yaṁ vattabbaṁ siyā taṁ sabbaṁ
  anupadavaṇṇanāya ceva bhāvanāvidhānena ca saddhiṁ visuddhimagge sabbaso
  vitthāritaṁ. Idhāpi ca verañjakaṇḍe cattāri rūpāvacarajjhānāni
  tisso ca vijjā āvibhavissanti. Tasmā tattha yaṁ vattabbaṁ
  taṁ tattheva vaṇṇayissāma. Navānupubbavihārachaḷabhiññāppabhedeti
  ettha navānupubbavihārā nāma anupaṭipāṭiyā samāpajjitabbabhāvato
  evaṁsaññitā nirodhasamāpattiyā saha aṭṭha samāpattiyo.
  Chaḷabhiññā nāma āsavakkhayañāṇena saddhiṁ pañcābhiññāyoti evaṁ
  lokiyalokuttarabhedā sabbā abhiññāyo. Uttarimanussadhammeti
  uttarimanussānaṁ jhāyīnañceva ariyānañca dhammo uttarimanussadhammo.
  Athavā uttari manussadhammāti uttarimanussadhammo. Manussadhammo
  nāma dasakusalakammapathadhammo. So hi vinā bhāvanāmanasikārena
  pakatiyāva manussehi nibbattetabbato manussattabhāvāvahato
  vā manussadhammoti vuccati. Tato uttari pana jhānādīni
-------------------------------------------------
[page 063]
  Uttarimanussadhammoti veditabbāni. Attanā samasamaṭṭhapanenāti
  ahaṁ yattakaṁ kālaṁ yattake vā samāpattivihāre abhiññāyo ca
  valañjemi tathā kassapopīti evaṁ yathāvuttauttarimanussadhamme attanā
  samasamaṁ katvā ṭhapanena. Idañca navānupubbavihārachaḷabhiññābhāvasāmaññena
  pasaṁsāmattaṁ vuttanti daṭṭhabbaṁ. Na hi āyasmā mahākassapo
  bhagavā viya devasikaṁ catuvīsatikoṭisatasahassasaṅkhā samāpattiyo
  samāpajjati yamakapāṭihāriyādivasena vā abhiññāyo valañjeti.
  Ettha ca uttarimanussadhamme attanā samasamaṭṭhapanenāti
  idaṁ nidassanamattanti veditabbaṁ. Tathāhi ovada kassapa bhikkhū
  karohi kassapa bhikkhūnaṁ dhammakathaṁ ahaṁ vā kassapa bhikkhū ovadeyyaṁ
  tvaṁ vā ahaṁ vā kassapa bhikkhūnaṁ dhammakathaṁ kareyyaṁ tvaṁ vāti
  evampi attanā samasamaṭṭhāne ṭhapesiyeva. Tassa kimaññaṁ ānaṇyaṁ
  bhavissati aññatra dhammavinayasaṅgāyanāti adhippāyo. Tattha tassāti
  tassa anuggahassāti majjhimagaṇṭhīpade vuttaṁ. Tassa meti vā
  attho gahetabbo. Potthakesu hi katthaci tassa meti pāṭhoyeva
  dissati. Dhammavinayasaṅgāyanaṁ ṭhapetvā aññaṁ kinnāma tassa me
  ānaṇyaṁ anaṇabhāvo bhavissatīti attho. Nanu maṁ bhagavātiādinā
  vuttamevatthaṁ upamāvasena vibhāveti. Sakakavacaissariyānuppadānenāti
  ettha cīvarassa nidassanavasena kavacassa gahaṇaṁ kataṁ. Samāpattiyā
-------------------------------------------------
[page 064]
  Nidassanavasena issariyaṁ gahitaṁ. Kulavaṁsappatiṭṭhāpakanti kulavaṁsassa
  kulappaveṇiyā patiṭṭhāpakaṁ. Me saddhammavaṁlappatiṭṭhāpakoti
  niccasāpekkhattā samāso daṭṭhabbo. Me saddhammavaṁsassa patiṭṭhāpako
  pavattakoti vuttaṁ hoti. Vuttavacanamanussaranto anuggahesīti
  cintayanto dhammavinayasaṅgāyanatthaṁ bhikkhūnaṁ ussāhaṁ janesīti sambandho.
  Dhātubhājanadivase tattha sannipatitānaṁ bhikkhūnaṁ ussāhaṁ janesīti attho.
      [34] Idāni yathāvuttamatthaṁ pāliyā vibhāvento āha
  yathāhātiādiṁ. Tattha ekamidāhanti ettha idanti nipātamattaṁ.
  Ekaṁ samayanti ca bhummatthe upayogavacanaṁ. Ekasmiṁ samayeti vuttaṁ
  hoti. Pāvāyāti pāvānagarato. Tattha piṇḍāya caritvā
  kusināraṁ gamissāmīti addhānamaggapaṭipannoti vuttaṁ hoti.
  Addhānamaggoti ca dīghamaggo vuccati. Dīghapariyāyo hettha
  addhānasaddo. Mahatā bhikkhusaṅghena saddhinti guṇamahattenapi
  saṅkhyāmahattenapi mahatā. Bhikkhūnaṁ saṅghena bhikkhusaṅghena. Samaṇagaṇena
  saddhiṁ ekatoti attho. Pañcamattehītiādinā saṅkhyāmahattaṁ
  vibhāveti. Mattasaddo cettha pamāṇavacano bhojane mattaññutātiādīsu
  viya. Sabbaṁ subhaddakaṇḍaṁ vitthārato veditabbanti sabbaṁ
  subhaddakaṇḍaṁ idha ānetvā vitthārato dassetabbanti adhippāyo.
  Tato paranti tato bhikkhūnaṁ ussāhajananato paranti
-------------------------------------------------
[page 065]
  Ācariyadhammapālattherena vuttaṁ. Mahāgaṇṭhīpade pana tato paranti
  subhaddakaṇḍato paranti vuttaṁ. Idamevettha sārato paccetabbanti no
  takko. Ayameva hi ussāhajananappakāro yadidaṁ handa mayaṁ āvuso
  dhammañca vinayañca saṅgāyāma pure adhammo dippatītiādi tasmā
  ussāhajananato paranti na vattabbaṁ heṭṭhā ussāhajananappakārassa
  pāliyā avuttattā. Ayañhettha pālikkamo. Athakho āyasmā
  mahākassapo bhikkhū āmantesi ekamidāhaṁ āvuso samayaṁ pāvāya
  kusināraṁ addhānamaggapaṭipanno mahatā bhikkhusaṅghena saddhiṁ
  pañcamattehi bhikkhusatehi atha khvāhaṁ āvuso maggā okkamma
  aññatarasmiṁ rukkhamūle nisīdiṁ tena kho pana samayena aññataro ājīvako
  kusinārāya maṇḍāravapupphaṁ gahetvā pāvaṁ addhānamaggapaṭipanno
  hoti addasaṁ kho ahaṁ āvuso taṁ ājīvakaṁ dūratova āgacchantaṁ
  disvāna taṁ ājīvakaṁ etadavocaṁ āvuso amhākaṁ satthāraṁ jānāsīti
  āma āvuso jānāmi ajja sattāhaparinibbuto samaṇo gotamo
  tato me idaṁ maṇḍāravapupphaṁ gahitanti tatrāvuso ye te bhikkhū
  avītarāgā appekacce bāhā paggayha kandanti chinnapādaṁva patanti
  āvaṭṭanti vivaṭṭanti atikhippaṁ bhagavā parinibbuto atikhippaṁ sugato
  parinibbuto atikhippaṁ cakkhuṁ loke antarahitanti ye pana te
  bhikkhū vītarāgā te satā sampajānā adhivāsenti aniccā saṅkhārā
-------------------------------------------------
[page 066]
  Taṁ kutettha labbhāti atha khvāhaṁ āvuso te bhikkhū etadavocaṁ alaṁ
  āvuso mā socittha mā paridevittha nanu āvuso bhagavatā
  paṭikacceva akkhātaṁ sabbeheva piyehi manāpehi nānābhāvo vinābhāvo
  aññathābhāvo taṁ kutettha āvuso labbhā yantaṁ jātaṁ bhūtaṁ saṅkhataṁ
  palokadhammaṁ taṁ vata mā palujjīti netaṁ ṭhānaṁ vijjatīti tena kho
  pana samayena āvuso subhaddo nāma vuḍḍhapabbajito tassaṁ parisāyaṁ
  nisinno hoti athakho āvuso subhaddo vuḍḍhapabbajito te bhikkhū
  etadavoca alaṁ āvuso mā socittha mā paridevittha sumuttā
  mayaṁ tena mahāsamaṇena upaddutā ca homa idaṁ vo kappati idaṁ
  vo na kappatīti idāni pana mayaṁ yaṁ icchissāma taṁ karissāma
  yaṁ na icchissāma na taṁ karissāmāti handa mayaṁ āvuso dhammañca
  vinayañca saṅgāyāma pure adhammo dippati dhammo paṭibāhiyati
  avinayo dippati vinayo paṭibāhiyati pure adhammavādino balavanto
  honti dhammavādino dubbalā honti avinayavādino balavanto honti
  vinayavādino dubbalā hontīti. Tenahi bhante thero bhikkhū
  uccinatūti. Athakho āyasmā mahākassapo ekenūnapañcārahantasatāni
  uccini. Bhikkhū āyasmantaṁ mahākassapaṁ etadavocuṁ ayaṁ bhante
  āyasmā ānando kiñcāpi sekkho abhabbo chandā dosā mohā
  bhayā agatiṁ gantuṁ bahu cānena bhagavato santike dhammo ca
-------------------------------------------------
[page 067]
  Vinayo ca pariyatto tenahi bhante thero āyasmantampi ānandaṁ
  uccinatūtiādiṁ. Tasmā tato paranti ettha subhaddakaṇḍato paranti
  evamattho daṭṭhabbo. Sabbaṁ subhaddakaṇḍaṁ vitthārato veditabbanti hi
  iminā yaṁ na icchissāma na taṁ karissāmāti etaṁ pariyantaṁ subhaddakaṇḍapāliṁ
  dassetvā idāni avasesaṁ ussāhajananappakārappavattapāliṁyeva
  dassento handa mayaṁ āvusotiādimāha.
      [35] Tattha pure adhammo dippatīti ettha adhammo nāma
  dasakusalakammapathadhammapaṭipakkhabhūto adhammo. Pure dippatīti apināma
  dippati. Athavā yāva adhammo dhammaṁ paṭibāhituṁ samattho hoti
  tato puretaramevāti attho. Āsanne hi anadhippeto ayaṁ
  puresaddo. Dippatīti dippissati. Puresaddayogena hi anāgatatthe
  ayaṁ vattamānappayogo yathā purā vassati devoti. Keci panettha
  evaṁ vaṇṇayanti pureti pacchā anāgate yathā addhānaṁ gacchantassa
  gantabbamaggo pureti vuccati tathā idaṁ 1- daṭṭhabbanti.
  Avinayoti pahānavinayasaṁvaravinayānaṁ paṭipakkhabhūto avinayo.
  Vinayavādino dubbalā hontīti evaṁ itisaddopi ettha daṭṭhabbo tato
  paraṁ āhāti iminā sambandho. Potthakesu pana katthaci itisaddo
  na dissati. Pāliyaṁ pana dīghanikāyaṭṭhakathāyañca attheva itisaddo.

  *  *  *  *  *  *
  Footnote: 1. Ma. idha.
-------------------------------------------------
[page 068]
  Tenahīti uyyojanatthe nipāto. Uccinane uyyojentā hi taṁ
  mahākassapattheraṁ evamāhaṁsu. Bhikkhū uccinatūti saṅgītiyā anurūpe
  bhikkhū uccinitvā gaṇhatūti attho. Sakalanavaṅga .pe. Pariggahesīti
  etena sukkhavipassakakhīṇāsavapariyantānaṁ yathāvuttapuggalānaṁ satipi
  āgamādhigamasabbhāve saha paṭisambhidāhi pana tevijjādiguṇayuttānaṁ
  āgamādhigamasampattiyā ukkaṁsagatattā saṅgītiyā bahukārattaṁ
  dasseti.
      [36] Tattha sakalanavaṅgasatthusāsanapariyattidhareti sakalaṁ
  suttageyyādinavaṅgaṁ ettha etassa vā atthīti sakalanavaṅgaṁ satthusāsanaṁ.
  Atthakāmena pariyāpuṇitabbato diṭṭhadhammikādipurisatthapariyattabhāvato
  ca pariyattīti tīṇi piṭakāni vuccanti. Taṁ sakalanavaṅgasatthusāsanasaṅkhātaṁ
  pariyattiṁ dhārentīti sakalanavaṅgasatthusāsanapariyattidharā.
  Tādiseti attho. Bahunnaṁ nānappakārānaṁ kilesānaṁ sakkāyadiṭṭhiyā
  ca avihatattā tā janenti tāhi vā janitāti puthujjanā. Duvidhā
  puthujjanā andhaputhujjanā kalyāṇaputhujjanāti. Tattha yesaṁ
  khandhadhātuāyatanādīsu uggahaparipucchāsavanadhāraṇapaccavekkhaṇāni natthi
  te andhaputhujjanā. Yesaṁ tāni atthi te kalyāṇaputhujjanā.
  Te idha puthujjanā adhippetā. Samathabhāvanāsinehābhāvena sukkhā
  lūkhā asiniddhā vipassanā etesanti sukkhavipassakā.
-------------------------------------------------
[page 069]
  Tipiṭakasabbapariyattippabhedadhareti tiṇṇaṁ piṭakānaṁ samāhāro tipiṭakaṁ.
  Tipiṭakasaṅkhātaṁ navaṅgādivasena anekadhā bhinnaṁ sabbapariyattippabhedaṁ
  dhārentīti tipiṭakasabbapariyattippabhedadharā. Tādiseti attho. Anuanu
  taṁsamaṅginaṁ bhāveti vaḍḍhetīti anubhāvo. Anubhāvoeva ānubhāvo.
  Patāpo 1-. Mahanto ānubhāvo yesaṁ te mahānubhāvā.
  Tevijjādibhedeti tisso vijjāyeva tevijjā. Tā ādi yesaṁ
  chaḷabhiññādīnaṁ te tevijjādayo. Te bhedā anekappakārabhinnā
  etesanti tevijjādibhedā khīṇāsavā. Tādiseti attho.
  Athavā tisso vijjā etassa atthīti tevijjo. So ādi
  yesaṁ chaḷabhiññādīnaṁ te tevijjādayo. Te bhedā yesaṁ khīṇāsavānaṁ
  te tevijjādibhedā. Tādiseti attho. Ye sandhāya idaṁ
  vuttanti ye bhikkhū sandhāya idaṁ athakho āyasmātiādivacanaṁ
  saṅgītikkhandhake vuttanti attho. Kissa panāti kasmā pana.
  Sikkhatīti sekkho. Athavā sikkhanaṁ sikkhā. Sāyeva tassa
  sīlanti sekkho. So hi apariyositasikkhattā tadadhimuttattā ca
  ekantena sikkhanasīlo na asekkho viya pariniṭṭhitasikkho tattha
  paṭippassaddhussāho nāpi vissaṭṭhasikkho pacurajano viya tattha
  anadhimutto. Athavā ariyāya jātiyā tīsu sikkhāsu jāto

  *  *  *  *  *  *
  Footnote: 1. Ma. pabhāvo.
-------------------------------------------------
[page 070]
  Tattha vā bhavoti sekkho. Athavā ikkhati etāyāti ikkhā.
  Maggaphalasammādiṭṭhi. Saha ikkhāyāti sekkho. Uparimaggattayakiccassa
  apariyositattā saha karaṇīyenāti sakaraṇīyo. Assāti anena.
  Asammukhāpaṭiggahitaṁ nāma natthīti nanu ca
        dvāsīti buddhato gaṇhiṁ dve sahassāni bhikkhuto
        caturāsītisahassāni ye me dhammā pavattinoti
  vuttattā kathametaṁ yujjati. Dve sahassāni bhikkhutoti vuttampi
  bhagavato santike paṭiggahitamevāti katvā vuttanti nāyaṁ virodho.
  Bahukārattāti bahūpakārattā. Upakāravacano hettha kārasaddo.
  Assāti bhaveyya. Ativiya vissatthoti ativiya vissāsiko. Nanti
  ānandattheraṁ. Vadatīti iminā sambandho. Ānandattherassa
  yebhuyyena navakāya parisāya vibbhamanena mahākassapatthero evamāha
  na vāyaṁ kumārako mattamaññāsīti.
      [37] Tathāhi parinibbute satthari mahākassapatthero satthu parinibbāne
  sannipatitassa bhikkhusaṅghassa majjhe nisīditvā dhammavinayasaṅgāyanatthaṁ
  pañcasate bhikkhū uccinitvā āvuso rājagahe vassaṁ vasantā
  dhammavinayaṁ saṅgāyissāma tumhe pure vassupanāyikāya attano
  attano palibodhaṁ pacchinditvā rājagahe sannipatathāti vatvā
  attanā rājagahaṁ gato. Ānandattheropi bhagavato pattacīvaraṁ
-------------------------------------------------
[page 071]
  Ādāya mahājanaṁ saññāpento sāvatthiṁ gantvā tato nikkhamma
  rājagahaṁ gacchanto dakkhiṇāgirismiṁ cārikaṁ cari. Tasmiṁ samaye
  ānandattherassa tiṁsamattā saddhivihārikā yebhuyyena kumārabhūtā
  ekavassikaduvassikabhikkhū ceva anupasampannā ca vibbhamiṁsu. Kasmā
  panete pabbajitā kasmā vibbhamiṁsūti. Tesaṁ kira mātāpitaro
  cintesuṁ ānandatthero satthu vissāsiko aṭṭha vare yācitvā
  upaṭṭhahati icchiticchitaṭṭhānaṁ satthāraṁ gahetvā gantuṁ sakkoti
  amhākaṁ dārake etassa santike pabbājema so satthāraṁ gahetvā
  āgamissati tasmiṁ āgate mayaṁ mahāsakkāraṁ kātuṁ labhissāmāti
  iminā tāva kāraṇena nesaṁ ñātakā te pabbājesuṁ. Satthari
  pana parinibbute tesaṁ sā paṭṭhanā upacchinnā. Atha ne
  ekadivaseneva upabbājesuṁ. Atha ānandattheraṁ dakkhiṇāgirismiṁ cārikaṁ
  caritvā rājagahamāgataṁ disvā mahākassapatthero evamāha na vāyaṁ
  kumārako mattamaññāsīti. Vuttañhetaṁ kassapasaṁyutte atha kiñcarahi
  āvuso ānanda imehi navehi bhikkhūhi indriyesu aguttadvārehi
  bhojane amattaññūhi jāgariyaṁ ananuyuttehi saddhiṁ cārikaṁ carasi
  sassaghātaṁ maññe carasi kulupaghātaṁ maññe carasi olujjati
  kho te āvuso ānanda parisā palujjanti kho te āvuso
  navappāyā na vāyaṁ kumārako mattamaññāsīti. Apica
-------------------------------------------------
[page 072]
  Me bhante kassapa sirasmiṁ palitāni jātāni atha ca pana mayaṁ
  ajjāpi āyasmato mahākassapassa kumārakavādā na muccāmāti.
  Tathāhi pana tvaṁ āvuso ānanda imehi navehi bhikkhūhi indriyesu
  aguttadvārehi bhojane amattaññūhi jāgariyaṁ ananuyuttehi saddhiṁ
  cārikaṁ carasi sassaghātaṁ maññe carasi kulupaghātaṁ maññe carasi
  olujjati kho te āvuso ānanda parisā palujjanti kho te
  āvuso navappāyā na vāyaṁ kumārako mattamaññāsīti.
      [38] Tattha sassaghātaṁ maññe carasīti sassaṁ ghātento viya
  āhiṇḍasi. Kulupaghātaṁ maññe carasīti kulāni upaghātento viya
  hananto viya āhiṇḍasi. Olujjatīti palujjati bhijjati. Palujjanti
  kho te āvuso navappāyāti āvuso te tuyhaṁ pāyena yebhuyyena
  navakā ekavassikaduvassikadaharā ceva sāmaṇerā ca palujjanti.
  Na vāyaṁ kumārako mattamaññāsīti ayaṁ kumārako attano pamāṇaṁ
  na vata jānātīti theraṁ tajjento āha. Kumārakavādā na muccāmāti
  kumārakavādato na muccāma. Tathāhi pana tvanti idamassa evaṁ
  vattabbatāya kāraṇadassanatthaṁ vuttaṁ. Ayaṁ hettha adhippāyo
  yasmā tvaṁ imehi navehi bhikkhūhi indriyasaṁvararahitehi saddhiṁ carasi
  tasmā kumārakehi saddhiṁ caranto kumārakoti vattabbataṁ arahasīti.
  Na vāyaṁ kumārako mattamaññāsīti ettha vāsaddo padapūraṇe.
-------------------------------------------------
[page 073]
  Vāsaddo hi upamānasamuccayasaṁsayavapasaggapadapūraṇavikappādīsu 1- bahūsu
  atthesu dissati. Tathāhesa pañḍito vāpi tena sotiādīsu
  upamāne dissati. Sadisabhāveti attho. Taṁ vāpi dhīrā muni
  vedayantītiādīsu samuccaye. Ke vā ime kassa vātiādīsu
  saṁsaye. Ayaṁ vā imesaṁ samaṇabrāhmaṇānaṁ sabbabālo
  sabbamuḷhotiādīsu vapasagge 2-. Yekeci bhikkhave samaṇā vā
  brāhmaṇā vātiādīsu vikappe. Idha pana padapūraṇe daṭṭhabbo.
  Teneva ca ācariyadhammapālattherena vuttaṁ vāsaddassa atthuddhāraṁ
  karontena na vāyaṁ kumārako mattamaññāsītiādīsu padapūraṇeti.
  Aṭṭhakathāyampi ettakameva vuttaṁ na vāyaṁ kumārako mattamaññāsīti ayaṁ
  kumārako attano pamāṇaṁ na vata jānātīti theraṁ tajjento āhāti.
  Etthāpi vatāti vacanasiliṭṭhatāya vuttaṁ. Yaṁ panettha kenaci vuttaṁ
  na vāyanti ettha vāti vibhāsā aññāsipi na aññāsipīti atthoti.
  Taṁ tassa matimattanti daṭṭhabbaṁ. Na hettha ayamattho sambhavati.
  Tasmā attano pamāṇaṁ nāññāsīti evamattho veditabbo.
      [39] Tatrāti evaṁ sati. Chandāgamanaṁ viyāti ettha chandā
  āgamanaṁ viyāti padacchedo kātabbo. Chandena āgamanaṁ pavattanaṁ
  viyāti attho. Chandena akattabbakaraṇaṁ viyāti vuttaṁ hoti.

  *  *  *  *  *  *
  Footnote: 1. Ma. vassagga. 2. Ma. vassagge.
-------------------------------------------------
[page 074]
  Chandaṁ vā āgacchati sampayogavasenāti chandāgamanaṁ. Tathāpavatto
  apāyagamanīyo akusalacittuppādo. Athavā ananurūpaṁ gamanaṁ agamanaṁ.
  Chandena agamanaṁ chandāgamanaṁ. Chandena sinehena ananurūpaṁ gamanaṁ
  pavattanaṁ akattabbakaraṇaṁ viyāti vuttaṁ hoti. Asekkhapaṭisambhidappatteti
  asekkhabhūtā paṭisambhidā asekkhapaṭisambhidā. Tappatte
  paṭiladdhāsekkhapaṭisambhideti attho. Anumatiyāti anuññāya.
  Yācanāyāti vuttaṁ hoti. Kiñcāpi sekkhoti idaṁ na sekkhānaṁ
  agatigamanasabbhāvena vuttaṁ asekkhānaṁyeva pana uccinitattāti
  daṭṭhabbaṁ. Paṭhamamaggeneva hi cattāri agatigamanāni pahīyanti.
  Tasmā kiñcāpi sekkho tathāpi thero āyasmantampi ānandaṁ
  uccinatūti evamettha sambandho veditabbo. Na pana kiñcāpi
  sekkho tathāpi abhabbo agatiṁ gantunti yojetabbaṁ. Abhabbotiādinā
  pana dhammasaṅgītiyā tassa arahabhāvaṁ dassento vijjamānaguṇe
  kathesi. Tattha chandāti chandena. Sinehenāti attho.
  Agatiṁ gantunti agantabbaṁ gantuṁ. Akattabbaṁ kātunti vuttaṁ hoti.
      [40] Imāni pana cattāri agatigamanāni bhaṇḍabhājanīye ca
  vinicchayaṭṭhāne ca labbhanti. Tattha bhaṇḍabhājanīye tāva. Attano
  bhārabhūtānaṁ bhikkhūnaṁ amanāpe bhaṇḍe sampatte taṁ parivattetvā
  manāpaṁ dento chandāgatiṁ gacchati nāma. Attano pana abhārabhūtānaṁ
-------------------------------------------------
[page 075]
  Manāpe bhaṇḍe sampatte taṁ parivattetvā amanāpaṁ dento
  dosāgatiṁ gacchati nāma. Bhaṇḍesu bhājanīyavatthuñca ṭhitikañca
  ajānanto mohāgatiṁ gacchati nāma. Mukharānaṁ vā rājādinissitānaṁ
  vā ime me amanāpe bhaṇḍake dinne anatthaṁ kareyyunti bhayena
  parivattetvā manāpaṁ dento bhayāgatiṁ gacchati nāma. Yo pana
  evaṁ na gacchati sabbesaṁ tulābhūto pamāṇabhūto majjhattova hutvā
  yaṁ yassa pāpuṇāti tadeva tassa deti ayaṁ catubbidhampi agatiṁ
  na gacchati nāma. Vinicchayaṭṭhāne pana attano bhārabhūtassa
  garukāpattiṁ lahukāpattiṁ katvā kathento chandāgatiṁ gacchati nāma.
  Itarassa lahukāpattiṁ garukāpattiṁ katvā kathento dosāgatiṁ gacchati
  nāma. Āpattivuṭṭhānaṁ pana samuccayakkhandhakañca ajānanto
  mohāgatiṁ gacchati nāma. Mukharassa vā rājapūjitassa vā ayaṁ me garukaṁ
  katvā āpattiṁ kathentassa anatthampi kareyyāti garukameva lahukāpattiṁ
  kathento bhayāgatiṁ gacchati nāma. Yo pana sabbesaṁ yathābhūtameva
  katheti ayaṁ catubbidhampi agatigamanaṁ na gacchati nāma. Theropi
  tādiso catunnampi agatigamanānaṁ paṭhamamaggeneva pahīnattā. Tasmā
  saṅgāyanavasena dhammavinayānampi vinicchaye sampatte chandādivasena
  aññathā akathetvā yathābhūtameva kathetīti vuttaṁ abhabbo .pe.
  Agatiṁ gantunti.
-------------------------------------------------
[page 076]
      [41] Pariyattoti adhīto. Uggahitoti attho. Uccinitenāti
  uccinitvā gahitena. Etadahosīti etaṁ parivitakkanaṁ ahosi.
  Rājagahaṁ kho mahāgocaranti ettha rājagahanti rājagahasāmantaṁ
  gahetvā vuttanti cūḷagaṇṭhīpade majjhimagaṇṭhīpade ca vuttaṁ. Gāvo
  caranti etthāti gocaro. Gocaro viya gocaro bhikkhācaraṇaṭṭhānaṁ.
  So mahanto assa etthāti vā mahāgocaraṁ rājagahaṁ.
  Thāvarakammanti ciraṭṭhāyikammaṁ. Visabhāgapuggalo subhaddasadiso.
  Ukkoṭeyyāti nivāreyyāti attho. Ñattidutiyena
  kammena sāvesīti suṇātu me āvuso saṅgho yadi saṅghassa
  pattakallaṁ saṅgho imāni pañca bhikkhusatāni sammanneyya rājagahe
  vassaṁ vasantā dhammañca vinayañca saṅgāyituṁ na aññehi bhikkhūhi
  rājagahe vassaṁ vasitabbanti esā ñatti suṇātu me āvuso
  saṅgho saṅgho imāni pañca bhikkhusatāni sammannati rājagahe
  vassaṁ vasantā dhammañca vinayañca saṅgāyituṁ na aññehi bhikkhūhi
  rājagahe vassaṁ vasitabbanti yassāyasmato khamati imesaṁ pañcannaṁ
  bhikkhusatānaṁ sammati rājagahe vassaṁ vasantā dhammañca vinayañca
  saṅgāyituṁ na aññehi bhikkhūhi rājagahe vassaṁ vasitabbanti so
  tuṇhassa yassa nakkhamati so bhāseyya sammatāni saṅghena
  imāni pañca bhikkhusatāni rājagahe vassaṁ vasantā dhammañca vinayañca
-------------------------------------------------
[page 077]
  Saṅgāyituṁ na aññehi bhikkhūhi rājagahe vassaṁ vasitabbanti khamati
  saṅghassa tasmā tuṇhī evametaṁ dhārayāmīti evaṁ ñattidutiyena
  kammena sāvesi. Idaṁ sandhāya vuttaṁ taṁ saṅgītikkhandhake
  vuttanayeneva veditabbanti. Ayaṁ pana kammavācā tathāgatassa
  parinibbānato ekavīsatime divase katā. Vuttañhetaṁ dīghanikāyaṭṭhakathāyaṁ
  ayaṁ pana kammavācā tathāgatassa parinibbānato ekavīsatime
  divase katā. Bhagavā hi visākhapuṇṇamāyaṁ paccūsasamaye parinibbuto.
  Athassa sattāhaṁ suvaṇṇavaṇṇaṁ sarīraṁ gandhamālādīhi pūjayiṁsu.
  Evaṁ sattāhaṁ sādhukīḷanadivasā nāma ahesuṁ. Tato sattāhaṁ citakāyaṁ
  aggi nājjhāyi. Sattāhaṁ sattipañjaraṁ katvā saṇṭhāgārasālāyaṁ
  dhātupūjaṁ kariṁsūti ekavīsatidivasā gatā. Jeṭṭhamūlasukkapakkhapañcamiyaṁ
  pana dhātuyo bhājayiṁsu. Etasmiṁ dhātubhājanadivase sannipatitassa
  mahābhikkhusaṅghassa subhaddena vuḍḍhapabbajitena kataṁ anācāraṁ
  ārocetvā vuttanayeneva bhikkhū uccinitvā ayaṁ kammavācā katā.
  Imañca pana kammavācaṁ katvā thero bhikkhū āmantesi āvuso
  idāni tumhākaṁ cattālīsadivasā okāso tato paraṁ ayaṁ nāma
  no palibodho atthīti vattuṁ na labbhā etthantare yassa
  rogapalibodho vā ācariyupajjhāyapalibodho vā mātāpitupalibodho
  vā atthi pattaṁ vā pana pacitabbaṁ cīvaraṁ vā kātabbaṁ so taṁ
-------------------------------------------------
[page 078]
  Palibodhaṁ chinditvā taṁ karaṇīyaṁ karotūti evañca pana vatvā
  thero attano pañcasatāya parisāya parivuto rājagahaṁ gato.
  Aññepi mahātherā attano attano parisaṁ gahetvā sokasallasamappitaṁ
  mahājanaṁ assāsetukāmā taṁ taṁ disaṁ pakkantā. Puṇṇatthero
  pana sattasatabhikkhuparivāro tathāgatassa parinibbānaṭṭhānaṁ āgatāgataṁ
  mahājanaṁ assāsessāmīti kusinārāyameva aṭṭhāsi. Āyasmā
  ānando yathā aparinibbutassa evaṁ parinibbutassāpi bhagavato sayaññeva
  pattacīvaraṁ ādāya pañcahi bhikkhusatehi saddhiṁ yena sāvatthī tena
  cārikaṁ pakkāmi. Gacchato gacchato panassa parivārā bhikkhū gaṇanapathaṁ
  vītivattāti. Tasmā tathāgatassa parinibbānato tīsu sattāhesu
  atikkantesu ekavīsatime divase imaṁ kammavācaṁ sāvetvā thero
  rājgahaṁ pakkantoti veditabbaṁ. Yadi evaṁ kasmā pana idha
  maṅgalasuttaṭṭhakathāyañca sattasu sādhukīḷanadivasesu sattasu ca
  dhātupūjādivasesu vītivattesūti vuttaṁ. Sattasu dhātupūjādivasesu gahitesu
  tadavinābhāvato majjhe citakāyajjhāpanasattāhampi gahitamevāti katvā
  visuṁ na vuttaṁ viya dissati. Yadi evaṁ atha kasmā aḍḍhamāso
  atikkanto diyaḍḍhamāso sesoti ca vuttaṁ. Nāyaṁ doso. Appakaṁ
  hi onamadhikaṁ vā gaṇanūpagaṁ na hoti. Tasmā samudāyo appakena
  adhikopi anadhiko viya hotīti katvā aḍḍhamāsato adhikepi
-------------------------------------------------
[page 079]
  Pañcadivase aḍḍhamāso atikkantoti vuttaṁ dvāsītikhandhakavattānaṁ katthaci
  asītikhandhakavattānīti vacanaṁ viya. Tathā appakena onopi ca samudāyo
  anūno viya hotīti katvā diyaḍḍhamāsato onepi pañcadivase
  diyaḍḍhamāso sesoti ca vuttaṁ satipaṭṭhānavibhaṅgaṭṭhakathāyampi
  chammāsato onepi aḍḍhamāse chammāsaṁ sajjhāyo kātabboti
  vuttavacanaṁ viya. Tattha hi tacapañcakādīsu catūsu pañcakesu
  dvīsu ca chakkesu ekekasmiṁ anulomato pañcāhaṁ paṭilomato pañcāhaṁ
  anulomapaṭilomato pañcāhaṁ tathā purimapurimehi pañcakachakkehi
  saddhiṁ anulomato pañcāhaṁ paṭilomato pañcāhaṁ anulomapaṭilomato
  pañcāhanti evaṁ visuṁ tipañcāhaṁ ekato tipañcāhañca sajjhāyaṁ
  katvā chammāsaṁ sajjhāyo kātabboti vacanaṁ viya. Tattha hi
  vakkapañcakādīsu tīsu pañcakesu dvīsu ca chakkesu visuṁ heṭṭhimehi
  ekato ca sajjhāye channaṁ channaṁ pañcāhānaṁ vasena pañca māsā
  paripuṇṇā labbhanti. Tacapañcake pana visuṁ tipañcāhamevāti
  aḍḍhamāsoyeveko labbhatīti aḍḍhamāsādhikapañcamāsā labbhanti. Evaṁ
  sati yathā tattha aḍḍhamāse onepi māsaparicchedena paricchijjamāne
  sajjhāye cha māsā paricchedakā hontīti paricchijjamānassa
  sajjhāyassa sattamāsādimāsantaragamananivāraṇatthaṁ chammāsaggahaṇaṁ
  kataṁ na sakalachammāse sajjhāyappavattidassanatthaṁ evamidhāpi
-------------------------------------------------
[page 080]
  Māsavasena kāle paricchijjamāne onepi pañcadivase diyaḍḍhamāso
  paricchedako hotīti paricchijjamānassa kālassa dvimāsādimāsantara-
  gamananivāraṇatthaṁ diyaḍḍhamāso sesoti diyaḍḍhamāsaggahaṇaṁ katanti
  evamettha attho gahetabbo. Aññathā ca aṭṭhakathāvacanānaṁ
  aññamaññavirodho āpajjati. Ekāhameva vā bhagavato sarīraṁ
  citakāya jhāyīti khuddakabhāṇakānaṁ adhippāyoti gahetabbaṁ. Evaṁ
  hi sati parinibbānato sattasu sādhukīḷanadivasesu vītivattesu aṭṭhamiyaṁ
  citakāya bhagavato sarīraṁ jhāpetvā tato paraṁ sattasu divasesu
  dhātupūjaṁ akaṁsūti aḍḍhamāso atikkanto gimhānaṁ diyaḍḍho ca māso
  seso hoti. Parinibbānasuttantapāliyañhi citakāya jhāpanasattāhaṁ
  na āgataṁ dveyeva sattāhāni āgatāni. Upaparikkhitvā pana
  yaṁ ruccati taṁ gahetabbaṁ. Ito aññena vā pakārena yathā na
  virujjhati tathā kāraṇaṁ pariyesitabbaṁ. Yaṁ panettha kenaci vuttaṁ
  aḍḍhamāso atikkantoti ettha eko divaso naṭṭho so
  pāṭipadadivaso kolāhaladivaso nāma tasmā idha na gahitoti. Taṁ
  na sundaraṁ parinibbānasuttantapāliyaṁ pāṭipadadivasatoyeva paṭṭhāya
  sattāhassa vuttattā aṭṭhakathāyañca parinibbānadivasenapi saddhiṁ tiṇṇaṁ
  sattāhānaṁ gahitattā. Tathāhi parinibbānadivasena saddhiṁ tiṇṇaṁ
  sattāhānaṁ gahitattā jeṭṭhamūlasukkapakkhapañcamī ekavīsatimo divaso
-------------------------------------------------
[page 081]
  Hoti. Sattasu sādhukīḷanadivasesūti ettha sādhukīḷanaṁ nāma saṁvegavatthuṁ
  kittetvā aniccatādipaṭisaṁyuttāni gītāni gāyitvā pūjāvasena
  kīḷanato sundaraṁ kīḷananti sādhukīḷanaṁ. Athavā saparahitasādhanaṭṭhena
  sādhu. Tesaṁ saṁvegavatthuṁ kittetvā kīḷanaṁ sādhukīḷanaṁ.
  Uḷārapuññapasavanato samparāyikatthāvirodhikīḷāvihāroti attho.
  Ettha ca purimasmiṁ sattāhe sādhukīḷāya ekadesena katattā
  sādhukīḷanadivasā nāmete jātā. Visesato pana dhātupūjādivasesuyeva
  sādhukīḷanakaṁ akaṁsu. Tatoyeva ca mahāparinibbānasuttantapāliyaṁ
  athakho kosinārakā mallā bhagavato sarīrāni sattāhaṁ saṇṭhāgāre
  sattipañjarikaṁ karitvā dhanupākāraṁ parikkhipitvā naccehi gītehi
  vāditehi mālehi gandhehi sakkariṁsu garukariṁsu mānesuṁ pūjesunti.
  Etassa aṭṭhakathāyaṁ vuttaṁ kasmā panete evamakaṁsūti ito
  purimesu dvīsu sattāhesu te bhikkhusaṅghassa ṭhānanisajjokāsaṁ karontā
  khādanīyabhojanīyādīni saṁvidahantā sādhukīḷikāya okāsaṁ na labhiṁsu tato
  tesaṁ ahosi imaṁ sattāhaṁ sādhukīḷanakaṁ kīḷissāma ṭhānaṁ kho
  panetaṁ vijjati yaṁ amhākaṁ pamattabhāvaṁ ñatvā kocideva āgantvā
  dhātuyo gaṇheyya tasmā ārakkhaṁ ṭhapetvā kīḷissāmāti tena te
  evamakaṁsūti. Tasmā visesato sādhukīḷikā dhātupūjādivasesuyevāti
  daṭṭhabbaṁ. Te pana dhātupūjāya katattā dhātupūjādivasāti
-------------------------------------------------
[page 082]
  Pākaṭā jātāti āha sattasu ca dhātupūjādivasesūti.
      [42] Upakaṭṭhāti āsannā. Vassaṁ upanenti upagacchanti
  etthāti vassupanāyikā. Ekaṁ maggaṁ gatoti cārikaṁ caritvā
  mahājanaṁ assāsetuṁ ekena maggena gato. Evaṁ anuruddhattherādayopi
  tesu tesu janapadesu cārikaṁ caritvā mahājanaṁ assāsetvā gatāti
  daṭṭhabbaṁ. Yena sāvatthī tena cārikaṁ pakkāmīti yattha sāvatthī
  tattha cārikaṁ pakkāmi. Yena vā disābhāgena sāvatthī pakkamitabbā
  hoti tena disābhāgena cārikaṁ pakkāmīti attho. Tatrāti
  tassaṁ sāvatthiyaṁ. Sudanti nipātamattaṁ. Aniccatādipaṭisaṁyuttāyāti
  sabbe saṅkhārā aniccātiādinayappavattāya. Asamucchinnataṇhānusayattā
  avijjātaṇhābhisaṅkhatena kammunā bhavayonigatiṭhitisattāvāsesu
  khandhapañcakasaṅkhāta attabhāvaṁ janeti abhinibbattetīti jano.
  Kilese janeti ajani janissatīti vā jano. Mahanto janoti
  mahājano. Taṁ mahājanaṁ. Bahujananti attho. Saññāpetvāti
  samassāsetvā. Gandhakuṭiyā dvāraṁ vivaritvāti paribhogacetiyabhāvato
  gandhakuṭiṁ vanditvā gandhakuṭiyā dvāraṁ vivarīti veditabbaṁ. Teneva
  dīghanikāyaṭṭhakathāyaṁ gandhakuṭiṁ vanditvāti vuttaṁ. Milātaṁ mālākacavaraṁ
  milātamālākacavaraṁ. Yathāṭṭhāne ṭhapetvāti paṭhamaṭṭhitaṭṭhānaṁ
  anatikkamitvā yathāṭṭhitaṭṭhāneyeva ṭhapetvāti attho. Bhagavato
-------------------------------------------------
[page 083]
  Ṭhitakāle viya karaṇīyaṁ vattaṁ sabbamakāsīti senāsane kattabbavattaṁ sandhāya
  vuttaṁ. Karonto pana nahānakoṭṭhakasammajjanaudakupaṭṭhānādikālesu
  gandhakuṭiṁ gantvā nanu bhagavā ayaṁ tumhākaṁ nahānakālo
  ayaṁ dhammadesanākālo ayaṁ bhikkhūnaṁ ovādadānakālo ayaṁ
  sīhaseyyākappanakālo ayaṁ mukhadhovanakālotiādinā nayena
  paridevamānova akāsi. Tamenaṁ aññatarā devatā bhante ānanda
  tumhe evaṁ paridevamānā kathaṁ aññe assāsayissathāti saṁvejesi. So
  tassā vacanena saṁviggahadayo santhambhitvā tathāgatassa parinibbānato
  pabhūti ṭhānanisajjabahulatāya ussannadhātukaṁ kāyaṁ samassāsetuṁ khīravirecanaṁ
  pivi. Idāni taṁ dassento atha therotiādimāha.
      [43] Ussannadhātukanti upacitapittasemhādidhātukaṁ. Samassāsetunti
  santappetuṁ. Dutiyadivaseti devatāya saṁvejitadivasato.
  Jetavanavihāraṁ paviṭṭhadivasato vā dutiyadivaseti vadanti. Viriccati
  etenāti virecanaṁ. Osadhaparibhāvitaṁ khīrameva virecananti khīravirecanaṁ.
  Yaṁ sandhāyāti yaṁ bhesajjapānaṁ sandhāya. Aṅgasubhatāya subhoti
  evaṁ laddhanāmattā subhena māṇavena. Pahitaṁ māṇavakanti satthā
  parinibbuto ānandatthero kirassa pattacīvaraṁ gahetvā āgato
  mahājano ca taṁ dassanāya upasaṅkamatīti sutvā vihāraṁ kho pana
  gantvā mahājanamajjhe na sakkā sukhena paṭisanthāraṁ vā kātuṁ
-------------------------------------------------
[page 084]
  Dhammakathaṁ vā sotuṁ gehaṁ āgataṁyeva naṁ disvā sukhena paṭisanthāraṁ karissāmi
  ekā ca me kaṅkhā atthi tampi naṁ pucchissāmīti cintetvā subhena
  māṇavena pesitaṁ māṇavakaṁ. Etadavocāti etaṁ akālo khotiādikaṁ
  ānandatthero avoca. Akālo khoti ajja gantuṁ yuttakālo na
  hoti. Kasmāti ce āha atthi me ajjātiādiṁ. Bhesajjamattāti
  appakaṁ bhesajjaṁ. Appattho hi ayaṁ mattāsaddo mattāsukhapariccāgātiādīsu
  viya. Dutiyadivaseti khīravirecanaṁ pītadivasato dutiyadivase. Cetakattherenāti
  cetiyaraṭṭhe jātattā cetakoti evaṁ laddhanāmena. Subhena māṇavena
  puṭṭhoti yesu dhammesu bhavaṁ gotamo imaṁ lokaṁ patiṭṭhāpesi te tassa
  accayena naṭṭhā nu kho dharanti sace dharanti ānando jānissati handa
  naṁ pucchāmīti evaṁ cintetvā yesaṁ so bhavaṁ gotamo dhammānaṁ vaṇṇavādī
  ahosi yattha ca imaṁ janataṁ samādapesi nivesesi patiṭṭhāpesi katamesānaṁ
  kho bho ānanda dhammānaṁ so bhavaṁ gotamo vaṇñavādī ahosītiādinā
  subhena māṇavena puṭṭho. Athassa thero tīṇi piṭakāni sīlakkhandhādīhi
  tīhi khandhehi saṅgahetvā dassento tiṇṇaṁ kho māṇava khandhānaṁ so
  bhagavā vaṇṇavādītiādinā subhasuttamabhāsi. Taṁ sandhāya vuttaṁ
  dīghanikāye subhasuttaṁ nāma dasamaṁ suttamabhāsīti.
-------------------------------------------------
[page 085]
      [44] Khaṇḍaphullapaṭisaṅkharaṇanti ettha khaṇḍanti chinnaṁ.
  Phullanti bhinnaṁ. Tesaṁ paṭisaṅkharaṇaṁ puna sammā pākatikakaraṇaṁ
  abhinavakaraṇanti vuttaṁ hoti. Rājagahanti evaṁnāmakaṁ nagaraṁ. Taṁ
  hi mandhātumahāgovindādīhi pariggahitattā rājagahanti vuccati.
  Chaḍḍitapatitauklāpāti chaḍḍitā ca patitā ca uklāpā ca
  ahesunti attho. Idaṁ vuttaṁ hoti bhagavato parinibbānaṭṭhānaṁ
  gacchantehi bhikkhūhi chaḍḍitā vissaṭṭhā tatoyeva ca upacikādīhi
  khāditattā ito cito ca patitā sammajjanābhāvena ākiṇṇakacavarattā
  uklāpā ca ahesunti. Imamevatthaṁ dassento āha bhagavato
  hītiādiṁ. Paricchedavasena vediyati dissatīti pariveṇaṁ. Tatthāti
  tesu vihāresu. Khaṇḍaphullapaṭisaṅkharaṇanti iminā sambandho.
  Paṭhamaṁ māsanti vassānassa paṭhamaṁ māsaṁ. Accantasaṁyoge cetaṁ
  upayogavacanaṁ. Senāsanavattānaṁ paññattattā senāsanakkhandhake
  ca senāsanapaṭibaddhānaṁ bahunnaṁ vacanato bhagavatā .pe. Vaṇṇitanti
  vuttaṁ. Dutiyadivaseti khaṇḍaphullapaṭisaṅkharaṇaṁ karomāti cintitadivasato
  dutiyadivase. So ca vassupanāyikadivasato dutiyadivasoti
  veditabbo. Te hi therā āsāḷhapuṇṇamāya uposathaṁ katvā
  pāṭipade sannipatitvā vassaṁ upagantvā evaṁ cintesuṁ.
  Ajātasatturājāti ajāto hutvā pituno paccatthiko jātoti
-------------------------------------------------
[page 086]
  Ajātasattūti laddhavohāro rājā. Tasmiṁ hi kira kucchigate deviyā
  evarūpo dohaḷo uppajji aho vatāhaṁ rañño dakkhiṇabāhuto
  lohitaṁ piveyyanti. Atha tassā kathetuṁ asakkontiyā kīsabhāvaṁ
  dubbaṇṇabhāvañca disvā rājā sayameva pucchitvā ñatvā ca vejje
  pakkosāpetvā suvaṇṇasatthakena bāhuṁ phālāpetvā suvaṇṇasarakena
  lohitaṁ gahetvā udakena sambhinditvā pāyesi. Nemittakā
  taṁ sutvā esa gabbho rañño sattu bhavissati iminā rājā
  haññissatīti byākariṁsu. Tasmā ajātoyeva rañño sattu bhavissatīti
  nemittakehi niddiṭṭhattā ajātasattu nāma jāto. Kinti
  kāraṇapucchanatthe nipāto. Kasmāti attho. Paṭivedesunti
  nivedesuṁ. Jānāpesunti attho. Vissatthāti nirāsaṅkacittā.
  Āṇācakkanti āṇāyeva appaṭihatavuttiyā pavattanaṭṭhena cakkanti
  āṇācakkaṁ. Sannisajjanaṭṭhānanti sannipatitvā nisīdanaṭṭhānaṁ.
  Rājabhavanavibhūtinti rājabhavanasampattiṁ. Avahasantamivāti avahāsaṁ
  kurumānaṁ viya. Siriyā niketamivāti siriyā vasanaṭṭhānamiva.
  Ekanipātatitthamiva ca devamanussanayanavihaṅgānanti ekasmiṁ pānīyatitthe
  sannipatantā pakkhino viya sabbesaṁ janānaṁ cakkhūni maṇḍapeyeva
  nipatantīti devamanussānaṁ nayanasaṅkhātavihaṅgānaṁ ekanipātatitthamiva.
  Lokarāmaṇeyyakamiva sampiṇḍitanti ekattha sampiṇḍitaṁ rāsīkataṁ
-------------------------------------------------
[page 087]
  Loke ramaṇīyabhāvaṁ viya. Yadi loke vijjamānaṁ ramaṇīyattaṁ sabbameva
  ānetvā ekattha sampiṇḍitaṁ siyā taṁ viyāti vuttaṁ hoti.
  Daṭṭhabbasāramaṇḍanti pheggurahitaṁ sāraṁ viya kasaṭavinimuttaṁ pasannabhūtaṁ
  viya ca. Daṭṭhabbesu daṭṭhuṁ araharūpesu sārabhūtaṁ pasannabhūtañcāti
  tīsupi gaṇṭhīpadesu vuttaṁ. Daṭṭhabbo dassanīyo sārabhūto visiṭṭhataro
  maṇḍo maṇḍanaṁ alaṅkāro etassāti daṭṭhabbasāramaṇḍo maṇḍapoti
  evamettha attho gahetabboti amhākaṁ khanti. Upaparikkhitvā
  yuttataraṁ gahetabbaṁ. Maṇḍaṁ suriyarasmiṁ pāti nivārayatīti maṇḍapo.
  Vividha .pe. Cāruvitānanti ettha kusumadāmāni ca tāni olambakāni
  cāti kusumadāmaolambakāni. Ettha ca visesanassa paranipāto daṭṭhabbo.
  Olambakakusumadāmānīti attho. Tāni vividhāni anekappakārāni
  viniggalantaṁ vamentaṁ nikkhāmentamiva cāru sobhanaṁ vitānaṁ etthāti
  vividhakusumadāmaolambakaviniggalantacāruvitāno maṇḍapo. Taṁ
  alaṅkaritvāti yojetabbaṁ. Ratanavicittamaṇikoṭimatalamivāti
  nānāpupphupahāravicittasupariniṭṭhitabhūmikammattāyeva nānāratanehi
  vicittabhūtamaṇikoṭimatalamivāti attho. Ettha ca ratanavicittaggahaṇaṁ
  nānāpupphupahāravicittatāya nidassanaṁ maṇikoṭimatalaggahaṇaṁ
  supariniṭṭhitabhūmiparikammatāyāti veditabbaṁ. Maṇiyo
  koṭetvā katatalattā maṇikoṭanena nibbattaṁ talanti
-------------------------------------------------
[page 088]
  Maṇikoṭimatalaṁ. Nanti maṇḍapaṁ. Pupphupahāro pupphapūjā.
  Uttarābhimukhanti uttaradisābhimukhaṁ. Āsanārahanti nisīdanārahaṁ.
  Dantakhacitanti dantehi racitaṁ. Dantehi katanti vuttaṁ hoti.
  Etthāti āsane. Niṭṭhitaṁ bhante mama kiccanti mayā kattabbakiccaṁ
  niṭṭhitanti attho.
      [45] Tasmiṁ pana divase ekacce bhikkhū āyasmantaṁ ānandaṁ
  sandhāya evamāhaṁsu imasmiṁ bhikkhusaṅghe eko bhikkhu visagandhaṁ 1-
  vāyanto vicaratīti. Thero taṁ sutvā imasmiṁ bhikkhusaṅghe añño
  visagandhaṁ vāyanto vicaraṇabhikkhu nāma natthi addhā ete maṁ sandhāya
  vadantīti saṁvegaṁ āpajji. Ekacce naṁ āhaṁsuyeva sve āvuso
  sannipātotiādiṁ. Idāni taṁ dassento āha bhikkhū āyasmantaṁ
  ānandaṁ āhaṁsūtiādiṁ. Visagandhoti ettha visagandho nāma
  susānadhūpagandho vuccati. So āmakkhandhotipi 2- vuccati. Therassa
  sappaṭisandhikaṭṭhāne ṭhitattā evaṁ vuttaṁ. Tenāti tasmā.
  Āvaṭṭesīti upanāmesi. Anupādāyāti taṇhādiṭṭhivasena kiñci
  dhammaṁ aggahetvā yehi vā kilesehi vimuccati tesaṁ lesamattampi
  aggahetvāti attho. Āsavehīti bhavato ā bhavaggaṁ dhammato vā ā
  gotrabhuṁ savanato pavattanato āsavasaññitehi kilesehi. Lakkhaṇavacanaṁ
  cetaṁ āsavehīti. Tadekaṭṭhatāya pana sabbehi kilesehi sabbehipi

  *  *  *  *  *  *
  Footnote: 1. vissagandhanti maññe evamuparipi. 2. āmagandhotipi.
-------------------------------------------------
[page 089]
  Dhammehi cittaṁ vimuccatiyeva. Cittaṁ vimuccīti cittaṁ arahattamaggakkhaṇe
  āsavehi vimuccamānaṁ gantvā arahattaphalakkhaṇe vimuccīti attho.
  Caṅkamenāti caṅkamanakiriyāya. Vivaṭṭupanissayabhūtaṁ kataṁ upacitaṁ puññaṁ
  etenāti katapuñño. Arahattādhigamāya katādhikāroti
  attho. Padhānamanuyuñjāti viriyaṁ anuyuñja. Arahattādhigamāya
  anuyogaṁ karohīti attho. Kathādoso nāma natthīti kathāya
  asaccannāma natthi. Accāraddhaṁ viriyanti ativiya āraddhaṁ viriyaṁ.
  Uddhaccāyāti uddhatabhāvāya. Viriyasamataṁ yojemīti caṅkamanaviriyassa
  adhimattattā tassa hāpanavasena samādhinā samarasatāpādanena
  viriyasamataṁ yojemi. Dutiyadivaseti therena arahattappattadivasato
  dutiyadivase. Dhammasabhāyaṁ sannipatitāti pakkhassa pañcamiyaṁ sannipatiṁsu.
  Attano arahattappattiṁ ñāpetukāmoti sekkhatāya dhammasaṅgītiyā
  gahetuṁ ayuttampi bahussutattā gaṇhissāmāti cintetvā nisinnānaṁ
  therānaṁ idāni arahattappattoti somanassuppādanatthaṁ appamatto
  hohīti dinnaovādassa saphalatāya dīpanatthaṁ attupanāyikaṁ akatvā
  aññaṁbyākaraṇassa bhagavatā saṁvaṇṇitattā ca thero attano arahattappattiṁ
  ñāpetukāmo ahosīti veditabbaṁ. Yathāvuḍḍhanti vuḍḍhapaṭipāṭiṁ
  anatikkamitvā. Eketi majjhimabhāṇakānaṁyeva eke.
  Pubbe vuttampi hi sabbaṁ majjhimabhāṇakā vadantiyevāti veditabbaṁ.
-------------------------------------------------
[page 090]
  Dīghabhāṇakā panettha evaṁ vadanti. Athakho āyasmā ānando arahā samāno
  sannipātaṁ agamāsi. Kathaṁ agamāsi. Idānimhi sannipātamajjhaṁ pavisanārahoti
  haṭṭhatuṭṭhacitto ekaṁsaṁ cīvaraṁ katvā bandhanā muttatālapakkaṁ viya paṇḍukambale
  nikkhittajotamaṇi viya vigatavalāhake nabhe samuggatapuṇṇacando viya
  bālātapasamphassavikasitareṇupiñjaragabbhapadumaṁ viya ca parisuddhena pariyodātena
  sappabhena sassirīkena ca mukhavarena attano arahattappattiṁ ārocayamāno
  viya agamāsi. Atha naṁ disvā āyasmato mahākassapassa
  etadahosi sobhati vata bho arahattappatto ānando sace satthā
  dhareyya addhā ajja ānandassa sādhukāraṁ dadeyya handa
  imassāhaṁ idāni satthārā dātabbaṁ sādhukāraṁ dadāmīti tikkhattuṁ
  sādhukāramadāsīti. Ākāsenāgantvā nisīdītipi eketi ettha pana
  tesaṁ tesaṁ tathā tathā gahetvā āgatamattaṁ ṭhapetvā visuṁ visuṁ
  vacane aññaṁ visesakāraṇaṁ natthīti vadanti. Upatissatthero panāha
  sattamāsaṁ katāya dhammasaṅgītiyā kadāci paṭhaviyaṁ nimmujjitvā
  āgatattā taṁ gahetvā eke vadanti kadāci ākāsena āgatattā
  taṁ gahetvā keci vadantīti. Bhikkhū āmantesīti bhikkhū ālapi.
  Abhāsi sambodhesīti ayamettha attho. Aññatra pana ñāpanepi
  hoti yathā āmantayāmi vo bhikkhave paṭivedakhāmi vo bhikkhaveti.
-------------------------------------------------
[page 091]
  Pakkosanepi dissati. Yathāha. Ehi tvaṁ bhikkhu mama vacanena
  sārīputtaṁ āmantehīti. Āvusoti āmantanākāradīpanaṁ. Kaṁ dhuraṁ
  katvāti kaṁ jeṭṭhakaṁ katvā. Kiṁ ānando nappahotīti aṭṭhakathācariyehi
  ṭhapitapucchā. Nappahotīti na sakkoti. Etadagganti eso
  aggo. Liṅgavipallāsena hi ayaṁ niddeso. Yadidanti
  ca yo ayanti attho. Yadidaṁ khandhapañcakanti vā yojetabbaṁ.
  Sammannīti sammataṁ akāsi. Upāliṁ vinayaṁ puccheyyanti dhātussa
  dvikammakattā vuttaṁ. Vījaniṁ gahetvāti ettha vījaniggahaṇaṁ
  dhammakathikānaṁ dhammatāti veditabbaṁ. Bhagavāpi hi dhammakathikānaṁ
  dhammatādassanatthameva cittavījaniṁ gaṇhāti. Na hi aññathā
  sabbassapi lokassa alaṅkārabhūtaṁ paramukkaṁsagatasikkhāsaṁyamānaṁ buddhānaṁ
  mukhacandamaṇḍalaṁ paṭicchādetabbaṁ hoti. Paṭhamaṁ āvuso upāli
  pārājikaṁ kattha paññattanti kasmā vuttaṁ nanu tassa saṅgītiyā
  purimakālaṁ paṭhamabhāvo na yuttoti. No na yutto bhagavatā
  paññattānukkamena pāṭimokkhuddesānukkamena ca paṭhamabhāvassa siddhattā.
  Yebhuyyena hi tīṇi piṭakāni bhagavato dharamānakāle ṭhitānukkameneva
  saṅgītāni visesato vinayābhidhammapiṭakānīti daṭṭhabbaṁ. Kismiṁ vatthusmiṁ
  methunadhammeti ca nimittatthe bhummavacanaṁ. Vatthumpi pucchītiādi
  kattha paññattantiādinā dassitena saha tato avasiṭṭhampi
-------------------------------------------------
[page 092]
  Saṅgahetvā dassanavasena vuttaṁ. Kiṁ panettha paṭhamapārājikapāliyaṁ
  kiñci apanetabbaṁ vā pakkhipitabbaṁ vā āsi nāsīti. Buddhassa
  bhagavato bhāsite apanetabbaṁ nāma natthi. Na hi tathāgatā
  ekabyañjanampi niratthakaṁ vadanti. Sāvakānampana devatānaṁ vā
  bhāsite apanetabbaṁpi hoti. Taṁ dhammasaṅgāhakattherā apanayiṁsu.
  Pakkhipitabbampana sabbatthāpi atthi. Tasmā yaṁ yattha pakkhipituṁ yuttaṁ
  taṁ tattha pakkhipiṁsuyeva. Kimpana tanti ce. Tena samayenāti vā
  tena kho pana samayenāti vā athakho iti vā evaṁ vutteti vā
  etadavocāti vā evamādikaṁ sambandhavacanamattaṁ. Evaṁ
  pakkhipitabbayuttaṁ pakkhipitvā pana idaṁ paṭhamapārājikanti ṭhapesuṁ.
  Paṭhamapārājike saṅgahamārūḷhe pañca arahantasatāni saṅgahaṁ
  āropitanayeneva gaṇasajjhāyaṁ akaṁsu. Tena samayena buddho bhagavā
  verañjāyaṁ viharatīti ca nesaṁ sajjhāyārambhakāleyeva sādhukāraṁ dadamānā
  viya mahāpaṭhavī udakapariyantaṁ katvā kampittha. Te eteneva nayena
  sesapārājikānipi saṅgahaṁ āropetvā idaṁ pārājikakaṇḍanti ṭhapesuṁ.
  Evaṁ terasasaṅghādisesāni terasakaṇḍantiādīni vatvā vīsādhikāni
  dve sikkhāpadasatāni mahāvibhaṅgoti kittetvā ṭhapesuṁ.
  Mahāvibhaṅgāvasānepi purimanayeneva mahāpaṭhavī akampittha. Tato
  bhikkhunīvibhaṅge aṭṭha sikkhāpadāni pārājikakaṇḍannāmātiādīni vatvā
-------------------------------------------------
[page 093]
  Tīṇi sikkhāpadasatāni cattāri ca sikkhāpadāni bhikkhunīvibhaṅgoti
  kittetvā ayaṁ ubhatovibhaṅgo nāma catussaṭṭhī bhāṇavārāti ṭhapesuṁ.
  Ubhatovibhaṅgāvasānepi vuttanayeneva mahāpaṭhavī akampittha. Eteneva
  upāyena asītibhāṇavāraparimāṇaṁ khandhakaṁ pañcavīsatibhāṇavāraparimāṇaṁ
  parivārañca saṅgahaṁ āropetvā idaṁ vinayapiṭakannāmāti ṭhapesuṁ.
  Vinayapiṭakāvasānepi vuttanayeneva paṭhavīkampo ahosi. Taṁ āyasmantaṁ
  upālittheraṁ paṭicchāpesuṁ āvuso imaṁ tuyhaṁ nissitake vācehīti
  evamettha avuttopi viseso veditabbo. Evaṁ vinayapiṭakaṁ
  saṅgahamāropetvā suttantapiṭakaṁ saṅgāyiṁsu.
      [46] Idāni taṁ dassento āha vinayaṁ saṅgāyitvātiādiṁ.
  Mahākassapatthero ānandattheraṁ dhammaṁ pucchīti ettha ayamanukkamo
  veditabbo. Ānandatthere pana dantakhacitaṁ vījaniṁ gahetvā dhammāsane
  nisinne āyasmā mahākassapatthero bhikkhū pucchi kataraṁ āvuso piṭakaṁ paṭhamaṁ
  saṅgāyāmāti. Suttantapiṭakaṁ bhanteti. Suttantapiṭake catasso saṅgītiyo
  tāsu paṭhamaṁ kataraṁ saṅgītinti. Dīghasaṅgītiṁ bhanteti. Dīghasaṅgītiyaṁ
  catuttiṁsasuttantāni tayo ca vaggā tesu paṭhamaṁ kataraṁ vagganti. Sīlakkhandhavaggaṁ
  bhanteti. Sīlakkhandhavagge terasa suttantā tesu paṭhamaṁ kataraṁ suttanti.
  Brahmajālasuttannāma bhante tividhasīlālaṅkataṁ nānāvidhamicchājīvakuhana-
  lapanādividdhaṁsanaṁ dvāsaṭṭhidiṭṭhijālaviniveṭhanaṁ dasasahassilokadhātupakampanaṁ
-------------------------------------------------
[page 094]
  Taṁ paṭhamaṁ saṅagāyāmāti. Athakho āyasmā mahākassapo
  āyasmantaṁ ānandaṁ etadavoca brahmajālaṁ āvuso ānanda kattha
  bhāsitanti. Antarā ca bhante rājagahaṁ antarā ca nāḷandanti
  ettha antarāsaddo kāraṇakhaṇacittavemajjhavivarādīsu dissati.
  Tathāhi tadantaraṁ ko jāneyya aññatra tathāgatāti ca janā saṅgamma
  mantenti mañca tañca kimantaranti ca ādīsu kāraṇe antarāsaddo
  vattati. Addasa maṁ bhante aññatarā itthī vijjantarikāya bhājanaṁ
  dhovantītiādīsu khaṇe. Yassantarato na santi kopātiādīsu
  citte. Antarā vosānamāpādītiādīsu vemajjhe. Apicāyaṁ
  tapodā dvinnaṁ mahānirayānaṁ antarikāya āgacchatītiādīsu vivare.
  Svāyamidha vivare vattati. Tasmā rājagahassa ca nāḷandāya ca vivareti
  evamettha attho daṭṭhabbo. Antarāsaddena pana yuttattā
  upayogavacanaṁ kataṁ. Īdisesu ca ṭhānesu akkharacintakā antarā gāmañca
  nadiñca yātīti evaṁ ekameva antarāsaddaṁ payuñjanti. So
  dutiyapadenapi yojetabbo hoti. Ayojiyamāne upayogavacanaṁ na pāpuṇāti
  sāmivacanassa pasaṅge antarāsaddayogena upayogavacanassa icchitattā.
  Idha pana yojetvā evaṁ vutto. Rājāgāraketi tattha
  rañño kīḷanatthaṁ paṭibhāṇacittavicitraṁ agāraṁ akaṁsu. Taṁ
-------------------------------------------------
[page 095]
  Rājāgārakanti pavuccati. Tasmiṁ. Ambalaṭṭhikāti rañño uyyānaṁ.
  Tassa kira dvārasamīpe taruṇo ambarukkho atthi taṁ ambalaṭṭhikāti
  vadanti. Tassa avidūrabhavattā uyyānampi ambalaṭṭhikātveva saṅkhaṁ
  gataṁ varuṇanagarantiādīsu viya. Suppiyañca paribbājakanti ettha
  suppiyoti tassa nāmaṁ. Paribbājakoti sañjayassa antevāsī
  channaparibbājako. Brahmadattañca māṇavakanti ettha brahmadattoti
  tassa nāmaṁ. Māṇavoti sattopi coropi taruṇopi vuccati. Tathāhi
          coditā devadūtehi ye pamajjanti māṇavā
          te dīgharattaṁ socanti hīnakāyūpagā narāti-
  ādīsu satto māṇavoti vutto. Māṇavehi samāgacchanti
  katakammehipi akatakammehipītiādīsu coro. Ambaṭṭhamāṇavo aṅgako
  māṇavotiādīsu taruṇo māṇavoti vutto. Idhāpi ayameva
  adhippeto. Idaṁ vuttaṁ hoti brahmadattaṁ nāma taruṇapurisaṁ
  ārabbhāti. Jīvakambavaneti jīvakassa komārabhaccassa ambavane.
  Atha kaṁ pana ārabbhāti avatvā kena saddhinti kasmā vuttaṁ.
  Na etaṁ suttaṁ bhagavatāeva vuttaṁ raññāpi yathā nu kho imāni
  puthusippāyatanānītiādinā kiñci kiñci vuttaṁ atthi tasmā
  evaṁ vuttanti daṭṭhabbaṁ. Vedehīputtenāti ayaṁ kosalarañño
-------------------------------------------------
[page 096]
  Dhītāya putto na videharañño. Vedehīti pana paṇḍitādhivacanametaṁ.
  Vidanti etenāti vedo. Ñāṇassetaṁ adhivacanaṁ. Vedena īhati ghaṭati
  vāyamatīti vedehī. Vedehiyā putto vedehīputto. Tena. Eteneva
  upāyena pañcapi nikāye pucchīti ettha ayaṁ anukkamo veditabbo.
  Vuttanayena brahmajālassa pucchāvisajjanāvasāne pañca arahantasatāni
  sajjhāyamakaṁsu. Vuttanayeneva ca paṭhavīkampo ahosi. Evaṁ brahmajālaṁ
  saṅgāyitvā tato paraṁ sāmaññaphalaṁ panāvuso ānanda kattha bhāsitantiādinā
  pucchāvisajjanānukkamena saddhiṁ brahmajālena terasasuttante saṅgāyitvā
  ayaṁ sīlakkhandhavaggo nāmāti kittetvā ṭhapesuṁ. Tadanantaraṁ mahāvaggaṁ
  tadanantaraṁ pāṭiyavagganti evaṁ tivaggasaṅgahaṁ catuttiṁsasuttantapaṭimaṇḍitaṁ
  catussaṭṭhibhāṇavāraparimāṇaṁ tantiṁ saṅgāyitvā ayaṁ dīghanikāyo nāmāti
  vatvā āyasmantaṁ ānandattheraṁ paṭicchāpesuṁ āvuso imaṁ tuyhaṁ
  nissitake vācehīti. Tato anantaraṁ asītibhāṇavāraparimāṇaṁ
  majjhimanikāyaṁ saṅgāyitvā dhammasenāpatisārīputtattherassa
  nissitake paṭicchāpesuṁ imaṁ tumhe pariharathāti. Tadanantaraṁ
  bhāṇavārasataparimāṇaṁ saṁyuttanikāyaṁ saṅgāyitvā mahākassapattheraṁ
  paṭicchāpesuṁ bhante imaṁ tumhākaṁ nissitake vācethāti. Tadanantaraṁ
  vīsatibhāṇavārasataparimāṇaṁ aṅguttaranikāyaṁ saṅgāyitvā anuruddhattheraṁ
-------------------------------------------------
[page 097]
  Paṭicchāpesuṁ imaṁ tumhākaṁ nissitake vācethāti. Tadanantaraṁ
          dhammasaṅgaṇiṁ vibhaṅgañca kathāvatthuñca puggalaṁ
          dhātu yamaka paṭṭhānaṁ abhidhammoti vuccatīti
  evaṁ saṁvaṇṇitaṁ sukhumañāṇagocaraṁ tantiṁ saṅgāyitvā idaṁ abhidhammapiṭakannāmāti
  vatvā pañca arahantasatāni sajjhāyamakaṁsu. Vuttanayeneva paṭhavīkampo
  ahosi. Tato paraṁ jātakaṁ mahāniddeso paṭisambhidāmaggo apadānaṁ
  suttanipāto khuddakapāṭho dhammapadaṁ udānaṁ itivuttakaṁ vimānavatthu
  petavatthu theragāthā therīgāthāti imaṁ tantiṁ saṅgāyitvā khuddakagaṇṭho
  nāma ayanti ca vatvā abhidhammapiṭakasmiṁyeva saṅgahaṁ āropayiṁsūti dīghabhāṇakā
  vadanti. Majjhimabhāṇakā pana cariyāpiṭakabuddhavaṁsehi saddhiṁ sabbampi taṁ
  khuddakagaṇṭhaṁ suttantapiṭake pariyāpannanti vadanti. Ayamettha adhippāyo
  jātakādike khuddakanikāyapariyāpanne yebhuyyena dhammaniddesabhūte
  tādise abhidhammapiṭake saṅgaṇhituṁ yuttaṁ na pana dīghanikāyādippakāre
  suttantapiṭake nāpi paññattiniddesabhūte vinayapiṭaketi. Dīghabhāṇakā
  jātakādīnaṁ abhidhammapiṭake saṅgahoti vadanti. Cariyāpiṭakabuddhavaṁsānañcettha
  aggahaṇaṁ jātakagatikattā. Majjhimabhāṇakā pana atthuppattivasena
  desitānaṁ jātakādīnaṁ yathānulomadesanābhāvato tādise
  suttantapiṭake saṅgaho yutto na pana sabhāvadhammaniddesabhūte
-------------------------------------------------
[page 098]
  Yathādhammasāsane abhidhammapiṭaketi jātakādīnaṁ suttantapiṭakapariyāpannataṁ
  vadanti. Tattha yuttaṁ vicāretvā gahetabbaṁ. Khuddakanikāyassa
  sesanikāyānaṁ viya apākaṭattā sese ṭhapetvā khuddakanikāyaṁ pākaṭaṁ
  katvā dassento tattha khuddakanikāyo nāmātiādimāha. Tatthāti
  tesu nikāyesu. Puna tatthāti khuddake nikāye.
      [47] Evaṁ nimittappayojanakāladesakārakakaraṇappakārehi
  paṭhamamahāsaṅgītiṁ dassetvā idāni tattha vavaṭṭhāpitesu dhammavinayesu
  nānappakārakosallatthaṁ ekavidhādibhede dassetuṁ tadetaṁ
  sabbampītiādimāha. Tattha anuttaraṁ sammāsambodhinti ettha
  anāvaraṇañāṇapadaṭṭhānaṁ maggañāṇaṁ maggañāṇapadaṭṭhānañca anāvaraṇañāṇaṁ
  sammāsambodhīti vuccati. Paccavekkhantena vāti udānādivasena
  pavattadhammaṁ sandhāyāha. Vimuttirasanti arahattaphalassādarasaṁ
  vimuttisampattikaṁ vā aggaphalanipphādanato vimuttikiccaṁ vā kilesānaṁ
  accantavimuttisampādanato. Kiñcāpi avisesena sabbampi buddhavacanaṁ
  kilesavinayanena vinayo yathānusiṭṭhaṁ paṭipajjamāne apāyapatanādito dhāraṇena
  dhammo ca hoti. Idhādhippete pana dhammavinaye niddhāretuṁ tattha
  vinayapiṭakantiādimāha. Khandhādivasena sabhāvadhammadesanābāhullato
  āha avasesaṁ buddhavacanaṁ dhammoti. Athavā yadipi dhammoyeva
  vinayo pariyattiādibhāvato tathāpi vinayasaddasannidhāne
-------------------------------------------------
[page 099]
  Bhinnādhikaraṇabhāvena payutto dhammasaddo vinayatantiviparītaṁ tantiṁ dīpeti
  yathā puññañāṇasambhārā gobalibaddantiādi. Anekajātisaṁsāranti
  ayaṁ gāthā bhagavatā attano sabbaññutañāṇapadaṭṭhānaṁ arahattappattiṁ
  paccavekkhantena ekūnavīsatimassa paccavekkhaṇañāṇassa anantaraṁ
  bhāsitā. Tenāha idaṁ paṭhamabuddhavacananti. Idaṁ kira
  sabbabuddhehi avijahitaudānaṁ. Ayamassa saṅkhepattho. Ahaṁ imassa
  attabhāvagehassa kārakaṁ taṇhāvaḍḍhakiṁ gavesanto yena ñāṇena
  taṁ daṭṭhuṁ sakkā tassa bodhiñāṇassatthāya dīpaṅkarapādamūle
  katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhaṁ
  saṁsāravaṭṭaṁ anibbisaṁ anibbisanto taṁ ñāṇaṁ avindanto alabhantoyeva
  sandhāvissaṁ saṁsariṁ. Yasmā jarābyādhimaraṇamissatāya jāti
  nāmesā punappunaṁ upagantuṁ dukkhā na ca sā tasmiṁ adiṭṭhe nivattati
  tasmā taṁ gavesanto sandhāvissanti attho. Diṭṭhosīti idāni
  mayā sabbaññutañāṇaṁ paṭivijjhantena diṭṭho asi. Puna gehanti
  puna imaṁ attabhāvasaṅkhātaṁ mama gehaṁ na kāhasi na karissasi.
  Tava sabbā avasesakilesaphāsukā mayā bhaggā imassa tayā
  katassa attabhāvagehassa kūṭaṁ avijjāsaṅkhātaṁ kaṇṇikamaṇḍalaṁ visaṅkhataṁ
  viddhaṁsitaṁ visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ
  idāni mama cittaṁ ahañca taṇhānaṁ khayasaṅkhātaṁ arahattamaggaṁ
-------------------------------------------------
[page 100]
  Arahattaphalaṁ vā ajjhagā adhigato pattosmīti attho. Gaṇṭhīpadesu pana
  visaṅkhāragataṁ cittameva taṇhānaṁ khayasaṅkhātaṁ arahattaphalaṁ ajjhagā adhigatanti
  evampi attho vutto. Ayaṁ manasā pavattitadhammānaṁ ādi yadā have
  pātubhavanti dhammāti ayaṁ pana vācāya pavattitadhammānaṁ ādīti vadanti.
  Antojappanavasena kira bhagavā anekajātisaṁsārantiādimāha. Kecīti
  khandhakabhāṇakā. Paṭhamaṁ vutto pana dhammapadabhāṇakānaṁ adhippāyoti
  veditabbo. Ettha ca khandhakabhāṇakā vadanti dhammapadabhāṇakānaṁ gāthā
  manasā desitattā tadā mahato janassa upakārāya nāhosi amhākaṁ
  pana gāthā vacībhedaṁ katvā desitattā tadā suṇantānaṁ devabrahmānaṁ
  upakārāya ahosi tasmā idameva paṭhamabuddhavacananti. Dhammapadabhāṇakā
  pana desanāya janassa upakārānupakārabhāvo lakkhaṇaṁ na hoti bhagavatā
  manasā desitattāyeva idaṁ paṭhamabuddhavacananti vadanti. Tasmā ubhayampi
  aññamaññaṁ viruddhaṁ na hotīti veditabbaṁ. Nanu ca yadi anekajātisaṁsāranti
  manasā desitaṁ atha kasmā dhammapadaṭṭhakathāyaṁ anekajātisaṁsāranti imaṁ
  dhammadesanaṁ satthā bodhirukkhamūle nisinno udānavasena udānetvā
  aparabhāge ānandattherena puṭṭho kathesīti vuttanti. Tatthāpi
  manasā udānetvāti evamattho gahetabbo. Atha taṁ manasāva
  desitanti evaṁ gahaṇe kiṁ kāraṇanti
-------------------------------------------------
[page 101]
  Ce. Yadi vacībhedaṁ katvā desitaṁ siyā udānapāliyaṁ ārūḷhaṁ
  bhaveyya tasmā udānapāliyaṁ anārūḷhabhāvoyeva vacībhedaṁ akatvā
  manasā desitabhāve kāraṇanti vadanti. Yadā have pātubhavanti
  dhammāti ettha itisaddo ādiattho. Tena
               ātāpino jhāyato brāhmaṇassa
               athassa kaṅkhā vapayanti sabbā
               yato pajānāti sahetudhammanti-
  ādigāthāttayaṁ saṅgaṇhāti. Udānagāthanti pana jātiyā ekavacanaṁ.
  Tatthāpi paṭhamagāthaṁyeva vā gahetvā vuttanti veditabbaṁ.
  Ettha pana yaṁ vattabbaṁ taṁ khandhake āvibhavissati. Pāṭipadadivaseti
  idaṁ sabbaññubhāvappattassāti na etena sambandhitabbaṁ.
  Paccavekkhantassa uppannāti etena pana sambandhitabbaṁ.
  Visākhapuṇṇamāyameva hi bhagavā paccūsasamaye sabbaññutaṁ pattoti.
  Somanassamayañāṇenāti somanassasampayuttañāṇena. Āmantayāmīti
  nivedayāmi. Bodhemīti attho. Vayadhammāti aniccalakkhaṇamukhena
  dukkhānattalakkhaṇampi saṅkhārānaṁ vibhāveti yadaniccaṁ taṁ dukkhaṁ
  yaṁ dukkhaṁ tadanattāti vacanato. Lakkhaṇattayavibhāvananayena ca
  tadārammaṇavipassanaṁ dassento sabbatitthiyānaṁ avisayabhūtaṁ budadhāveṇikaṁ
  catussaccakammaṭṭhānādhiṭṭhānaṁ aviparītaṁ nibbānagāminīpaṭipadaṁ pakāsetīti
-------------------------------------------------
[page 102]
  Daṭṭhabbaṁ. Idāni tattha sammāpaṭipattiyaṁ niyojeti appamādena
  sampādethāti. Athavā vayadhammā saṅkhārāti etena saṅkhepena
  saṁvejetvā appamādena sampādethāti saṅkhepeneva niravasesaṁ
  sammāpaṭipattiṁ dasseti. Appamādapadaṁ hi sikkhāttayasaṅgahitaṁ
  kevalaparipuṇṇaṁ sāsanaṁ pariyādiyitvā tiṭṭhatīti. Antareti antarāḷe.
  Vemajjheti attho.
      [48] Suttanpiṭakanti ettha yathā kammameva kammantaṁ evaṁ suttameva
  suttantanti veditabbaṁ. Asaṅgītanti saṅgītikkhandhakakathāvatthuppakaraṇādi.
  Keci pana subhasuttampi paṭhamasaṅgītiyaṁ asaṅgītanti vadanti. Taṁ na yujjati.
  Paṭhamasaṅgītito puretarameva hi āyasmatā ānandattherena jetavane
  viharantena subhassa māṇavassa desitanti ācariyadhammapālattherena vuttaṁ.
  Subhasuttampana evamma sutaṁ ekaṁ samayaṁ āyasmā ānando sāvatthiyaṁ viharati
  jetavane anāthapiṇḍikassa ārāme aciraparinibbute bhagavatītiādinā āgataṁ.
  Tattha evamme sutantiādivacanaṁ paṭhamasaṅgītiyaṁ āyasmatā ānandattheraneva
  vattuṁ yuttarūpaṁ na hoti. Na hi ānandatthero sayameva
  subhasuttaṁ dassetvā evamme sutantiādīni vadati. Evaṁ pana
  vattabbaṁ siyā ekamidāhaṁ bhante samayaṁ sāvatthiyaṁ viharāmi jetavane
  anāthapiṇḍikassa ārāmeti. Tasmā dutiyatatiyasaṅgītikārakehi
-------------------------------------------------
[page 103]
  Evamme sutantiādinā subhasuttaṁ saṅgītimāropitaṁ viya dissati.
  Athācariyadhammapālattherassa evamadhippāyo siyā ānandattherena
  vuttampi subhasuttaṁ paṭhamasaṅgītiṁ āropetvā tantiṁ ṭhapetukāmehi
  mahākassapattherādīhi aññesu suttesu āgatanayeneva evamme
  sutantiādinā tanti ṭhapitāti. Evaṁ sati yujjeyya. Athavā āyasmā
  ānandatthero subhasuttaṁ sayaṁ desentopi sāmaññaphalādīsu bhagavatā
  desitanayeneva deseti bhagavato sammukhā laddhanaye ṭhatvā desitattā
  bhagavatā desitaṁ dhammaṁ attani adahanto 1- evamme sutantiādimāhāti
  evamadhippāyo veditabbo. Ubhayāni pāṭimokkhānīti
  bhikkhubhikkhunīpāṭimokkhavasena. Dve vibhaṅgānīti bhikkhubhikkhunīvibhaṅgavaseneva.
  Dvāvīsatikkhandhakāti mahāvaggacullavaggesu āgatā dvāvīsatikkhandhakā.
  Soḷasa parivārāti soḷasahi vārehi upalakkhitattā soḷasa parivārāti
  vuttaṁ. Tathāhi parivārapāliyaṁ yantena bhagavatā jānatā passatā
  arahatā sammāsambuddhena paṭhamaṁ pārājikaṁ kattha paññattantiādinā
  paññattivāro tato paraṁ methunaṁ dhammaṁ paṭisevanto katī āpattiyo
  āpajjatītiādinā katāpattivāro methunaṁ dhammaṁ paṭisevantassa
  āpattiyo catunnaṁ vipattīnaṁ katī vipattiyo bhajantītiādippabhedo
  vipattivāro methunaṁ dhammaṁ paṭisevantassa āpattiyo sattannaṁ

  *  *  *  *  *  *
  Footnote: 1. Ma. āharanto.
-------------------------------------------------
[page 104]
  Āpattikkhandhānaṁ katīhi āpattikkhandhehi saṅgahitātiādippabhedo
  saṅgahavāro methunaṁ dhammaṁ paṭisevantassa āpattiyo channaṁ
  āpattisamuṭṭhānānaṁ katīhi samuṭṭhānehi samuṭṭhahantītiādinā
  samuṭṭhānavāro methunaṁ dhammaṁ paṭisevantassa āpattito catunnaṁ
  adhikaraṇānaṁ katamaṁ adhikaraṇantiādinā adhikaraṇavāro methunaṁ dhammaṁ
  paṭisevantassa āpattiyo sattannaṁ samathānaṁ katīhi samathehi
  sammantītiādippabhedo samathavāro tadanantaraṁ samuccayavāro cāti
  aṭṭha vārā vuttā. Tato paraṁ methunaṁ dhammaṁ paṭisevanapaccayā
  pārājikaṁ kattha paññattantiādinā nayena puna paccayavasena eko
  paññattivāro tassa vasena purimasadisāeva katāpattivārādayo satta
  vārāti evaṁ aparepi aṭṭha vārā vuttā. Iti imāni aṭṭha
  purimānipi aṭṭhāti mahāvibhaṅge soḷasa vārā dassitā. Tato
  paraṁ teneva nayena bhikkhunīvibhaṅgepi soḷasa vārā āgatāti imehi
  soḷasahi vārehi upalakkhitattā soḷasaparivārāti vuccati. Potthakesu
  pana katthaci parivāroti ettakameva dissati. Bahūsu pana potthakesu
  dīghanikāyaṭṭhakathāyaṁ abhidhammaṭṭhakathāyañca soḷasaparivāroti evameva
  vuttattā ayampi pāṭho na sakkā paṭibāhitunti tassevattho
  vutto. Brahmajālādicatuttiṁsasuttasaṅgahoti brahmajālasuttādīni
  catuttiṁsasuttāni saṅgayhanti ettha etenāti vā
-------------------------------------------------
[page 105]
  Brahmajālādicatuttiṁsasuttasaṅgaho. Vuttappamāṇānaṁ vā suttānaṁ saṅgaho
  etassāti brahmajālādicatuttiṁsasuttasaṅgahoti. Evaṁ sesesupi veditabbaṁ.
      [49] Vividhavisesanayattāti imissā gāthāya atthaṁ vibhāvento
  āha vividhā hītiādiṁ. Daḷhīkammasithilakaraṇappayojanāti yathākkamaṁ
  lokavajjesu sikkhāpadesu daḷhīkammappayojanā paṇṇattivajjesu
  sithilakaraṇappayojanāti veditabbaṁ. Ajjhācāranisedhanatoti saññamavelaṁ
  abhibhavitvā pavatto ācāro ajjhācāro vītikkamo tassa
  nisedhanatoti attho. Tenāti vividhanayattādihetunā. Etanti
  vividhavisesanayattātiādigāthāvacanaṁ. Etassāti vinayassa.
  Itarampanāti suttaṁ.
      [50] Idāni atthānaṁ sūcanatotiādigāthāya atthaṁ pakāsento
  āha taṁ hītiādiṁ. Attatthaparatthādibhedeti yo taṁ suttaṁ
  sajjhāyati suṇāti vāceti cinteti deseti ca suttena saṅgahito
  sīlādiattho tassāpi hoti tena parassa sādhetabbato parassāpi
  hotīti tadubhayantaṁ suttaṁ sūceti dīpeti. Tathā diṭṭhadhammikasamparāyikatthe
  lokiyalokuttaratthe cāti evamādibhede atthe ādisaddena
  saṅgaṇhāti. Atthasaddo cāyaṁ hitapariyāyavacano na bhāsitatthavacano.
  Yadi siyā. Suttaṁ attanopi bhāsitatthaṁ sūceti parassapīti ayamattho
  vutto siyā. Suttena ca yo attho pakāsito
-------------------------------------------------
[page 106]
  So tasseva hoti na tena parattho sūcito hoti. Tena
  sūcetabbassa paratthassa nivattetabbassa abhāvā attaggahaṇañca na
  kattabbaṁ. Attatthaparatthavinimuttassa bhāsitatthassa abhāvā
  ādiggahaṇañca na kattabbaṁ. Tasmā yathāvuttassa hitapariyāyassa
  atthassa sutte asambhavato suttādhārassa puggalassa vasena
  attatthaparatthā vuttā. Athavā suttaṁ anapekkhitvā ye
  attatthādayo atthappabhedā na haññadatthamatthi pasaṁsalābhāti etassa
  padassa niddese vuttā attattho parattho ubhayattho diṭṭhadhammiko
  attho samparāyiko attho uttāno attho gambhīro attho guḷho
  attho paṭicchanno attho neyyo attho nīto attho anavajjo
  attho nikkileso attho vodāno attho paramatthoti te atthe
  suttaṁ sūcetīti attho gahetabbo. Tathāhi kiñcāpi suttanirapekkhaṁ
  attatthādayo vuttā suttatthabhāvena aniddiṭṭhattā. Tesu pana
  ekopi atthappabhedo suttena dīpetabbataṁ nātikkamati. Tasmā
  te atthe suttaṁ sūcetīti vuccati. Imasmiñca atthavikappe
  atthasaddoyaṁ bhāsitatthapariyāyopi hoti. Ettha hi purimakā pañca
  atthappabhedā hitapariyāyā. Tato pare cha bhāsitatthabhedā.
  Pacchimakā pana ubhayasabhāvā. Tattha duradhigamatāya vibhāvane agādhabhāvo
  gambhīro. Na vivaṭo guḷho. Mūludakādayo viya paṁsunā
-------------------------------------------------
[page 107]
  Akkharasannivesādinā tirohito paṭicchanno. Niddhāretvā ñāpetabbo
  neyyo. Yathārutavasena veditabbo nīto. Anavajjanikkilesavodānā
  pariyāyavasena vuttā kusalavipākakiriyādhammavasena vā. Paramattho
  nibbānaṁ dhammānaṁ aviparītasabhāvoeva vā. Athavā attanā ca
  appiccho hotīti attatthaṁ appicchakathañca paresaṁ katvā hotīti
  paratthaṁ sūcetīti. Evaṁ attanā ca pāṇātipātā paṭivirato
  hotītiādisuttāni yojetabbāni. Vinayābhidhammehi ca visesetvā
  suttasaddassa attho vattabbo. Tasmā vineyyajjhāsayavasappavattāya
  desanāya attahitaparahitādīni sātisayaṁ pakāsitāni honti tappadhānabhāvato
  na āṇādhammasabhāvavasappavattāyāti idameva atthānaṁ
  sūcanato suttanti vuttaṁ. Evañca katvā ettakaṁ tassa bhagavato
  suttāgataṁ suttapariyāpannanti ca sakavāde pañca suttasatānīti ca
  evamādīsu suttasaddo upacaritoti gahetabbo. Suttesu
  āṇādhammasabhāvā ca vineyyajjhāsayaṁ anuvattanti na vinayābhidhammesu
  viya vineyyajjhāsayo āṇādhammasabhāve. Tasmā vineyyānaṁ
  ekantahitapaṭilābhasaṁvattanikā suttantadesanā hotīti suvuttā cettha
  atthātiādi vuttaṁ. Ekantahitapaṭilābhasaṁvattanikā suttantadesanāti idampi
  vineyyānaṁ hitasampāpane suttantadesanāya tapparabhāvaṁyeva sandhāya
  vuttaṁ. Tapparabhāvo ca vineyyajjhāsayānulomato daṭṭhabbo.
-------------------------------------------------
[page 108]
  Tenevāha vineyyajjhāsayānulomena vuttattāti. Vinayadesanaṁ viya
  issarabhāvato āṇāpatiṭṭhāpanavasena adesetvā vineyyānaṁ
  ajjhāsayānulomena caritānurūpaṁ vuttattā desitattāti attho.
  Anupubbasikkhādivasena kālantare abhinipphattiṁ dassento āha sassamiva
  phalanti. Pasavatīti phalati nipphādetīti attho. Upāyasamaṅgīnaṁyeva
  nipphajjanabhāvaṁ dassento dhenu viya khīranti āha. Dhenutopi hi
  upāyavantānaṁyeva khīrapaṭilābho hoti. Anupāyena hi akāle
  ajātavacchaṁ dhenuṁ dohanto kālepi vā visāṇaṁ gahetvā dohanto
  neva khīraṁ paṭilabhati. Suttāṇāti etassa atthaṁ pakāsetuṁ suṭṭhu
  ca ne tāyatīti vuttaṁ. Suttasabhāganti suttasadisaṁ. Suttasabhāgataṁyeva
  dassento āha yathā hītiādiṁ. Tacchakānaṁ suttanti
  vaḍḍhakīnaṁkāḷasuttaṁ pamāṇaṁ hotitadanusārenatacchanato. Evametampi
  viññūnanti yathā kāḷasuttaṁ pasāretvā saññāṇe kate gahetabbaṁ
  visajjetabbañca paññāyati evaṁ vivādesu uppannesu sutte
  ānītamatte idaṁ gahetabbaṁ idaṁ visajjetabbanti viññūnaṁ pākaṭattā
  vivādo vūpasammatīti etampi suttaṁ viññūnaṁ pamāṇaṁ hotīti attho.
  Idāni aññathāpi suttasabhāgataṁ dassento āha yathā cātiādiṁ.
  Suttaṁ viya pamāṇattā saṅgāhakattā ca suttamiva suttanti vuttaṁ
  hoti. Ettha ca attatthādividhāne suttassa pamāṇabhāvo
-------------------------------------------------
[page 109]
  Attatthādīnaṁyeva ca saṅgāhakattaṁ yojetabbaṁ tadatthappakāsanappadhānattā
  suttassa. Vinayābhidhammehi visesanañca pubbe vuttanayeneva yojetabbaṁ.
  Etanti atthānaṁ sūcanatotiādikaṁ atthavacanaṁ. Etassāti suttassa.
      [51] Yanti yasmā. Etthāti abhidhamme. Abhikkamantīti
  ettha abhisaddo kamanakiriyāya vuḍḍhibhāvaṁ atirekataṁ dīpetīti āha
  abhikkamantītiādīsu vuḍḍhiyaṁ āgatoti. Abhiññātāti aḍḍhacandādinā
  kenaci saññāṇena ñātā paññātā pākaṭāti attho.
  Aḍḍhacandādibhāvo hi rattiyā upalakkhaṇavasena saññāṇaṁ
  hoti. Yasmā aḍḍho cando tasmā aṭṭhamī yasmā ono
  tasmā cātuddasī yasmā puṇṇo tasmā paṇṇarasīti. Abhilakkhitāti
  etthāpi ayamevattho veditabbo. Abhilakkhitasaddapariyāyo
  abhiññātasaddoti āha abhiññātā abhilakkhitātiādīsu sallakkhaṇeti.
  Ettha ca vācakasaddantarasannidhāne nipātānaṁ tadatthajotakamattattā
  lakkhitasaddatthajotako abhisaddo sallakkhaṇe vattatīti vutto.
  Rājābhirājāti rājūhi pūjetuṁ araho rājā. Pūjiteti pūjārahe.
  Abhidhammeti supinantena sukkavisaṭṭhiyā anāpattibhāvepi
  akusalacetanā upalabbhatītiādinā vinayapaññattiyā saṅkaravirahite
  dhamme. Pubbāparavirodhābhāvato dhammānaṁyeva
-------------------------------------------------
[page 110]
  Aññamaññasaṅkaravirahite dhammetipi vadanti. Pāṇātipāto akusalantievamādīsu
  ca maraṇādhippāyassa jīvitindriyupacchedakappayogasamuṭṭhāpikā cetanā
  akusalaṁ na pāṇasaṅkhātajīvitindriyassa upacchedasaṅkhāto atipāto
  tathā adinnassa parasantakassa ādānasaṅkhātā viññatti abyākato
  dhammo taṁviññattisamuṭṭhāpikā theyyacetanā akusalo dhammoti
  evamādināpi aññamaññasaṅkaravirahite dhammeti attho veditabbo.
  Abhivinayeti ettha jātarūparajataṁ na paṭiggahetabbanti vadanto vinaye
  vineti nāma ettha evampaṭiggaṇhato pācittiyaṁ evaṁ dukkaṭanti
  vadanto ca abhivinaye vineti nāmāti vadanti. Tasmā jātarūparajataṁ
  theyyacittena parasantakaṁ gaṇhantassa yathāvatthu pārājikathullaccayadukkaṭesu
  aññataraṁ bhaṇḍāgārikasīsena gaṇhantassa pācittiyaṁ attatthāya
  gaṇhantassa nissaggiyaṁ pācittiyaṁ kevalaṁ lolatāya gaṇhantassa
  anāmāsadukkaṭaṁ rūpiyachaḍḍakassa sammatassa anāpattīti evaṁ
  aññamaññasaṅkaravirahite vinayepi paṭibalo vinetunti attho
  veditabbo. Abhikkantenāti ettha kantiyā adhikattaṁ abhisaddo
  dīpetīti āha adhiketi. Nanu ca abhikkamantīti ettha abhisaddo
  kamanakiriyāya vuḍḍhibhāvaṁ atirekataṁ dīpeti abhiññātā abhilakkhitāti
  ettha ñāṇalakkhaṇakiriyānaṁ supākaṭatāvisesaṁ abhikkantenāti ettha
  kantiyā adhikattaṁ visiṭṭhataṁ dīpetīti idaṁ tāva yuttaṁ
-------------------------------------------------
[page 111]
  Kiriyāvisesakattā upasaggassa abhirājā abhivinayoti pana pūjitaparicchinnesu
  rājavinayesu abhisaddo vattatīti kathametaṁ yujjeyyāti ce. Idhāpi
  natthi doso pūjanaparicchedanakiriyādīpanato tāhi ca kiriyāhi
  rājavinayānaṁ saṁyuttattā tasmā ettha atimālādīsu atisaddo viya
  abhisaddo saha sādhanena viriyaṁ vadatīti abhirājābhivinayasaddā siddhā
  evaṁ abhidhammasadde abhisaddo saha sādhanena vuḍḍhiyādikiriyaṁ
  dīpetīti ayamattho dassitoti daṭṭhabbaṁ. Ettha cāti abhidhamme.
  Bhāvetīti cittassa vaḍḍhanaṁ vuttaṁ. Pharitvāti ārammaṇassa vaḍḍhanaṁ vuttaṁ.
  Vuḍḍhimantoti bhāvanāpharaṇavuḍḍhīhi vuḍḍhimantopi dhammā vuttāti attho.
  Ārammaṇādīhīti ārammaṇasampayuttakammadvārapaṭipadādīhi. Sallakkhaṇīyattāti
  sañjānitabbattā. Ekantato lokuttaradhammānaṁyeva pūjārahattā sekkhā
  dhammāti ādinā lokuttarāyeva pūjitāti dassitā. Sabhāvaparicchinnattāti
  phusanādisabhāvena paricchinnattā. Adhikāpi dhammā vuttāti ettha
  kāmāvacarehi mahantabhāvato mahaggatā dhammāpi adhikā nāma hontīti
  tehi saddhiṁ adhikā dhammā vuttā.
      [52] Yampanettha avisiṭṭhanti ettha vinayādīsu tīsu
  aññamaññavisiṭṭhesu yaṁ avisiṭṭhaṁ samānaṁ taṁ piṭakasaddanti attho.
  Vinayādayo hi tayo saddā aññamaññaṁ asādhāraṇattā visiṭṭhā
-------------------------------------------------
[page 112]
  Nāma. Piṭakasaddo pana tehi tīhipi sādhāraṇattā avisiṭṭhoti
  vuccati. Mā piṭakasampadānenāti pālisampādanavasena mā gaṇhitthāti
  vuttaṁ hoti. Kuddālañca piṭakañca kuddālapiṭakaṁ. Tattha ku
  vuccati paṭhavī. Tassā dālanato vidālanato ayomayo upakaraṇaviseso
  kuddālaṁ nāma. Tālapaṇṇavettalatādīhi kato bhājanaviseso piṭakaṁ
  nāma. Taṁ ādāya gahetvāti attho. Yathāvuttenāti evaṁ
  duvidhatthenātiādinā vuttappakārena. Desanāsāsanakathābhedanti
  ettha kathetabbānaṁ atthānaṁ desakāyattena āṇādividhinā atisajjanaṁ
  pabodhanaṁ desanā. Sāsitabbapuggalagatena yathāparādhādisāsitabbabhāvena
  anusāsanaṁ vinayanaṁ sāsanaṁ. Kathetabbassa saṁvarāsaṁvarādino atthassa
  kathanaṁ vacanapaṭibaddhakaraṇaṁ kathāti vuccati. Tasmā desitāraṁ bhagavantaṁ
  apekkhitvā desanā sāsitabbapuggalassa vasena sāsanaṁ kathetabbassa
  atthassa vasena kathāti evamettha desanādīnaṁ nānākaraṇaṁ veditabbaṁ.
  Ettha ca kiñcāpi desanādayo desetabbādinirapekkhā na honti
  āṇādayo pana visesato desakādiadhīnāti taṁtaṁvisesayogavasena
  desanādīnaṁ bhedo vutto. Yathā hi āṇāvidhānaṁ visesato āṇārahādhīnaṁ
  tattha kosallayogato evaṁ vohāraparamatthavidhānāni ca vidhāyakādhīnānīti
  āṇādividhino desakāyattatā vuttā. Aparādhajjhāsayānurūpaṁ
  viya dhammānurūpampi sāsanaṁ visesato tathā
-------------------------------------------------
[page 113]
  Vinetabbapuggalāpekkhanti sāsitabbapuggalavasena sāsanaṁ vuttaṁ.
  Saṁvarāsaṁvaranāmarūpānaṁ viya viniveṭhetabbāya diṭṭhiyāpi kathanaṁ sati
  vācāvatthusmiṁ nāsatīti visesato tadadhīnanti kathetabbassa atthassa vasena
  kathā vuttā. Bhedasaddo visuṁ visuṁ yojetabbo desanābhedaṁ sāsanabhedaṁ
  kathābhedañca yathārahaṁ paridīpayeti. Bhedanti ca nānattanti attho. Tesu
  piṭakesu sikkhā ca pahānāni ca gambhīrabhāvo ca sikkhāpahānagambhīrabhāvaṁ.
  Tañca yathārahaṁ paridīpayeti attho. Pariyattibhedañca vibhāvayeti
  sambandho. Pariyattibhedanti ca pariyāpuṇanabhedanti attho. Yahiṁ
  yasmiṁ vinayādike piṭake yaṁ sampattiñca vipattiñca yathā pāpuṇāti tampi
  sabbaṁ vibhāvayeti sambandho. Athavā yaṁ pariyattibhedaṁ sampattiṁ vipattiñcāpi
  yahiṁ yathā pāpuṇāti tampi sabbaṁ vibhāvayeti yojetabbaṁ. Ettha yathāti yehi
  upārambhādihetupariyāpuṇanādippakārehi. Upārambhanissaraṇadhammakosarakkhaṇahetu
  pariyāpuṇanaṁ supaṭipattiduppaṭipattīti etehi pakārehīti vuttaṁ hoti. Paridīpanā
  vibhāvanā cāti heṭṭhāvuttassa anurūpato vuttaṁ. Atthato pana ekameva.
      [53] Āṇārahenāti āṇaṁpaṇetuṁarahatītiāṇāraho bhagavā. So hi
  sammāsambuddhattā mahākāruṇikatāya ca aviparītahitopadesakabhāvena
  pamāṇavacanattā āṇaṁ paṇetuṁ arahati
-------------------------------------------------
[page 114]
  Vohāraparamatthānampi sambhavato āha āṇābāhullatoti. Ito paresupi
  eseva nayo. Paṭhamanti vinayapiṭakaṁ. Pacurāparādhā seyyasakattherādayo.
  Te hi dosabāhullato pacurāparādhāti vuttā. Pacuro bahulo aparādho
  doso vītikkamo yesaṁ te pacurāparādhā. Anekajjhāsayātiādīsu
  āsayova ajjhāsayo. So ca atthato diṭṭhi ñāṇañca pabhedato pana
  catubbidhaṁ hoti. Tathāhi pubbacariyavasena āyatiṁ sati paccaye uppajjanārahā
  sassatucchedasaṅkhātā micchādiṭṭhi saccānulomikañāṇakammassakatāñāṇasaṅkhātā
  sammādiṭṭhi ca āsayoti vuccati. Vuttañcetaṁ
          sassatucchedadiṭṭhi ca khanti cevānulomikā
          yathābhūtañca yaṁ ñāṇaṁ etaṁ āsayasaṇṭhitanti 1-.
  Idañca catubbidhaṁ āsayanti ettha sattā nivasantīti āsayoti vuccati.
  Anusayā kāmarāgabhavarāgadiṭṭhipaṭighavicikicchāmānāvijjāvasena satta.
  Mūsikāvilaṁ 2- viya kāraṇalābhe uppajjanārahā anāgatā kilesā
  atītā paccuppannā ca tatheva vuccanti. Na hi kālabhedena
  dhammānaṁ sabhāvabhedo atthīti. Cariyāti rāgacariyādikā cha
  mūlacariyā (antarabhedena anekavidhā 3-) saṁsaggavasena pana
  tesaṭṭhī honti. Athavā cariyāti caritaṁ. Taṁ sucaritaduccaritavasena

  *  *  *  *  *  *
  Footnote: 1. Ma. āsayasaññitanti. 2. Ma. mūsikavisaṁ. 3. Ma. idaṁ atthi.
-------------------------------------------------
[page 115]
  Duvidhaṁ. Adhimutti nāma ajjeva pabbajissāmi ajjeva arahattaṁ
  gaṇhissāmītiādinā tanninnabhāvena pavattamānaṁ sanniṭṭhānanti
  gaṇṭhīpadesu vuttaṁ. Ācariyadhammapālattherena pana sattānaṁ
  pubbacariyavasena abhirucīti vuttaṁ. Sā dubbidhā hīnappaṇītabhedena.
  Yathānulomanti ajjhāsayādīnaṁ anurūpaṁ. Ahaṁ mamāti saññinoti
  diṭṭhimānataṇhāvasena ahaṁ mamāti evaṁ pavattasaññino.
  Yathādhammanti natthettha attā attaniyaṁ vā kevalaṁ dhammamattametanti
  evaṁ pavattadhammasabhāvānurūpanti attho. Saṁvarāsaṁvaroti ettha saṁvaraṇaṁ
  saṁvaro. Kāyavācāhi avītikkamo. Mahanto saṁvaro asaṁvaro.
  Vuḍḍhiattho hi ayamakāro yathā asekkhā dhammāti. Tasmā
  khuddako mahanto ca saṁvaroti attho. Diṭṭhiviniveṭhanāti diṭṭhiyā
  vimocanaṁ. Adhisīlasikkhādīnaṁ vibhāgo parato paṭhamapārājikasaṁvaṇṇanāyaṁ
  āvibhavissati. Suttantapāliyaṁ vivicceva kāmehītiādinā samādhi
  desanābāhullato suttantapiṭake adhicittasikkhāti vuttaṁ.
  Vītikkamappahānaṁ kilesānanti saṅkilesadhammānaṁ kammakilesānaṁ vā
  yo kāyavacīdvārehi vītikkamo tassa pahānaṁ. Anusayavasena
  santānamanuvattantā kilesā kāraṇalābhe pariyuṭṭhitāpi sīlabhedavasena
  vītikkamituṁ na labhantīti āha vītikkamapaṭipakkhattā sīlassāti.
  Pariyuṭṭhānappahānanti okāsadānavasena kilesānaṁ citte kusalappavattiṁ
-------------------------------------------------
[page 116]
  Pariyādiyitvā uṭṭhānaṁ pariyuṭṭhānaṁ tassa pahānaṁ. Cittasantānesu
  uppattivasena kilesānaṁ pariyuṭṭhānassa pahānanti vuttaṁ hoti.
  Anusayappahānanti appahīnabhāvena santāne anuanusayanakā
  kāraṇalābhe uppattiarahā anusayā. Te pana anurūpaṁ kāraṇaṁ laddhā
  upajjanārahā thāmagatā kāmarāgādayo satta kilesā. Tesaṁ pahānaṁ
  anusayappahānaṁ. Te ca sabbaso ariyamaggapaññāya pahīyantīti āha
  anusayapaṭipakkhattā paññāyāti. Tadaṅgappahānanti dīpālokeneva
  tamassa dānādipuññakiriyāvatthugatena tena tena kusalaṅgena
  tassa tassa akusalaṅgassa pahānaṁ tadaṅgappahānanti vuccati.
  Idha pana tena tena susīlyaṅgena tassa tassa dussīlyaṅgassa pahānaṁ
  tadaṅgappahānanti veditabbaṁ. Vikkhambhanasamucchedappahānānīti ettha
  upacārappanābhedena samādhinā pavattinivāraṇena ghaṭappahāreneva
  jalatale sevālassa tesaṁ tesaṁ nīvaraṇādidhammānaṁ vikkhambhanavasena
  pahānaṁ vikkhambhanappahānaṁ. Catunnaṁ ariyamaggānaṁ bhāvitattā
  taṁtaṁmaggavato santāne samudayapakkhikassa kilesagaṇassa accanta-
  appavattisaṅkhātasamucchindanavasena pahānaṁ samucchedappahānaṁ.
  Duccaritasaṅkilesassa pahānanti kāyaduccaritādi duṭṭhu caritaṁ kilesehi
  vā dūsitaṁ caritanti duccaritaṁ. Tadeva yattha uppannaṁ taṁ santānaṁ sammā
  kileseti bādhayati upatāpeti cāti saṅkileso. Tassa pahānaṁ.
-------------------------------------------------
[page 117]
  Kāyavacīduccaritavasena pavattasaṅkilesassa tadaṅgavasena pahānanti vuttaṁ
  hoti. Samādhissa kāmacchandapaṭipakkhattā suttantapiṭake taṇhāsaṅkilesassa
  pahānaṁ vuttaṁ. Attādivinimuttasabhāvadhammappakāsanato abhidhammapiṭake
  diṭṭhisaṅkilesassa pahānaṁ vuttaṁ. Ekamekasmiṁ cetthāti ettha
  etesu tīsu piṭakesu ekekasmiṁ piṭaketi attho daṭṭhabbo. Dhammoti
  pālīti ettha pakaṭṭhānaṁ ukkaṭṭhānaṁ sīlādiatthānaṁ bodhanato
  sabhāvaniruttibhāvato buddhādīhi bhāsitattā ca pakaṭṭhānaṁ vacanappabandhānaṁ
  ālīti pāli pariyattidhammo. Dhammoti pālīti ettha ca bhagavatā
  vuccamānassatthassa vohārassa ca dīpano saddoyeva pāli nāmāti
  gaṇṭhīpadesu vuttaṁ. Abhidhammaṭṭhakathāyaṁ likhite sīhalagaṇṭhīpade pana
  idaṁ vuttaṁ sabhāvatthassa sabhāvavohārassa ca anurūpavasena bhagavatā
  manasā vavaṭṭhāpitā paṇṇatti pālīti vuccati. Yadi saddoyeva
  pāli siyā pāliyā desanāya ca nānattena bhavitabbaṁ. Manasā
  vavaṭṭhāpitāya ca pāliyā vacībhedakaraṇamattaṁ ṭhapetvā desanāya
  nānattaṁ natthi. Tathāhi desanaṁ dassentena manasā vavaṭṭhāpitāya
  pāliyā desanāti vacībhedakaraṇamattaṁ vinā pāliyā saha desanāya
  anaññatā vuttā. Tathā ca uparidesanāti paññattīti vuttattā
  desanāya anaññabhāvena pāliyā paṇṇattibhāvo kathito hoti.
  Apica yadi pāliyā aññāyeva desanā siyā pāliyā ca
-------------------------------------------------
[page 118]
  Pāliatthassa ca desanāya ca yathābhūtāvabodhoti vattabbaṁ siyā evaṁ
  pana avatvā pāliyā ca pāliatthassa ca yathābhūtāvabodhoti vuttattā
  pāliyā desanāya ca anaññabhāvo dassito hoti. Evañca
  katvā uparidesanā nāma paññattīti dassentena desanāya
  anaññabhāvato (ca pubbe 1-) pāliyā paṇṇattibhāvo kathitova
  hotīti. Ettha ca saddoyeva pāli nāmāti imasmiṁ pakkhe dhammassāpi
  saddasabhāvattā dhammadesanānaṁ ko visesoti ce. Tesaṁ tesaṁ atthānaṁ
  bodhakabhāvena ñāto uggahaṇādivasena ca pubbe vavaṭṭhāpito saddappabandho
  dhammo pacchā paresaṁ avabodhanatthaṁ pavattito tadatthappakāsako saddo
  desanāti veditabbaṁ. Athavā yathāvuttasaddasamuṭṭhāpako cittuppādo
  desanā desiyati samuṭṭhāpiyati saddo etenāti katvā musāvādādayo
  viya. Tatthāpi hi musāvādādisamuṭṭhāpikā cetanā musāvādādisaddena
  vohariyati. Tīsupi cetesu ete dhammatthadesanāpaṭivedhāti ettha
  pāliattho pālidesanā pāliatthapaṭivedho cāti ime tayo pālivisayā
  hontīti vinayapiṭakādīnaṁ atthassa desanāya paṭivedhassa ca ādhārabhāvo yutto
  piṭakāna pana pāliyoyevāti tesaṁ dhammassa ādhārabhāvo kathaṁ yujjeyyāti
  ce. Pālisamudāyassa avayavapāliyā ādhārabhāvato. Avayavassa

  *  *  *  *  *  *
  Footnote: 1. Ma. idaṁ natthi.
-------------------------------------------------
[page 119]
  Hi samudāyo ādhārabhāvena vuccati yathā rukkhe sākhāti.
  Ettha ca dhammādīnaṁ dukkhogāḷhabhāvato tehi dhammādīhi vinayādayo
  gambhīrāti vinayādīnampi catubbidho gambhīrabhāvo vuttoyeva. Tasmā
  dhammādayoeva dukkhogāḷhattā gambhīrā na vinayādayoti na
  codetabbametaṁ sammukhena visayavisayīmukhena ca vinayādīnaṁyeva gambhīrabhāvassa
  vuttattā. Dhammo hi vinayādayo tesaṁ visayo attho dhammatthavisayā
  ca desanāpaṭivedhāti. Tattha paṭivedhassa dukkarabhāvato dhammatthānaṁ
  desanāñāṇassa dukkarabhāvato desanāya ca dukkhogāḷhabhāvo
  veditabbo. Paṭivedhassa pana uppādetuṁ asakkuṇeyyattā
  taṁvisayañāṇuppattiyā ca dukkarabhāvato dukkhogāḷhatā veditabbā.
  Dukkhena ogayhantīti dukkhogāḷhā. Ekadesena ogāhantehipi
  mandabuddhīhi patiṭṭhā laddhuṁ na sakkāti āha alabbhaneyyapatiṭṭhā
  cāti. Ekekasminti ekekasmiṁ piṭake. Etthāti
  etesu piṭakesu. Niddhāraṇe cetaṁ bhummavacanaṁ. Idāni
  hetuhetuphalādīnaṁ vasenāpi gambhīrabhāvaṁ dassento āha aparo
  nayotiādiṁ. Hetūti paccayo. So hi attano phalaṁ dahati vidahatīti
  dhammoti vuccati. Dhammasaddassa cettha hetupariyāyatā kathaṁ
  viññāyatīti āha vuttaṁ hetantiādiṁ. Nanu ca hetumhi ñāṇaṁ
  dhammapaṭisambhidāti etena vacanena dhammassa hetubhāvo kathaṁ viññāyatīti
-------------------------------------------------
[page 120]
  Ce. Dhammapaṭisambhidāti etassa samāsapadassa avayavapadatthaṁ dassentena
  hetumhi ñāṇanti vuttattā dhamme paṭisambhidā dhammapaṭisambhidāti ettha hi
  dhammeti etassa atthaṁ dassentena hetumhīti vuttaṁ. Paṭisambhidāti
  etassa atthaṁ dassentena ñāṇanti. Tasmā hetudhammasaddā
  ekatthā ñāṇapaṭisambhidāsaddā cāti imamatthaṁ vadantena sādhito
  dhammassa hetubhāvo. Hetuphale ñāṇaṁ atthapaṭisambhidāti etena
  vacanena sādhito atthassa hetuphalabhāvopi evameva daṭṭhabbo.
  Hetuno phalaṁ hetuphalaṁ. Tañca yasmā hetuanusārena ariyati adhigamiyati
  sampāpuṇiyati tasmā atthoti vuccati. Yathādhammanti ettha dhammasaddo
  hetuṁ hetuphalañca sabbaṁ saṅgaṇhāti. Sabhāvavācako hesa dhammasaddo na
  pariyattihetubhāvavācako. Tasmā yathādhammanti yo yo
  avijjāsaṅkhārādidhammo tasmiṁ tasminti attho. Dhammānurūpaṁ vā
  yathādhammaṁ. Desanāpi hi paṭivedho viya aviparītavisayavibhāvanato dhammānurūpaṁ
  pavattati tatoyeva ca aviparītābhilāpoti vuccati. Dhammābhilāpoti
  atthabyañjanato aviparītābhilāpo. Ettha ca abhilapatīti abhilāpoti saddo
  vuccati. Etena dhammaniruttābhilāpe ñāṇaṁ niruttipaṭisambhidāti ettha
  vuttaṁ dhammaniruttiṁ dasseti saddasabhāvattā desanāya. Tathāhi
  niruttipaṭisambhidāya parittārammaṇādibhāvo paṭisambhidāvibhaṅgapāliyaṁ vutto.
-------------------------------------------------
[page 121]
  Aṭṭhakathāyañca taṁsabhāvaniruttisaddaṁ ārammaṇaṁ katvātiādinā saddārammaṇatā
  dassitā. Tathāhi imassa atthassa ayaṁ saddo vācakoti vacanatthe
  vavaṭṭhapetvā taṁtaṁvacanatthavibhāvanavasena pavattito saddo
  desanāti vuccati. Adhippāyoti etena desanāti paññattīti
  etaṁ vacanaṁ dhammaniruttābhilāpaṁ sandhāya vuttaṁ na tato vinimuttaṁ
  paññattiṁ sandhāyāti dasseti. Desiyati attho etenāti hi
  desanā. Pakārena ñāpiyati etena pakārato ñāpetīti vā
  paññattīti dhammaniruttābhilāpo vuccati. Evaṁ desanā nāma
  saddoti imasmiṁ pakkhe ayamattho veditabbo. Desanāti paññattīti
  ettha paññattivādino pana evaṁ vadanti. Kiñcāpi dhammābhilāpoti
  ettha abhilapatīti abhilāpoti saddo vuccati na paṇṇatti. Tathāpi
  sadde vuccamāne tadanurūpaṁ vohāraṁ gahetvā tena vohārena
  dīpitassatthassa jānanato sadde kathite tadanurūpā paṇṇattipi
  kāraṇupacārena kathitāyeva hoti. Athavā dhammābhilāpoti
  atthoti avatvā dhammābhilāpoti adhippāyoti vuttattā
  desanā nāma saddo na hotīti dīpitamevāti. Idāni paṭivedhaṁ
  niddisanto āha paṭivedhoti abhisamayoti. Paṭivijjhatīti ñāṇaṁ
  paṭivedhoti vuccati. Paṭivijjhanti etenāti vā paṭivedho.
  Abhisametīti abhisamayo. Abhisamenti etenāti vā abhisamayo.
-------------------------------------------------
[page 122]
  Idāni abhisamayaṁ pabhedato abhisamayappakārato ārammaṇato sabhāvato
  ca pākaṭaṁ kātuṁ so ca lokiyalokuttarotiādimāha. Visayato
  asammohato ca avabodhoti sambandho. Tattha visayato atthādianurūpaṁ
  dhammādīsu avabodho nāma avijjādidhammārammaṇo saṅkhārādiatthārammaṇo
  tadubhayapaññāpanārammaṇo lokiyo avabodho. Asammohato
  atthādianurūpaṁ dhammādīsu avabodho pana nibbānārammaṇo
  maggasampayutto yathāvuttadhammatthapaññattīsu sammohaviddhaṁsano
  lokuttaro abhisamayo. Tathāhi ayaṁ hetu idamassa phalaṁ ayaṁ
  tadubhayānurūpo vohāroti evaṁ ārammaṇakaraṇavasena lokiyañāṇaṁ
  visayato paṭivijjhati. Lokuttarañāṇaṁ pana hetuhetuphalādīsu sammohassa
  maggañāṇena samucchinnattā asammohato paṭivijjhati. Atthānurūpaṁ
  dhammesūti avijjā hetu saṅkhārā hetusamuppannā saṅkhāre
  uppādeti avijjāti evaṁ kāriyānurūpaṁ kāraṇesūti attho.
  Athavā puññābhisaṅkhārāpuññābhisaṅkhārāaneñjābhisaṅkhāresu tīsu
  apuññābhisaṅkhārassa sampayuttāvijjā paccayo itaresaṁ yathānurūpantiādinā
  kāriyānurūpaṁ kāraṇesu paṭivedhoti attho. Dhammānurūpaṁ atthesūti
  avijjāpaccayā saṅkhārātiādinā kāraṇānurūpaṁ kāriyesu
  avabodhoti attho. Paññattipathānurūpaṁ paññattīsūti paṇṇattiyā
  vuccamānadhammānurūpaṁ paṇṇattīsu avabodhoti attho. Yathāvuttehi
-------------------------------------------------
[page 123]
  Dhammādīhi piṭakānaṁ gambhīrabhāvaṁ dassetuṁ idāni yasmā etesu
  piṭakesūtiādimāha. Dhammajātanti kāraṇappabhedo kāraṇameva
  vā. Atthajātanti kāriyappabhedo kāriyameva vā. Yācāyaṁ
  desanāti sambandho. Yo cetthāti etāsu taṁtaṁpiṭakagatāsu
  dhammatthadesanāsu yo paṭivedhoti attho. Dukkhogāḷhanti ettha
  avijjāsaṅkhārādīnaṁ dhammatthānaṁ duppaṭivijjhatāya dukkhogāḷhatā.
  Tesaṁ paññāpanassa dukkarabhāvato taṁdesanāya paṭivedhanasaṅkhātassa
  paṭivedhassa ca uppādanavisayīkaraṇānaṁ asakkuṇeyyatāya dukkhogāḷhatā
  veditabbā. Evampīti pisaddo pubbe vuttappakārantaraṁ
  sampiṇḍeti. Etthāti etesu tīsu piṭakesu. Vuttatthāti vutto
  saṁvaṇṇito attho assāti vuttatthā.
      [54] Tīsu piṭakesūti ettha ekekasminti adhikārato pakaraṇato
  vā veditabbaṁ. Pariyattibhedoti pariyāpuṇanaṁ pariyatti. Pariyāpuṇanavācako
  hettha pariyattisaddo na pālipariyāyo. Tasmā evamettha
  attho daṭṭhabbo tīsu piṭakesu ekekasmiṁ pariyāpuṇanappakāro tidhā
  daṭṭhabbo ñātabboti. Tatoyeva ca pariyattiyo pariyāpuṇanappakārāti
  tīsupi gaṇṭhīpadesu vuttaṁ. Athavā tīhi pakārehi pariyāpuṇitabbā
  pāliyoeva pariyattīti vuccanti. Tatoyeva ca
  pariyattiyo pālikkamāti abhidhammaṭṭhakathāyaṁ sīhalagaṇṭhīpade
-------------------------------------------------
[page 124]
  Vuttaṁ. Evampi hi alagaddupamā pariyāpuṇanayogato alagaddupamā
  pariyattīti pālipi sakkā vattuṁ. Evañca katvā duggahitā
  upārambhādihetupariyāputā alagaddupamāti parato niddesavacanampi
  uppannaṁ hoti. Tattha hi pāliyeva duggahitā pariyāputāti vattuṁ
  vaṭṭati. Alagaddupamāti alagaddo alagaddaggahaṇaṁ upamā etissāti
  alagaddupamā. Alagaddassa gahaṇaṁ hettha alagaddasaddena vuttanti
  daṭṭhabbaṁ āpūpikoti ettha āpūpasaddena āpūpakhādanaṁ viya.
  Alagaddaggahaṇeneva hi pariyatti upamiyati na pana alagaddena.
  Alagaddaggahaṇupamāti vā vattabbe majjhepadalopaṁ katvā
  alagaddupamāti vuttaṁ oṭṭhamukhotiādīsu viya. Alagaddoti cettha
  āsīviso vuccati. Gadoti hi visassa nāmaṁ. Tañca tassa alaṁ
  paripuṇṇaṁ atthi tasmā alaṁ pariyatto paripuṇṇo gado assāti
  anunāsikalopaṁ dakārāgamañca katvā alagaddoti vuccati. Athavā
  alaṁ jīvitaharaṇe samattho gado assāti alagaddo. Nissaraṇatthāti
  vaṭṭadukkhato nissaraṇaṁ attho payojanaṁ etissāti nissaraṇatthā.
  Bhaṇḍāgārikapariyattīti ettha bhaṇḍāgāre niyutto bhaṇḍāgāriko.
  Bhaṇḍāgāriko viya bhaṇḍāgāriko dhammaratanānupālako. Aññaṁ
  atthaṁ anapekkhitvā bhaṇḍāgārikasseva sato pariyatti bhaṇḍāgārikapariyatti.
  Duggahitāti duṭṭhu gahitā. Duggahitabhāvameva vibhāvento
-------------------------------------------------
[page 125]
  Āha upārambhādihetupariyāputāti. Upārambhaitivādappamokkhādihetu
  uggahitāti attho. Lābhasakkārādihetupariyāpuṇanampi ettheva
  saṅgahitanti daṭṭhabbaṁ. Vuttaṁ hetaṁ alagaddasuttaṭṭhakathāyaṁ yo
  hi buddhavacanaṁ evaṁ cīvarādīni vā labhissāmi catupparisamajjhe vā
  maṁ jānissantīti lābhasakkārādihetu pariyāpuṇāti tassa sā
  pariyatti alagaddapariyatti nāma evaṁ pariyāpuṇanato hi buddhavacanaṁ
  apariyāpuṇitvā niddokkamanaṁ varataranti. Nanu ca alagaddaggahaṇupamā
  pariyatti alagaddupamāti vuccati evañca sati sugahitāpi pariyatti
  alagaddupamāti vattuṁ vaṭṭati tatthāpi alagaddaggahaṇassa
  upamābhāvena pāliyaṁ vuttattā. Vuttaṁ hetaṁ seyyathāpi bhikkhave
  puriso alagaddatthiko alagaddagavesī alagaddapariyesanaṁ caramāno
  so passeyya mahantaṁ alagaddaṁ tamenaṁ ajapadena daṇḍena suniggahitaṁ
  niggaṇheyya ajapadena daṇḍena suniggahitaṁ niggahetvā gīvāya
  sugahitaṁ gaṇheyya kiñcāpi so bhikkhave alagaddo tassa purisassa
  hatthaṁ vā bāhaṁ vā aññataraṁ vā aṅgapaccaṅgaṁ bhogehi paliveṭheyya
  athakho so neva tatonidānaṁ maraṇaṁ vā nigaccheyya maraṇamattaṁ vā
  dukkhaṁ taṁ kissa hetu sugahitattā bhikkhave alagaddassa evameva
  kho bhikkhave idhekacce kulaputtā dhammaṁ pariyāpuṇanti suttaṁ geyyanti
  ādi. Tasmā idha duggahitāeva pariyatti alagaddupamāti ayaṁ
-------------------------------------------------
[page 126]
  Viseso kuto viññāyati yena duggahitā upārambhādihetupariyāputā
  alagaddupamāti vuccatīti. Saccametaṁ. Idaṁ pana parisesañāyena
  vuttanti daṭṭhabbaṁ. Tathāhi nissaraṇatthabhaṇḍāgārikapariyattīnaṁ visuṁ
  gahitattā parisesato alagaddassa duggahaṇupamā pariyatti alagaddupamāti
  viññāyati. Sugahaṇupamā hi pariyatti nissaraṇatthā vā hoti
  bhaṇḍāgārikapariyatti vā. Tasmā suvuttametaṁ duggahitā
  upārambhādihetupariyāputā alagaddupamāti. Yaṁ sandhāyāti yaṁ
  pariyattiduggahaṇaṁ sandhāya. Vuttanti alagaddasutte vuttaṁ.
  Alagaddatthikoti āsīvisatthiko. Alagaddaṁ gavesati pariyesati sīlenāti
  alagaddagavesī. Alagaddapariyesanaṁ caramānoti alagaddapariyesanatthaṁ
  caramāno. Bhogeti sarīre. Hatthe vā bāhāyaṁ vāti ettha
  maṇibandhato yāva agganakhā hatthoti veditabbo. Saddhiṁ
  aggabāhāya avasesaṁ bāhāti. Katthaci pana kappurato paṭṭhāyapi
  yāva agganakhā hatthoti vuccati. Aññatarasmiṁ vā aṅgapaccaṅgeti
  vuttalakkhaṇaṁ hatthañca bāhañca ṭhapetvā avasesaṁ sarīraṁ aṅgapaccaṅganti
  veditabbaṁ. Tatonidānanti taṁnidānaṁ. Taṁkāraṇāti vuttaṁ
  hoti. Purimapade hi vibhattialopaṁ katvā niddeso. Taṁ
  hatthādīsu ḍaṁsanaṁ nidānaṁ kāraṇaṁ etassāti taṁnidānanti hi vattabbe
  tatonidānanti purimapade paccatte nissakkavacanaṁ katvā tassa ca
-------------------------------------------------
[page 127]
  Lopaṁ akatvā niddeso. Taṁ kissa hetūti yaṁ vuttaṁ hatthādīsu
  ḍaṁsanaṁ taṁnidānañca maraṇādiupagamanaṁ taṁ kissa hetu kena kāraṇenāti
  ce. Idhāti imasmiṁ sāsane. Ekacce moghapurisāti
  ekacce tucchapurisā. Dhammanti pālidhammaṁ. Pariyāpuṇantīti
  uggaṇhantīti attho. Sajjhāyanti ceva vācuggataṁ karontā
  dhārenti cāti vuttaṁ hoti. Atthanti yathābhūtaṁ bhāsitatthaṁ
  payojanatthañca. Na upaparikkhantīti na pariggaṇhanti na vicārenti.
  Idaṁ vuttaṁ hoti imasmiṁ ṭhāne sīlaṁ kathitaṁ idha samādhi idha paññā
  kathitā mayañca taṁ pūressāmāti evaṁ bhāsitatthaṁ payojanatthañca
  sīlaṁ samādhissa kāraṇaṁ samādhi vipassanāyātiādinā na pariggaṇhantīti.
  Anupaparikkhatanti anupaparikkhantānaṁ. Na nijjhānaṁ khamantīti
  nijjhānaṁ paññaṁ nakkhamanti. Nijjhāyitvā paññāya disvā
  āropetvā gahetabbā na hontīti adhippāyo. Tena imamatthaṁ
  dīpeti tesaṁ paññāya atthaṁ anupaparikkhantānaṁ te dhammā na
  upaṭṭhahanti imasmiṁ ṭhāne sīlaṁ samādhi vipassanā maggo phalaṁ
  vaṭṭaṁ vavaṭṭaṁ kathitanti evaṁ jānituṁ na sakkā hontīti. Te
  upārambhānisaṁsā cevāti te paresaṁ vāde dosāropanānisaṁsā
  hutvā pariyāpuṇantīti attho. Itivādappamokkhānisaṁsā cāti iti
  evaṁ etāya pariyattiyā vādappamokkhānisaṁsā attano upari parehi
-------------------------------------------------
[page 128]
  Āropitavādassa niggahassa pamokkhappayojanā hutvā dhammaṁ
  pariyāpuṇantīti attho. Idaṁ vuttaṁ hoti parehi sakavāde dose
  āropite taṁ dosaṁ evañca evañca mocessāmāti iminā ca
  kāraṇena pariyāpuṇantīti. Athavā so so vādo itivādo.
  Itivādassa pamokkho itivādappamokkho. Itivādappamokkho
  ānisaṁso etesanti itivādappamokkhānisaṁsā. Taṁtaṁvādappamocanānisaṁsā
  cāti attho. Yassa catthāya dhammaṁ pariyāpuṇantīti yassa
  ca sīlādipūraṇassa maggaphalanibbānassa vā atthāya imasmiṁ sāsane
  kulaputtā dhammaṁ pariyāpuṇanti. Tañcassa atthaṁ nānubhontīti
  tañca assa dhammassa sīlaparipūraṇādisaṅkhātaṁ atthaṁ ete
  duggahitagāhino nānubhonti na vindanti. Athavā yassa
  upārambhassa itivādappamokkhassa vā atthāya ye moghapurisā
  dhammaṁ pariyāpuṇanti te parehi ayamattho na hotīti vutte
  duggahitattāyeva soyevatthoti paṭipādanakkhamā na hontīti.
  Parassa vāde upārambhaṁ āropetuṁ attano vādā taṁ mocetuñca
  asakkontāpi taṁ atthaṁ nānubhontiyevāti evamattho daṭṭhabbo.
  Dīgharattaṁ ahitāya dukkhāya saṁvattantīti tesaṁ te dhammā duggahitattā
  upārambhamānadappamakkhapalāsādihetubhāvena dīgharattaṁ ahitāya dukkhāya
  saṁvattanti. Ettha hi kāraṇe phalavohārena te dhammā ahitāya
-------------------------------------------------
[page 129]
  Dukkhāya saṁvattantīti vuttaṁ. Tathāhi kiñcāpi na te dhammā
  ahitāya dukkhāya saṁvattanti. Tathāpi vuttanayena pariyāpuṇantānaṁ
  sajjhāyakāle vivādasamaye ca taṁmūlakānaṁ upārambhādīnaṁ anekesaṁ
  akusalānaṁ uppattisambhavato te dhammā ahitāya dukkhāya saṁvattantīti
  kāraṇe phalavohārena vuttaṁ. Taṁ kissahetūti ettha tanti
  yathāvuttassatthassa anabhisambhuṇanaṁ tesañca dhammānaṁ ahitāya dukkhāya
  saṁvattanaṁ parāmasati. Sīlakkhandhādipāripūriṁyevāti ettha ādisaddena
  samādhivipassanādīnaṁ saṅgaho veditabbo. Yo hi buddhavacanaṁ
  uggaṇhitvā sīlassa āgataṭṭhāne sīlaṁ pūretvā samādhino āgataṭṭhāne
  samādhigabbhaṁ gaṇhāpetvā vipassanāya āgataṭṭhāne vipassanaṁ
  paṭṭhapetvā maggaphalānaṁ āgataṭṭhāne maggaṁ bhāvessāmi phalaṁ
  sacchikarissāmīti uggaṇhati tasseva sā pariyatti nissaraṇatthā nāma
  hoti. Yaṁ sandhāya vuttanti yaṁ pariyattisugahaṇaṁ sandhāya alagaddasutte
  vuttaṁ. Dīgharattaṁ hitāya sukhāya saṁvattantīti sīlādīnaṁ āgataṭṭhāne
  sīlādīni pūrentānampi arahattaṁ patvā parisamajjhe dhammaṁ desetvā
  dhammadesanāya pasannehi upanīte cattāro paccaye paribhuñjantānampi
  paresaṁ vāde sahadhammena upārambhaṁ āropentānampi sakavādato
  dosaṁ harantānampi dīgharattaṁ hitāya sukhāya saṁvattanti. Tathāhi
  na kevalaṁ sugahitapariyattiṁ nissāya maggabhāvanāphalasacchikiriyādīneva
-------------------------------------------------
[page 130]
  Paravādaniggahasakavādapatiṭṭhāpanānipi ijjhanti. Tathā ca vuttaṁ
  uppannaṁ parappavādaṁ sahadhammena suniggahitaṁ niggahetvātiādi.
  Pariññātakkhandhoti dukkhaparijānanena pariññātakkhandho. Pahīnakilesoti
  samudayappahānena pahīnakileso. Paṭividdhākuppoti paṭividdhārahattaphalo.
  Na kuppatīti akuppanti hi arahattaphalassetaṁ nāmaṁ. Satipi hi catunnaṁ
  maggānaṁ catunnañca phalānaṁ akuppasabhāve sattannaṁ sekkhānaṁ
  sakasakanāmapariccāgena uparūparināmantarappattito tesaṁ maggaphalāni
  akuppānīti na vuccanti. Arahā pana sabbadāpi arahāyeva nāmāti
  tasseva phalaṁ akuppanti vuttaṁ. Iminā ca imamatthaṁ dasseti khīṇāsavasseva
  pariyatti bhaṇḍāgārikapariyatti nāmāti. Tassa hi apariññātaṁ appahīnaṁ
  abhāvitaṁ asacchikataṁ vā natthi. Tasmā buddhavacanaṁ pariyāpuṇanto
  tantidhārako paveṇipālako vaṁsānurakkhako ca hutvā uggaṇhāti.
  Tenevāha paveṇipālanatthāyātiādiṁ. Tattha paveṇīti dhammasantati.
  Dhammassa avicchedena pavattīti attho. Vaṁsānurakkhaṇatthāyāti buddhassa
  bhagavato vaṁsānurakkhaṇatthaṁ. Tassa vaṁsopi atthato paveṇiyevāti
  veditabbaṁ. Nanu ca yadi paveṇipālanatthāya buddhavacanassa pariyāpuṇanaṁ
  bhaṇḍāgārikapariyatti kasmā khīṇāsavoti visesetvā vuttaṁ ekaccassa
  puthujjanassāpi hi ayaṁ nayo labbhati tathāhi ekacco bhikkhu
-------------------------------------------------
[page 131]
  Chātakabhayādīsu ganthadharesu ekasmiṁ ṭhāne vasituṁ asakkontesu sayaṁ
  bhikkhācārena akilamamāno atimadhuraṁ buddhavacanaṁ mā nassatu tantiṁ
  dhāressāmi vaṁsaṁ ṭhapessāmi paveṇiṁ pālessāmīti pariyāpuṇāti
  tasmā tassāpi pariyatti bhaṇḍāgārikapariyatti nāma kasmā na
  hotīti. Vuccate. Evaṁ santepi puthujjanassa pariyatti
  bhaṇḍāgārikapariyatti nāma na hoti. Kiñcāpi hi puthujjano paveṇiṁ
  pālessāmīti ajjhāsayena pariyāpuṇāti attano pana bhavakantārato
  anuttiṇṇattā tassa sā pariyatti nissaraṇapariyatti nāma
  hoti. Tasmā puthujjanassa pariyatti alagaddupamā vā hoti
  nissaraṇatthā vā sattannañca sekkhānaṁ nissaraṇatthāva khīṇāsavānaṁ
  bhaṇḍāgārikapariyattiyevāti veditabbaṁ. Khīṇāsavo ca
  bhaṇḍāgārikasadisattā bhaṇḍāgārikoti vuccati. Yathā hi bhaṇḍāgāriko
  alaṅkārabhaṇḍaṁ paṭisāmetvā pasādhanakāle tadupiyaṁ alaṅkārabhaṇḍaṁ
  rañño upanāmetvā taṁ alaṅkaroti evaṁ khīṇāsavopi dhammaratanabhaṇḍaṁ
  sampaṭicchitvā mokkhādhigamassa bhabbarūpe sahetuke satte
  passitvā tadanurūpaṁ dhammadesanaṁ vaḍḍhetvā maggaṅgabojjhaṅgādisaṅkhātena
  lokuttarena alaṅkārena alaṅkarotīti bhaṇḍāgārikoti vuccati.
      [55] Evaṁ tisso pariyattiyo vibhajitvā idāni tīsupi piṭakesu
-------------------------------------------------
[page 132]
  Yathārahaṁ sampattivipattiyo niddhāretvā dassento āha vinaye
  panātiādiṁ. Sīlasampattiṁ nissāya tisso vijjā pāpuṇātītiādīsu
  yasmā sīlaṁ visujjhamānaṁ satisampajaññabalena kammassakatañāṇabalena
  ca saṅkilesamalato visujjhati pāripūriñca gacchati tasmā sīlasampadā
  sijjhamānā upanissayasampattibhāvena satibalaṁ ñāṇabalañca paccupaṭṭhapetīti
  tassā vijjāttayupanissayatā veditabbā sabhāgahetusampādanato.
  Satibalena hi pubbenivāsavijjāsiddhi. Sampajaññena sabbakiccesu
  sudiṭṭhakāritāparicayena cutūpapātañāṇānubandhāya dutiyavijjāya siddhi.
  Vītikkamābhāvena saṅkilesappahānasabbhāvato vivaṭṭupanissayatāvasena
  ajjhāsayasuddhiyā tatiyavijjāya siddhi. Puretarasiddhānaṁ samādhipaññānaṁ
  pāripūriṁ vinā sīlassa āsavakkhayañāṇupanissayatā sukkhavipassakakhīṇāsavehi
  dīpetabbā. Samāhito yathābhūtaṁ pajānātīti vacanato samādhisampadā
  chaḷabhiññatāya upanissayo. Yogāve jāyate bhūrīti vacanato pubbayogena
  garuvāsadesabhāsākosallauggahaparipucchādīhi ca paribhāvitā paññāsampatti
  paṭisambhidāpabhedassa upanissayo. Ettha ca sīlasampattiṁ nissāyāti
  vuttattā yassa samādhivijambhanabhūtā anavasesā cha abhiññā na
  ijjhanti tassa ukkaṭṭhaparicchedavasena na samādhisampadā atthīti
  satipi vijjānaṁ abhiññekadesabhāve sīlasampattisamudāgatāeva tisso
-------------------------------------------------
[page 133]
  Vijjā gahitā. Yathā hi paññāsampattisamudāgatā catasso
  paṭisambhidā upanissayasampannassa maggeneva ijjhanti maggakkhaṇeeva
  tāsaṁ paṭilabhitabbato evaṁ sīlasampattisamudāgatā tisso vijjā
  samādhisampattisamudāgatā ca cha abhiññā upanissayasampannassa maggeneva
  ijjhantīti maggādhigameneva tāsaṁ adhigamo veditabbo.
  Paccekabuddhānaṁ sammāsambuddhānañca paccekabodhisammāsambodhisama-
  dhigamasadisā hi imesaṁ ariyānaṁ ime visesādhigamāti. Tāsaṁyeva ca
  tattha pabhedavacanatoti ettha tāsaṁyevāti avadhāraṇaṁ pāpuṇitabbānaṁ
  chaḷabhiññācatuppaṭisambhidānaṁ vinaye pabhedavacanābhāvaṁ sandhāya vuttaṁ.
  Verañjakaṇḍe hi tisso vijjāva vibhattāti. Dutiye tāsaṁyevāti
  avadhāraṇaṁ catasso paṭisambhidā apekkhitvā kataṁ na tisso vijjā.
  Tā hi chasu abhiññāsu antogadhattā sutte vibhattāyevāti.
  Tāsañcāti ettha casaddena sesānampi tattha atthibhāvaṁ dīpeti.
  Abhidhammapiṭake hi tisso vijjā cha abhiññā catasso ca paṭisambhidā
  vuttāyeva. Paṭisambhidānaṁ pana aññattha pabhedavacanābhāvaṁ
  tattheva ca sammāvibhattabhāvaṁ dīpetukāmo heṭṭhā vuttanayena
  avadhāraṇaṁ akatvā tatthevāti parivattetvā avadhāraṇaṁ ṭhapesi.
      [56] Idāni vinaye duppaṭipanno mudukānaṁ attharaṇādīnaṁ
  samphasso viya itthīsamphassopi vaṭṭatīti methunavītikkame dosaṁ adisvā
-------------------------------------------------
[page 134]
  Sīlavipattiṁ pāpuṇātīti dassento āha vinaye pana duppaṭipannotiādiṁ.
  Tattha sukho samphasso etesanti sukhasamphassāni attharaṇapāpuraṇādīni.
  Upādinnaphasso itthīphasso. Methunadhammoti vuttaṁ hoti. Vuttampi
  hetanti ariṭṭhena bhikkhunā vuttaṁ. So hi bahussuto dhammakathiko
  kammakilesavipākaupavādāaṇāvītikkamavasena pañcavidhesu antarāyikesu
  sesantarāyike jānāti vinaye pana akovidattā paṇṇattivītakkamantarāyike
  na jānāti. Tasmā rahogato evaṁ cintesi ime āgārikā pañca
  kāmaguṇe paribhuñjantā sotāpannāpi sakadāgāminopi anāgāminopi
  honti bhikkhūpi manāpikāni cakkhuviññeyyāni rūpāni passanti .pe.
  Kāyaviññeyye phoṭṭhabbe phusanti mudukāni attharaṇapāpuraṇādīni
  paribhuñjanti etaṁ sabbaṁ vaṭṭati kasmā itthīnaṁyeva rūpa sadda
  gandharasaphoṭṭhabbā na vaṭṭanti etepi vaṭṭantīti anavajjena
  paccayaparibhuñjanarasena sāvajjakāmaguṇaparibhogarasaṁ saṁsandetvā
  sachandarāgaparibhogañca nicchandarāgaparibhogañca ekaṁ katvā thūlavākehi
  saddhiṁ atisukhumasuttaṁ ghaṭṭento viya sāsapena saddhiṁ sineruno sadisataṁ
  upasaṁharanto viya pāpakaṁ diṭṭhigataṁ uppādetvā kiṁ bhagavatā
  mahāsamuddaṁ bandhantena viya mahatā ussāhena paṭhamapārājikaṁ paññattaṁ
  natthi ettha dosoti sabbaññutañāṇena saddhiṁ paṭivirujjhanto
-------------------------------------------------
[page 135]
  Vesārajjañāṇaṁ paṭibāhanto ariyamagge khāṇukaṇṭakādīni pakkhipanto
  methunadhamme doso natthīti jinassa āṇācakke pahāramadāsi. Tenāha
  tathāhaṁ bhagavatā dhammaṁ desitaṁ ājānāmītiādiṁ. Tattha antarāyikāti
  taṁtaṁsampattiyā vibandhanavasena sattasantānassa antare vemajjhe eti
  āgacchatīti antarāyo diṭṭhadhammikādianattho. Anatikkamanaṭṭhena
  tasmiṁ antarāye niyuttā antarāyaṁ vā phalaṁ arahanti antarāyassa vā
  karaṇasīlāti antarāyikā. Saggamokkhānaṁ antarāyakarāti vuttaṁ
  hoti. Te ca kammakilesavipākaupavādāaṇāvītikkamavasena pañcavidhā.
  Tesaṁ vitthārakathā parato ariṭṭhasikkhāpade āvibhavissati. Ayaṁ panettha
  padatthasambandho ye ime dhammā antarāyikā saggamokkhānaṁ
  antarāyakarāti bhagavatā vuttā desitā ceva paññattā ca te
  dhamme paṭisevato paṭisevantassa yathā yena pakārena te dhammā
  antarāyāya saggamokkhānaṁ antarāyakaraṇatthaṁ nālaṁ samatthā na
  honti tathā tena pakārenāhaṁ bhagavatā desitaṁ dhammaṁ ājānāmīti.
  Tato dussīlabhāvaṁ pāpuṇātīti tato anavajjasaññibhāvahetuto
  vītikkamitvā dussīlabhāvaṁ pāpuṇāti. Cattārome bhikkhavetiādinā
  cattārome bhikkhave puggalā santo saṁvijjamānā lokasmiṁ katame
  cattāro attahitāya paṭipanno hoti no parahitāya parahitāya
-------------------------------------------------
[page 136]
  Paṭipanno hoti no attahitāya nevattahitāya paṭipanno hoti no
  parahitāya attahitāya ca paṭipanno hoti parahitāya cātiādinā
  puggaladesanāpaṭisaṁyuttasuttantapāliṁ nidasseti. Adhippāyaṁ ajānantoti
  ayaṁ puggaladesanāvohāravasena na paramatthatoti evaṁ bhagavato
  adhippāyaṁ ajānanto.
      [57] Buddhassa hi bhagavato duvidhā desanā sammatidesanā
  paramatthadesanā cāti. Tattha puggalo satto itthī puriso khattiyo
  brāhmaṇo devo māroti evarūpā sammatidesanā. Aniccaṁ dukkhaṁ
  anattā khandhā dhātuyo āyatanāni satipaṭṭhānāti evarūpā
  paramatthadesanā. Tattha bhagavā ye sammativasena desanaṁ sutvā atthaṁ
  paṭivijjhitvā mohaṁ pahāya visesamadhigantuṁ samatthā tesaṁ sammatidesanaṁ
  deseti. Ye pana paramatthavasena desanaṁ sutvā atthaṁ
  paṭivijjhitvā mohaṁ pahāya visesamadhigantuṁ samatthā tesaṁ paramatthadesanaṁ
  deseti. Tatrāyaṁ upamā yathāpi desabhāsākusalo tiṇṇaṁ
  vedānaṁ atthasaṁvaṇṇako ācariyo ye damilabhāsāya vutte atthaṁ
  jānanti tesaṁ damilabhāsāya ācikkhati ye andhakabhāsādīsu
  aññatarāya tesaṁ tāya bhāsāya evaṁ te māṇavā chekaṁ byattaṁ
  ācariyamāgamma atikhippameva sippaṁ uggaṇhanti. Tattha ācariyo
  viya buddho bhagavā tayo vedā viya kathetabbabhāve ṭhitāni tīṇi
-------------------------------------------------
[page 137]
  Piṭakāni desabhāsāya kosallamiva sammatiparamatthakosallaṁ nānādesabhāsā
  māṇavakā viya sammatiparamatthavasena paṭivijjhanasamatthā veneyyasattā
  ācariyassa damilabhāsādiācikkhanaṁ viya bhagavato sammatiparamatthavasena desanā
  veditabbā. Āha cettha
        duve saccāni akkhāsi sambuddho vadataṁ varo
        sammatiṁ paramatthañca tatiyaṁ nupalabbhati
        saṅketavacanaṁ saccaṁ lokasammatikāraṇā 1-
        paramatthavacanaṁ saccaṁ dhammānaṁ bhūtakāraṇā 2-
        tasmā vohārakusalassa lokanāthassa satthuno
        sammatiṁ voharantassa musāvādo na jāyatīti.
      [58] Apica aṭṭhahi kāraṇehi bhagavā puggalakathaṁ kathesi
  hirottappadīpanatthaṁ kammassakatādīpanatthaṁ paccattapurisakāradīpanatthaṁ
  ānantariyadīpanatthaṁ brahmavihāradīpanatthaṁ pubbenivāsadīpanatthaṁ
  dakkhiṇāvisuddhidīpanatthaṁ lokasammatiyā appahānatthañcāti.
  Khandhā dhātuyo āyatanāni hiriyanti ottappantīti hi
  vutte mahājano na jānāti sammohamāpajjati paṭisattu hoti
  kimidaṁ khandhā dhātuyo āyatanāni hiriyanti ottappanti nāmāti.
  Itthī hiriyati ottappati puriso khattiyo brāhmaṇo devo māroti

  *  *  *  *  *  *
  Footnote: 1. Ma. lokasammatikāraṇaṁ. 2. Ma. bhūtalakkhaṇaṁ.
-------------------------------------------------
[page 138]
  Vutte pana jānāti na sammohamāpajjati na paṭisattu hoti.
  Tasmā bhagavā hirottappadīpanatthaṁ puggalakathaṁ kathesi. Khandhā
  kammassakā dhātuyo āyatanānīti vuttepi eseva nayo. Tasmā
  bhagavā kammassakatādīpanatthaṁ puggalakathaṁ kathesi. Veḷuvanādayo
  mahāvihārā khandhehi kārāpitā dhātūhi āyatanehīti vuttepi eseva
  nayo. Tasmā bhagavā paccattapurisakāradīpanatthaṁ puggalakathaṁ kathesi.
  Khandhā mātaraṁ jīvitā voropenti pitaraṁ arahantaṁ ruhiruppādakammaṁ
  saṅghabhedaṁ karonti dhātuyo āyatanānīti vuttepi eseva nayo.
  Tasmā bhagavā ānantariyadīpanatthaṁ puggalakathaṁ kathesi. Khandhā
  mettāyanti dhātuyo āyatanānīti vuttepi eseva nayo.
  Tasmā bhagavā brahmavihāradīpanatthaṁ puggalakathaṁ kathesi. Khandhā
  pubbenivāsamanussaranti dhātuyo āyatanānīti vuttepi eseva nayo.
  Tasmā bhagavā pubbenivāsadīpanatthaṁ puggalakathaṁ kathesi. Khandhā dānaṁ
  paṭiggaṇhanti dhātuyo āyatanānīti vuttepi mahājano na jānāti
  sammohamāpajjati paṭisattu hoti kimidaṁ khandhā dhātuyo āyatanāni
  paṭiggaṇhanti nāmāti. Puggalā paṭiggaṇhanti sīlavanto
  kalyāṇadhammāti vutte pana jānāti na sammohamāpajjati na paṭisattu
  hoti. Tasmā bhagavā dakkhiṇāvisuddhidīpanatthaṁ puggalakathaṁ kathesi.
  Lokasammatiñca buddhā bhagavanto na vijahanti lokasamaññāya
-------------------------------------------------
[page 139]
  Lokaniruttiyā lokābhilāpe ṭhitāyeva dhammaṁ desenti. Tasmā bhagavā
  lokasammatiyā appahānatthampi puggalakathaṁ kathesi. Tasmā iminā
  ca iminā ca adhippāyena bhagavato puggaladesanā na paramatthavasenāti
  evaṁ adhippāyaṁ ajānantoti vuttaṁ hoti.
      [59] Duggahitaṁ gaṇhātīti tathāhaṁ bhagavatā dhammaṁ desitaṁ
  ājānāmi yathā tadevidaṁ viññāṇaṁ sandhāvati saṁsarati anaññantiādinā
  duggahitaṁ katvā gaṇhāti. Viparītaṁ gaṇhātīti vuttaṁ hoti.
  Duggahitanti hi bhāvanapuṁsakaniddeso. Yaṁ sandhāyāti yaṁ
  duggahitaggāhaṁ sandhāya. Attanā duggahitena dhammenāti pāṭhaseso
  veditabbo. Athavā duggahaṇaṁ duggahitaṁ. Attanāti ca sāmiatthe
  karaṇavacanaṁ. Tasmā attano duggahaṇena viparītaggāhenāti
  vuttaṁ hoti. Amheceva abbhācikkhatīti amhākañca abbhakkhānaṁ
  karoti. Attānañca khanatīti attano kusalamūlāni khananto attānaṁ
  khanati nāma. Dhammacintanti dhammasabhāvavicāraṁ. Atidhāvantoti
  ṭhātabbamariyādāyaṁ aṭṭhatvā cittuppādamattena dānaṁ hoti sayameva
  cittaṁ attano ārammaṇaṁ hoti sabbaṁ cittaṁ asabhāvadhammārammaṇanti
  ca evamādinā atidhāvanto atikkamitvā pavattamāno.
  Cattārīti buddhavisayaiddhivisayakammavipākalokavisayasaṅkhātāni cattāri.
  Vuttaṁ hetaṁ cattārīmāni bhikkhave acinteyyāni na cintetabbāni
-------------------------------------------------
[page 140]
  Yāni cintento ummādassa vighātassa bhāgī assa katamāni
  cattāri buddhānaṁ bhikkhave buddhavisayo acinteyyo na cintetabbo
  yaṁ cintento ummādassa vighātassa bhāgī assa jhāyissa bhikkhave
  jhānavisayo acinteyyo na cintetabbo .pe. Kammavipāko bhikkhave
  acinteyyo na cintetabbo .pe. Lokacintā bhikkhave acinteyyā
  na cintetabbā .pe. Imāni bhikkhave cattāri acinteyyāni na
  cintetabbāni yāni cintento ummādassa vighātassa bhāgī assāti.
  Acinteyyānīti tesaṁ sabhāvanidassanaṁ. Na cintetabbānīti tattha
  kattabbatānidassanaṁ. Tattha acinteyyānīti cintetumasakkuṇeyyāni
  cintetuṁ araharūpāni na hontīti attho. Acinteyyattāeva na
  cintetabbāni. Kāmaṁ acinteyyānipi cha asādhāraṇañāṇādīni
  anussarantassa kusaluppattihetubhāvato tāni cintetabbāni imāni
  pana evaṁ na hontīti aphalabhāvato na cintetabbānīti adhippāyo.
  Tenevāha yāni cintento ummādassa vighātassa bhāgī assāti.
  Tesanti tesaṁ piṭakānaṁ.
      [60] Etanti etaṁ buddhavacanaṁ. Tivaggasaṅgahānīti sīlakkhandha-
  vaggamahāvaggapāṭiyavaggasaṅkhātehi tīhi vaggehi saṅgaho etesanti
  tivaggasaṅgahāni. Catuttiṁseva suttantāti gāthāya evamatthayojanā
  veditabbā yassa nikāyassa suttagaṇanāto catuttiṁseva suttantā
-------------------------------------------------
[page 141]
  Vaggasaṅgahavasena tayo vaggā assa saṅgahassāti tivaggo saṅgaho
  esa paṭhamo nikāyo dīghanikāyoti anulomiko apaccanīko.
  Atthānulomanato anvatthanāmoti vuttaṁ hoti. Atthānulomanato
  anulomikattaṁyeva vibhāvetuṁ kasmā panātiādimāha. Ekanikāyampīti
  ekasamūhampi. Evaṁcittanti evaṁvicittaṁ. Yathayidanti yathā ime.
  Poṇikā cikkhallikā ca khattiyā tesaṁ nivāso poṇikanikāyo
  cikkhallikanikāyoti vuccati. Evamādīni cettha sādhakāni sāsanato
  ca lokato cāti evamādīni udāharaṇāni ettha nikāyasaddassa
  samūhanivāsānaṁ vācakabhāve sāsanavohārato ca lokavohārato ca
  sādhakāni pamāṇānīti attho. Ettha paṭhamamudāharaṇaṁ sāsanato
  sādhakavacanaṁ dutiyaṁ lokatoti veditabbaṁ. Pañcadasavaggasaṅgahānīti
  mūlapariyāyavaggādīhi pañcadasahi vaggehi saṅgaho etesanti
  pañcadasavaggasaṅgahāni. Diyaḍḍhasataṁ dve ca suttānīti aḍḍhena dutiyaṁ
  diyaḍḍhaṁ. Ekasataṁ dvepaññāsa suttāni cāti attho. Yatthāti
  yasmiṁ nikāye. Pañcadasavaggapariggahoti pañcadasahi vaggehi
  pariggahito saṅgahitoti attho. Suttantānaṁ sahassāni satta
  suttasatāni cāti pāṭhe suttantānaṁ satta sahassāni satta satāni cāti
  yojetabbaṁ. Katthaci pana satta suttasahassāni satta suttasatāni
  cātipi pāṭho. Saṁyuttasaṅgahoti saṁyuttanikāyassa saṅgaho.
-------------------------------------------------
[page 142]
  Pubbe nidassitāti suttantapiṭakaniddese nidassitā. Vuttameva
  pakārantarena saṅkhipitvā dassetuṁ ṭhapetvā cattāro nikāye
  avasesaṁ buddhavacananti vuttaṁ. Sakalaṁ vinayapiṭakanti ādinā niddiṭṭhameva
  hi iminā pakārantarena saṅkhipitvā dassetuṁ vuttaṁ. Tenevāha
  ṭhapetvā caturo petetiādiṁ. Tadaññanti tehi catūhi nikāyehi
  aññaṁ avasesanti attho.
      [61] Sabbameva hīdanti sabbameva idaṁ buddhavacanaṁ.
  Navappabhedanti ettha kathaṁ panetaṁ navappabhedaṁ hoti. Tathāhi navahi
  aṅgehi vavaṭṭhitehi aññamaññasaṅkararahitehi bhavitabbaṁ. Tathā ca
  sati asuttasabhāgāneva geyyaṅgādīni siyuṁ. Atha suttasabhāgāneva
  geyyaṅgādīni evaṁ sati suttanti visuṁ suttaṅgameva na siyā.
  Evaṁ sante aṭṭhaṅgasāsananti āpajjati. Apica sagāthakaṁ suttaṁ
  geyyaṁ niggāthakaṁ suttaṁ veyyākaraṇanti aṭṭhakathāyaṁ vuttaṁ.
  Suttañca nāma sagāthakaṁ vā siyā niggāthakaṁ vāti aṅgadvayeneva
  tadubhayaṁ saṅgahitanti tadubhayavinimuttañca suttaṁ udānādivisesasaññārahitaṁ
  natthi. Yaṁ suttaṅgaṁ siyā athāpi kathañca visuṁ suttaṅgaṁ
  siyā maṅgalasuttādīnaṁ suttaṅgasaṅgaho na siyā gāthābhāvato
  dhammapadādīnaṁ viya geyyaṅgasaṅgaho vā siyā sagāthakattā
  sagāthakavaggassa viya tathā ubhatovibhaṅgādīsu sagāthakappadesānanti.
-------------------------------------------------
[page 143]
  Vuccate.
          Suttanti sāmaññavidhi visesavidhayo pare
          sanimittā nirūḷhattā sahatāññena nāññato
          yathāvuttassa dosassa natthi etthāvagāhaṇaṁ
          tasmā asaṅkaraṁyeva navaṅgaṁ satthusāsanaṁ.
  Sabbassāpi hi buddhavacanassa suttanti ayaṁ sāmaññavidhi. Tathāhi
  ettakaṁ tassa bhagavato suttāgataṁ suttapariyāpannaṁ sāvatthiyā
  suttavibhaṅge sakavāde pañca suttasatānītiādivacanato
  vinayābhidhammapariyattivasesesupi suttavohāro dissati. Teneva ca
  āyasmā mahākaccāno nettiyaṁ āha navavidhasuttantapariyeṭṭhīti. Tattha
  hi suttādivasena navaṅgassa sāsanassa pariyeṭṭhi pariyesanā atthavicāraṇā
  navavidhasuttantapariyeṭṭhīti vuttā. Tadekadesesu pana geyyādayo
  visesavidhayo tena tena nimittena patiṭṭhitā. Tathāhi geyyassa sagāthakattaṁ
  tabbhāvanimittaṁ. Lokepi hi sasilokaṁ sagāthakaṁ vā cuṇṇiyagaṇṭhaṁ geyyanti
  vadanti. Gāthāvirahe pana sati pucchaṁ katvā visajjanabhāvo veyyākaraṇassa
  tabbhāvanimittaṁ. Pucchāvisajjanaṁ hi byākaraṇanti vuccati. Byākaraṇameva
  veyyākaraṇaṁ. Evaṁ sante sagāthakādīnampi pucchaṁ katvā visajjanavasena
  pavattānaṁ veyyākaraṇabhāvo āpajjatīti. Nāpajjati geyyādisaññānaṁ
-------------------------------------------------
[page 144]
  Anokāsabhāvato saokāsato anokāsavidhi balavāti gāthāvirahe
  satipi visesitattā ca. Tathāhi dhammapadādīsu kevala gāthābandhesu
  sagāthakattepi somanassañāṇamayikagāthāyuttesu vuttaṁ hetanti
  ādivacanasambandhesu abbhūtadhammapaṭisaṁyuttesu ca suttavisesesu yathākkamaṁ
  gāthāudānaitivuttakābbhūtadhammasaññā patiṭṭhitā. Ettha hi satipi
  saññantaranimittayoge anokāsasaññānaṁ balavabhāveneva gāthādisaññā
  patiṭṭhitā. Tathā satipi gāthābandhabhāve bhagavato atītāsu jātīsu
  cariyānubhāvappakāsakesu jātakasaññā patiṭṭhitā. Satipi
  pañhāvisajjanabhāve sagāthakatte ca kesuci suttantesu vedassa
  labhāpanato vedallasaññā patiṭṭhitāti evaṁ tena tena sagāthakattādinā
  nimittena tesu tesu suttavisesesu geyyādisaññā patiṭṭhitāti
  visesavidhayo suttaṅgato pare geyyādayo. Yaṁ panettha
  geyyaṅgādinimittarahitaṁ taṁ suttaṅgaṁ visesasaññāparihārena sāmaññasaññāya
  pavattanato. Nanu ca evaṁ santepi sagāthakaṁ suttaṁ geyyaṁ niggāthakaṁ suttaṁ
  veyyākaraṇanti suttaṅgaṁ na sambhavatīti codanā tadavatthāevāti.
  Na tadavatthā sodhitattā. Sodhitaṁ hi pubbe gāthāvirahe sati
  pucchāvisajjanabhāvo veyyākaraṇassa tabbhāvanimittanti. Yañca vuttaṁ
  gāthābhāvato maṅgalasuttādīnaṁ suttaṅgasaṅgaho na siyāti tanna
  nirūḷhattā. Nirūḷho hi maṅgalasuttādīnaṁ suttabhāvo. Na hi
-------------------------------------------------
[page 145]
  Tāni dhammapada buddhavaṁsādayo viya gāthābhāvena paññātāni athakho
  suttabhāveneva. Teneva hi aṭṭhakathāyaṁ suttanāmakanti nāmaggahaṇaṁ
  kataṁ. Yaṁ pana vuttaṁ sagāthakattā geyyaṅgasaṅgaho siyāti.
  Tampi natthi yasmā sahatāññena. Sahabhāvo hi nāma atthato
  aññena hoti. Saha gāthāhīti ca sagāthakaṁ. Na ca maṅgalasuttādīsu
  gāthāvinimutto koci suttappadeso atthi yo saha gāthāhīti
  vucceyya. Nanu ca gāthāsamudāyo gāthāhi añño hoti
  tathāpi tassa vasena saha gāthāhīti sagāthakanti sakkā
  vattunti. Tanna. Na hi avayavavinimutto samudāyo nāma koci
  atthi. Yampi vuttaṁ ubhatovibhaṅgādīsu sagāthakappadesānaṁ geyyaṅgasaṅgaho
  siyāti. Tampi na aññato. Aññāeva hi tā gāthā
  jātakādipariyāpannattā. Ito na tāhi ubhatovibhaṅgādīnaṁ geyyaṅgabhāvoti
  evaṁ suttādīnaṁ aṅgānaṁ aññamaññasaṅkarābhāvo veditabbo.
      [62] Idāni suttādīni navaṅgāni vibhajitvā dassento āha
  tattha ubhatovibhaṅganiddesakkhandhakaparivārātiādiṁ. Tattha niddeso
  nāma suttanipāte
          kāmaṁ kāmayamānassa tassa cetaṁ samijjhati
          addhā pītimano hoti laddhā macco yadicchatīti-
  ādinā āgatassa aṭṭhakavaggassa
-------------------------------------------------
[page 146]
               Kenassu nivuto loko iccāyasmā ajito
               kenassu nappakāsati
               kissābhilepanaṁ brūsi
               kiṁsu tassa mahabbhayantiādinā
  āgatassa pārāyanavaggassa
               sabbesu bhūtesu nidhāya daṇḍaṁ
               aheṭhayaṁ aññatarampi tesaṁ
               na puttamiccheyya kuto sahāyaṁ
               eko care khaggavisāṇakappotiādinā
  āgatassa khaggavisāṇasuttassa ca tadatthavibhāgavasena satthu kappena āyasmatā
  dhammasenāpatisārīputtattherena kato niddeso yo mahāniddeso
  cūḷaniddesoti ca vuccati. Evamidha niddesassa suttaṅgasaṅgaho
  bhadantabuddhaghosācariyena dassitoti veditabbo. Aññatthāpica
  dīghanikāyaṭṭhakathādīsu sabbattha ubhatovibhaṅganiddesakkhandhakaparivārāti
  niddesassa suttaṅgasaṅgahoeva dassito. Ācariyadhammapālattherenāpi
  nettippakaraṇaṭṭhakathāyaṁ evametassa suttaṅgasaṅgahova kathito.
  Keci pana niddesassa gāthāveyyākaraṇaṅgesu dvīsu saṅgahaṁ
  vadanti. Vuttaṁ hetaṁ niddesaṭṭhakathāyaṁ upasenattherena
  tadetaṁ vinayapiṭakaṁ suttantapiṭakaṁ abhidhammapiṭakanti tīsu
-------------------------------------------------
[page 147]
  Piṭakesu suttantapiṭakapariyāpannaṁ dīghanikāyo majjhimanikāyo saṁyuttanikāyo
  aṅguttaranikāyo khuddakanikāyoti pañcasu mahānikāyesu
  khuddakamahānikāyapariyāpannaṁ suttaṁ geyyaṁ veyyākaraṇaṁ gāthā udānaṁ
  itivuttakaṁ jātakaṁ abbhūtadhammaṁ vedallanti navasu satthusāsanaṅgesu
  yathāsambhavaṁ gāthāveyyākaraṇaṅgadvayasaṅgahitanti. Ettha tāva katthaci
  pucchāvisajjanasabhāvato niddesekadesassa veyyākaraṇaṅgasaṅgaho yujjatu
  nāma gāthaṅgasaṅgaho pana kathaṁ yujjeyyāti. Idamettha vīmaṁsitabbaṁ.
  Dhammapadādīnaṁ viya hi kevalaṁ gāthābandhabhāvo gāthaṅgassa
  tabbhāvanimittaṁ. Dhammapadādīsu hi kevalaṁ gāthābandhesu gāthāsamaññā
  patiṭṭhitā. Niddese ca na koci kevalo gāthābandhappadeso
  upalabbhati. Sammāsambuddhena bhāsitānaṁyeva hi aṭṭhakavaggādisaṅgahitānaṁ
  gāthānaṁ niddesamattaṁ dhammasenāpatinā kataṁ. Atthavibhajanatthaṁ
  ānītā vihitā aṭṭhakavaggādisaṅgahitā niddisitabbā mūlagāthāyo
  suttanipātapariyāpannattā aññāyevāti na niddesasaṅkhyaṁ
  gacchanti ubhatovibhaṅgādīsu āgatabhāvepi taṁ vohāraṁ alabhamānā
  jātakādipariyāpannagāthāyo viya. Tasmā kāraṇantaramettha
  gavesitabbaṁ yuttataraṁ vā gahetabbaṁ. Nālakasuttatuvaṭakasuttādīnīti
  ettha nālakasuttaṁ nāma padumuttarassa bhagavato sāvakaṁ moneyyapaṭipadaṁ
  paṭipannaṁ disvā tathattaṁ abhikaṅkhamānena tato pabhūti kappasatasahassaṁ
-------------------------------------------------
[page 148]
  Pāramiyo pūretvā āgatena asitassa isino bhāgineyyena nālakattherena
  dhammacakkappavattitadivasato sattame divase aññātametanti ādīhi dvīhi
  gāthāhi moneyyapaṭipadaṁ puṭṭhena bhagavatā moneyyante
  upaññissantiādinā nālakattherassa bhāsitaṁ moneyyapaṭipadāparidīpakaṁ
  suttaṁ. Tuvaṭakasuttaṁ pana mahāsamayasuttantadesanāya sannipatitesu devesu
  kā nu kho arahattappattiyā paṭipattīti uppannacittānaṁ ekaccānaṁ
  devatānaṁ tamatthaṁ pakāsetuṁ pucchāmi taṁ ādiccabandhuntiādinā
  nimmitabuddhena attānaṁ pucchāpetvā mūlaṁ papañcasaṅkhāyātiādinā
  bhāsitaṁ suttaṁ. Evamidha suttanipāte āgatānaṁ maṅgalasuttādīnaṁ
  suttaṅgasaṅgaho dassito. Tattheva āgatānaṁ asuttanāmikānaṁ suddhikagāthānaṁ
  gāthaṅgasaṅgahañca dassayissati. Evaṁ sati suttanipātaṭṭhakathārambhe
          gāthāsatasamākiṇṇo geyyabyākaraṇaṅgito
          kasmā suttanipātoti saṅkhamesa gatoti ceti.
  Sakalassapi suttanipātassa geyyaveyyākaraṇaṅgasaṅgaho kasmā
  coditoti. Nāyaṁ virodho. Kevalaṁ hi tattha codakena sagāthakattaṁ
  katthaci pucchāvisajjanamattañca gahetvā codanāmattaṁ katanti
  gahetabbaṁ. Aññathā suttanipāte niggāthakassa suttasseva abhāvato
  veyyākaraṇaṅgasaṅgaho na codetabbo siyā. Sagāthakavaggo geyyanti
-------------------------------------------------
[page 149]
  Yojetabbaṁ. Aṭṭhahi aṅgehi asaṅgahitaṁ nāma paṭisambhidādīhi tīsupi gaṇṭhīpadesu
  vuttaṁ. Keci pana paṭisambhidāmaggassa geyyaveyyākaraṇaṅgadvayasaṅgahaṁ
  vadanti. Vuttaṁ hetaṁ paṭisambhidāmaggaṭṭhakathāyaṁ navasu satthusāsanaṅgesu
  yathāsambhavaṁ geyyaveyyākaraṇaṅgadvayasaṅgahitanti. Nosuttanāmikāti
  asuttanāmikā. Suddhikagāthā nāma vatthugāthāti tīsupi gaṇṭhīpadesu
  vuttaṁ. Tattha vatthugāthāti
          kosalānaṁ purā rammā agamā dakkhiṇāpathaṁ
          ākiñcaññaṁ paṭṭhayāno brāhmaṇo mantapāragūtiādinā
  pārāyanavaggassa nidānaṁ āropentena āyasmatā ānandattherena
  saṅgītikāle vuttā chappaññāsa gāthāyo ānandatthereneva
  saṅgītikāle nālakasuttassa nidānaṁ āropentena vuttā
               ānandajāte tidasagaṇe patīte
               sakkañca indaṁ sucivasane ca deve
               dussaṁ gahetvā ativa thomayante
               asito isi addasa divāvihāretiādikā
  vīsatimattā gāthāyo ca vuccanti. Tattha nālakasuttassa
  vatthugāthāyo nālakasuttasaṅkhaṁyeva gacchantīti aṭṭhakathāyaṁ vuttaṁ.
  Vuttaṁ hetaṁ suttanipātaṭṭhakathāyaṁ parinibbute pana bhagavati saṅgītiṁ
  āropentenāyasmatā mahākassapena āyasmā ānando tameva
-------------------------------------------------
[page 150]
  Moneyyapaṭipadaṁ puṭṭho yena yadā ca samādapito nālako bhagavantaṁ
  pucchi taṁ sabbaṁ pākaṭaṁ katvā dassetukāmo ānandajāteti ādikā
  vīsati vatthugāthāyo vatvā abhāsi. Taṁ sabbampi nālakasuttanti
  vuccatīti. Tasmā nālakasuttassa vatthugāthāyo nālakasuttaggahaṇeneva
  gahitāti pārāyanikavaggassa vatthugāthāyo idha suddhikagāthāyoti
  gahetabbaṁ. Tattheva pana pārāyanikavagge ajitamāṇavakādīnaṁ
  soḷasannaṁ brāhmaṇānaṁ pucchāgāthā bhagavato visajjanagāthā ca idha
  suddhikagāthāti evampi vattuṁ yujjati. Tāpi hi pāliyaṁ suttanāmena
  avatvā ajitamāṇavakapucchā tissametteyyamāṇavakapucchātiādinā
  āgātattā cuṇṇiyaganthehi amissattā ca nosuttanāmikā
  suddhikagāthāti vattuṁ vaṭṭanti. Idāni udānaṁ sarūpato
  vavaṭṭhapento āha somanassañāṇamayikagāthāpaṭisaṁyuttātiādiṁ.
  Kenatthena panetaṁ udānanti vuccati. Udānaṭṭhena. Kimidaṁ
  udānaṁ nāma. Pītivegasamuṭṭhāpito udāhāro. Yathā hi yaṁ
  telādiminitabbavatthuṁ pamāṇaṁ gahetuṁ na sakkoti vissanditvā
  gacchati taṁ avasekoti vuccati yañca jalaṁ taḷākaṁ gahetuṁ na
  sakkoti ajjhottharitvā gacchati taṁ mahoghoti vuccati evameva
  yaṁ pītivegasamuṭṭhāpitaṁ vitakkavipphāraṁ hadayaṁ sandhāretuṁ na sakkoti
  so adhiko hutvā anto asaṇṭhahitvā bahi vacīdvārena nikkhamanto
-------------------------------------------------
[page 151]
  Paṭiggāhakanirapekkho udāhāraviseso udānanti vuccati.
  Dhammasaṁvegavasenapi ayamākāro labbhateva. Tayidaṁ katthaci
  gāthābandhavasena katthaci vākyavasena pavattaṁ. Tathāhi tena kho
  pana samayena bhagavā bhikkhū nibbānapaṭisaṁyuttāya dhammiyā kathāya
  sandasseti samādapeti samuttejeti sampahaṁseti te ca bhikkhū aṭṭhikatvā
  manasikatvā sabbaṁ cetaso samannāharitvā ohitasotāva dhammaṁ suṇanti
  athakho bhagavā etamatthaṁ viditvā tāyaṁ velāyaṁ imaṁ udānaṁ udānesi
  atthi bhikkhave tadāyatanaṁ yattha neva paṭhavī na āpotiādīsu
  somanassañāṇasamuṭṭhitaṁ vākyavasena pavattaṁ. Nanu ca udānaṁ
  nāma pītisomanassasamuṭṭhāpito dhammasaṁvegasamuṭṭhāpito vā
  dhammapaṭiggāhakanirapekkho udāhāro tathāceva sabbattha āgataṁ idha
  kasmā bhagavā udānento bhikkhū āmantesīti. Tesaṁ bhikkhūnaṁ
  saññāpanatthaṁ. Nibbānapaṭisaṁyuttaṁ hi bhagavā tesaṁ bhikkhūnaṁ dhammaṁ desetvā
  nibbānaguṇānussaraṇena uppannapītisomanasso udānaṁ udānento
  idha nibbānavajjo sabbo sabhāvadhammo paccayāyattavuttikova
  upalabbhati na paccayanirapekkho ayampana nibbānadhammo
  kathamappaccayo upalabbhatīti tesaṁ bhikkhūnaṁ cetoparivitakkamaññāya te
  saññāpetukāmo atthi bhikkhave tadāyatanantiādimāha. Na
  ekantato te paṭiggāhake katvāti veditabbaṁ.
-------------------------------------------------
[page 152]
          Sace bhāyatha dukkhassa sace vo dukkhamappiyaṁ
          mākattha pāpakaṁ kammaṁ āvi vā yadi vā rahoti
  evamādikampana dhammasaṁvegavasappavattaṁ udānanti veditabbaṁ.
          Sukhakāmāni bhūtāni yo daṇḍena vihiṁsati
          attano sukhamesāno pecca so na labhate sukhanti
  evamādikampi dhammasaṁvegavasappavattaṁ udānanti vadanti. Tathāhi
  ekasmiṁ samaye sambahulā gopālakā antarā ca sāvatthiṁ antarā
  ca jetavanaṁ ahiṁ daṇḍehi hananti. Tena ca samayena bhagavā sāvatthiṁ
  piṇḍāya gacchanto antarāmagge te dārake ahiṁ daṇḍehi hanante
  disvā kasmā kumārakā imaṁ ahiṁ daṇḍena hanathāti pucchitvā
  ḍaṁsanabhayena bhanteti ca vutte ime attano sukhaṁ karissāmāti
  imaṁ paharantā nibbattaṭṭhāne dukkhaṁ anubhavissanti aho avijjāya
  nikatikosallanti dhammasaṁvegaṁ uppādesi. Teneva ca dhammasaṁvegena
  imaṁ udānaṁ udānesi. Evametaṁ katthaci gāthābandhavasena katthaci
  vākyavasena katthaci somanassavasena katthaci dhammasaṁvegavasena pavattanti
  veditabbaṁ. Tasmā aṭṭhakathāyaṁ somanassañāṇamayikagāthāpaṭisaṁyuttānīti
  yaṁ udānalakkhaṇaṁ vuttaṁ taṁ yebhuyyavasena vuttanti gahetabbaṁ. Yebhuyyena
  hi udānaṁ gāthābandhavasena bhāsitaṁ pītisomanassasamuṭṭhāpitañca.
  Tayidaṁ sabbaññubuddhabhāsitaṁ paccekabuddhabhāsitaṁ
-------------------------------------------------
[page 153]
  Sāvakabhāsitanti tividhaṁ hoti. Tattha paccekabuddhabhāsitaṁ
               sabbesu bhūtesu nidhāya daṇḍaṁ
               aheṭhayaṁ aññatarampi tesantiādinā
  khaggavisāṇasutte āgatameva. Sāvakabhāsitānipi
          sabbo rāgo pahīno me sabbo doso samūhato
          sabbo me vihato moho sītibhūtosmi nibbutotiādinā
  theragāthāsu
          kāyena saṁvutā āsiṁ vācāya uda cetasā
          samūlaṁ taṇhaṁ abbhuyha sītibhūtāsmi nibbutāti
  therīgāthāsu ca āgatāni. Aññānipi sakkādīhi devehi bhāsitāni
  aho dānaṁ paramadānaṁ kassape supatiṭṭhitantiādīni soṇadaṇḍabrāhmaṇādīhi
  manussehi ca bhāsitāni namo tassa bhagavatoti ādīni tisso saṅgītiyo
  ārūḷhāni udānāni santieva. Na tāni idha adhippetāni. Yāni
  pana sammāsambuddhena sāmaṁ āhacca bhāsitāni jinavacanabhūtāni
  tāneva dhammasaṅgāhakehi udānanti saṅgītāni. Etāniyeva
  ca sandhāya bhagavatā pariyattidhammaṁ navadhā vibhajitvā uddisantena
  udānanti vuttaṁ. Yā pana anekajātisaṁsārantiādikā gāthā
  bhagavatā bodhimūle udānavasena pavattitā anekasatasahassānaṁ
  sammāsambuddhānaṁ udānabhūtāva tā aparabhāge dhammabhaṇḍāgārikassa
-------------------------------------------------
[page 154]
  Bhagavatā desitattā dhammasaṅgāhakehi udānapāliyaṁ saṅgahaṁ anāropetvā
  dhammapade saṅgītā. Yañca aññāsi vata bho koṇḍañño aññāsi vata
  bho koṇḍaññoti udānavacanaṁ dasasahassilokadhātuyā devamanussānaṁ
  pavedanasamatthanigghosavipphāraṁ bhagavatā bhāsitaṁ tadapi paṭhamabodhiyaṁ sabbesaṁeva
  bhikkhūnaṁ sammāpaṭipattipaccavekkhaṇahetukaṁ ārādhayiṁsu vata maṁ bhikkhū ekaṁ
  samayantiādivacanaṁ viya dhammacakkappavattanasuttadesanāpariyosāne attanā
  adhigatadhammekadesassa yathādesitassa ariyamaggassa sāvakesu sabbapaṭhamaṁ
  therena adhigatattā attano parissamassa saphalabhāvapaccavekkhaṇahetukaṁ
  pītisomanassajanitaṁ udāhāramattaṁ na yadā have pātubhavanti dhammātiādivacanaṁ
  viya pavattiyā nivattiyā vā pakāsananti na dhammasaṅgāhakehi udānapāliyaṁ
  saṅgītanti daṭṭhabbaṁ. Udānapāliyañca bodhivaggādīsu aṭṭhasu vaggesu
  dasa dasa katvā asītiyeva suttantā saṅgītā. Tatoyeva ca
  udānaṭṭhakathāyaṁ ācariyadhammapālattherena vuttaṁ
          asītiyeva suttantā vaggā aṭṭha samāsato
          gāthā ca pañcanavuti udānassa pakāsitā
          aḍḍhanavamamattā 1- ca bhāṇavārā pamāṇato
          ekādhikā tathāsīti udānassānusandhiyo

  *  *  *  *  *  *
  Footnote: 1. udānaṭṭhakathāyaṁ aḍḍhūnanavamattāti dissati. atthato pana ekameva.
-------------------------------------------------
[page 155]
          Ekavīsasahassāni satameva vicakkhaṇo
          padānetānudānassa gaṇitāni viniddise
  gāthāpādato pana
          aṭṭhasahassamattāni cattāreva satāni ca
          padānetānudānassa tevīsati ca niddise
          akkharānaṁ sahassāni saṭṭhī satta satāni ca
          tīṇi dvāsīti ca tathā udānassa paveditāti.
  Idha pana dve asīti suttantāti vuttaṁ. Tanna sameti. Tasmā
  asīti suttantāti pāṭhena bhavitabbanti viññāyati. Vuttaṁ hetaṁ
  bhagavatā vuttamarahatāti me sutaṁ ekadhammaṁ bhikkhave pajahatha ahaṁ
  vo pāṭibhogo anāgāmitāya katamaṁ ekadhammaṁ lobhaṁ bhikkhave
  ekadhammaṁ pajahatha ahaṁ vo pāṭibhogo anāgāmitāyāti evamādinā
  eka duka tika catukkavasena itivuttakapāliyaṁ saṅgahamāropitāni
  dvādasuttarasatasuttantāni itivuttakannāmāti dassento āha vuttaṁ
  hetantiādiṁ. Dasuttarasatasuttantāti etthāpi dvādasuttarasatasuttantāti
  pāṭhena bhavitabbaṁ. Tathāhi ekanipāte tāva sattavīsati suttāni
  dukanipāte dvāvīsati tikanipāte paññāsa catukkanipāte terasāti
  dvādasuttarasatasuttantāneva itivuttakapāliyaṁ āgatāni. Tatoyeva ca pāliyaṁ
-------------------------------------------------
[page 156]
        Lobho doso ca moho ca kodho makkhena pañcamaṁ
        māno sabbaṁ puna māno lobho dosena te dasa
        moho kodho puna makkho nīvaraṇaṁ taṇhāya pañcamaṁ
        dve sekkhabhedā sāmaggī paduṭṭhanirayena te dasa
        pasannā ekamābhāyi puggalaṁ atītena pañcamaṁ
        evañce opadhikaṁ puññaṁ sattavīsā pakāsitāti
  evamādinā udānagāthāhi dvādasuttarasatasuttantāni gaṇetvā
  dassitāni. Teneva ca aṭṭhakathāyampi suttato ekanipāte tāva
  sattavīsati suttāni dukanipāte dvāvīsati tikanipāte paññāsa
  catukkanipāte terasāti dvādasādhikasatasuttasaṅgahanti vuttaṁ.
  Kāmañcettha appakaṁ onamadhikaṁ vā gaṇanupagaṁ na hotīti katvā
  dvāsītikkhandhakavattānīti vattabbe asītikkhandhakavattānīti vuttavacanaṁ viya
  dvādasuttarasatasuttantāti vattabbe dasuttarasatasuttantāti vuttantipi
  sakkā vattuṁ. Tathāpi īdise ṭhāne pamāṇaṁ dassentena
  yāthāvatova niyametvā dassetabbanti dvādasuttarasatasuttantā icceva
  pāṭhena bhavitabbaṁ. Jātaṁ bhūtaṁ purāvuttaṁ bhagavato pubbacaritaṁ kāyati
  katheti pakāsetīti jātakaṁ. Cattārome bhikkhave acchariyā
  abbhūtadhammā ānande katame cattāro sace bhikkhave bhikkhuparisā
  ānandaṁ dassanāya upasaṅkamati dassanena sā attamanā hoti tattha
-------------------------------------------------
[page 157]
  Ce ānando dhammaṁ bhāsati bhāsitenapi sā attamanā hoti atittāva
  bhikkhave bhikkhuparisā hoti atha ānando tuṇhī bhavati sace
  bhikkhave bhikkhunīparisā .pe. Upāsakaparisā upāsikāparisā ānandaṁ
  dassanāya upasaṅkamati dassanena sā attamanā hoti tattha ce
  ānando dhammaṁ bhāsati bhāsitenapi sā attamanā hoti atittāva
  bhikkhave upāsikāparisā hoti atha ānando tuṇhī bhavati ime
  kho bhikkhave cattāro acchariyā abbhūtadhammā ānandeti
  evamādinayappavattā sabbepi acchariyabbhūtadhammapaṭisaṁyuttasuttantā
  abbhūtadhammaṁ nāmāti dassento āha cattārome bhikkhavetiādiṁ.
  Cullavedallādīsu visākhena nāma upāsakena puṭṭhāya dhammadinnāya
  nāma bhikkhuniyā bhāsitaṁ suttaṁ cullavedallanti veditabbaṁ. Mahāvedallaṁ
  pana mahākoṭṭhikattherena 1- pucchitena āyasmatā sārīputtattherena
  bhāsitaṁ. Sammādiṭṭhisuttampi bhikkhūhi puṭṭhena tenevāyasmatā
  sārīputtattherena bhāsitaṁ. Etāni majjhimanikāyapariyāpannāni.
  Sakkapañhaṁ pana sakkena puṭṭho bhagavā abhāsi. Tañca
  dīghanikāyapariyāpannanti veditabbaṁ. Mahāpuṇṇamasuttampi tadahuposathe
  paṇṇarase puṇṇamāya rattiyā aññatarena bhikkhunā puṭṭhena bhagavatā
  bhāsitaṁ. Tampana majjhimanikāyapariyāpannanti veditabbaṁ. Vedanti

  *  *  *  *  *  *
  Footnote: 1. Ma. mahākoṭṭitattherena.
-------------------------------------------------
[page 158]
  Ñāṇaṁ. Tuṭṭhinti yathābhāsitaṁ dhammadesanaṁ viditvā sādhu ayye
  sādhāvusotiādinā abbhanumodanāvasappavattaṁ pītisomanassaṁ. Laddhā
  laddhāti labhitvā labhitvā. Punappunaṁ labhitvāti vuttaṁ hoti.
      [63] Evaṁ aṅgavasena sakalampi buddhavacanaṁ vibhajitvā idāni
  dhammakkhandhavasena vibhajitvā kathetukāmo āha kathaṁ dhammakkhandhavasenātiādiṁ.
  Tattha dhammakkhandhavasenāti dhammarāsivasena. Dvāsīti sahassāni buddhato
  gaṇhiṁ dve sahassāni bhikkhuto gaṇhinti sambandho. Tattha buddhato
  gaṇhinti sammāsambuddhato uggaṇhiṁ. Dvisahassādhikāni
  asītidhammakkhandhasahassāni satthu santikā adhigaṇhinti attho. Dve
  sahassāni bhikkhutoti dve dhammakkhandhasahassāni bhikkhuto uggaṇhiṁ.
  Dhammasenāpatiādīnaṁ bhikkhūnaṁ santikā adhigaṇhinti attho. Sārīputtattherādīhi
  bhāsitānaṁ sammādiṭṭhisuttantādīnaṁ vasena hi dve sahassāni bhikkhutoti vuttaṁ.
  Caturāsītisahassānīti tadubhayaṁ samodhānetvā catussahassādhikāni asītisahassāni.
  Ye me dhammā pavattinoti ye dhammā mama pavattino pavattamānā
  paguṇā vācuggatā jivhagge parivattanti te dhammā caturāsītisahassānīti
  vuttaṁ hoti. Keci pana ye imeti padacchedaṁ katvā
  ye ime dhammā buddhassa bhagavato bhikkhūnañca pavattino tehi
  pavattitā tesāhaṁ dvāsīti sahassāni buddhato gaṇhiṁ dve sahassāni
-------------------------------------------------
[page 159]
  Bhikkhutoti evaṁ caturāsītidhammakkhandhasahassānīti evamettha sambandhaṁ
  vadanti. Ettha ca subhasuttaṁ gopakamoggallānasuttañca parinibbute
  bhagavati ānandattherena vuttattā caturāsītidhammakkhandhasahassesu
  antogadhaṁ hoti na hotīti. Tattha paṭisambhidāgaṇṭhīpade tāva idaṁ
  vuttaṁ sayaṁ vuttadhammakkhandhānaṁ bhikkhuto gahiteyeva saṅgahetvā
  evamāhāti daṭṭhabbanti. Bhagavatā pana dinnanaye ṭhatvā bhāsitattā
  sayaṁ vuttadhammakkhandhānampi buddhato gaṇhinti ettha saṅgahaṁ katvā
  vuttanti evamettha vattuṁ yuttataraṁ viya dissati. Bhagavatāyeva hi
  dinnanaye ṭhatvā sāvakā dhammaṁ desenti. Teneva hi tatiyasaṅgītiyaṁ
  moggalīputtatissattherena bhāsitampi kathāvatthuppakaraṇaṁ buddhabhāsitaṁ
  nāma jātaṁ. Tatoyeva ca attanā bhāsitampi subhasuttādi
  saṅgītiṁ āropentena āyasmatā ānandattherena evamme sutanti
  vuttaṁ. Evaṁ paridīpitadhammakkhandhavasenāti gopakamoggallānena nāma
  brāhmaṇena tvaṁ bahussutoti buddhasāsane pākaṭo kittakā dhammā
  te satthārā bhāsitā tayā dhatāti pucchite tassa paṭivacanaṁ dentena
  āyasmatā ānandattherena evaṁ dvāsīti buddhato gaṇhintiādinā
  paridīpitadhammakkhandhānaṁ vasena. Ekānusandhikaṁ suttaṁ satipaṭṭhānādi.
  Satipaṭṭhānasuttaṁ hi ekāyano ayaṁ bhikkhave maggo sattānaṁ
  visuddhiyātiādinā cattāro satipaṭṭhāne ārabhitvā tesaṁyeva
-------------------------------------------------
[page 160]
  Vibhāgadassanavasena pavattattā ekānusandhikanti vuccati. Anekānusandhikanti
  nānānusandhikaṁ parinibbānasuttādi. Parinibbānasuttaṁ hi nānāṭhānesu
  nānādhammadesanānaṁ vasena pavattattā anekānusandhikanti vuccati.
  Gāthābandhesu pañhapucchananti
          katicchinde kati jahe kati cuttari bhāvaye
          katisaṅgātigo bhikkhu oghatiṇṇoti vuccatīti
  evamādinayappavattaṁ pañhapucchanaṁ eko dhammakkhandhoti attho.
          Pañca chinde pañca jahe pañca cuttari bhāvaye
          pañcasaṅgātigo bhikkhu oghatiṇṇoti vuccatīti
  evamādinayappavattaṁ visajjananti veditabbaṁ. Tikadukabhājanaṁ
  nikkhepakaṇḍāṭṭhakathākaṇḍavasena gahetabbaṁ. Tasmā kusalā dhammā
  akusalā dhammā abyākatā dhammā sukhāya vedanāya sampayuttā dhammā
  dukkhāya vedanāya sampayuttā dhammā adukkhamasukhāya vedanāya
  sampayuttā dhammāti evamādīsu tikesu kusalattikassa vibhajanavasena yaṁ
  vuttaṁ nikkhepakaṇḍe katame dhammā kusalā tīṇi kusalamūlāni alobho
  adoso amoho taṁsampayutto vedanākkhandho saññākkhandho
  saṅkhārakkhandho viññāṇakkhandho taṁsamuṭṭhānaṁ kāyakammaṁ vacīkammaṁ
  manokammaṁ ime dhammā kusalā katame dhammā akusalā tīṇi
  akusalamūlāni lobho doso moho tadekaṭṭhā ca kilesā taṁsampayutto
-------------------------------------------------
[page 161]
  Yutto vedanākkhandho .pe. Manokammaṁ ime dhammā akusalā katame
  dhammā abyākatā kusalākusalānaṁ dhammānaṁ vipākā kāmāvacarā
  rūpāvacarā arūpāvacarā apariyāpannā vedanākkhandho .pe.
  Viññāṇakkhandho ye ca dhammā kiriyā nevakusalā nākusalā na ca
  kammavipākā sabbañca rūpaṁ asaṅkhatā ca dhātu ime dhammā abyākatāti
  ayameko dhammakkhandho. Evaṁ sesattikānampi ekekassa tikassa
  vibhajanaṁ ekeko dhammakkhandhoti veditabbaṁ. Tathā hetū dhammā nahetū
  dhammāti evamādikesu dukesu ekekassa dukassa vibhajanavasena yaṁ
  vuttaṁ katame dhammā hetū tayo kusalahetū tayo akusalahetū tayo
  abyākatahetūtiādi. Tatthāpi ekekassa dukassa vibhajanaṁ ekeko
  dhammakkhandho. Puna ca aṭṭhakathākaṇḍe katame dhammā kusalā catūsu
  bhūmīsu kusalaṁ ime dhammā kusalā katame dhammā akusalā dvādasa
  akusalacittuppādā ime dhammā akusalā katame dhammā abyākatā
  catūsu bhūmīsu vipāko tīsu bhūmīsu kiriyābyākataṁ rūpañca nibbānañca
  ime dhammā abyākatāti evamādinā kusalattikādivibhajanavasena
  pavattesu tikabhājanesu ekekassa tikassa bhājanaṁ ekeko
  dhammakkhandho. Tathā katame dhammā hetū tayo kusalahetū tayo
  akusalahetū tayo abyākatahetūtiādinayappavattesu dukabhājanesu
  ekamekaṁ dukabhājanaṁ ekeko dhammakkhandhoti evamettha
-------------------------------------------------
[page 162]
  Tikadukabhājanavasena dhammakkhandhavibhāgo veditabbo. Ekamekañca
  cittavārabhājananti ettha pana yasmiṁ samaye kāmāvacara kusalaṁ cittaṁ
  uppannaṁ hoti somanassasahagataṁ ñāṇasampayuttaṁ rūpārammaṇaṁ vā .pe.
  Tasmiṁ samaye phasso hoti .pe. Avikkhepo hotīti evamādinayappavatte
  cittuppādakaṇḍe ekamekaṁ cittavārabhājanaṁ ekeko dhammakkhandhoti
  gahetabbaṁ. Eko dhammakkhandhoti ettha ekamekaṁ tikadukabhājanaṁ
  ekamekaṁ cittavārabhājananti ca vuttattā ekeko dhammakkhandhoti
  attho veditabbo. Ekekoti avuttepi hi ayamattho
  atthato viññāyamānova hotīti eko dhammakkhandhoti vuttaṁ.
  Atthi vatthūtiādīsu vatthu nāma sudinnakaṇḍādi. Mātikāti yo
  pana bhikkhu bhikkhūnaṁ sikkhāsājīvasamāpannotiādinā tasmiṁ tasmiṁ
  ajjhācāre paññattasikkhāpadaṁ. Padabhājanīyanti tassa tassa
  sikkhāpadassa yo panāti yo yādisotiādinayappavattaṁ vibhajanaṁ.
  Antarāpattīti paṭilātaṁ ukkhipati āpatti dukkaṭassāti evamādinā
  sikkhāpadantaresu paññattā āpatti. Anāpattīti anāpatti
  ajānantassa asādiyantassa ummattakassa khittacittassa vedanaṭṭassa
  ādikammikassātiādinayappavatto anāpattivāro. Tikacchedoti
  dasāhātikkante atikkantasaññī nissaggiyaṁ pācittiyaṁ
  dasāhātikkante vematiko nissaggiyaṁ pācittiyaṁ dasāhātikkante
-------------------------------------------------
[page 163]
  Anatikkantasaññī nissaggiyaṁ pācittiyanti evamādinayappavatto
  tikapācittiyatikadukkaṭappabhedo tikaparicchedo.
      [64] Idāni evametaṁ abhedato rasavasena ekavidhantiādinā
  ayaṁ dhammo ayaṁ vinayo .pe. Imāni caturāsītidhammakkhandhasahassānīti
  buddhavacanaṁ dhammavinayādibhedena vavaṭṭhapetvā saṅgāyantena
  mahākassapappamukhena vasigaṇena anekacchariyapātubhāvapaṭimaṇḍitāya
  saṅgītiyā imassa piṭakassa vinayabhāvo majjhimabuddhavacanādibhāvo ca
  vavaṭṭhāpitoti dasseti. Na kevalaṁ imameva yathāvuttappabhedaṁ
  vavaṭṭhapetvā saṅgītaṁ athakho aññampīti dassento āha na kevalañca
  imamevātiādiṁ. Tattha udānasaṅgaho paṭhamapārājikādīsu āgatānaṁ
  vinītavatthuādīnaṁ saṅkhepato saṅgahadassanavasena dhammasaṅgāhakehi kathitā
          makkaṭī vajjiputtā ca gihī naggo ca titthiyā
          dārikuppalavaṇṇā ca byañjanehipare duvetiādikā
  gāthāyo. Sīlakkhandhavaggamūlapariyāyavaggādivasena saṅgaho vaggasaṅgaho.
  Uttarimanussadhammapeyyālanīlacakkapeyyālādivavaṭṭhāpanavasena
  peyyālasaṅgaho. Aṅguttaranikāyādīsu ekanipātādisaṅgaho.
  Saṁyuttanikāye devatāsaṁyuttādivasena saṁyuttasaṅgaho.
  Majjhimanikāyādīsu mūlapaṇṇāsakādivasena paṇṇāsakasaṅgaho. Assa
  buddhavacanassa saṅgītipariyosāne sādhukāraṁ dadamānā viyāti sambandho.
-------------------------------------------------
[page 164]
  Saṅkampīti uddhaṁ uddhaṁ gacchantī suṭṭhu kampi. Sampakampīti uddhaṁ adho ca
  gacchantī sampakampi. Sampavedhīti catūsu disāsu gacchantī suṭṭhu pavedhi.
  Accharaṁ paharituṁ yuttāni acchariyāni pupphavassacelukkhepādīni. Yā
  paṭhamamahāsaṅgīti dhammasaṅgāhakehi mahākassapādīhi pañcahi satehi
  yena katā saṅgītā tena pañca satāni etissā atthīti pañcasatāti ca
  thereheva katattā therā mahākassapādayo etissā atthīti therikāti
  ca loke vuccati ayaṁ paṭhamamahāsaṅgīti nāmāti sambandho.
           Iti samantapāsādikāya vinayaṭṭhakathāya sāratthadīpaniyaṁ
                 paṭhamamahāsaṅgītivaṇṇanā samattā.
      [65] Evaṁ paṭhamamahāsaṅgītiṁ dassetvā yadatthaṁ sā idha dassitā taṁ
  nigamanavasena dassento imissātiādimāha. Āyasmatā upālittherena
  vuttanti tena samayenātiādi vakkhamānaṁ sabbaṁ nidānavacanaṁ vuttaṁ. Kimatthaṁ
  panettha dhammavinayasaṅgahe kariyamāne nidānavacanaṁ vuttaṁ nanu ca bhagavatā
  bhāsitavacanasseva saṅgaho kātabboti. Vuccate. Desanāya
  ṭhitiasammosasaddheyyabhāvasampādanatthaṁ. Kāladesadesakaparisāpadesehi
  upanibandhitvā ṭhapitā hi desanā ciraṭṭhitikā hoti asammosadhammā saddheyyā
  ca desakālakattusotunimittehi upanibandho viya vohāravinicchayo. Teneva ca
-------------------------------------------------
[page 165]
  Āyasmatā mahākassapena paṭhamaṁ āvuso upāli pārājikaṁ kattha
  paññattantiādinā desādipucchāsu katāsu tāsaṁ visajjanaṁ karontena
  āyasmatā upālittherena tena samayenātiādinā paṭhamapārājikassa
  nidānaṁ bhāsitaṁ. Apica sāsanasampattipakāsanatthaṁ nidānavacanaṁ.
  Ñāṇakaruṇāpariggahitasabbakiriyassa hi bhagavato natthi niratthakā
  paṭipatti attahitā vā. Tasmā paresaṁyevatthāya pavattasabbakiriyassa
  sammāsambuddhassa sakalampi kāyavacīmanokammaṁ yathāpavattaṁ
  vuccamānaṁ diṭṭhadhammikasamparāyikaparamatthehi yathārahaṁ sattānaṁ
  anusāsanaṭṭhena sāsanaṁ na kabbaracanā. Tayidaṁ satthu racitaṁ
  kāladesadesakaparisāpadesehi saddhiṁ tattha tattha nidānavacanehi
  yathārahaṁ pakāsiyati. Apica satthuno pamāṇabhāvappakāsanena
  sāsanapamāṇabhāvadassanatthaṁ nidānavacanaṁ. Tañcassa pamāṇabhāvadassanaṁ buddho
  bhagavāti iminā padadvayena vibhāvitanti veditabbaṁ. Buddhoti hi iminā
  tathāgatassa anaññasādhāraṇasuparisuddhañāṇādiguṇavisesayogaparidīpanena.
  Bhagavāti ca iminā rāgadosamohādisabbakilesamaladuccaritādidosap-
  pahānadīpanena. Tatoeva ca sabbasattuttamabhāvadīpanena ayamattho
  sabbathāpi pakāsito hotīti idamettha nidānavacanappayojanassa
  mukhamattanidassanaṁ. Tatrāyaṁ ācariyaparamparāti tasmiṁ jambūdīpe
  ayaṁ ācariyānaṁ paramparā paveṇī paṭipāṭi. Upāli dāsakotiādīsu
-------------------------------------------------
[page 166]
  Upālitthero pākaṭoyeva. Dāsakattherādayo pana evaṁ veditabbā.
      [66] Vesāliyaṁ kira eko dāsako nāma brāhmaṇamāṇavo
  tiṇṇaṁ antevāsikasatānaṁ jeṭṭhantevāsiko hutvā ācariyassa santike
  sippaṁ uggaṇhanto dvādasavassikoyeva tiṇṇaṁ vedānaṁ pāragū
  ahosi. So ekadivasaṁ antevāsikaparivuto dhammavinayaṁ saṅgāyitvā
  vālikārāme nivasantaṁ āyasmantaṁ upālittheraṁ upasaṅkamitvā attano
  vedesu sabbāni gaṇṭhiṭṭhānāni theraṁ pucchi. Theropi sabbaṁ
  byākaritvā sayampi ekaṁ pañhaṁ pucchanto nāmaṁ sandhāya imaṁ
  pañhaṁ pucchi ekadhammo kho māṇavaka sabbesu dhammesu anupatati
  sabbepi māṇavaka dhammā ekadhammasmiṁ osaranti katamo nukho so
  māṇavaka dhammoti. Sopi kho māṇavo pañhassa atthaṁ ajānanto
  kimidaṁ bho pabbajitāti āha. Buddhamantoyaṁ māṇavāti. Sakkā
  panāyaṁ bho mayhaṁpi dātunti. Sakkā māṇavaka amhehi gahitapabbajjaṁ
  gaṇhantassa dātunti. Sādhu kho bho pabbajitāti māṇavo
  sampaṭicchitvā attano mātaraṁ pitaraṁ ācariyañca anujānāpetvā
  tīhi antevāsikasatehi saddhiṁ therassa santike pabbajitvā
  paripuṇṇavīsativasso upasampadaṁ labhitvā arahattaṁ pāpuṇi. Thero taṁ
  dhuraṁ katvā khīṇāsavasahassassa piṭakattayaṁ vācesi.
      [67] Soṇako pana dāsakattherassa saddhivihāriko. So kira
-------------------------------------------------
[page 167]
  Kāsīsu ekassa vāṇijakassa putto hutvā pañcadasavassuddesiko
  ekaṁ samayaṁ mātāpitūhi saddhiṁ vaṇijjāya giribbajaṁ gato. Tato
  pañcapaññāsadārakehi saddhiṁ veḷuvanaṁ gantvā tattha dāsakattheraṁ saparisaṁ
  disvā ativiya pasanno pabbajjaṁ yācitvā therena mātāpitaro
  anujānāpetvā pabbajāhīti vutto mātāpitusantikaṁ gantvā tamatthaṁ
  ārocetvā tesu anicchantesu chinnabhatto hutvā mātāpitaro
  anujānāpetvā pañcapaññāsāya dārakehi saddhiṁ therassa santike
  pabbajitvā laddhupasampado hutvā arahattaṁ pāpuṇi. Taṁ thero
  sakalaṁ buddhavacanaṁ uggaṇhāpesi. Sopi gaṇapāmokkho hutvā
  bahunnaṁ dhammavinayaṁ vācesi.
      [68] Siggavatthero pana soṇakattherassa saddhivihāriko ahosi.
  So kira pātaliputte siggavo nāma amaccaputto hutvā tiṇṇaṁ
  utūnaṁ anucchavikesu tīsu pāsādesu sampattiṁ anubhavamāno ekadivasaṁ
  attano sahāyena caṇḍavajjinā seṭṭhiputtena saddhiṁ saparivāro
  kukkuṭārāmaṁ gantvā tattha soṇakattheraṁ nirodhasamāpattiṁ samāpajjitvā
  nisinnaṁ disvā vanditvā attanā saddhiṁ anālapantaṁ ñatvā
  gantvā taṁ kāraṇaṁ bhikkhusaṅghaṁ pucchitvā bhikkhūhi samāpattiṁ
  samāpannā nālapantīti vutto kathaṁ bhante samāpattito vuṭṭhahantīti
  puna pucchitvā tehi ca bhikkhūhi satthunoceva saṅghassa ca pakkosanāya
-------------------------------------------------
[page 168]
  Yathāparicchinnakālato āyukkhayā ca vuṭṭhahantīti vatvā tassa
  saparivārassa upanissayaṁ disvā saṅghassa vacanena nirodhā vuṭṭhāpitaṁ
  soṇakattheraṁ disvā kasmā bhante mayā saddhiṁ nālapitthāti pucchitvā
  therena bhuñjitabbakaṁ kumāra bhuñjimhāti vutte sakkā nukho bhante
  amhehipi taṁ bhojetunti pucchitvā sakkā kumāra amhādise katvā
  bhojetunti vutte tamatthaṁ mātāpitūnaṁ ārocetvā tehi anuññāto
  attano sahāyena caṇḍavajjinā tehi ca pañcahi purisasatehi saddhiṁ
  soṇakattherassa santike pabbajitvā upasampanno ahosi. Tattha
  siggavo ca caṇḍavajjī ca dve upajjhāyasseva santike dhammavinayaṁ
  pariyāpuṇitvā aparabhāge chaḷabhiññā ahesuṁ. Tissassa pana
  moggalīputtassa anupubbikathā parato āvibhavissati.
      [69] Vijitāvinoti vijitasabbakilesapaṭipakkhattā vijitavanto.
  Paramparāyāti paṭipāṭiyā. Anukkamenāti vuttaṁ hoti.
  Jambūsirivhayeti jambūsadisanāme. Jambūnāmaketi vuttaṁ hoti.
  Mahantena hi jambūrukkhena abhilakkhitattā dīpopi jambūti vuccati.
  Acchijjamānaṁ avinassamānaṁ katvā.
      [70] Vinayavaṁsantiādīhi tīhi vinayapāliyeva kathitā pariyāyavacanattā.
  Pakataññutanti veyyattiyaṁ. Paṭubhāvanti vuttaṁ hoti. Dhuraggāho
  ahosīti padānaggāhī ahosi. Sabbesaṁ pāmokkho
-------------------------------------------------
[page 169]
  Hutvā gaṇhīti vuttaṁ hoti. Bhikkhūnaṁ samudayo samūho bhikkhusamudayo.
  Samaṇagaṇoti attho.
      [71] Yadā hi nibbāyiṁsūti sambandho. Jotayitvā ca sabbadhīti
  tameva saddhammaṁ sabbattha pakāsayitvā. Jotimantoti vattabbe
  gāthābandhavasena jutimantoti vuttaṁ. Paññājotisampannāti attho.
  Tejavantoti vā. Mahānubhāvāti vuttaṁ hoti. Nibbāyiṁsūti
  anupādisesāya nibbānadhātuyā parinibbāyiṁsu. Pahīnasabbakilesattā natthi
  etesaṁ katthaci ālayo taṇhāti anālayā. Vītarāgāti vuttaṁ hoti.
      [72] Vassasataparinibbute bhagavatīti vassasataṁ parinibbutassa assāti
  vassasataparinibbuto bhagavā. Tasmiṁ parinibbānato vassasate atikkanteti
  vuttaṁ hoti. Vesālikāti vesālīvāsino. Vajjiputtakāti vajjiraṭṭhe
  vesāliyaṁ kulānaṁ puttā. Kappati siṅgiloṇakappoti siṅgena
  loṇakaṁ pariharitvā aloṇakapiṇḍapātena saddhiṁ bhuñjituṁ kappati.
  Sannidhiṁ karotīti adhippāyo. Kappati dvaṅgulakappoti dvaṅgulaṁ
  atikkantāya chāyāya vikāle bhojanaṁ bhuñjituṁ kappatīti attho.
  Kappati gāmantarakappoti gāmantaraṁ gamissāmīti pavāritena
  anatirittabhojanaṁ bhuñjituṁ kappatīti attho. Kappati āvāsakappoti
  ekasīmāyaṁ nānāsenāsanesu visuṁ visuṁ uposathādīni saṅghakammāni kātuṁ
  vaṭṭatīti attho. Kappati anumatikappoti anāgatānaṁ āgatakāle anumatiṁ
-------------------------------------------------
[page 170]
  Gahessāmāti tesu anāgatesuyeva vaggena saṅghena kammaṁ katvā
  pacchā anumatiṁ gahetuṁ kappati. Vaggakammaṁ na hotīti adhippāyo.
  Kappati āciṇṇakappoti ācariyupajjhāyehi āciṇṇo kappatīti
  attho. So pana ekacco kappati dhammiko ekacco na kappati
  adhammikoti veditabbo. Kappati amathitakappoti yaṁ khīraṁ khīrabhāvena
  vijahitaṁ dadhibhāvaṁ asampattaṁ taṁ bhuttāvinā pavāritena anatirittaṁ
  bhuñjituṁ kappatīti attho. Kappati jalogiṁ pātunti ettha
  jalogīti taruṇasurā. Yaṁ majjasambhāraṁ ekato kataṁ majjabhāvaṁ
  asampattaṁ taṁ pātuṁ vaṭṭatīti adhippāyo. Jātarūparajatanti sarasato
  vikāraṁ anāpajjitvā sabbadā jātarūpameva hotīti jātaṁ rūpametassāti
  jātarūpaṁ suvaṇṇaṁ. Dhavalasabhāvatāya rājatīti rajataṁ rūpiyaṁ.
  Susūnāgaputtoti susūnāgassa putto. Kākaṇḍakaputtoti
  kākaṇḍakabrāhmaṇassa putto. Vajjīsūti janapadavacanattā bahuvacanaṁ
  kataṁ. Ekopi hi janapado rūḷhisaddattā bahuvacanena vuccati. Yena
  vesālī tadavasarīti yena disābhāgena vesālī avasaritabbā yasmiṁ
  vā padese vesālī tadavasari tena avasari taṁ vā avasari.
  Tampattoti attho. Mahāvane kūṭāgārasālāyanti ettha mahāvanaṁ
  nāma sayaṁ jātamaropimaṁ saparicchedaṁ mahantaṁ vanaṁ. Kapilavatthusāmantā
  pana mahāvanaṁ himavantena saha ekābaddhaṁ aparicchedaṁ hutvā
-------------------------------------------------
[page 171]
  Mahāsamuddaṁ āhacca ṭhitaṁ. Idaṁ tādisaṁ na hoti. Saparicchedaṁ mahantaṁ
  vananti mahāvanaṁ. Kūṭāgārasālā pana mahāvanaṁ nissāya kate
  ārāme kūṭāgāraṁ anto katvā haṁsavaṭṭakacchannena haṁsamaṇḍalākārena
  katā. Tadahuposatheti ettha tadahūti tasmiṁ ahani. Tasmiṁ divaseti
  attho. Upavasanti etthāti uposatho. Upavasitabbadivaso.
  Upavasantīti ca sīlena vā sabbaso āhārassa abhuñjanasaṅkhātena
  anasanena vā khīrapānamadhupānādimattena vā upetā hutvā
  vasantīti attho. So panesa divaso aṭṭhamī cātuddasī paṇṇarasī
  pabhedena tividho. Katthaci pana paṭimokkhepi sīlepi upavāsepi
  paññattiyampi uposathasaddo āgato. Tathāhesa āyāmāvuso
  kappina uposathaṁ gamissāmātiādīsu pāṭimokkhuddese āgato.
  Evaṁ aṭṭhaṅgasamannāgato kho visākhe uposatho upavuṭṭhotiādīsu
  sīle. Suddhassa ve sadā pheggu suddhassuposatho sadātiādīsu
  upavāse. Uposatho nāma nāgarājātiādīsu paññattiyañca
  āgato. Tattha upecca vasitabbato saṁvasitabbato uposatho
  pāṭimokkhuddeso. Upetena samannāgatena hutvā vasitabbato
  santāne vāsetabbato uposatho sīlaṁ. Anasanādiṁ saṁyamādiṁ vā
  upecca vasantīti uposatho upavāso. Tathārūpe hatthiassavisese
  uposathoti samaññāmattattā uposatho paññatti. Idha pana
-------------------------------------------------
[page 172]
  Na bhikkhave tadahuposathe sabhikkhukā āvāsātiādīsu viya uposathadivaso
  adhippeto. Tasmā tadahuposatheti tasmiṁ uposathadivaseti attho.
  Kaṁsapātinti suvaṇṇapātiṁ. Kahāpaṇampītiādīsu kahāpaṇassa samabhāgo
  aḍḍho. Pādo catutthabhāgo. Māsakoyeva māsakarūpaṁ. Sabbantāva
  vattabbanti iminā sattasatikakkhandhake āgatā sabbāpi pāli idha ānetvā
  vattabbāti dasseti. Ānetvā kuto vattabbāti āha yāva imāya pana
  vinayasaṅgītiyātiādiṁ. Saṅgāyitasadisameva saṅgāyiṁsūti sambandho. Pubbe
  kataṁ upādāyāti pubbe kataṁ paṭhamasaṅgītimupādāya. Sā panāyaṁ saṅgītīti
  sambandho. Tesūti tesu saṅgītikārakesu theresu. Vissutāti
  gaṇapāmokkhatāya vissutā sabbattha patthaṭā. Tasmiṁ hi sannipāte
  aṭṭheva gaṇapāmokkhā mahātherā ahesuṁ. Tesu ca vāsabhagāmī
  sumanoti dve therā anuruddhattherassa saddhivihārikā. Avasesā
  cha ānandattherassa. Ete pana sabbepi aṭṭha mahātherā bhagavantaṁ
  diṭṭhapubbā. Idāni te there sarūpato dassento āha sabbakāmī
  cātiādiṁ. Sāṇasambhūtoti sāṇadesavāsī sambhūtatthero. Dutiyo
  saṅgahoti sambandhitabbaṁ. Pannabhārāti patitakkhandhabhārā. Bhārā
  have pañcakkhandhāti hi vuttaṁ. Katakiccāti catūsu saccesu catūhi
  maggehi kattabbassa pariññāpahānasacchikiriyābhāvanāsaṅkhātassa
-------------------------------------------------
[page 173]
  Soḷasavidhassāpi kiccassa pariniṭṭhitattā katakiccā.
      [73] Abbudanti upaddavaṁ. Bhagavato vacanaṁ thenetvā attano
  vacanassa dīpanato abbudanti corakammampi vadanti. Gaṇṭhīpade
  pana abbudaṁ gaṇṭhanti 1- vuttaṁ. Idanti vakkhamānanidassanaṁ.
  Sandissamānamukhā sammukhā. Uparibrahmalokupapattiyā bhāvitamagganti
  uparibrahmaloke upapattiyā uppāditajjhānaṁ. Jhānaṁ hi tatrupapattiyā
  upāyabhāvato idha maggoti vuttaṁ. Upāyo hi maggoti vuccati.
  Vacanattho panettha taṁ upapattiṁ maggati gavesati janeti nipphādetīti
  maggoti evaṁ veditabbo. Atthato cāyaṁ maggo nāma cetanāpi
  hoti cetanāsampayuttadhammāpi tadubhayampi. Nirayañcāhaṁ sārīputta
  jānāmi nirayagāmiñca magganti hi ettha cetanā maggo nāma.
               Saddhā hiriyaṁ kusalañca dānaṁ
               dhammā ete sappurisānuyātā
               etañhi maggaṁ diviyaṁ vadanti
               etena hi gacchati devalokanti
  ettha cetanāsampayuttadhammā maggo nāma. Ayaṁ bhikkhave maggo
  ayaṁ paṭipadāti saṅkhārupapattisuttādīsu cetanāpi cetanāsampayuttadhammāpi
  maggo nāma. Imasmiṁ ṭhāne jhānassa adhippetattā

  *  *  *  *  *  *
  Footnote: 1. Ma. gaṇḍoti.
-------------------------------------------------
[page 174]
  Cetanāsampayuttadhammā gahetabbā. Moggalibrāhmaṇassāti
  lokasammatassa aputtakassa moggalināmabrāhmaṇassa. Nanu ca kathametaṁ
  vuttaṁ moggalibrāhmaṇassa gehe paṭisandhiṁ gahessatīti kiṁ
  uparūpapattiyā paṭiladdhasamāpattīnampi kāmāvacare upapatti hotīti.
  Hoti sā ca katādhikārānaṁ mahāpuññānaṁ cetopaṇidhivasena hoti
  na sabbesanti daṭṭhabbaṁ. Atha mahaggatassa garukakammassa vipākaṁ
  paṭibāhitvā parittakammaṁ kathamattano vipākassa okāsaṁ karotīti
  ettha ca tāva tīsupi gaṇṭhīpadesu idaṁ vuttaṁ nikantibaleneva jhānaṁ
  parihāyati tato parihīnajjhānā nibbattantīti. Keci pana
  anīvaraṇāvatthāya nikantiyā jhānassa parihāni vīmaṁsitvā gahetabbāti
  vatvā evamettha kāraṇaṁ vadanti satipi mahaggatakammuno
  vipākapaṭibāhanasamatthassa parittakammassa abhāve ijjhati bhikkhave sīlavato
  cetopaṇidhi visuddhattāti vacanato kāmabhave cetopaṇidhi mahaggatakammassa
  vipākaṁ paṭibāhitvā parittakammuno vipākassa okāsaṁ karotīti.
  Sādhu sappurisāti ettha sādhūti āyācanatthe nipāto. Taṁ yācāmāti
  attho. Haṭṭhappahaṭṭhoti cittapīṇanavasena punappunaṁ santuṭṭho.
  Udaggudaggoti sarīravikāruppādanapītivasena udaggudaggo. Pītimā
  hi puggalo kāyacittānaṁ uggatattā abbhuggatattā udaggoti
  vuccati. Sādhūti paṭissuṇitvāti sādhūti paṭivacanaṁ datvā.
-------------------------------------------------
[page 175]
  Tīretvāti niṭṭhapetvā. Puna paccāgamiṁsūti puna āgamiṁsu.
  Tena kho pana samayenāti yasmiṁ samaye dutiyasaṅgītiṁ akaṁsu tasmiṁ
  samayeti attho. Navakāti vuttamevatthaṁ vibhāvetuṁ daharabhikkhūti vuttaṁ.
  Taṁ adhikaraṇaṁ na sampāpuṇiṁsūti taṁ vajjiputtakehi uppāditaṁ adhikaraṇaṁ
  vinicchinituṁ na sampāpuṇiṁsu nāgamiṁsu. No ahuvatthāti sambandho.
  Idaṁ daṇḍakammanti idāni vattabbaṁ sandhāya vuttaṁ. Yāvatāyukaṁ
  ṭhatvā parinibbutāti sambandho. Yāva attano attano
  āyuparimāṇaṁ tāva ṭhatvā parinibbutāti attho. Kimpana katvā te
  therā parinibbutāti āha dutiyaṁ saṅgahaṁ katvātiādiṁ. Anāgatepi
  saddhammavuḍḍhiyā hetuṁ katvāna parinibbutāti sambandho. Idāni
  tepi nāma evaṁmahānubhāvā therā aniccatāya vasaṁ gatā kimaṅgaṁ
  pana aññeti saṁvejetvā ovadanto āha khīṇāsavātiādiṁ.
  Aniccatāvasanti aniccatāvasattaṁ. Aniccatāyattabhāvaṁ aniccatādhīnattanti
  vuttaṁ hoti. Jamminti lāmakaṁ. Durabhisambhavaṁ anabhibhavanīyaṁ
  atikkamitumasakkuṇeyyaṁ aniccataṁ evaṁ ñatvāti sambandho. Keci
  pana durabhisambhavanti ettha pāpuṇituṁ asakkuṇeyyanti imamatthaṁ
  gahetvā yaṁ durabhisambhavaṁ niccaṁ amataṁ padaṁ taṁ pattuṁ vāyame
  dhīroti sambandhaṁ vadanti. Sabbākārenāti sabbappakārena.
  Vattabbaṁ kiñcipi asesetvā dutiyasaṅgīti saṁvaṇṇitāti adhippāyo.
-------------------------------------------------
[page 176]
           Iti samantapāsādikāya vinayaṭṭhakathāya sāratthadīpaniyaṁ
                  dutiyasaṅgītivaṇṇanā samattā.
      [74] Imissā pana saṅgītiyā dhammasaṅgāhakattherehi nikkaḍḍhitā
  te dasasahassā vajjiputtakā bhikkhū pakkhaṁ pariyesamānā attano
  attano anurūpaṁ dubbalapakkhaṁ labhitvā visuṁ mahāsaṅghikaṁ ācariyakulaṁ
  nāma akaṁsu. Tato bhijjitvā aparāni dve ācariyakulāni jātāni
  gokulikā ca ekabyohārikā ca. Gokulikā nikāyato bhijjitvā
  aparāni dve ācariyakulāni jātāni paṇṇattivādā ca bahuliyā
  ca. Bahussutikātipi tesaṁyeva nāmaṁ. Tesaṁyeva antare cetiyavādā
  nāma apare ācariyavādā uppannā. Evaṁ mahāsaṅghikācariyakulato
  dutiye vassasate pañcācariyakulāni uppannāni. Tāni mahāsaṅghikehi
  saddhiṁ cha honti. Tasmiṁyeva dutiye vassasate theravādato bhijjitvā
  dve ācariyavādā uppannā mahisāsakā ca vajjiputtakā ca.
  Tattha vajjiputtakavādato bhijjitvā apare cattāro ācariyavādā
  uppannā dhammuttariyā bhadrayānikā channāgārikā sammatiyāti 1-.
  Puna tasmiṁyeva dutiye vassasate mahisāsakavādato bhijjitvā sabbatthivādā
  dhammaguttikāti dve ācariyavādā uppannā. Puna sabbatthivādakulato
  bhijjitvā kassapiyā nāma jātā. Kassapikesupi bhinnesu

  *  *  *  *  *  *
  Footnote: 1. Ma. samitikāti.
-------------------------------------------------
[page 177]
  Apare saṅkantikā nāma jātā. Saṅkantikesu bhinnesu suttavādā
  nāma jātāti theravādato bhijjitvā ime ekādasa ācariyavādā
  uppannā. Te theravādena saddhiṁ dvādasa honti. Iti ime
  ca dvādasa mahāsaṅghikānañca cha ācariyavādāti sabbe aṭṭhārasa
  ācariyavādā dutiye vassasate uppannā. Aṭṭhārasanikāyātipi
  aṭṭhārasācariyakulānītipi etesaṁyeva nāmaṁ. Etesu pana
  sattarasavādā bhinnakā. Theravādoveko asambhinnakoti veditabboti.
  Vuttampicetaṁ dīpavaṁse
          nikkaḍḍhitā pāpabhikkhū therehi vajjiputtakā
          aññaṁ pakkhaṁ labhitvāna adhammavādī bahū janā
          dasasahassā samāgantvā akaṁsu dhammasaṅgahaṁ
          tasmāyaṁ dhammasaṅgīti mahāsaṅgīti vuccati
          mahāsaṅgītikā bhikkhū vilomaṁ akaṁsu sāsane
          bhinditvā mūlasaṅgahaṁ aññaṁ akaṁsu saṅgahaṁ
          aññatra saṅgahitaṁ suttaṁ aññatra akariṁsu te
          atthaṁ dhammañca bhindiṁsu vinaye nikāyesu pañcasu
          pariyāyadesitañcāpi atho nippariyāyadesitaṁ
          nītatthañceva neyyatthaṁ ajānitvāna bhikkhavo
          aññaṁ sandhāya bhaṇitaṁ aññaṁ atthaṁ ṭhapayiṁsu te
-------------------------------------------------
[page 178]
          Byañjanacchāyāya te bhikkhū bahuṁ atthaṁ vināsayuṁ
          chaḍḍetvāna ekadesaṁ suttaṁ vinayagambhiraṁ
          paṭirūpaṁ suttaṁ vinaya- tantiñca 1- akariṁsu te
          parivāraṁ atthuddhāraṁ abhidhammaṁ chappakāraṇaṁ
          paṭisambhidañca niddesaṁ ekadesañca jātakaṁ
          ettakaṁ visajjetvāna aññāni akariṁsu te
          nāmaṁ liṅgaṁ parikkhāraṁ ākappakaraṇīyāni ca
          pakatibhāvaṁ vijjahitvā tañca aññaṁ akaṁsu te
          pubbaṅgamā bhinnavādā mahāsaṅgītikārakā
          tesañca anukārena bhinnavādā bahū ahu
          tato aparakālamhi tasmiṁ bhedo ajāyatha
          gokulikā ekabyohāri dvidhā bhijjittha bhikkhavo
          gokulikānaṁ dve bhedā aparakālamhi jāyatha
          bahussutikā ca paññatti dvidhā bhijjittha bhikkhavo
          cetiyā ca punavādī mahāsaṅgītibhedakā
          pañca vādā ime sabbe mahāsaṅgītimūlakā
          atthaṁ dhammañca bhindiṁsu ekadesañca saṅgahaṁ
          ganthañca ekadesañhi chaḍḍetvā akariṁsu te

  *  *  *  *  *  *
  Footnote: 1. Ma. vinayaṁ tañca aññaṁ.
-------------------------------------------------
[page 179]
          Nāmaṁ liṅgaṁ parikkhāraṁ ākappakaraṇīyāni ca
          pakatibhāvaṁ vijjahitvā tañca aññaṁ akaṁsu te
          visuddhattheravādamhi puna bhedo ajāyatha
          mahisāsakā vajjiputtakā dvidhā bhijjittha bhikkhavo
          vajjiputtakavādamhi catudhā bhedo ajāyatha
          dhammuttarikā bhadrayānikā channāgārikā ca sammati 1-
          mahisāsakānaṁ dve bhedā aparakālamhi jāyatha
          sabbatthivādā dhammaguttā dvidhā bhijjittha bhikkhavo
          sabbatthivādānaṁ kassapikā saṅkanti kassapikena ca
          saṅkantikānaṁ suttavādī anupubbena bhijjatha
          ime ekādasa vādā sambhinnā theravādato
          atthaṁ dhammañca bhindiṁsu ekadesañca saṅgahaṁ
          ganthañca ekadesañhi chaḍḍetvā aññaṁ akaṁsu te
          nāmaṁ liṅgaṁ parikkhāraṁ ākappakaraṇīyāni ca
          pakatibhāvaṁ vijjahitvā tañca aññaṁ akaṁsu te
          sattarasa bhinnavādā ekavādo abhinnako
          sabbevaṭṭhārasā honti bhinnavādena te saha
          nigrodhova mahārukkho theravādānamuttamo
-------------------------------------------------
[page 180]
          Anūnaṁ anadhikañca kevalaṁ jinasāsanaṁ
          santakā viya rukkhamhi nibbattā vādasesakā
          paṭhame vassasate natthi dutiye vassasatantare
          bhinnā sattarasā vādā uppannā jinasāsaneti.
  Aparāparaṁ pana hemavatā rājagirikā siddhatthikā pubbaseliyā aparaseliyā
  rājiriyāti 1- aññepi cha ācariyavādā uppannā. Purimakānaṁ
  pana aṭṭhārasannaṁ ācariyavādānaṁ vasena pavattamāne sāsane asoko
  dhammarājā paṭiladdhasaddho divase divase buddhapūjāya satasahassaṁ
  dhammapūjāya satasahassaṁ saṅghapūjāya satasahassaṁ attano ācariyassa
  nigrodhattherassa satasahassaṁ catūsu dvāresu bhesajjatthāya satasahassanti
  pañcasatasahassāni pariccajanto sāsane uḷāraṁ lābhasakkāraṁ pavattesi.
  Tadā hatalābhasakkārehi titthiyehi uppāditaṁ anekappakāraṁ sāsanamalaṁ
  visodhetvā moggaliputtatissatthero tipiṭakapariyattidharānaṁ
  pabhinnapaṭisambhidānaṁ bhikkhūnaṁ sahassamekaṁ gahetvā yathā mahākassapatthero
  ca yasatthero ca dhammañca vinayañca saṅgāyiṁsu evameva saṅgāyanto
  tatiyasaṅgītiṁ akāsi.
      [75] Idāni taṁ tatiyasaṅgītiṁ mūlato pabhūti vitthāretvā
  dassento āha tissopi kho mahābrahmā brahmalokā cavitvā

  *  *  *  *  *  *
  Footnote: 1. Ma. vājiriyāti.
-------------------------------------------------
[page 181]
  Moggalibrāhmaṇassa gehe paṭisandhiṁ aggahesītiādiṁ. Tattha
  gehe paṭisandhiṁ aggahesīti moggalibrāhmaṇassa gehe brāhmaṇiyā
  kucichismiṁ paṭisandhiṁ aggahesīti attho. Gehassa pana tannissayattā
  nissite nissayavohāravasena gehe paṭisandhiṁ aggahesīti vuttaṁ yathā
  mañcā ukkuṭṭhiṁ karonti sabbo gāmo āgatoti. Satta
  vassānīti accantasaṁyoge upayogavacanaṁ. Aticchathāti atikkamitvā
  icchatha. Idha bhikkhā na labbhati ito aññattha gantvā bhikkhaṁ
  pariyesathāti adhippāyo. Bho pabbajitātiādiṁ brāhmaṇo
  attano gehe bhikkhālābhaṁ anicchanto āha. Paṭiyāditabhattatoti
  sampādetvā ṭhapitabhattato. Tadupiyanti tadanurūpaṁ. Upasamaṁ disvāti
  therassa kāyacittavūpasamaṁ punappunaṁ disvā ñatvāti attho.
  Iriyāpathavūpasamasandassanena hi tannibandhato cittassa yoniso pavatti
  upasamopi viññāyati. Bhiyyoso mattāya pasīditvāti punappunaṁ
  visesato adhikataraṁ pasīditvā. Bhattavissaggakaraṇatthāyāti
  bhattakiccakaraṇatthāya. Adhivāsetvāti sampaṭicchitvā.
  Soḷasavassuddesikoti soḷasavassoti uddisitabbo voharitabboti
  soḷasavassuddeso. Soyeva soḷasavassuddesiko. Soḷasavassoti vā
  uddisitabbataṁ arahatīti soḷasavassuddesiko. Soḷasavassāni vā uddisitabbāni
  assāti soḷasavassuddesiko. Soḷasavassoti uddeso vā assa
-------------------------------------------------
[page 182]
  Atthīti soḷasavassuddesiko. Atthato pana soḷasavassikoti vuttaṁ
  hoti. Tiṇṇaṁ vedānaṁ pāragūti irubbedayajubbedasāmabbedasaṅkhātānaṁ
  tiṇṇaṁ vedānaṁ paguṇabhāvakaraṇavasena pāraṅgatoti pāragū. Pāragūti
  cettha niccasāpekkhatāya samāsādikaṁ veditabbaṁ. Laggetvāti
  olambetvā. Na ca kācīti ettha casaddo avadhāraṇe. Kāci
  kathā neva uppajjatīti attho. Pallaṅkanti nisīditabbāsanaṁ.
  Uppajjissatīti etthāpi kathāti idaṁ ānetvā sambandhitabbaṁ.
  Kupito anattamanoti kopena kupito anattamano domanassena.
  Domanassasamaṅgī hi puggalo pītisukhehi na attamano na attacittoti
  anattamanoti vuccati. Na sakamanoti vā anattamano attano
  vase aṭṭhitacittattā. Caṇḍikabhāveti caṇḍikoti vuccati caṇḍo
  thaddhapuggalo. Tassa bhāvo caṇḍikaṁ. Thaddhabhāvoti attho.
  Idha pana caṇḍikabhāveti vuttattā caṇḍikoyeva caṇḍikanti gahetabbaṁ.
  Tena caṇḍikabhāveti ettha thaddhabhāveti attho veditabbo.
  Kiñci mantanti kiñci vedaṁ. Aññe ke jānissantīti na keci
  jānissantīti adhippāyo. Pucchitvā. Sakkā jānitunti attano
  pade saññāṇe ṭhitattā thero evamāha. Sabbaññubuddhāeva
  hi puccha māṇava yadākaṅkhasītiādinā paccekabuddhādīhi asādhāraṇaṁ
  sabbaññupavāraṇaṁ pavārenti. Sāvakā pana pade saññāṇe
-------------------------------------------------
[page 183]
  Ṭhitattā sutvā vedissāmāti vā pucchitvā sakkā jānitunti vā
  vadanti. Tīsu vedesūtiādīsu tayo vedā pubbe vuttanayāeva.
  Nighaṇḍūti nāma nighaṇḍurukkhādīnaṁ vevacanappakāsakaṁ satthaṁ.
  Vevacanappakāsakanti ca pariyāyasaddadīpakanti attho. Ekekassa
  atthassa anekapariyāyavacanavibhāvakanti vuttaṁ hoti. Nidassanamattañcetaṁ
  anekesaṁ atthānaṁ ekasaddavacanīyatāvibhāvanavasenapi tassa ganthassa
  pavattattā. Vacanīyavācakabhāvena atthaṁ saddañca nikhaṇḍeti bhindati
  vibhajja dassetīti nikhaṇḍu. Soeva idha khakārassa ghakāraṁ katvā
  nighaṇḍūti vutto. Keṭubhanti kiriyākappavikappo kavīnaṁ upakārāya
  satthaṁ. Ettha ca kiriyākappavikappoti vacībhedādilakkhaṇā kiriyā
  kappiyati vikappiyeti etenāti kiriyākappo. So pana
  vaṇṇapadabandhapadatthādivibhāgato bahuvikappoti kiriyākappavikappoti
  vuccati. Idañca mūlakiriyākappaganthaṁ sandhāya vuttaṁ. So hi
  satasahassaparimāṇo nayāyācariyādikaṁ 1- pakaraṇaṁ. Vacanatthato pana kiṭati
  gameti kiriyādivibhāgaṁ taṁ vā anavasesapariyādānato gamento pūretīti
  keṭubhanti vuccati. Saha nighaṇḍunā keṭubhena ca sanighaṇḍukeṭubhā
  tayo vedā. Tesu sanighaṇḍukeṭubhesu. Ṭhānakaraṇādivibhāgato
  nibbacanavibhāgato ca akkharā pabhediyanti etenāti akkharappabhedo.

  *  *  *  *  *  *
  Footnote: 1. Ma. nayādicariyādikaṁ.
-------------------------------------------------
[page 184]
  Sikkhā ca nirutti ca. Saha akkharappabhedenāti sākkharappabhedā.
  Tesu sākkharappabhedesu. Itihāsapañcamesūti athabbanavedaṁ catutthaṁ
  katvā itihāasaitihāasāti īdisavacanapaṭisaṁyutto purāṇakathāsaṅkhāto
  itihāso pañcamo etesanti itihāsapañcamā tayo vedā.
  Tesu itihāsapañcamesu. Neva attanā passatīti neva sayaṁ
  passati. Neva jānātīti attho. Puccha byākarissāmīti sabbāpi
  pucchā vedesuyeva antogadhāti sallakkhento evamāha. Yassa
  cittantiādi pañhadvayaṁ cuticittasamaṅgino khīṇāsavassa cuticittassa
  uppādakkhaṇaṁ sandhāya vuttaṁ. Tattha paṭhamapañhe uppajjatīti
  uppādakkhaṇasamaṅgitāya uppajjati. Na nirujjhatīti nirodhakkhaṇaṁ
  appattatāya na nirujjhati. Tassa cittanti tassa puggalassa tato
  paṭṭhāya cittaṁ nirujjhissati nuppajjissatīti pucchati. Yassa vā
  panātiādike pana dutiyapañhe nirujjhissatīti yassa cittaṁ bhaṅgakkhaṇaṁ
  patvā nirujjhissati. Nuppajjissatīti bhaṅgato parabhāge sayaṁ vā
  aññaṁ vā nuppajjissati. Tassa puggalassa cittaṁ uppajjati
  na nirujjhatīti pucchati. Imesaṁ pana pañhānaṁ paṭhamo pañho
  vibhajja byākaraṇīyo. Tasmā yassa cittaṁ uppajjati na nirujjhati
  tassa cittaṁ nirujjhissati nuppajjissatīti evampuṭṭhena satā evamayaṁ
  pañho visajjetabbo arahantānaṁ pacchimacittassa uppādakkhaṇe
-------------------------------------------------
[page 185]
  Tesaṁ cittaṁ upajjati na nirujjhati nirujjhissati nuppajjissati itaresaṁ
  cittassa uppādakkhaṇe tesaṁ cittaṁ uppajjati na nirujjhati anāgate
  nirujjhissati ceva aññañca uppajjissatīti. Yesañhi paricchinnavaṭṭadukkhānaṁ
  khīṇāsavānaṁ sabbapacchimassa cuticittassa uppādakkhaṇo vattati tesaṁ
  tadeva cuticittaṁ uppādappattatāya uppajjati nāma bhaṅgaṁ appattatāya
  na nirujjhati. Bhaṅgampana patvā taṁ tesaṁ cittaṁ nirujjhissati tato
  appaṭisandhikattā aññaṁ nuppajjissati. Ṭhapetvā pana pacchimacittasamaṅgiṁ
  khīṇāsavaṁ itaresaṁ sekkhāsekkhaputhujjanānaṁ uppādakkhaṇasamaṅgi cittaṁ
  uppādappattatāya uppajjati nāma bhaṅgaṁ appattatāya na nirujjhati.
  Bhaṅgampana patvā nirujjhissateva. Aññaṁ pana tasmiṁ vā aññasmiṁ vā
  attabhāve uppajjissati ceva nirujjhissati ca. Dutiyo pana pañho
  arahato cuticittassa uppādakkhaṇe niyamitattā ekaṁsabyākaraṇīyo.
  Tasmā yassa vā pana cittaṁ nirujjhissati nuppajjissati tassa cittaṁ
  uppajjati na nirujjhatīti puṭṭhena āmantāti vattabbaṁ. Khīṇāsavassa
  hi uppādakkhaṇasamaṅgi cuticittaṁ bhaṅgaṁ patvā nirujjhissati
  nāma tato paraṁ nuppajjissati. Uppādakkhaṇasamaṅgitāya pana
  uppajjati ceva bhaṅgaṁ appattatāya na nirujjhati cāti vuccati.
  Ayaṁ pana māṇavo evamime pañhe visajjetumasakkonto vighātaṁ
-------------------------------------------------
[page 186]
  Pāpuṇi. Tasmā vuttaṁ māṇavo uddhaṁ vā adho vā harituṁ
  asakkontotiādi. Tattha uddhaṁ vā adho vā harituṁ asakkontoti
  uparimapade vā heṭṭhimapadaṁ heṭṭhimapade vā uparimapadaṁ atthato
  samannāharituṁ asakkontoti attho. Pubbenāparaṁ yojetvā
  pañhassa atthaṁ paricchinditumasakkontoti vuttaṁ hoti.
  Dvattiṁsākārakammaṭṭhānaṁ tāva ācikkhīti atthi imasmiṁ kāyetiādikaṁ
  dvattiṁsākārakammaṭṭhānaṁ mantassa upacāro ayanti paṭhamaṁ ācikkhi.
  Sotāpannānaṁ sīlesu paripūrikāritāya samādinnasīlato natthi parihānīti
  āha abhabbo dāni sāsanato nivattitunti. Vaḍḍhetvāti
  uparimaggatthāya kammaṭṭhānaṁ vaḍḍhetvā. Appossukko bhaveyya
  buddhavacanaṁ gahetunti arahattappattiyā katakiccabhāvatoti adhippāyo.
  Upacāravidhimhi chekabhāvatthaṁ upajjhāyo maṁ bhante tumhākaṁ santikaṁ
  pahiṇītiādi vuttaṁ. Udakadantaponaṁ upaṭṭhāpesīti paribhogatthāya
  udakañca dantakaṭṭhañca paṭiyādetvā ṭhapesi. Dante punenti
  visodhenti etenāti hi dantaponaṁ vuccati dantakaṭṭhaṁ. Guṇavantānaṁ
  saṅgahetabbabhāvato thero sāmaṇerassa ca khantiviriyādiguṇe 1-
  paccakkhakaraṇatthaṁ vināva abhiññāya pakatiyā vīmaṁsamāno puna sammajjanādiṁ
  akāsi. Sāmaṇerassa cittadamanatthaṁ akāsītipi vadanti. Buddhavacanaṁ

  *  *  *  *  *  *
  Footnote: 1. Ma. khantiviriyaupaṭṭhānādiguṇe.
-------------------------------------------------
[page 187]
  Paṭṭhapesīti buddhavacanaṁ uggaṇhāpetuṁ ārabhi. Ṭhapetvā
  vinayapiṭakanti ettha sāmaṇerānaṁ vinayapariyāpuṇanaṁ cārittaṁ na hotīti
  ṭhapetvā vinayapiṭakaṁ avasesaṁ buddhavacanaṁ uggaṇhāpesīti tīsupi
  gaṇṭhīpadesu vuttaṁ. Avassikova samānoti upasampadato paṭṭhāya
  aparipuṇṇaekavassoti adhippāyo. Moggaliputtatissattherassa
  hadaye patiṭṭhāpitampi buddhavacanaṁ vohāravasena tassa hatthe patiṭṭhāpitaṁ
  nāma hotīti katvā vuttaṁ hatthe sakalaṁ buddhavacanaṁ patiṭṭhāpetvāti.
  Yāvatāyukaṁ ṭhatvā parinibbāyiṁsūti moggaliputtatissattherassa hatthe
  sakalasāsanapatiṭṭhāpanena dutiyasaṅgītikārakāropitadaṇḍakammato
  muñcitvā yāvatāyukaṁ ṭhatvā parinibbāyiṁsu.
      [76] Bindusārassa rañño ekasataputtāti ettha bindusāro
  nāma sakyakulappasuto candaguttassa nāma rañño putto.
  Tathāhi viḍūḍabhasaṅgāme kapilavatthuto nikkhantasakyaputtehi māpite
  moriyanagare khattiyakulasambhavo candaguttakumāro pāṭaliputte rājā
  ahosi. Tassa putto bindusāro nāma rājakumāro pitu accayena
  rājā hutvā ekasataputtakānaṁ janako ahosi. Ekasatanti ekañca
  satañca ekasataṁ. Ekenādhikaṁ satanti attho. Ekāva mātā
  assāti ekamātikaṁ. Attano sahodaranti vuttaṁ hoti. Na tāva
  ekarajjaṁ katanti āha anabhisittova rajjaṁ kāretvāti.
-------------------------------------------------
[page 188]
  Ekarajjābhisekanti sakalajambūdīpe ekādhipaccavasena kariyamānaṁ abhisekaṁ.
  Puññappabhāvena pāpuṇitabbāpi rājiddhiyo arahattamaggena āgatā
  paṭisambhidādayo avasesavisesā viya payogasampattibhūtābhisekānubhāveneva
  āgatāti āha abhisekānubhāvena cassa imā rājiddhiyo āgatāti.
  Tattha rājiddhiyoti rājabhāvānugatappabhāvā. Yatoti yato soḷasaghaṭato.
  Sāsane uppannasaddhoti buddhasāsane paṭiladdhasaddho. Asandhimittāyāti
  tassā nāmaṁ. Tassā kira sarīre sandhiyo na paññāyanti. Tasmā
  evannāmikā jātātipi vadanti. Devatāeva divase divase āharantīti
  sambandho. Devasikanti divase divase. Agadāmalakanti appakeneva
  sarīrasodhanādisamatthaṁ sabbadosaharaṁ osadhāmalakaṁ. Agadaharītakampi tādisameva
  harītakaṁ. Tesu kira dvīsu yathākāmamekaṁ paribhuñjati. Chaddantadahatoti
  chaddantadahasamīpe ṭhitadevavimānato kapparukkhato vā. Chaddantadahe
  tādisā rukkhavisesā santi tato (sukhumaṁ 1-) āharantītipi vadanti.
  Dibbañca pānakanti dibbaphalarasapānakañca. Asuttamayikanti kapparukkhato
  nibbattadibbadussattā suttehi na katanti asuttamayikaṁ. Sumanapupphapaṭanti
  sabbattha sukhumaṁ hutvā uggatapupphānaṁ atthitāya sumanapupphapaṭaṁ
  nāma jātaṁ. Uṭṭhitassa sālinoti sayañjātasālino.

  *  *  *  *  *  *
  Footnote: 1. Ma. idaṁ natthi.
-------------------------------------------------
[page 189]
  Samudāyāpekkhañcettha ekavacanaṁ. Sālīnanti attho. Nava vāhasahassānīti
  ettha catasso muṭṭhiyo eko kuḍuvo cattāro kuḍuvā eko
  pattho cattāro patthā eko āḷhako cattāro āḷhakā
  ekaṁ doṇaṁ cattāri doṇāni ekā mānikā catasso mānikā
  ekā khārī vīsati khārikā eko vāho tadeva ekaṁ sakaṭanti
  suttanipātaṭṭhakathādīsu vuttaṁ. Idha pana dve sakaṭāni eko
  vāhoti vadanti. Nitthusakaṇe karontīti thusakuṇḍakarahite karonti.
  Madhuṁ karontīti āgantvā samīpaṭṭhāne madhuṁ karonti. Balikammaṁ
  karontīti sampattabalikammakārakā raṭṭhavāsino viya madhurassaraṁ vikūjantā
  baliṁ karonti. Āgantvā ākāseyeva saddaṁ katvā attānaṁ
  ajānāpetvā gacchantīti vadanti.
      [77] Suvaṇṇasaṅkhalikāyeva bandhanaṁ suvaṇṇasaṅkhalikabandhanaṁ. Catunnaṁ
  buddhānanti kakusandhādīnaṁ catunnaṁ buddhānaṁ. Adhigatarūpadassananti
  paṭiladdharūpadassanaṁ. Ayaṁ kira kappāyukattā catunnampi buddhānaṁ
  rūpasampattiṁ paccakkhato addakkhi. Kāḷanāgarājānaṁ ānayitvāti
  ettha so pana nāgarājā gaṅgāyaṁ nikkhittasuvaṇṇasaṅkhalikāya
  gantvā attano pādesu patitasaññāya āgatoti veditabbo. Nanu
  ca asokassa rañño āṇā heṭṭhā yojanato upari nappavattati
  imassa ca vimānaṁ yojanaparicchedato heṭṭhā patiṭṭhitaṁ tasmā
-------------------------------------------------
[page 190]
  Kathamayaṁ nāgarājā rañño āṇāya āgatoti. Kiñcāpi attano
  vimānaṁ yojanaparicchedato heṭṭhā patiṭṭhitaṁ tathāpi rañño
  āṇāpavattiṭṭhānena saha ekābaddhatāya tassa āṇaṁ akāsi. Yathā hi
  rajjasīmantaravāsino manussā tehi tehi rājūhi nippīḷiyamānā tesaṁ
  tesaṁ āṇāya pavattanti evaṁ sampadamidanti vadanti. Āpāthaṁ karohīti
  sammukhaṁ karohi. Gocaraṁ karohīti attho. Tena nimmitaṁ buddharūpaṁ passantoti
  sambandho. Kīdisaṁ taṁ buddharūpanti āha sakalasarīravippakiṇṇātiādiṁ. Tattha
  puññappabhāvanibbattaggahaṇaṁ tena nimmitānampi asītianubyañjanapaṭimaṇḍitānaṁ
  dvattiṁsamahāpurisalakkhaṇānaṁ bhagavato puññappabhāvanibbattāsītianubyañjanādīhi
  sadisattā katanti daṭṭhabbaṁ. Na hi tena tadā nimmitaṁ anekākāraparipuṇṇaṁ
  buddharūpaṁ bhagavato puññappabhāvena nibbattanti sakkā vattuṁ.
  Asītianubyañjanaṁ tambanakhatuṅganāsādi. Dvattiṁsamahāpurisalakkhaṇaṁ
  supatiṭṭhitapādatādi. Vikasita .pe. Salilatalanti suriyarasmisamphassena
  vikasitehi vikāsamupagatehi kaṁ alaṅkarotīti kamalanti laddhanāmehi
  rattapadumehi nīluppalādibhedehi uppalehi ceva setapadumasaṅkhātehi
  puṇḍarīkehi ca paṭimaṇḍitaṁ samantato sajjitaṁ jalatalamiva.
  Tārāgaṇa .pe. Gagaṇatalanti sabbattha vippakiṇṇatārakāgaṇassa
  rasmijālavisarehi vipphuritāya bhāsamānāya sobhāya kantiyā samujjalaṁ
-------------------------------------------------
[page 191]
  Sammābhāsamānaṁ gagaṇatalamiva ākāsatalamiva. Sajjhāppabhā .pe.
  Kanakagirisikharanti sajjhākālasañjātappabhānurāgehi indacāpehi
  vijjulatāhi ca parikkhittaṁ samantato parivāritaṁ kanakagirisikharamiva
  suvaṇṇapabbatakūṭamiva. Vimalaketumālāti ettha ketumālā nāma sīsato
  nikkhamitvā uparimuddhani puñjo hutvā dissamānarasmirāsīti vadanti.
  Muddhanimajjhe 1- paññāyamānaunnatappadesotipi vadantīti tīsupi gaṇṭhīpadesu
  vuttaṁ. Yasmā pana asoko dhammarājā sañjātapītisomanasso sattāhaṁ
  nirāhāro hutvā yathāṭhitova avikkhittacitto pasādasomehi cakkhūhi
  nirantaraṁ buddharūpameva olokesi. Tasmā akkhīhi pūjā katā nāma hotīti
  āha akkhipūjaṁ nāma akāsīti. Athavā cakkhūnaṁ tādisassa iṭṭhārammaṇassa
  upaṭṭhāpanena akkhīnaṁ pūjā katā nāma hotīti vuttaṁ akkhipūjaṁ nāma akāsīti.
  Iddhivibhāvanādhikārappasaṅgena cetaṁ vatthu vuttaṁ nānukkamena. Ayaṁ
  hettha anukkamo.
      [78] Asoko kira mahārājā uparivakkhamānānukkamena
  sīhapañjarena olokento nigrodhasāmaṇeraṁ iriyāpathasampannaṁ
  nāgarajananayanāni ākaḍḍhantaṁ yugamattaṁ pekkhamānaṁ disvā pasīditvā
  sañjātapemo sambahumāno āṇāpetvā 2- setacchattassa heṭṭhā

  *  *  *  *  *  *
  Footnote: 1. muddhamajjheti maññe. 2. Ma. āmantāpetvā.
-------------------------------------------------
[page 192]
  Sīhāsane nisīdāpetvā bhojetvā sāmaṇerassa vacanādāse dissamānaṁ
  dasabaladhammakāyaṁ disvā ratanattaye paliditvā sapariso saraṇasīlesu
  patiṭṭhāya tato paṭṭhāya abhivaḍḍhamānasaddho pubbe bhojiyamānāni
  titthiyasaṭṭhisahassāni nīharitvā bhikkhūnaṁ saṭṭhisahassānaṁ suvakāhaṭasālisampāditaṁ
  bhattaṁ paṭṭhapetvā devatopanītaṁ anotattasalilaṁ nāgalatādantakaṭṭhañca
  upanāmetvā niccaṁ saṅghupaṭṭhānaṁ karonto ekadivasaṁ suvaṇṇasaṅkhalikabandhanaṁ
  visajjetvā kāḷanāgarājānaṁ ānayitvā tena nimmitaṁ vuttappakāraṁ
  sirisobhaggasampannaṁ buddharūpaṁ passanto dīghaputhulaniccalanayanappabhāhi sattāhaṁ
  akkhipūjamakāsi. Idāni pana kathānusandhiṁ ghaṭetvā anukkamena tassa
  sāsanāvatāraṁ dassento āha rājā kira abhisekaṁ pāpuṇitvātiādiṁ.
      [79] Bāhirakapāsaṇḍanti bāhirakappaveditaṁ samayavādaṁ.
  Bāhirakappaveditā hi samayavādā sattānaṁ taṇhāpāsañca diṭṭhipāsañca
  ḍenti oḍḍentīti pāsaṇḍanti vuccanti. Pariggaṇhīti
  vīmaṁsamāno pariggahesi. Bindusāro brāhmaṇabhatto ahosīti
  attano pitu candaguttassa kālato paṭṭhāya brāhmaṇesu sambhatto
  ahosi. Candakena nāma kira brāhmaṇena 1- samussāhito
  candaguttakumāro tena dinnanaye ṭhatvā sakalajambūdīpe ekarajjamakāsi.
  Tasmā tasmiṁ brāhmaṇe sañjātabahumānavasena candaguttakālato

  *  *  *  *  *  *
  Footnote: 1. mahāvaṁse panāyaṁ cāṇakko nāmāti vuccati.
-------------------------------------------------
[page 193]
  Paṭṭhāya saṭṭhisahassamattā brāhmaṇajātikā tasmiṁ rājakule niccabhattikā
  ahesuṁ. Brāhmaṇānanti paṇḍaraṅgaparibbājakādibhāvamanupagate dasseti.
  Paṇḍaraṅgaparibbājakādayo ca brāhmaṇajātimantoti āha
  brāhmaṇajātiyapāsaṇḍānanti. Ettha pana diṭṭhipāsādīnaṁ oḍḍanato
  paṇḍaraṅgādayova pāsaṇḍāti vuttā. Sīhapañjareti mahāvātapāne.
  Upasamaparibāhirenāti upasamato paribāhirena. Upasamarahitenāti attho.
  Antepuraṁ atiharathāti antepure pavesatha. Ānethāti vuttaṁ hoti.
  Amā saha bhavanti kiccesūti amaccā rajjakiccavosāpanakā. Devāti
  rājānaṁ ālapanti. Rājāno hi dibbanti kāmaguṇehi kīḷanti tesu
  vā viharanti vijayasamatthatāyogena paccatthike vijetuṁ icchanti
  issariyadhanādisakkāradānaggahaṇaṁ taṁtaṁatthānusāsanaṁ vā karonti voharanti
  puññānubhāvappattāya jutiyā jotantīti vā devāti vuccanti.
  Tathāhi te catūhi saṅgahavatthūhi janaṁ rañjentā sayaṁ yathāvuttehi
  visesehi rājanti dippanti sobhantīti rājānoti ca vuccanti.
  Niggaṇṭhādayoti ettha niggaṇṭhā nāma amhākaṁ gaṇṭhanakileso
  saṁsāre palibuddhanakicco rāgādikileso khettavatthuputtadārādivisayo
  natthi kilesagaṇṭharahitā mayanti evaṁvāditāya niggaṇṭhāti laddhanāmā
  titthiyā. Uccāvacānīti uccāni ca avacāni ca mahantāni
-------------------------------------------------
[page 194]
  Ceva khuddakāni ca. Athavā visiṭṭhāni ceva lāmakāni cāti attho.
  Bhaddapīṭhakesūti vettamayapīṭhesu. Sāroti sīlādiguṇasāro.
  Rājaṅgaṇenāti rājanivesanadvāre vivaṭena bhūmippadesena. Aṅgaṇanti
  hi katthaci kilesā vuccanti rāgo aṅgaṇantiādīsu. Rāgādayo
  hi aṅganti etehi taṁsamaṅgī puggalā nihīnabhāvaṁ gacchantīti aṅgaṇānīti
  vuccanti. Katthaci malaṁ vā paṅko vā tasseva rajassa vā
  aṅgaṇassa vā pahānāya vāyamatītiādīsu. Añjati sammakkhetīti
  hi aṅgaṇaṁ malādi. Katthaci tathārūpo vivaṭappadeso cetiyaṅgaṇaṁ
  bodhiyaṅgaṇantiādīsu. Añjati tattha ṭhitaṁ atisundaratāya abhibyañjetīti
  hi aṅgaṇaṁ vivaṭo bhūmippadeso. Idhāpi soyeva adhippeto.
  Dantantiādīsu kilesavipphandarahitacittatāya dantaṁ. Niccaṁ
  paccupaṭṭhitasatārakkhatāya guttaṁ. Cakkhādiindriyānaṁ santatāya
  santindriyaṁ. Pāsādikena iriyāpathena samannāgatattā sampannairiyāpathaṁ.
      [80] Idāni nigrodhasāmaṇeraṁ sarūpato vibhāvetukāmo āha
  ko panāyaṁ nigrodho nāmātiādiṁ. Tatrāyaṁ anupubbīkathāti
  ettha bindusārassa kira ekasataputtesu moriyavaṁsajāya dhammadeviyā
  asokatissanāmānaṁ dvinnaṁ puttānaṁ majjhe jeṭṭho asokakumāro
  avantiraṭṭhaṁ bhuñjati pitarā pesito pāṭaliputtato
-------------------------------------------------
[page 195]
  Paññāsayojanamatthake viḍūḍabhabhayāgatānaṁ sākiyānamāvāsaṁ vedisaṁ nāma
  nagaraṁ patvā tattha vedisaṁ nāma seṭṭhidhītaraṁ ādāya ujjenīrājadhāniyaṁ
  rajjaṁ kārento mahindaṁ nāma kumāraṁ saṅghamittañca kumārikaṁ labhitvā
  tehi saddhiṁ rajjasukhamanubhavanto pituno gilānabhāvaṁ sutvā ujjeniṁ
  pahāya sīghaṁ pāṭaliputtamupagantvā pitu upaṭṭhānaṁ katvā tassa
  accayena rajjamaggahesi. Taṁ sutvā yuvarājā sumanābhidhāno kujjhitvā
  ajja maraṇaṁ vā me hotu rajjaṁ vāti aṭṭhanavutibhātikaparivuto
  saṁvaṭṭasāgarajalataraṅgasaṅghāto viya ajjhottharanto upagañchi. Tadā
  asoko ujjenīrājā saṅgāmaṁ pakkhanditvā sattumaddanaṁ karonto
  sumanaṁ rājakumāraṁ gahetvā ghātesi. Tena vuttaṁ bindusārarañño
  kira dubbalakāleyeva asokakumāro attanā laddhaṁ ujjenīrajjaṁ pahāya
  āgantvā sabbaṁ nagaraṁ attano hatthagataṁ katvā sumanaṁ rājakumāraṁ
  aggahesīti. Paripuṇṇagabbhāti paripakkagabbhā. Ekaṁ sālanti
  sabbaparicchannaṁ ekaṁ pāsādaṁ. Devatāya pana ānubhāvena tasmiṁ
  pāsāde mahājanena adissamānā hutvā vāsaṁ kappesīti vadanti.
  Nibaddhavattanti ekassa divasassa ettakanti niyametvā ṭhapitavattaṁ.
  Hetusampadanti arahattupanissayapuññasampadaṁ. Khuraggeyevāti
  khurakammapariyosāneyeva. Kese voropetvā tacapañcakakammaṭṭhānaṁ
  gahetvā taṁ pariggaṇhanto antimāya kesavaṭṭiyā
-------------------------------------------------
[page 196]
  Voropanasamakālameva arahattaṁ pāpuṇīti vuttaṁ hoti. Sarīraṁ jaggitvāti
  dantakaṭṭhakhādanamukhadhovanādīhi sarīraparikammaṁ katvā. Sīhapañjare
  caṅkamatīti sīhapañjarasamīpe aparāparaṁ caṅkamati. Taṁkhaṇaṁyevāti tasmiṁ
  khaṇeyeva. Ayaṁ janoti rājaṅgaṇe caramānaṁ janaṁ disvā vadati.
  Bhantamigapaṭibhāgoti anavaṭṭhitattā kāyacāpallena samannāgatattā
  bhantamigasadiso. Ativiya sobhatīti sabbandho. Ālokitavilokitanti
  ettha ālokitaṁ nāma purato pekkhanaṁ. Abhimukholokanaṁ hi
  ālokitanti vuccati. Vilokitanti anudisā pekkhanaṁ. Yaṁdisābhimukhaṁ
  oloketi tadanugatadisā pekkhananti attho. Sammiñjanaṁ
  pabbasaṅkocanaṁ. Pasāraṇañca tesaṁyeva pasāraṇaṁ. Lokuttaradhammoti
  sesajanesu avijjamāno visiṭṭhadhammo. Pemaṁ saṇṭhahīti pemaṁ
  patiṭṭhāsi uppajjatīti attho. Vāṇijako ahosīti madhuvāṇijako
  ahosi.
      [81] Atīte kira tayo bhātaro madhuvāṇijakā ahesuṁ. Tesu
  kaniṭṭho madhuṁ vikkīṇāti. Itare araññato āharanti. Tadā eko
  paccekabuddho paṇḍurogāturo ahosi. Aparo pana paccekabuddho
  tadatthaṁ madhubhikkhāya caramāno nagaraṁ pāvisi. Paviṭṭhañca
  taṁ ekā kumbhadāsī udakāharaṇatthaṁ titthaṁ gacchamānā addasa.
  Disvā ca pucchitvā āgatakāraṇañca ñatvā ettha bhante
-------------------------------------------------
[page 197]
  Madhuvāṇijakā vasanti tattha gacchathāti hatthaṁ pasāretvā madhuāpaṇaṁ
  dassesi. So ca tattha agamāsi. Taṁ disvā kaniṭṭho madhuvāṇijo
  sañjātapītisomanasso kenāgatattha bhanteti pucchitvā tamatthaṁ
  viditvā pattaṁ gahetvā madhunā pūretvā dadamāno pattapuṇṇaṁ
  madhuṁ uggantvā mukhato vissanditvā bhūmiyaṁ patamānaṁ disvā
  pasannamānaso imināhaṁ bhante puññakammena jambūdīpe ekarajjaṁ
  kāreyyaṁ āṇā ca me ākāse paṭhaviyañca yojanappamāṇe
  ṭhāne pharatūti paṭṭhanaṁ akāsi. Paccekabuddho ca evaṁ hotu
  upāsakāti vatvā gandhamādanaṁ gantvā paccekabuddhassa bhesajjaṁ
  akāsi. Kaniṭṭho pana madhuvāṇijo madhuṁ datvā gehe nisinno
  itare araññato āgate disvā evamāha tumhākaṁ bhātaro cittaṁ
  pasādetha mamañca tumhākañca madhuṁ gahetvā īdisassa nāma
  paccekabuddhassa pattaṁ pūretvā adāsinti. Tesu jeṭṭho kujjhitvā
  evamāha caṇḍālāpi kāsāvanivāsino honti nanu tava hatthato
  madhuṁ paṭiggahetvā gato caṇḍālo bhavissatīti. Majjhimo pana kujjhitvā
  tava paccekabuddhaṁ gahetvā parasamudde nikkhipāhīti āha. Pacchā pana
  tepi dve bhātaro kaniṭṭhena vuccamānaṁ dānānisaṁsapaṭisaṁyuttakathaṁ
  sutvā anumodiṁsuyeva. Sāpi ca kumbhadāsī tassa madhudāyakassa
  aggamahesī bhaveyyanti paṭṭhanaṁ akāsi. Tesu kaniṭṭho
-------------------------------------------------
[page 198]
  Asokadhammarājā ahosi. Sā ca kumbhadāsī ativiya rūpasobhaggappattā
  asandhimittā nāma tassa aggamahesī ahosi. Parasamuddavādī pana
  majjhimo imasmiṁyeva tambapaṇṇidīpe devānaṁpiyatisso nāma mahānubhāvo
  rājā ahosi. Jeṭṭho pana caṇḍālavāditāya caṇḍālagāme jāto
  nigrodho nāma sāmaṇero ahosi. Tena vuttaṁ pubbepi kira
  puññakaraṇakāle esa rañño jeṭṭhabhātā vāṇijako ahosīti.
      [82] Pubbeva sannivāsenāti ettha gāthābandhavasena vāsaddassa
  rassattaṁ katanti veditabbaṁ. Pubbe vā sannivāsenāti vuttaṁ
  hoti. Tattha pubbeti atītajātiyaṁ. Sannivāsenāti sahavāsena.
  Sahasaddattho hi ayaṁ saṁsaddo. Paccuppannahitena vāti paccuppanne
  vattamānabhave hitacaraṇena vā. Evaṁ imehi dvīhi kāraṇehi
  taṁ sinehasaṅkhātaṁ pemaṁ jāyate uppajjati. Idaṁ vuttaṁ hoti pemaṁ
  nāmetaṁ dvīhi kāraṇehi jāyati purimabhave mātā vā pitā vā
  putto vā dhītā vā bhātā vā bhaginī vā pati vā bhariyā vā
  sahāyo vā mitto vā hutvā yo yena saddhiṁ ekaṭṭhāne
  vuṭṭhapubbo tassa iminā pubbe vā sannivāsena bhavantarepi
  anubandhanto so sineho na vijahati imasmiṁ attabhāve katena
  paccuppannena hitena vāti evaṁ imehi dvīhi kāraṇehi taṁ pemaṁ
-------------------------------------------------
[page 199]
  Nāma jāyatīti. Kiṁ viyāti āha uppalaṁva yathodaketi. Etthāpi
  vāsaddassa vuttanayeneva rassattaṁ katanti daṭṭhabbaṁ. Avuttasampiṇḍanattho
  cettha vāsaddo. Tena padumādayo saṅgaṇhāti. Yathāsaddo upamāyaṁ.
  Idaṁ vuttaṁ hoti yathā uppalañca sesañca padumādi udake jāyamānaṁ dve
  kāraṇāni nissāya jāyati udakañca kalalañca tathā etehi dvīhi kāraṇehi
  pemaṁ jāyatīti.
      [83] Rañño hattheti santikaṁ upagatassa rañño hatthe. Rañño
  anurūpanti ekūnasatabhātikānaṁ ghātitatāya caṇḍapakatitāya rajje ṭhitattā
  ca pamādavihārī ayanti maññamāno tadanurūpaṁ dhammapade appamādavaggaṁ
  desetuṁ ārabhi. Tattha appamādoti satiyā avippavāso. Niccaṁ
  upaṭṭhitāya satiyā etaṁ adhivacanaṁ. Amataṁpadanti amataṁ vuccati nibbānaṁ.
  Taṁ hi ajātattā na jīyati na mīyati tasmā amatanti vuccati. Amatassa
  padaṁ amataṁpadaṁ. Amatassa adhigamupāyoti vuttaṁ hoti. Pamādoti
  pamajjanabhāvo. Muṭṭhassaccasaṅkhātassa satiyā vossaggassetaṁ nāmaṁ.
  Maccunoti maraṇassa. Padanti upāyo maggo. Pamatto hi jātiṁ
  nātivattati. Jāto pana jīyate ceva mīyati cāti pamādo maccuno padaṁ
  nāma hoti. Maraṇaṁ upanetīti vuttaṁ hoti. Aññātaṁ tāta pariyosāpehīti
  iminā sadā appamādena hutvā vattitabbanti ettakeneva mayā
-------------------------------------------------
[page 200]
  Ñātaṁ tumhe dhammadesanaṁ niṭṭhāpethāti tasmiṁ dhamme attano
  paṭipajjitukāmataṁ dīpento dhammadesanāya pariyosānaṁ pāpetvā kathane
  ussāhaṁ janeti. Keci pana abhāsīti ettha bhāsissāmīti vitakkesīti
  atthaṁ gahetvā sabbaṁ appamādavaggaṁ bhāsissāmīti sallakkhitattā abhāsīti
  vuttaṁ raññā pana aḍḍhagāthaṁ sutvāva aññātaṁ tāta pariyosāpehīti
  vuttattā upari na kathesīti vadanti. Taṁ pana yuttaṁ na hotīti tīsupi
  gaṇṭhīpadesu vuttaṁ. Paṇītatāya visiṭṭhāni bhattānīti dhurabhattāni 1-.
  Taṁ padhānaṁ katvā dātabbabhattānīti vā dhurabhattāni. Tumhe dhuraṁ
  katvā aṭṭha bhattāni dammīti vuttaṁ hoti. Vajjāvajjaṁ
  upanijjhāyatīti upajjhāyoti āha vajjāvajjaṁ disvā codetā
  sāretā cāti. Tattha vajjāvajjanti khuddakaṁ mahantañca vajjaṁ.
  Codetāti idaṁ tayā dukkaṭaṁ idaṁ dubbhāsitantiādīni vatvā
  codetā. Sāretāti attano vajjaṁ asarantassa satiṁ uppādetā.
  Sammāpaṭipattiyaṁ vā sāretā pavattetāti attho. Evaṁ tayā
  buddhavacanaṁ sajjhāyitabbaṁ evaṁ abhikkamitabbaṁ evaṁ paṭikkamitabbantiādinā
  ācārasikkhāpanako 2- ācariyo nāmāti āha imasmiṁ sāsane
  sikkhitabbakadhammesu patiṭṭhāpetāti. Tattha sikkhitabbakadhammo nāma

  *  *  *  *  *  *
  Footnote: 1. samantapāsādikāyaṁ dhuvabhattānīti dissati. Ma. potthake tassa vasena
  attho vaṇṇito. 2. Ma. ācārassa sikkhāpanato.
-------------------------------------------------
[page 201]
  Sakalaṁ buddhavacanaṁ sīlādayo ca dhammā. Pabbajjā ca upasampadā
  cāti idaṁ labbhamānavasena gahetabbaṁ 1-. Ācariyupajjhāyānanti
  iminā pabbajjā ca upasampadā ca yojetabbā. Mamañcāti
  iminā pana pabbajjāva. Tadā sāmaṇerabhūmiyaṁ ṭhitattā nigrodhassa
  bhāviniṁ vā upasampadaṁ sandhāya ubhayampi yojetabbaṁ. Saraṇagamanavasena
  pabbajjāsiddhito bhikkhusaṅghassāpi pabbajjāya nissayabhāvo veditabbo.
  Bhaṇḍukammavasenāpi nissayabhāvo labbhatevāti gahetabbaṁ. Divase
  divase vaḍḍhāpentoti vuttanayeneva divase divase tato tato
  diguṇaṁ katvā vaḍḍhāpento. Pothujjanikenāti puthujjanabhāvānurūpena.
  Nigrodhattherassa ānubhāvakittanādhikārattā pubbe vuttampi pacchā
  vattabbampi sampiṇḍetvā āha puna rājā asokārāmaṁ nāma mahāvihāraṁ
  kārāpetvātiādiṁ. Cetiyapaṭimaṇḍitānīti ettha cayitabbaṁ pūjetabbanti
  cetiyaṁ. Iṭṭhakādīhi citattā vā cetiyaṁ. Cetiyehi paṭimaṇḍitāni
  vibhūsitānīti cetiyapaṭimaṇḍitāni. Dhammenāti dhammato anapetena.
  Vuttamevatthaṁ vitthārato vibhāvento āha ekadivasaṁ kirātiādiṁ.
      [84] Asokārāme mahādānaṁ datvāti ettha kate ārāme
  pacchā kārāpakassa rañño nāmavasena nirūḷhaṁ nāmapaṇṇattiṁ

  *  *  *  *  *  *
  Footnote: 1. Ma. vuttaṁ.
-------------------------------------------------
[page 202]
  Sandhāya vuttaṁ asokārāmeti. Keci pana tasmiṁ divase rājā attano
  ghareyeva sabbaṁ bhikkhusaṅghaṁ nisīdāpetvā bhojetvā imaṁ pañhaṁ pucchīti vadanti.
  Mahādānaṁ datvāti bhojetvā sabbaparikkhāradānavasena mahādānaṁ datvā.
  Iminā saṭṭhisahassānaṁ bhikkhūnaṁ sāṭakayugachattupāhanādidānampi saṅgaṇhāti.
  Vuttaṁ hetaṁ dīpavaṁse
          nivesanaṁ pavesetvā nisīdāpetvāna āsane
          yāgudānaṁ pūvakhajjaṁ bhojanañca mahārahaṁ
          adāsi payatapāṇī yāvadatthaṁ yadicchakaṁ
          bhuttāvibhikkhusaṅghassa onītapattapāṇino
          ekamekassa bhikkhuno adāsi yugasāṭakaṁ
          pādābbhañjanaṁ telaṁ chattañcāpi upāhanaṁ
          sāmaṇakaṁ parikkhāraṁ adāsi phāṇitaṁ madhuṁ
          abhivādetvāna nisīdi asokadhammamahīpati
          nisajja rājā pavāresi bhikkhusaṅghassa paccayaṁ
          yāvatā bhikkhū icchanti tāva demi yadicchakaṁ
      santappetvā (sabba) parikkhārena sampavāretvā ca paccaye
          tato apucchi gambhīraṁ dhammakkhandhaṁ sudesitanti.
      [85] Aṅgato mahārāja navaṅgānītiādi moggaliputtatissattherena
  vuttanti vadanti. Navakammādhiṭṭhāyakaṁ adāsīti
-------------------------------------------------
[page 203]
  Caturāsītivihārasahassesu kattabbassa navakammassa adhiṭṭhāyakaṁ vidhāyakaṁ
  katvā adāsi. Ekadivasameva sabbanagarehi paṇṇāni āgamiṁsūti
  sabbavihāresu kira rāhunā candassa gahaṇadivase navakammaṁ ārabhitvā
  puna rāhunā candassa gahaṇadivaseyeva niṭṭhāpesuṁ. Tasmā
  ekadivasameva paṇṇāni āgamiṁsūti vadanti. Aṭṭha sīlaṅgānīti aṭṭha
  uposathaṅgalīlāni. Sabbālaṅkāravibhūsitāyāti idaṁ asamādinnuposathaṅgānaṁ
  vasena vuttaṁ. Amaravatiyā rājadhāniyāti tāvatiṁsadevanagare.
  Alaṅkatapaṭiyattanti alaṅkaraṇavasena sabbasajjitaṁ. Adhikaṁ kāraṁ adhikāraṁ.
  Adhikaṁ kiriyanti vuttaṁ hoti. Lokavivaraṇaṁ nāma pāṭihāriyaṁ akaṁsūti
  ettha anekasahassasaṅkhyassa okāsalokassa tannivāsisattalokassa
  ca vivaṭabhāvakaraṇaṁ pāṭihāriyaṁ lokavivaraṇaṁ nāma. Tampana karonto
  iddhimā andhakāraṁ vā ālokaṁ karoti paṭicchannaṁ vā vivaṭaṁ
  anāpāthaṁ vā āpāthaṁ karoti. Kathaṁ. Ayaṁ hi yathā
  paṭicchannopi dūre ṭhitopi attā vā paro vā dissati evaṁ
  attānaṁ vā paraṁ vā pākaṭaṁ kātukāmo pādakajjhānato vuṭṭhāya
  idaṁ andhakāraṭṭhānaṁ ālokajātaṁ hotūti vā idaṁ paṭicchannaṁ
  vivaṭaṁ hotūti vā idaṁ anāpāthaṁ āpāthaṁ hotūti vā āvajjitvā
  puna pādakajjhānaṁ samāpajjitvā vuṭṭhāya adhiṭṭhāti. Saha adhiṭṭhānena
  yathādhiṭṭhitameva hoti. Pare dūre ṭhitāpi passanti sayampi
-------------------------------------------------
[page 204]
  Passitukāmo passati bhagavā viya devorohaṇe. Bhagavā hi
  devaloke abhidhammadesanaṁ niṭṭhapetvā saṅkassanagaraṁ otaranto
  sinerumuddhani ṭhatvā puratthimaṁ lokadhātuṁ olokesi. Anekāni
  cakkavāḷasatasahassāni vivaṭāni viya hutvā ekaṅgaṇaṁ viya hutvā
  pakāsiṁsu. Yathā ca puratthimena evaṁ pacchimenapi uttarenapi
  dakkhiṇenapi sabbaṁ vivaṭamaddasa. Heṭṭhāpi yāva avīci upari ca yāva
  akaniṭṭhabhavanaṁ tāva addasa. Manussāpi deve passanti devāpi
  manusse. Tattha neva manussā uddhaṁ ullokenti. Na devā
  adho olokenti. Sabbe sammukhāva aññamaññaṁ passanti.
  Taṁ divasaṁ lokavivaraṇaṁ nāma ahosi. Apica tambapaṇṇidīpe
  taḷaṅgaravāsī dhammadinnattheropi imaṁ pāṭihāriyaṁ akāsi. So kira
  ekadivasaṁ tissamahāvihāre cetiyaṅgaṇamhi nisīditvā tīhi bhikkhave
  dhammehi samannāgato bhikkhu apaṇṇakapaṭipadaṁ paṭipanno hotīti
  apaṇṇakasuttaṁ kathento heṭṭhāmukhaṁ vīkhaniṁ akāsi. Yāva avīcito
  ekaṅgaṇaṁ ahosi. Tato uparimukhaṁ akāsi. Yāva brahmalokā
  ekaṅgaṇaṁ ahosi. Thero nirayabhayena tajjetvā saggasukhena ca
  palobhetvā dhammaṁ desesi. Keci sotāpannā ahesuṁ. Keci
  sakadāgāmianāgāmiarahantopīti. Evaṁ tasmiṁ divasepi lokavivaraṇaṁ
  nāma ahosi. Ime pana bhikkhū yathā asoko dhammarājā
-------------------------------------------------
[page 205]
  Asokārāme ṭhitova catuddisā anuvilokento samantato samuddapariyantaṁ
  jambūdīpaṁ passati caturāsītiñca vihārasahassāni uḷārāya vihāramahapūjāya
  virocamānāni evaṁ adhiṭṭhahitvā lokavivaraṇaṁ nāma pāṭihāriyaṁ akaṁsu.
  Vihāramahapūjāyāti vihāramahasaṅkhātāya pūjāya. Vibhūtinti sampattiṁ.
  Evarūpaṁ pītipāmojjanti īdisaṁ pariccāgamūlakaṁ pītipāmojjaṁ.
  Moggaliputtatissattherassa bhāraṁ akāsīti therassa mahānubhāvattā
  uttarimpi ce kathetabbaṁ atthi tampi soyeva kathessatīti maññamāno
  bhikkhusaṅgho raññā pucchitapañhavisajjanaṁ therassa bhāramakāsi. Sāsanassa
  dāyādo homi na homīti sāsanassa ñātako abbhantaro homi na homīti
  attho. Yesaṁ sāsane pabbajitā puttadhītaro na santi na te sāsane
  kattabbakiccaṁ attano bhāraṁ katvā vahantīti imamatthaṁ sandhāya thero evamāha
  na kho mahārāja ettāvatā sāsanassa dāyādo hotīti. Kathañcarahi
  bhante sāsanassa dāyādo hotīti ettha carahīti nipāto akkhantiṁ
  dīpeti. Idaṁ vuttaṁ hoti yadi evarūpaṁ pariccāgaṁ katvāpi
  sāsanassa dāyādo na hoti aññaṁ kinnāma katvā hotīti.
  Tissakumārassa pabbajitakālato pabhūtīti yadā ca tissakumāro
  pabbajito yena ca kāraṇena pabbajito taṁ sabbaṁ vitthārato
  uttariṁ āvibhavissati. Sakkhasīti sakkhissasi. Pāmojjajātoti
-------------------------------------------------
[page 206]
  Sañjātapāmojjo. Puttānaṁ manaṁ labhitvāti ettha puttīpi sāmaññato
  puttasaddena vuttāti veditabbā. Putto ca dhītā ca puttāti
  evaṁ ekasesanayena vā etaṁ vuttanti daṭṭhabbaṁ. Dhītusaddena
  saha payujjamāno hi puttasaddo ekova avasissati dhītusaddo
  nivattatīti saddasatthavidū vadanti. Sikkhāya patiṭṭhapesunti tasmiṁyeva
  sīmamaṇḍale sikkhāsammatiṁ datvā pāṇātipātāveramaṇīādīsu
  vikālabhojanāveramaṇīpariyosānāsu chasu sikkhāsu samādapanavasena sikkhāya
  patiṭṭhapesuṁ. Saṭṭhivassāyapi hi sāmaṇeriyā pāṇātipātādiveramaṇī
  dve vassāni avītikkamasamādānaṁ samādiyāmītiādinā cha sikkhāyo
  samādiyitvā sikkhitabbāyeva. Na hi etāsu chasu sikkhāsu dve
  vassāni asikkhitasikkhaṁ sāmaṇeriṁ upasampādetuṁ vaṭṭati. Cha vassāni
  abhisekato assāti chavassābhiseko. Abhisekato paṭṭhāya atikkantachavassoti
  vuttaṁ hoti. Sabbaṁ theravādanti dve saṅgītiyo ārūḷhā pāliyevettha
  theravādoti veditabbā. Sā hi mahākassapapabhūtīnaṁ mahātherānaṁ vādattā
  theravādoti vuccati.
      [86] Kontaputtatissattheroti ettha kontasakuṇiyo nāma
  kinnarajātiyo tāsu ekissā kucchiyaṁ sayito manussajātiko raññā
  posito kontaputtatissatthero nāmāti tīsupi gaṇṭhīpadesu vuttaṁ.
  Mahāvaṁsepi cetaṁ vuttaṁ
-------------------------------------------------
[page 207]
          Pure pāṭaliputtamhā vane vanacaro caraṁ
          kontakinnariyā saddhiṁ saṁvāsaṁ kira kappayi
          tena saṁvāsamanvāya sā putte janayī duve
          tisso jeṭṭho kaniṭṭho tu sumitto nāma nāmato
          mahāvaruṇatherassa kāle pabbajji santike
          arahattaṁ pāpuṇiṁsu chaḷabhiññāguṇaṁ ubhoti.
  Keci pana evaṁ vadanti kontā nāma kaṭṭhavāhanarañño vaṁse
  jātā ekā rājadhītā taṁ garuḷayantena araññagataṁ eko
  vanacarako ānetvā tāya saddhiṁ saṁvāsaṁ kappesi sā tassa ubho
  putte vijāyi tatrāyaṁ jeṭṭhako mātunāmena kontaputto nāma
  jātoti. Kaṭṭhavāhanarañño kira nagare sabbepi vibhavasampannā
  nadīpabbatakīḷādīsu garuḷasakuṇasadisaṁ yantaṁ kāretvā kaṭṭhavāhanarājā
  viya garuḷavāhanena vicaranti.
      [87] Byādhipaṭikkammatthaṁ bhikkhācāravattena āhiṇḍitvā pasatamattaṁ
  sappiṁ alabhitvāti tadā kira jeṭṭhassa kontaputtatissattherassa
  kucchivāto samuṭṭhāsi. Taṁ bāḷhāya dukkhavedanāya pīḷitaṁ
  kaniṭṭho sumitto nāma thero disvā kimettha bhante laddhuṁ vaṭṭatīti
  pucchi. Tissatthero āvuso pasatamattaṁ sappiṁ laddhuṁ vaṭṭatīti
  vatvā rañño nivedanaṁ tassa gilānapaccayaṁ pacchābhattaṁ sappiatthāya
-------------------------------------------------
[page 208]
  Caraṇañca paṭikkhipitvā bhikkhācāravelāyameva piṇḍāya carantena
  tayā yadi sakkā laddhuṁ evaṁ caritvā yaṁ laddhaṁ taṁ āharāti āha.
  Kaniṭṭhopi vuttanayeneva bhikkhācāravattena caranto pasatamattampi
  sappiṁ nālattha. So pana kucchivāto balavataro sappighaṭasatenāpi
  vūpasametumasakkuṇeyyo ahosi. Thero teneva byādhibalena
  kālamakāsi. Keci pana vicchikanāmakena kīṭavisena ḍaṭṭho thero tassa
  visavegena adhimattāya dukkhavedanāya samannāgato taṁ vūpasametuṁ
  vuttanayeneva pasatamattaṁ sappiṁ alabhitvā parinibbutoti vadanti.
  Vuttaṁ hetaṁ mahāvaṁse
          pāde kīṭavisenāpi ḍaṭṭho jeṭṭho savedano
          āha puṭṭho kaniṭṭhena bhesajjaṁ pasataṁ ghaṭaṁ
          rañño nivedanaṁ rañño gilānapaccayepica
          sappiatthañca caraṇaṁ pacchābhattaṁ paṭikkhipi
          piṇḍāya ce caraṁ sappiṁ labhissetaṁ tamāhara
          iccāha tissathero so sumittaṁ theramuttamaṁ
          piṇḍāya caratā tena na laddhaṁ pasataṁ ghaṭaṁ
          sappikumbhasatenāpi byādhijāto asādhiyo
          teneva byādhinā thero patto āyukkhayantikaṁ
          ovaditvāppamādena nibbātuṁ mānasaṁ akā
-------------------------------------------------
[page 209]
          Ākāsamhi nisīditvā tejodhātuvasena so
          yathāruciṁ adhiṭṭhāya sarīraṁ parinibbuto
          jālā sarīrā nikkhamma nimmasichārikaṁ ḍahi
          therassa sakalaṁ kāyaṁ aṭṭhikāni tu no ḍahīti.
      [88] Appamādena ovaditvāti amhādisānampi evaṁ paccayā
  dullabhā tumhe labbhamānesu paccayesu appamajjitvā samaṇadhammaṁ
  karothāti evaṁ appamādena ovaditvā. Pallaṅkenāti samantato
  ūrubaddhāsanena. Itthambhūtalakkhaṇe cetaṁ karaṇavacanaṁ. Tejodhātuṁ
  samāpajjitvāti tejodhātukasiṇārammaṇaṁ jhānaṁ samāpajjitvā.
  Therassa sakkāraṁ katvāti therassa dhātusakkāraṁ katvā. Catūsu
  dvāresu pokkharaṇiyo kāretvāti ekasmiṁ dvāre catasso
  pokkharaṇiyo kārāpetvā tattha ekaṁ pokkharaṇiṁ sappissa
  pūrāpetvā ekaṁ madhuno ekaṁ phāṇitassa ekaṁ sakkarāya
  pūrāpesi. Sesadvāresupi evameva kārāpesīti vadanti. Sabhāyaṁ
  satasahassanti nagaramajjhe vinicchayasālāyaṁ satasahassaṁ. Iminā sakalanagarato
  samuṭṭhitaṁ āyaṁ nidasseti. Pañca satasahassāni rañño uppajjantīti
  pararaṭṭhato uppajjanakaṁ āyaṁ ṭhapetvā vuttaṁ. Tatoti
  yathāvuttapañcasatasahassato. Nigrodhattherassa devasikaṁ satasahassaṁ visajjesīti
  kathaṁ pana therassa satasahassaṁ visajjesi. Rājā kira divasassa
-------------------------------------------------
[page 210]
  Tikkhattuṁ sāṭake parivattento therassa cīvaraṁ nītanti pucchitvā
  āma nītanti sutvā parivatteti. Theropi divasassa tikkhattuṁ
  ticīvaraṁ parivatteti. Tassa hi ticīvaraṁ hatthikkhandhe ṭhapetvā pañcahi
  gandhasamuggasatehi pañcahi ca mālāsamuggasatehi saddhiṁ pātova
  āhariyittha. Tathā divā ceva sāyañca. Theropi na bhaṇḍikaṁ
  bandhitvā ṭhapesi sampattasabrahmacārīnaṁ adāsi. Tadā kira
  jambūdīpe bhikkhusaṅghassa yebhuyyena nigrodhattherasseva santakaṁ cīvaraṁ
  ahosi. Evaṁ therassa divase divase satasahassaṁ visajjesi.
  Uḷāro lābhasakkāroti ettha labbhati pāpuṇiyatīti lābho.
  Catunnaṁ paccayānametaṁ adhivacanaṁ. Sakkaccaṁ kātabbo dātabboti
  sakkāro cattāro paccayāyeva. Paccayāeva hi paṇītappaṇītā
  sundarasundarā abhisaṅkharitvā katā sakkāroti vuccanti.
  Athavā parehi kattabbā gāravakiriyā pupphādīhi pūjā ca
  sakkāro. Diṭṭhigatānīti ettha diṭṭhiyeva diṭṭhigataṁ gūthagataṁ
  muttagataṁ saṅkhāragatantiādīsu viya. Gantabbābhāvato vā
  diṭṭhiyā gatamattaṁ diṭṭhigataṁ. Diṭṭhiyā gahaṇamattanti attho.
  Diṭṭhippakāro vā diṭṭhigataṁ. Diṭṭhibhedoti vuttaṁ hoti.
  Lokiyā hi vidhayuttagatappakārasadde samānatthe icchanti. Na
  kho panetaṁ sakkā imesaṁ majjhe vasantena vūpasametunti tesañhi
-------------------------------------------------
[page 211]
  Majjhe vasanto tesuyeva antogadhattā ādeyyavacano na hoti
  tasmā evaṁ cintesi. Tadā tasmiṁ ṭhāne vasantassa sukhavihārābhāvato
  taṁ pahāya icchitabbasukhavihāramattaṁ gahetvā vuttaṁ attanā
  phāsukavihārena viharitukāmoti. Adhogaṅgaṁ pabbatanti evaṁnāmakaṁ
  pabbataṁ. Dhammena vinayena satthusāsanenāti ettha dhammoti bhūtaṁ
  vatthu. Vinayoti codanā sāraṇā ca. Satthusāsananti ñattisampadā
  anusāvanasampadā ca. Tasmā bhūtena vatthunā codetvā
  sāretvā ñattisampadāya anusāvanasampadāya ca ukkhepanīyādikammavasena
  niggayhamānāpīti vuttaṁ hoti. Abbudaṁ thenanaṭṭhena. Malaṁ
  kiliṭṭhabhāvakaraṇaṭṭhena. Kaṇṭakaṁ vijjhanaṭṭhena. Aggiṁ
  paricarantīti aggihutakā viya aggiṁ pūjenti. Pañcātape tappantīti
  catūsu ṭhānesu aggiṁ katvā majjhe ṭhatvā suriyātapena tappanti.
  Ādiccaṁ anuparivattantīti udayakālato pabhūti suriyaṁ olokayamānā
  yāva suriyatthaṅgamanā suriyābhimukhāva parivattanti. Vo bhindissāmāti
  paggaṇhiṁsūti vināsessāmāti ussāhamakaṁsu. Avisahantoti asakkonto.
      [89] Satta divase rajjaṁ sampaṭicchāti satta divase rajjasukhaṁ
  tāva anubhava. Tamatthaṁ saññāpesīti kukkuccāyitamatthaṁ bodhesi.
  Kathaṁ saññāpesīti āha so kirātiādiṁ. Cittarūpanti cittānurūpaṁ.
-------------------------------------------------
[page 212]
  Yathākāmanti vuttaṁ hoti. Kissāti kena kāraṇena. Are tvaṁ
  nāma paricchinnamaraṇanti sattahi divasehi paricchinnamaraṇaṁ. Vissatthoti
  nirāsaṅkacitto. Maraṇasaṅkārahito nibbhayoti vuttaṁ hoti.
  Assāsappassāsupanibaddhaṁ maraṇaṁ pekkhamānāti aho vatāhaṁ tadanantaraṁ
  jīveyyaṁ yadanantaraṁ assasitvā passasāmi passasitvā vā assasāmi
  bhagavato sāsanaṁ manasikareyyaṁ bahu vata me kataṁ assāti evaṁ
  maraṇassatiyā anuyuñjanato assāsappassāsappavattikālapaṭibaddhaṁ
  maraṇaṁ pekkhamānā. Tattha assāsoti bahi nikkhamananāsavāto.
  Passāsoti anto pavisanavāto. Vuttavipariyāyenāpi vadanti. Migavaṁ
  nikkhamitvāti migamāraṇatthāya araññe migapariyesanaṁ carissāmīti
  nikkhamitvā. 1- Yonakamahādhammarakkhitattheranti yonakavisaye jātaṁ
  idhāgantvā pabbajitaṁ dhammarakkhitanāmadheyyaṁ mahātheraṁ. Hatthināgenāti
  mahāhatthinā. Mahantapariyāyo hi nāgasaddoti vadanti.
  Ahināgādito vā visesanatthaṁ hatthināgenāti vuttaṁ. Tassāsayaṁ
  tassa ajjhāsayaṁ. Tassa passantassevāti anādare sāmivacanaṁ.
  Tasmiṁ passanteyevāti attho. Ākāse uppatitvāti ettha ayaṁ

  *  *  *  *  *  *
  Footnote: 1. Ma. etthantare idaṁ vākyaṁ dissati. tattha migavanti migānaṁ vānanato hesanato
  bādhanato migavanti laddhasamaññaṁ migavaṁ.
-------------------------------------------------
[page 213]
  Vikubbaniddhi na hotīti gihissāpi imaṁ iddhipāṭihāriyaṁ dassesi.
  Pakativaṇṇaṁ vijahitvā kumārakavaṇṇaṁ vā dasseti nāgavaṇṇaṁ vā vividhampi
  senābyūhaṁ dassetīti evaṁ āgatā iddhi pakativaṇṇavijahanavikāravasena
  pavattattā vikubbaniddhi nāma. Adhiṭṭhāniddhiyā pana paṭikkhepo
  natthi. Tathā ca vakkhati khuddakavatthukkhandhakavaṇṇanāyaṁ iddhipāṭihāriyanti
  ettha vikubbaniddhiyā pāṭihāriyaṁ paṭikkhittaṁ adhiṭṭhāniddhi pana appaṭikkhittāti
  veditabbāti. Laggetvāti ākāse kāyabandhanaṁ pasāretvā tattha cīvaraṁ
  laggetvā. Chaṇavesanti tuṭṭhijananavesaṁ ussavavesanti attho.
  Paṭiyādesunti āgatakāle cīvarādīnaṁ pariyesanaṁ bhāriyanti paṭhamameva
  pattacīvarāni sampādesuṁ. Padhānagharanti bhāvanānuyogavasena viriyārambhassa
  anurūpaṁ vivittasenāsanaṁ. Sopīti rañño bhāgineyyaṁ sandhāya vuttaṁ.
  Anupabbajitoti uḷāravibhavena khattiyajanena anugantvā pabbajito.
      [90] Gantvāti iddhiyā gantvā. Kusalādhippāyoti
  manāpajjhāsayo. Dveḷhakajātoti ime bhikkhū na ekamaggena kathentīti
  saṁsayamāpanno. Ekekaṁ bhikkhusahassaparivāranti ekekassa
  ekekasahassaparicchinnabhikkhuparivārañca. Gaṇhitvā āgacchathāti
  vuttepi sāsanaṁ paggaṇhituṁ samatthoti vuttattā therā bhikkhū idaṁ
  dhammakammanti maññamānā gatā. Īdisesu hi sāsanesu kukkuccaṁ
-------------------------------------------------
[page 214]
  Na kātabbaṁ. Kappiyasāsanaṁ hetaṁ na gihīnaṁ gihikammapaṭisaṁyuttaṁ.
  Thero na āgañchīti kiñcāpi rājā pakkosatīti vuttepi
  dhammakammatthāya āgantuṁ vaṭṭati. Dvikkhattuṁ pana pesitepi na
  āgato kira. Thero hi sabbattha vikhyātavasena sambhāvanuppattito
  sambhāvitassa ca uddhaṁ kattabbakiccasiddhito asāruppavacanalesena na
  āgañchi. Mahallako nukho bhante theroti kiñcāpi rājā theraṁ
  diṭṭhapubbo nāmaṁ pana sallakkhetuṁ asakkonto evaṁ pucchīti vadanti.
  Vayhanti upari maṇḍapasadisaṁ padaracchannaṁ sabbapaliguṇṭhimaṁ vā
  chādetvā kataṁ sakaṭavisesaṁ vayhanti vadanti. Nāvāsaṅghāṭaṁ
  bandhitvāti ettha nāvāti poto. So hi orato pāraṁ pavati 1-
  gacchatīti poto satte netīti nāvāti ca vuccati. Ekato
  saṅghāṭitā nāvā nāvāsaṅghāṭaṁ. Tathā taṁ bandhitvāti attho.
  Sāsanapaccatthikānaṁ bahubhāvato āha ārakkhaṁ saṁvidhāyāti. Yanti
  yasmā. Yena kāraṇenāti attho. Āguṁ na karotīti nāgoti
  vacanato pāpakaraṇābhāvato samaṇo idha nāgo nāmāti maññamānā
  eko taṁ mahārāja samaṇanāgo dakkhiṇahatthe gaṇhissatīti byākariṁsu.
  Abbāhiṁsūti ākaḍḍhiṁsu. Rañño hatthaggahaṇaṁ līḷāvasena kataṁ viya
  hotīti kasmātiādi codanaṁ katanti vadanti.

  *  *  *  *  *  *
  Footnote: 1. Ma. paraṁ patati.
-------------------------------------------------
[page 215]
  Bāhiratoti uyyānassa bāhirato. Passantānaṁ atidukkaraṁ hutvā
  paññāyatīti āha padesapaṭhavīkampanaṁ dukkaranti. Adhiṭṭhānena
  panettha visuṁ dukkaratā nāma natthi. Sīmaṁ akkamitvāti antosīmaṁ
  sīmāya abbhantaraṁ akkamitvā. Abhiññāpādakanti abhiññāya
  patiṭṭhābhūtaṁ. Vikubbaniddhiyāeva paṭikkhittattā paṭhavīcalanaṁ adhiṭṭhahi.
  Rathassa antosīmāya ṭhitova pādo calīti ettha pādoti rathacakkaṁ
  sandhāya vuttaṁ. Taṁ hi rathassa gamanakiccasādhanato pādasadisattā
  idha pādoti vuttaṁ. Sakkhatīti sakkhissati. Etamatthanti vinā
  cetanāya pāpassa asambhavasaṅkhātamatthaṁ. Cetanāhanti ettha
  cetanaṁ ahanti padacchedo kātabbo. Cetayitvāti cetanaṁ pavattayitvā.
      [91] Dīpakatittiroti attano nisinnabhāvassa dīpanato evaṁ
  laddhanāmo tittiro yaṁ araññaṁ netvā sākuṇiko tassa saddena
  āgatāgate tittire gaṇhāti. Tāpasaṁ pucchīti atīte kira ekasmiṁ
  paccantagāme eko sākuṇiko ekaṁ dīpakatittiraṁ gahetvā suṭṭhu
  sikkhāpetvā pañjare pakkhipitvā paṭijaggati. So taṁ araññaṁ
  netvā tassa saddena āgatāgate tittire gaṇhāti. Tittiro
  maṁ nissāya bahū mama ñātakā nassanti mayhetaṁ pāpanti
  nissaddo ahosi. So tassa nissaddabhāvaṁ ñatvā veḷupesikāya
-------------------------------------------------
[page 216]
  Taṁ sīse paharati. Tittiro dukkhāturatāya saddaṁ karoti. Evaṁ
  so sākuṇiko taṁ nissāya tittire gahetvā jīvitaṁ kappesi. Atha
  so tittiro cintesi ime marantūti mayhaṁ cetanā natthi paṭicca
  kammaṁ pana maṁ phusati mayi saddaṁ akaronte hi ete nāgacchanti
  karonteyeva āgacchanti āgatāgate ayaṁ gahetvā jīvitakkhayaṁ
  pāpeti atthi nukho ettha mayhaṁ pāpaṁ natthīti. So tato
  paṭṭhāya ko nukho imaṁ me kaṅkhaṁ chindeyyāti tathārūpaṁ paṇḍitaṁ
  upadhārento carati. Athekadivasaṁ so sākuṇiko bahuke tittire
  gahetvā pacchiṁ pūretvā pānīyaṁ pivissāmīti bodhisattassa
  tāpasapabbajjāya pabbajitvā jhānābhiññāyo nibbattetvā araññe
  vasantassa assamaṁ gantvā taṁ pañjaraṁ bodhisattassa santike ṭhapetvā
  pānīyaṁ pivitvā vālikātale nipanno niddaṁ okkami. Tittiro
  tassa niddamokkantabhāvaṁ ñatvā mama kaṅkhaṁ imaṁ tāpasaṁ pucchissāmi
  jānanto me kathessatīti pañjare nisinnoyeva
      ñātako no nisinnoti bahu āgacchate jano
      paṭicca kammaṁ phusati tasmiṁ me saṅkate manoti
  tāpasaṁ pucchi.
      [92] Tassattho bhante sacāhaṁ saddaṁ na kareyyaṁ ayaṁ
  tittirajano na āgaccheyya mayi pana saddaṁ karonte ñātako
-------------------------------------------------
[page 217]
  No nisinnoti ayaṁ bahu jano āgacchati taṁ āgatāgataṁ luddo
  gahetvā jīvitakkhayaṁ pāpento maṁ paṭicca maṁ nissāya etaṁ
  pāṇātipātakammaṁ phusati paṭilabhati vindati tasmiṁ maṁ paṭicca
  kate pāpe mama nukho etaṁ pāpanti evamme mano saṅkati
  parisaṅkati kukkuccaṁ āpajjatīti. Na paṭicca kammaṁ phusatītiādikāya
  pana tāpasena vuttagāthāya ayamattho yadi tava pāpakiriyāya
  mano nappadussati tanninno tappoṇo na hoti evaṁ sante
  luddena taṁ paṭicca katampi pāpakammaṁ taṁ na phusati na allīyati
  pāpakiriyāya hi appossukkassa nirālayassa bhadrassa parisuddhassa
  sato tava pāṇātipātacetanāya abhāvā taṁ pāpaṁ na upalimpati
  tava cittaṁ na allīyatīti.
      [93] Samayaṁ uggaṇhāpesīti attano sammāsambuddhassa
  laddhiṁ uggaṇhāpesi. Sāṇipākāraṁ parikkhipāpetvāti ettha
  sāṇipākāranti karaṇatthe upayogavacanaṁ. Attānañca therañca yathā
  te bhikkhū na passanti evaṁ sāṇipākārena samantato parikkhipāpetvāti
  attho. Sāṇipākāraṁ vā samantato parikkhipāpetvāti
  evamettha attho gahetabbo. Sāṇipākārantareti sāṇipākārassa
  abbhantare. Ekaladdhiketi samānaladdhike. Kiṁ vadati sīlenāti
  kiṁvādī. Athavā ko katamo vādoti kiṁvādo. So etassa
-------------------------------------------------
[page 218]
  Atthīti kiṁvādī. Sassataṁ attānañca lokañca vadanti paññapenti
  sīlenāti sassatavādino. Athavā vadanti etenāti vādo.
  Diṭṭhiyā etaṁ adhivacanaṁ. Sassato vādo sassatavādo. So
  etesamatthīti sassatavādino. Sassatadiṭṭhinoti attho. Atha
  sassato vādo etesamatthīti kasmā vuttaṁ tesaṁ hi attā ca
  loko ca sassatoti adhippeto na vādoti. Saccametaṁ
  sassatasahacaritatāya pana vādopi sassatoti vutto yathā kuntā
  carantīti. Sassatoti vādo etesanti vā itisaddalopo daṭṭhabbo.
  Ye rūpādīsu aññataraṁ attāti ca lokoti ca gahetvā taṁ sassataṁ
  amataṁ niccaṁ dhuvaṁ paññapenti te sassatavādinoti veditabbā.
  Vuttaṁ hetaṁ niddese paṭisambhidāyañca rūpaṁ attā ceva loko
  ca sassato vāti attānañca lokañca paññapenti vedanaṁ saññaṁ
  saṅkhāre viññāṇaṁ attā ceva loko ca sassato vāti
  attānañca lokañca paññapentīti. Ayañcattho rūpaṁ attato
  samanupassati vedanaṁ saññaṁ saṅkhāre viññāṇaṁ attato samanupassatīti
  imissā pañcavidhāya sakkāyadiṭṭhiyā vasena vutto.
  Rūpavantaṁ attānantiādikāya pana pañcadasavidhāya sakkāyadiṭṭhiyā
  vasena cattāro cattāro khandhe attāti gahetvā tadañño
  lokoti paññapentīti ayampi attho labbhati. Tathā ekaṁ khandhaṁ
-------------------------------------------------
[page 219]
  Attāti gahetvā añño attano upabhogabhūto lokoti sasantatipatite
  vā khandhe attāti gahetvā tadañño lokoti paññapentīti
  evamettha attho daṭṭhabbo. Sattesu saṅkhāresu vā ekaccaṁ
  sassataṁ etassāti ekaccasassato ekaccasassatavādo. So
  etesaṁ atthīti ekaccasassatikā ekaccasassatavādino. Te
  duvidhā honti sattekaccasassatikā saṅkhārekaccasassatikāti.
  Tattha issaro nicco aññe sattā aniccāti evaṁpavattavādā
  sattekaccasassatikā seyyathāpi issaravādā. Nicco brahmā aññe
  sattā aniccāti evaṁpavattavādāpi sattekaccasassatikāti veditabbā.
  Paramāṇavo niccā aṇukādayo aniccāti evaṁpavattavādā
  saṅkhārekaccasassatikā seyyathāpi aññāṇavādā. Cakkhādayo aniccā
  viññāṇaṁ niccanti evaṁvādinopi saṅkhārekaccasassatikāti veditabbā.
  Nanu ekacce dhammā sassatā ekacce asassatāti etasmiṁ vāde
  cakkhādīnaṁ asassatabhāvasanniṭṭhānaṁ yathāsabhāvāvabodhoeva tayidaṁ kathaṁ
  micchādassananti. Ko vā evamāha cakkhādīnaṁ asassatabhāvasanniṭṭhānaṁ
  micchādassananti. Asassatesuyeva pana kesañci dhammānaṁ sassatabhāvābhiniveso
  idha micchādassanaṁ. Tena pana ekavāre pavattamānena cakkhādīnaṁ
  asassatabhāvāvabodho vidūsito saṁsaṭṭhabhāvato visasaṁsaṭṭho viya sappimaṇḍo
-------------------------------------------------
[page 220]
  Sakiccakaraṇāsamatthatāya sammādassanapakkhe ṭhapetabbataṁ nārahatīti.
  Asassatabhāvena vinicchitāpi vā cakkhuādayo samāropitajīvasabhāvāeva
  diṭṭhigatikehi gayhantīti tadavabodhassa micchādassanabhāvo na sakkā
  nivāretuṁ. Evañca katvā asaṅkhatāya ca saṅkhatāya ca dhātuyā vasena
  yathākkamaṁ ekacce dhammā sassatā ekacce asassatāti evaṁ pavatto
  vibhajjavādopi ekaccasassatavādo āpajjatīti evaṁpakārā codanā
  anavakāsā hoti aviparītadhammasabhāvasampaṭipattibhāvato. Kāmañcettha
  purimavādepi asassatānaṁ dhammānaṁ sassatāti gahaṇaṁ visesato micchādassanaṁ.
  Sassatānaṁ pana sassatāti gāho na micchādassanaṁ yathāsabhāvaggahaṇabhāvato.
  Asassatesuyeva pana kecideva dhammā sassatāti gahetabbadhammesu
  vibhāgappavattiyā imassa vādassa vādantaratā vuttā. Na cettha
  samudāyantogadhattā ekadesassa sappadesasassataggāho
  nippadesasassataggāhe samodhānaṁ gacchatīti sakkā vattuṁ vāditabbisaye 1-
  visesavasena vādadvayassa pavattattā. Aññeeva hi diṭṭhigatikā
  sabbe dhammā sassatāti abhiniviṭṭhā. Aññe ekaccasassatāti.
  Saṅkhārānaṁ anavasesapariyādānaṁ ekadesapariggaho ca
  vādadvayassa paribyattoyevāti. Antānantikāti ettha amati
  gacchati ettha sabhāvo osānanti anto mariyādā.

  *  *  *  *  *  *
  Footnote: 1. Ma. vādī tabbisaya-.
-------------------------------------------------
[page 221]
  Tappaṭisedhena ananto. Kassa panāyaṁ antānantoti. Lokiyati
  saṁsāranittharaṇatthikehi diṭṭhigatikehi lokiyati vā ettha tehi puññāpuññaṁ
  tabbipāko cāti lokoti saṅkhagatassa paṭibhāganimittādisabhāvassa
  attano. Anto ca ananto ca antānanto ca nevantanānanto cāti
  antānanto sāmaññaniddesena ekasesena vā nāmarūpapaccayā
  saḷāyatanantiādīsu viya. Antānantasahacarito vādo antānanto
  yathā kuntā carantīti. Antānantasannissayo vā yathā mañcā ukkuṭṭhiṁ
  karontīti. So etesaṁ atthīti antānantikā antānantavādino.
  Antavā ayaṁ loko ananto ayaṁ loko antavā ca ayaṁ loko ananto
  ca nevāyaṁ loko antavā na panānantoti evaṁ antaṁ vā anantaṁ vā
  antānantaṁ vā nevantanānantaṁ vā ārabbha pavattavādāti attho.
      [94] Catubbidhā hi antānantavādino antavādī anantavādī
  antānantavādī nevantanānantavādīti. Tathāhi koci paṭibhāganimittaṁ
  cakkavāḷapariyantaṁ avaḍḍhetvā taṁ lokoti gahetvā antasaññī
  lokasmiṁ hoti. Cakkavāḷapariyantaṁ katvā vaḍḍhitakasiṇo pana
  anantasaññī hoti. Uddhamadho avaḍḍhetvā pana tiriyaṁ vaḍḍhetvā
  uddhamadho antasaññī tiriyaṁ anantasaññī hoti. Koci pana yasmā
  lokasaññito attā adhigatavisesehi mahesīhi kadāci ananto
-------------------------------------------------
[page 222]
  Sakkhidiṭṭho anusuyyati tasmā nevantavā yasmā pana tehiyeva kadāci
  antavā sakkhidiṭṭho anusuyyati tasmā na pana anantoti evaṁ
  nevantanānantasaññī lokasmiṁ hoti. Keci pana yadi panāyaṁ attā
  antavā siyā dūradese uppajjamānānussaraṇādikiccanipphatti na siyā
  atha ananto idha ṭhitassa devalokanirayādīsu sukhadukkhānubhavanampi siyā
  sace pana antavā ca ananto ca tadubhayadosasamāyogo 1- tasmā
  antavā anantoti ca abyākaraṇīyo attāti evaṁ takkanavasena
  nevantanānantasaññī hotīti vaṇṇayanti. Ettha ca yuttantāva purimānaṁ
  tiṇṇaṁ vādīnaṁ antañca anantañca antānantañca ārabbha pavattavādattā
  antānantikattaṁ pacchimassa pana tadubhayapaṭisedhanavasena pavattavādattā kathaṁ
  antānantikattanti. Tadubhayapaṭisedhanavasena pavattavādattāeva. Yasmā
  antānantapaṭisedhanavādopi antānantavisayoeva taṁ ārabbha pavattattā.
  Etadatthameva hi ārabbha pavattavādāpīti heṭṭhā vuttaṁ. Evampi
  yuttantāva pacchimavādidvayassa antānantikattaṁ antānantānaṁ vasena
  ubhayavisayattā etesaṁ vādassa purimavādidvayassa pana kathaṁ visuṁ
  antānantikattanti. Upacāravuttiyā. Samuditesu hi antānantavādīsu
  pavattamāno antānantikasaddo tattha nirūḷhatāya paccekampi

  *  *  *  *  *  *
  Footnote: 1. Ma. tadubhayapaṭisedhadosasamāyogo.
-------------------------------------------------
[page 223]
  Antānantavādīsu pavattati yathā arūpajjhānesu paccekaṁ aṭṭhavimokkhapariyāyo
  yathā ca loke sattisayoti.
      [95] Amarāvikkhepikāti ettha na marati na upacchijjatīti
  amarā. Kā sā. Evampi me no tathātipi me no aññathātipi
  me no notipi me no nonotipi me noti evampavattavādavasena
  pariyantarahitā diṭṭhigatikassa diṭṭhi ceva vācā ca. Evampi me
  notiādinā vividho nānappakāro khepo paravādīnaṁ khipanaṁ vikkhepo.
  Amarāya diṭṭhiyā vācāya vā vikkhepo amarāvikkhepo. So etesaṁ
  atthīti amarāvikkhepikā. Athavā amarāya diṭṭhiyā vācāya ca vikkhipantīti
  amarāvikkhepino. Amarāvikkhepino eva amarāvikkhepikā. Athavā
  amarā nāma macchajāti. Sā ummujjananimmujjanādivasena udake
  sandhāvamānā gahetuṁ na sakkā. Evameva ayampi vādo ekasmiṁ
  sabhāve anavaṭṭhānato itocitoca sandhāvati gāhaṁ na upagacchatīti
  amarāvikkhepo viyāti amarāvikkhepoti vuccati. Ayaṁ hi amarāvikkhepiko
  idaṁ kusalanti vā akusalanti vā puṭṭho na kiñci byākaroti
  idaṁ kusalanti vā puṭṭho evampi me noti vadati. Tato kiṁ
  akusalanti vutte tathātipi me noti vadati. Kiṁ ubhayato aññathātipi
  vutte aññathātipi me noti vadati. Tato tividhenāpi
-------------------------------------------------
[page 224]
  Na hoti kiṁ te laddhīti vutte notipi me noti vadati. Tato
  kiṁ nono te laddhīti vutte no notipi me noti vadati. Evaṁ
  vikkhepameva āpajjati evamekasmimpi pakkhe na tiṭṭhati. Atthi
  paralokotiādinā puṭṭhopi evameva vikkhipati na ekasmiṁ pakkhe
  tiṭṭhati. So vuttappakāro amarāvikkhepo etesamatthīti
  amarāvikkhepikā. Nanu cāyaṁ sabbopi amarāvikkhepiko kusalādayo
  dhamme paralokatthitādīni ca yathābhūtaṁ anavabujjhamāno tattha tattha
  pañhaṁ puṭṭho pucchāya vikkhepanamattaṁ āpajjati tassa kathaṁ diṭṭhigatikabhāvo
  na hi avattukāmassa viya pucchitaṁ ajānantassa vikkhepakaraṇamattena
  diṭṭhigatikatā yuttāti. Vuccate. Naheva kho pucchāya vikkhepakaraṇamattena
  tassa diṭṭhigatikatā athakho micchābhinivesavasena sassatābhinivesato.
  Micchābhiniviṭṭhoyeva hi puggalo mandabuddhitāya kusalādidhamme paralokatthitādīni
  ca yāthāvato asampaṭipajjamāno attanā aviññātassa atthassa paraṁ
  viññāpetuṁ asakkuṇeyyatāya musāvādādibhayena ca vikkhepaṁ āpajjatīti.
  Tathā ca vuttaṁ satteva ucchedadiṭṭhiyo sesā sassatadiṭṭhiyoti.
  Athavā puññapāpānaṁ tabbipākānañca anavabodhena asaddahanena
  ca tabbisayāya pucchāya vikkhepakaraṇaṁyeva sundaranti khantiṁ ruciṁ
  uppādetvā abhinivisantassa uppannā visuṁyevesā ekā diṭṭhi
-------------------------------------------------
[page 225]
  Sattabhaṅgadiṭṭhi viyāti daṭṭhabbaṁ. Tatoyeva ca vuttaṁ pariyantarahitā
  diṭṭhigatikassa diṭṭhi ceva vācā cāti.
      [96] Adhiccasamuppannikāti ettha adhicca yadicchakaṁ yaṅkiñci
  kāraṇaṁ vinā samuppanno attā ca loko cāti dassanaṁ adhiccasamuppannaṁ.
  Attalokasaññitānaṁ hi khandhānaṁ adhiccuppattiākārārammaṇaṁ dassanaṁ
  tadākārasannissayavasena pavattito tadākārasahacaritatāya ca
  adhiccasamuppannanti vuccati yathā mañcā ghosanti kuntā
  carantīti. Etaṁ etesaṁ atthīti adhiccasamuppannikā.
  Saññivādāti saññivādo etesaṁ atthīti saññivādā buddho
  assa atthīti buddhoti yathā. Athavā saññīti pavatto vādo
  so saññī sahacaraṇanayena. Saññī vādo yesante saññivādā.
  Rūpī attā hoti arogo parammaraṇā saññīti naṁ paññapenti
  arūpī attā hoti rūpī ca arūpī ca attā hoti neva rūpī
  nārūpī attā hoti antavā attā hoti anantavā attā
  hoti antavā ca anantavā ca attā hoti nevantavā
  nānantavā attā hoti ekattasaññī attā hoti nānattasaññī
  attā hoti parittasaññī attā hoti appamāṇasaññī attā
  hoti ekantasukhī attā hoti ekantadukkhī attā hoti
  sukhadukkhī attā hoti adukkhamasukhī attā hoti arogo
-------------------------------------------------
[page 226]
  Parammaraṇā saññīti naṁ paññapentīti evaṁ soḷasavidhena vibhattavādānametaṁ
  adhivacanaṁ. Asaññivādā nevasaññināsaññivādā ca saññivāde
  vuttanayeneva veditabbā. Kevalaṁ hi saññī attāti gaṇhantānaṁ
  vasena saññivādā vuttā. Asaññīti ca nevasaññināsaññīti ca
  gaṇhantānaṁ vasena asaññivādā nevasaññināsaññivādā ca vuttāti
  veditabbā. Tattha asaññivādā rūpī attā hoti arogo parammaraṇā
  asaññīti naṁ paññapenti arūpī attā hoti rūpī ca arūpī ca attā hoti
  nevarūpī nārūpī attā hoti antavā attā hoti anantavā attā
  hoti antavā ca anantavā ca attā hoti nevantavā nānantavā attā
  hoti arogo parammaraṇā asaññīti naṁ paññapentīti evaṁ aṭṭhavidhena
  vibhattā. Nevasaññināsaññivādāpi evameva rūpī attā
  hoti arogo parammaraṇā nevasaññināsaññīti naṁ paññapentītiādinā
  aṭṭhavidhena vibhattāti veditabbā. Ucchedavādāti ayaṁ
  attā rūpī cātummahābhūtiko mātāpetikasambhavo kāyassa bhedā
  ucchijjati vinassati na hoti parammaraṇātievamādinā nayena
  pavattaṁ ucchedadassanaṁ ucchedo sahacaraṇanayena. Ucchedo vādo
  yesante ucchedavādā. Ucchedavādo vā etesamatthīti
  ucchedavādā. Ucchedaṁ vadantīti vā ucchedavādā.
-------------------------------------------------
[page 227]
  Diṭṭhadhammanibbānavādāti ettha diṭṭhadhammo nāma dassanabhūtena
  ñāṇena upaladdhadhammo. Paccakkhadhammoti attho. Tattha tattha
  paṭiladdhattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ.
  Imasmiṁyeva attabhāve dukkhavūpasamanti attho. Taṁ vadantīti
  diṭṭhadhammanibbānavādā. Te pana yato kho bho ayaṁ attā pañcahi
  kāmaguṇehi samappito samaṅgībhūto paricāreti ettāvatā kho bho
  ayaṁ attā paramadiṭṭhadhammanibbānaṁ patto hotītievamādinā nayena
  diṭṭheva dhamme nibbānaṁ paññapenti. Te hi mandhātukāmaguṇasadise
  mānusake kāmaguṇe paranimmitavasavattidevarājassa kāmaguṇasadise
  dibbe ca kāmaguṇe upagatānaṁ diṭṭheva dhamme nibbānasampattiṁ vadanti.
      [97] Vibhajjavādīti verañjakaṇḍe āgatanayena venayikādibhāvaṁ
  vibhajja vadatīti vibhajjavādī. Tattha hi bhagavatā ahaṁ hi brāhmaṇa
  vinayāya dhammaṁ desemi rāgassātiādiṁ vatvā no ca kho yaṁ tvaṁ
  sandhāya vadesītiādinā verañjabrāhmaṇassa attano venayikādibhāvo
  vibhajja vuttoti. Apica so manussādīnaṁ cīvarādīnañca
  sevitabbāsevitabbabhāvaṁ vibhajja vadatīti vibhajjavādī. Sassatucchedaṁ
  vā vibhajja vadatīti vibhajjavādī. Sassato attā ca loko cātiādīnaṁ
  ṭhapanīyānaṁ pañhānaṁ paṭhanato rāgādikkhayasaṅkhātassa sassatassa
-------------------------------------------------
[page 228]
  Rāgādikāyaduccaritādiucchedassa ca vacanato vibhajjavādī.
  Sassatucchedabhūte ubho ante anupagamma majjhimāpaṭipadābhūtassa
  paṭiccasamuppādassa desanato vibhajjavādī bhagavā. Parappavādaṁ
  maddantoti tasmiṁ tatiyasaṅgītikāle uppannaṁ vādaṁ tato paṭṭhāya
  yāva saddhammantaradhānā āyatiṁ uppajjanakavādañca sandhāya vuttaṁ.
  Tasmiṁ hi samāgame ayaṁ thero yāni ca tadā uppannāni vatthūni
  yāni ca āyatiṁ uppajjissanti sabbesampi tesaṁ paṭibāhanatthaṁ
  satthārā dinnanayavasena tathāgatena ṭhapitamātikaṁ vibhajanto sakavāde
  pañca suttasatāni paravāde pañcāti suttasahassaṁ āharitvā tadā
  uppannavādassa maddanato parappavādamaddanaṁ āyatiṁ uppajjanakavādānaṁ
  paṭisedhanalakkhaṇabhāvato āyatiṁ uppajjanalakkhaṇaṁ 1-
  kathāvatthuppakaraṇaṁ abhāsi.
           Iti samantapāsādikāya vinayaṭṭhakathāya sāratthadīpaniyaṁ
                  tatiyasaṅgītivaṇṇanā samattā.
      [98] Kenābhaṭanti imaṁ pañhaṁ visajjentena jambūdīpe tāva
  ācariyaparamparaṁ yāva tatiyasaṅgīti tāva dassetvā idāni sīhaladīpe
  ācariyaparamparaṁ dassetuṁ tatiyasaṅgahato pana uddhantiādi
  āraddhaṁ. Imaṁ dīpanti imaṁ tambapaṇṇidīpaṁ. Kiñci kālanti

  *  *  *  *  *  *
  Footnote: 1. Ma. paṭisedhalakkhaṇaṁ.
-------------------------------------------------
[page 229]
  Kismiñci kāle. Porāṇāti aṭṭhakathācariyā. Bhaddanāmoti
  bhaddasālatthero. Nāmassa ekadesenapi hi vohāro dissati
  devadatto dattoti yathā. Āguṁ na karontīti nāgā. Vinayapiṭakaṁ
  vācayiṁsūti sambandho. Tambapaṇṇiyāti bhummavacanaṁ. Nikāye
  pañca vācesunti vinayābhidhammavajje dīghanikāyādike pañca nikāye
  ca vācesuṁ. Satta ceva pakaraṇeti dhammasaṅgaṇivibhaṅgādike satta
  abhidhammappakaraṇe ca vācesunti attho. Asani viya siluccaye
  kilese medhati hiṁsatīti medhā. Khippaṁ gahaṇadhāraṇaṭṭhena vā medhā
  paññā. Sā etassa atthīti medhāvī. Tipeṭakoti tīṇi
  piṭakāni etassa atthīti tipeṭako. Tepeṭakoti vuttaṁ hoti.
  Tipiṭakapariyattidharoti attho. Tārakānaṁ rājāti tārakarājā candimā.
  Atirocathāti ativiya virocittha. Pupphanāmoti mahāpadumatthero.
  Saddhammavaṁsakovidoti saddhammatantiyā kovido. Pupphanāmoti
  sumanatthero. Jambūdīpe patiṭṭhitoti sumanatthero kira ekasmiṁ
  samaye sīhaladīpamhi sāsane osakkamāne jambūdīpaṁ gantvā dhammaṁ
  uggaṇhitvā sāsanaṁ anurakkhanto tattheva patiṭṭhāpesi.
  Maggakovidāti saggamaggamokkhamaggesu kovidā.
      [99] Bhāraṁ katvāti tesaṁ tesaṁ bhikkhūnaṁ sāsanaṁ bhāraṁ katvā.
  Paṭibaddhaṁ katvāti attho. Te te bhikkhū tattha tattha pesesīti
-------------------------------------------------
[page 230]
  Saṅkhepato vuttamevatthaṁ vitthāretvā dassento āha majjhantikattheraṁ
  kasmīragandhāraraṭṭhaṁ pesesītiādiṁ. Mahisakamaṇḍalanti andhakaraṭṭhaṁ vadanti.
  Vanavāsinti vanavāsiraṭṭhaṁ. Attā pañcamo etesanti attapañcamā. Taṁ
  taṁ disābhāgaṁ pañcapañceva bhikkhū agamaṁsūti vuttaṁ hoti.
      [100] Idāni tattha tattha gatānaṁ therānaṁ kiccānubhāvaṁ dassetukāmo
  majjhantikattherassa gataṭṭhāne kiccaṁ tāva dassento tena
  kho pana samayena kasmīragandhāraraṭṭhetiādimāha. Karakavassanti
  himapātanakavassaṁ. Harāpetvāti udakoghena harāpetvā.
  Āravāḷadahapiṭṭhiyanti āravāḷadahassa udakapiṭṭhiyaṁ. Chinnabhinnapaṭadharoti
  satthakena chinnaṁ rattena 1- bhinnaṁ vaṇṇavikāramāpannaṁ paṭaṁ dhāretīti
  chinnabhinnapaṭadharo. Athavā satthakena chinnānaṁ rattena 1- bhinnānaṁ
  gihivatthavisabhāgānaṁ kāsāvānaṁ dhāraṇato chinnabhinnapaṭadharo. Bhaṇḍūti
  muṇḍako. Kāsāvavasanoti kāsāvavatthanivattho. Makkhaṁ
  asahamānoti theraṁ paṭicca attano santāne uppannaṁ paresaṁ
  guṇamakkhanalakkhaṇaṁ makkhaṁ asahamāno saṇṭhāretuṁ abhibhavituṁ vūpasametuṁ
  asakkonto. Bhiṁsanakānīti bheravārammaṇāni. Tāni dassetuṁ tato
  tato bhūsā vātā vāyantītiādimāha. Bhūsā vātāti

  *  *  *  *  *  *
  Footnote: 1. Ma. raṅgena.
-------------------------------------------------
[page 231]
  Rukkhabhedanapabbatakūṭanipātanasamatthā balavavātā. Asaniyo phalantīti asaniyo
  gajjanti. Patantīti vuttaṁ hoti. Paharaṇavuṭṭhiyoti anekappakārā
  āvudhavuṭṭhiyo. Niddamathāti gahetvā apanetha. Vibhiṁsanakanti
  nāgarājassa kāyikavācasikappayogajanitaṁ bhayanimittavippakārameva.
  Me bhayabheravaṁ janetuṁ paṭibalo nāssa na bhaveyyāti sambandho.
  Tattha bhayabheravannāma khuddānukhuddakaṁ bhayaṁ. Athavā bhayanti
  cittutrāsabhayaṁ. Paṭighabhayassetaṁ adhivacanaṁ. Bheravanti
  bhayajanakamārammaṇaṁ. Sacepi tvaṁ mahiṁ sabbanti sacepi tvaṁ mahānāga
  sabbaṁ mahiṁ samuddena saha sasamuddaṁ pabbatena saha sapabbataṁ
  mahiṁ ukkhipitvā. Mamūparīti mayhaṁ sīsopari sace khipeyyāsīti
  attho. Me bhayabheravaṁ janetuṁ neva sakkuṇeyyāsīti sambandho.
  Aññadatthunti ekaṁsena. Tavevassa vighāto uragādhipāti uragānaṁ
  nāgānaṁ adhipatirāja tavaeva vighāto dukkhaṁ vihiṁsā assa bhaveyyāti
  attho. Dhammiyā kathāya sandassetvātiādīsu taṅkhaṇānurūpāya
  dhammadesanāya diṭṭhadhammasamparāyikaṁ atthaṁ sandassetvā kusale dhamme
  samādapetvā gaṇhāpetvā tattha ca naṁ samuttejetvā saussāhaṁ
  katvā tāya saussāhatāya aññehi ca vijjamānaguṇehi sampahaṁsetvā
  tosetvāti attho. Therena kataṁ nāgānusāsanaṁ dassento
  athāyasmātiādimāha. Tattha ito uddhaṁ yathā pureti yathā
-------------------------------------------------
[page 232]
  Tumhe ito pure saddhammassavanuppattivirahitakāle parassa kodhaṁ
  uppādayittha idāni ito paṭṭhāya uddhaṁ anāgate kodhañca
  mā janayittha vijātamātuyāpi puttasinehacchedanaṁ sabbaṁ vināsamūlakaṁ
  sassaghātañca mā karitthāti attho. Sukhakāmā hi pāṇinoti
  ettha hisaddo kāraṇopadese. Yasmā sabbe sattā sukhakāmā
  tasmā hitasukhaupacchedakaraṁ sassaghātañca mā karothāti vuttaṁ hoti.
  Yathānusiṭṭhanti yaṁ yaṁ anusiṭṭhaṁ yathānusiṭṭhaṁ. Anusiṭṭhamanatikkamma
  vā yathānusiṭṭhaṁ. Therena dinnovādamanatikkammāti vuttaṁ hoti.
  Dhammābhisamayo ahosīti paṭhamamaggaphalādhigamo ahosīti vadanti.
  Kulasatasahassanti iminā purisānaṁ satasahassaṁ dasseti. Kasmīragandhārāti
  kasmīragandhāraraṭṭhavāsino. Kāsāvappajjotāti bhikkhūnaṁ
  nivatthapārutakāsāvavatthehi obhāsitā. Isivātapaṭivātāti bhikkhūnaṁ
  nivāsanapārupanavātena ceva hatthapādānaṁ sammiñjanapasāraṇādivātena
  ca samantato vījiyamānā ahesuṁ. Duṭṭhanti kupitaṁ. Bandhanāti
  saṁsārabandhanato.
      [101] Dhammacakkhunti heṭṭhāmaggattaye ñāṇaṁ. Keci panettha
  paṭhamamaggañāṇameva te paṭilabhiṁsūti vadanti. Codetvā devadūtehīti
  devadūtasuttantadesanāvasena daharakumāro jarājiṇṇasatto gilānasatto
  kammakaraṇā kammakāraṇikā vā matasattoti imehi pañcahi
-------------------------------------------------
[page 233]
  Devadūtehi codetvā ovaditvā saṁvegaṁ uppādetvāti attho.
  Daharakumārādayo hi tattha devadūtāti vuccanti. Tathāhi daharakumāro
  atthato evaṁ vadati nāma passatha bho mayhampi tumhākaṁ viya
  hatthapādā atthi sake panamhi muttakarīse palipanno attano
  dhammatāya uṭṭhahitvā nahāyituṁ na sakkomi ahaṁ kiliṭṭho 1- nahāpetha
  manti vattumpi na sakkomi jātitomhi aparimuttatāya ediso
  jāto na kho panāhameva tumhepi jātito aparimuttāva yatheva
  hi mayhaṁ evaṁ tumhākampi jāti āgamissati iti tassā pure
  āgamanāva kalyāṇaṁ karothāti. Tenesa devadūto nāma jāto.
  Jarājiṇṇasattopi atthato evaṁ vadati nāma passatha bho ahampi
  tumhe viya taruṇo ahosiṁ ūrubalabāhubalajavasampanno tassa me
  tā balajavasampattiyo antarahitā vijjamānāpi me hatthapādā
  hatthapādakiccaṁ na karonti jarāyamhi aparimuttāya ediso jāto
  na kho panāhameva tumhepi jarāya aparimuttāva yatheva hi
  mayhaṁ evaṁ tumhākampi jarā āgamissati iti tassā pure
  āgamanāva kalyāṇaṁ karothāti. Tenesa devadūto nāma jāto.
  Gilānasattopi atthato evaṁ vadati nāma passatha bho ahampi
  tumhe viya nirogo ahosiṁ somhi etarahi byādhinā abhihato
  sake muttakarīse palipanno uṭṭhātumpi na sakkomi vijjamānāpi

  *  *  *  *  *  *
  Footnote: 1. aññattha pana kiliṭṭhagattomhīti dissati.
-------------------------------------------------
[page 234]
  Me hatthapādā hatthapādakiccaṁ na karonti byādhitomhi
  aparimuttatāya ediso jāto na kho panāhameva tumhepi byādhito
  aparimuttāva yatheva hi mayhaṁ evaṁ tumhākampi byādhi
  āgamissati iti tassa pure āgamanāva kalyāṇaṁ karothāti.
  Tenesa devadūto nāma jāto. Kammakaraṇā kammakāraṇikā vā
  catuttho devadūtoti veditabbā. Tattha kammakaraṇapakkhe dvattiṁsa
  tāva kammakaraṇā atthato evaṁ vadanti nāma mayaṁ nibbattamānā
  na rukkhe vā pāsāṇe vā nibbattāma tumhādisānaṁ sarīre
  nibbattāma iti amhākaṁ pure nibbattitova kalyāṇaṁ karothāti.
  Tenetā devadūtā nāma jātā. Kammakāraṇikāpi atthato evaṁ
  vadanti nāma mayaṁ dvattiṁsa kammakaraṇā karontā na rukkhādīsu
  karoma tumhādisesu sattesuyeva karoma iti amhākaṁ tumhesu
  pure kammakaraṇā karaṇatova kalyāṇaṁ karothāti. Tenetepi
  devadūtā nāma jātā. Matakasattopi atthato evaṁ vadati nāma
  passatha bho maṁ āmakasusāne chaḍḍitaṁ uddhumātakādibhāvaṁ pattaṁ
  maraṇatomhi aparimuttatāya ediso jāto na kho panāhameva
  tumhepi maraṇato aparimuttāva yatheva hi mayhaṁ evaṁ tumhākampi
  maraṇaṁ āgamissati iti tassa pure āgamanāva kalyāṇaṁ karothāti.
  Tenesa devadūto nāma jāto. Tasmā daharakumārādayo ettha
-------------------------------------------------
[page 235]
  Devadūtāti veditabbā.
      [102] Anamataggiyanti anamataggasaṁyuttaṁ. Dhammāmataṁ pāyesīti
  lokuttaradhammāmatapānaṁ paṭilābhakaraṇavasena pāyesīti attho.
  Samadhikānīti sādhikāni. Sahattho hettha saṁsaddo. Isīti sīlakkhandhādayo
  dhammakkhandhe esi gavesi pariyesīti isīti vuccati. Pañca raṭṭhānīti
  pañca cīnaraṭṭhāni. Himavantaṁ gantvā dhammacakkappavattanaṁ pakāsento
  yakkhasenaṁ pasādayīti yojetabbaṁ.
      [103] Tena ca samayenāti tasmiṁ samaye tesaṁ gamanato
  pubbabhāgakāle. Laddhaṁ bhavissatīti vessavaṇṇassa santikā laddhaṁ
  bhavissati. Vegasāti vegena. Samantato ārakkhaṁ ṭhapesīti ito
  paṭṭhāya mā pavisantūti adhiṭṭhānavasena samantā ārakkhaṁ ṭhapesi.
  Aḍḍhuḍhāni sahassānīti aḍḍhena catutthāni aḍḍhuḍhāni. Atirekapañcasatāni
  tīṇi sahassānīti vuttaṁ hoti. Diyaḍḍhasahassanti aḍḍhena dutiyaṁ diyaḍḍhaṁ.
  Atirekapañcasataṁ ekaṁ sahassanti attho. Soṇuttarāti soṇo ca uttaro
  ca soṇuttarā. Niddamitvānāti palāpetvāna. Adesisunti adesayuṁ.
      [104] Ajjhiṭṭhoti āṇatto. Puna dānīti ettha dānīti
  nipātamattaṁ. Puna āgaccheyyāma vā na vāti attho.
  Rājagahanagaraparivattakenāti rājagahanagaraṁ parivattetvā tato bahi taṁ
-------------------------------------------------
[page 236]
  Padakkhiṇaṁ katvā gatamaggena gamanena vā. Idāni theramātuyā
  veṭisagirinagare nivāsakāraṇaṁ dassetuṁ tassa nagarassa tassā jātibhūmibhāvaṁ
  therassa ca tatthuppattiṁ dassento asoko kira kumārakāletiādimāha.
  Ayampanettha anupubbīkathā.
      [105] Pubbe kira moriyavaṁse jātassa candaguttassa nāma
  rañño putto bindusāro nāma kumāro pitu accayena pātaliputtamhi
  nagare rājā ahosi. Tassa dve puttā saudariyā ahesuṁ.
  Tesaṁ ekūnasatamattā vemātikabhātaro ahesuṁ. Rājā pana
  tesaṁ sabbajeṭṭhakassa asokakumārassa uparajjaṭṭhānañca avantiraṭṭhañca
  datvā athekadivasaṁ attano upaṭṭhānamāgataṁ disvā tāta uparāja
  tava raṭṭhaṁ gantvā tattha ujjenīnagare vasāhīti āṇāpesi.
  So pitu vacanena taṁ ujjeniṁ gacchanto antarāmagge veṭisagirinagare
  vedisanāmakassa seṭṭhissa ghare nivāsaṁ upagantvā tassa
  seṭṭhissa dhītaraṁ lakkhaṇasampannaṁ yobbanappattaṁ veṭisagirinnāma
  kumāriṁ disvā tāya paṭibaddhacitto mātāpitūnaṁ kathāpetvā
  taṁ tehi dinnaṁ paṭilabhitvā tāya saddhiṁ saṁvāsaṁ kappesi. Sā
  tena saṁvāsena sañjātagabbhā hutvā tato ujjeniṁ nītā
  mahindakumāraṁ janayi. Tato vassadvaye atikkante saṅghamittañca dhītaraṁ
  labhitvā uparājena saddhiṁ tattha vasati. Uparājassa pana pitā
-------------------------------------------------
[page 237]
  Bindusāro maraṇamañce nipanno puttaṁ asokakumāraṁ saritvā taṁ
  pakkosāpetuṁ ujjeniṁ manusse pesesi. Te tato ujjeniṁ gantvā
  asokassa taṁ pavattiṁ ārocesuṁ. Tesaṁ vacanena so pitu santikaṁ
  turitagamanenāgacchanto antarāmagge veṭisagirinagaramhi puttadāre
  ṭhapetvā pitu santikaṁ pāṭaliputtanagaraṁ gantvā gatasamanantarameva
  kālakatassa pituno sarīrakiccaṁ kārāpetvā tato ekūnasatamatte
  vemātikabhātaro ca ghātāpetvā vihatakaṇṭako hutvā tattha chattaṁ
  ussāpetvā abhisekaṁ gaṇhi. Tadā theramātā dārake rañño
  santikaṁ pesetvā sayaṁ tattheva veṭisagirinagare vasi. Tena vuttaṁ
  sā tassa mātā tena samayena ñātighare vasatīti.
      [106] Āropesīti paṭipādesi. Amhākaṁ idha kattabbakiccaṁ
  niṭṭhitanti mātu dassanassa katabhāvaṁ sandhāyāha. Anubhavatu tāva
  me pitarā pesitaṁ abhisekantiādīsu abhisekapesanādikathā vitthārena
  uttarato āvibhavissati. Chaṇatthanti chaṇanimittaṁ. Chaṇahetūti
  attho. Sayaṁ chaṇakīḷaṁ akātukāmoti vuttaṁ hoti. Tadā kira
  devānaṁpiyatisso jeṭṭhamūlamāsapuṇṇamāya nakkhattaṁ ghosāpetvā
  salilakīḷāchaṇaṁ karothāti amacce āṇāpetvā sayaṁ migavaṁ
  kīḷitukāmo missakapabbataṁ agamāsi. Missakapabbatanti
  paṁsupāsāṇamissakattā evaṁ laddhanāmaṁ pabbataṁ. Diṭṭhasaccoti
-------------------------------------------------
[page 238]
  Anāgāmimaggena paṭividdhasacco. Anāgāmiphalaṁ pattoti vuttaṁ hoti.
  So kira therena attano mātu deviyā desitaṁ dhammaṁ sutvā anāgāmiphalaṁ
  sacchākāsi. So ca therassa bhāgineyyoti veditabbo. Tathāhi
  therassa mātu deviyā bhaginī tassā yā dhītā tassā ayaṁ putto.
  Vuttaṁ hetaṁ mahāvaṁse
          deviyā bhaginīdhītu putto bhaṇḍukanāmako
          therena deviyā dhammaṁ sutvā desitameva tu
          anāgāmiphalaṁ patvā vasi therassa santiketi.
      [107] Sammāsambuddhena ca tumhe byākatāti bodhimūleeva
  buddhacakkhunā lokaṁ voloketvā tambapaṇṇidīpaṁ disvā anāgate
  tassa dīpassa sampattiṁ diṭṭhena sammāsambuddhena anāgate mahindo
  nāma bhikkhu tambapaṇṇidīpaṁ pasādessatīti tumhe byākatā. Tattha
  tambapaṇṇidīpanti dīpavāsino vuttā. Indriyaparopariyattañāṇaṁ
  āsayānusayañāṇañca buddhacakkhūti vuccati. Tena pana indriyaparoparādiṁ
  vinā na aññaṁ sakkā daṭṭhunti olokentoti avatvā
  oloketvāti vuttaṁ. Etamatthanti anāgate mahindo nāma bhikkhu
  tambapaṇṇidīpaṁ pasādessatīti imamatthaṁ. Veṭisagirimhīti deviyā
  katavihāre. Kālova gamanassa gacchāma dīpamuttamanti yojetabbaṁ.
  Idañca tesaṁ parivitakkanidassanaṁ. Paḷīnāti ākāsaṁ pakkhandiṁsu.
-------------------------------------------------
[page 239]
  Ambareti ākāse. Evamākāsaṁ pakkhanditvā kinte akaṁsūti
  cetiyapabbate nipatiṁsūti dassento āha evamuppatitā therā nipatiṁsu
  naguttameti. Idāni tassa pabbatassa patiṭṭhitaṭṭhānaṁ therānañca
  tattha nipatitaṭṭhānaṁ dassetuṁ purato puraseṭṭhassātiādigāthamāha.
  Puratoti pācīnadisābhāge. Puraseṭṭhassāti anurādhapurasaṅkhātassa
  puravarassa. Meghasannibheti samantato nīlavaṇṇattā nīlamahāmeghasadise.
  Piḷakūṭamhīti evannāmake pabbatakūṭe. Haṁsāva nagamuddhanīti
  pabbatamuddhani haṁsā viya. Tattha pana patiṭṭhahanto kadā
  patiṭṭhahīti āha evaṁ iṭṭiyādīhi saddhintiādiṁ. Parinibbānatoti
  parinibbānavassato. Taṁ avadhibhūtaṁ muñcitvā tato uddhaṁ dvinnaṁ
  vassasatānaṁ upari chattiṁsatime vasseti attho veditabbo. Kathaṁ
  veditabboti āha ajātasattussa hītiādiṁ. Tasmiṁyeva vasseti
  ettha yasmiṁ saṁvacchare yasmiñca divase bhagavā parinibbuto tasmiṁ
  saṁvacchare tasmiṁyeva ca divase vijayakumāro imaṁ dīpamāgatoti vadanti.
  Vuttaṁ hetaṁ
               laṅkāyaṁ vijayasanāmako kumāro
               otiṇṇo thiramati tambapaṇṇidīpe
               sālānaṁ yamakaguṇānamantarasmiṁ
               nibbātuṁ sayitadine tathāgatassāti.
-------------------------------------------------
[page 240]
      [108] Sīhakumārassa puttoti ettha kāliṅgarājadhītu kucchismiṁ sīhassa
  jāto kumāro sīhakumāroti veditabbo. Pubbe amanussāvāsattā
  āha manussāvāsamakāsīti. Cuddasame vasseti cuddasame vasse
  sampatte. Idha vijayo kālamakāsīti imasmiṁ tambapaṇṇidīpe vijayakumāro
  aṭṭhattiṁsa vassāni rajjaṁ kāretvā kālamakāsi. Tathāhi
  ajātasatturājā dvattiṁsa vassāni rajjaṁ kāresi udayabhaddo
  soḷasa tasmā ajātasattussa aṭṭhamavassaṁ idha vijayassa paṭhamavassanti
  katvā tato uddhaṁ ajātasattussa catuvīsati vassāni aparipuṇṇeyeva
  vasse vijayassa kālakatattā taṁ muñcitvā udayabhaddassa terasa
  vassānīti udayabhaddassa cuddasame vasse vijayassa aṭṭhatiṁsa vassāni
  paripūriṁsu. Tathā ca vuttaṁ
          vijayo laṅkamāgamma satthu nibbānavāsare
          aṭṭhatiṁsa samākāsi rajjaṁ yakkhavimaddakoti.
  Udayabhaddassa pañcadasame vasse paṇḍuvāsudevo nāma imasmiṁ
  dīpe rajjaṁ pāpuṇīti vuttattā udayabhaddassa cuddasamavassasaṅkhātaṁ
  ekaṁ vassaṁ imasmiṁ dīpe vijayassa paṇḍuvāsudevassa ca antarā
  sīhalaṁ arājikaṁ hutvā ṭhitanti veditabbaṁ. Tasmiṁ hi vasse
  vijayarājassa amaccā upatissaṁ nāma amaccaṁ jeṭṭhakaṁ katvā tassa
  nāmena kate upatissagāme vasantā arājikaṁ rajjamanusāsiṁsu.
-------------------------------------------------
[page 241]
  Vuttaṁ hetaṁ
          tasmiṁ mate amaccā te pekkhantā khattiyāgamaṁ
          upatissagāme ṭhatvā raṭṭhaṁ samanusāsiyuṁ
          mate vijayarājamhi khattiyāgamanā purā
          ekaṁ vassaṁ ayaṁ laṅkā- dīpo āsi arājikoti.
  Tatthāti jambūdīpe. Idha paṇḍuvāsudevo kālamakāsīti imasmiṁ
  sīhaladīpe paṇḍuvāsudevo tiṁsa vassāni rajjamanusāsitvā
  kālamakāsi. Tathāhi udayabhaddassa anantaraṁ anuruddho ca muṇḍo ca
  aṭṭha vassāni rajjamanusāsiṁsu. Tadanantaraṁ nāgadassako catuvīsati
  vassāni. Tasmā udayabhaddassa pañcadasamasoḷasamavassehi saddhiṁ
  anuruddhassa ca muṇḍassa ca aṭṭha vassāni nāgadassakassa ca
  catuvīsativassesu vīsati vassānīti idha paṇḍuvāsudevassa tiṁsa vassāni
  paripūriṁsu. Teneva vuttaṁ tato paṇḍuvāsudevo rajjaṁ tiṁsa samā
  akāti. Tatthāti jambūdīpe. Sattarasame vasseti sattarasame
  vasse sampatte. Tathāhi nāgadassakassa anantarā susūnāgo
  aṭṭhārasa vassāni rajjaṁ kāresi. Tasmā nāgadassakassa
  catuvīsativassesu vīsati vassāni ṭhapetvā sesehi catūhi vassehi saddhiṁ
  susūnāgassa aṭṭhārasasu vassesu soḷasa vassānīti idha abhayarañño
  vīsati vassāni paripūriṁsu. Vuttañcetaṁ abhayo vīsati vassāni
-------------------------------------------------
[page 242]
  Laṅkārajjamakārayīti. Dāmarikoti yuddhakārako coro. Pakuṇḍakābhayo
  pana abhayasasa bhāgineyyo rājāyeva na coro. Balakkārena
  pana rajjassa gahitattā dāmarikoti vuttaṁ. Rajjaṁ aggahesīti
  ekadesassa gahitattā vuttaṁ. Abhayassa hi vīsatime vasse na
  tāva sabbaṁ rajjamaggahesi. Tathāhi vīsatimavassato paṭṭhāya abhayassa
  nava bhātuke attano mātule tattha tattha yuddhaṁ katvā ghātentassa
  anabhisittasseva sattarasa vassāni atikkamiṁsu. Tatoyeva
  ca tāni rājasuññāni nāma ahesuṁ. Tathā ca vuttaṁ
          pakuṇḍakābhayarañño abhayassa ca antare
          rājasuññāni vassāni ahesuṁ dasa satta cāti.
  Tatthāti jambūdīpe. Pakuṇḍakassāti pakuṇḍakābhayassa. Bhavati
  hi ekadesenāpi vohāro devadatto dattoti yathā. Sattarasa
  vassāni paripūriṁsūti anabhisittasseva paripūriṁsu. Ettha ca kāḷāsokassa
  soḷasamavassaṁ ṭhapetvā paṇṇarasa vassāni heṭṭhā susūnāgassa
  sattarasamāṭṭhārasamavassāni ca dve gahetvā sattarasa vassāni
  gaṇitabbāni. Tāni heṭṭhā ekena vassena saha aṭṭhārasa
  hontīti tāni rājasuññāni sattarasa vassāni heṭṭhā
  vijayapaṇḍuvāsudevarājūnamantare arājikena ekena vassena saddhiṁ
  aṭṭhārasa rājasuññavassāni nāma honti. Candaguttassa cuddasame vasse
-------------------------------------------------
[page 243]
  Idha pakuṇḍakābhayo kālamakāsīti candaguttassa cuddasame vasse
  sampatte imasmiṁ tambapaṇṇidīpe pakuṇḍakābhayo nāma rājā
  sattati vassāni rajjamanusāsitvā kālamakāsi. Tathāhi susūnāgassa
  putto kāḷāsoko aṭṭhavīsati vassāni rajjaṁ kāresi. Tato
  tassa puttā dasa bhātukā dvevīsati vassāni rajjaṁ kāresuṁ.
  Tesaṁ pacchā nava nandā dvevīsati. Candagutto catuvīsati vassāni
  rajjaṁ kāresi. Tattha kāḷāsokassa aṭṭhavīsativassesu paṇṇarasa
  vassāni heṭṭhā gahitānīti tāni ṭhapetvā sesāni terasa vassāni
  dasabhātukānaṁ dvevīsati tathā navanandānaṁ dvevīsati candaguttassa
  cuddasamavassaṁ ṭhapetvā terasavassānīti pakuṇḍakābhayassa sattati
  vassāni paripūriṁsu. Tathā ca vuttaṁ pakuṇḍakābhayanāmassa rañño
  vassāni sattatīti. Tattha asokadhammarājassa sattarasame vasse
  idha muṭasīvarājā kālamakāsīti tasmiṁ jambūdīpe asokadhammarājassa
  sattarasame vasse idha muṭasīvo nāma rājā saṭṭhī vassāni
  rajjamanusāsitvā kālamakāsi. Tathāhi candaguttassa putto
  bindusāro aṭṭhavīsati vassāni rajjaṁ kāresi. Tato tassa putto
  asokadhammarājā rajjaṁ pāpuṇi. Tasmā candaguttassa heṭṭhā vuttesu
  catuvīsativassesu terasa vassāni gahitānīti tāni ṭhapetvā sesāni
  ekādasa vassāni bindusārassa aṭṭhavīsati vassāni asokassa
-------------------------------------------------
[page 244]
  Anabhisittassa cattāri vassāni abhisittassa sattarasa vassānīti evaṁ
  saṭṭhī vassāni idha muṭasīvassa paripūriṁsu. Tathā ca vuttaṁ saṭṭhī
  vassāni muṭasīvo laṅkārajjamakārayīti. Devānaṁpiyatisso rajjaṁ
  pāpuṇīti asokassa aṭṭhārasame vasse pāpuṇīti. Idāni
  parinibbute bhagavati ajātasattuādīnaṁ vassagaṇanāvasena parinibbānato
  dvinnaṁ vassasatānaṁ upari chattiṁsa vassāni ekato gaṇetvā
  dassento āha parinibbute ca sammāsambuddhetiādiṁ. Tattha
  ajātasattu catuvīsatīti parinibbānavassasaṅkhātaṁ aṭṭhamavassaṁ muñcitvā
  vuttaṁ. Asokassa puttā dasa bhātukarājānoti kāḷāsokassa
  puttā bhaddaseno koraṇḍavaṇṇo maṅguro sabbañjaho jāliko
  ubhako sañjayo korabbo nandivaḍḍhano pañcamakoti ime dasa
  bhātukarājānoti veditabbā. Uggasenanando paṇḍukanando
  paṇḍugatinando bhūtapālanando raṭṭhapālakanando govisāṇakanando
  dasasiṭṭhakanandokevaṭṭakanandodhananandotiimenavanandātiveditabbā.
  Etena rājavaṁsānusārenāti etena jambūdīpavāsirājūnaṁ vaṁsānusārena
  veditabbametanti attho. Tambapaṇṇidīpavāsīnampi pana rājūnaṁ
  vasena evaṁ gaṇanā veditabbā. Sammāsambuddhassa parinibbānavassaṁ
  idha vijayassa paṭhamavassanti katvā taṁ apanetvā parinibbānavassato
  uddhaṁ vijayassa sattattiṁsa vassāni tato arājikamekaṁ
-------------------------------------------------
[page 245]
  Vassaṁ paṇḍuvāsudevassa tiṁsa vassāni abhayassa vīsati vassāni
  pakuṇḍakābhayassa abhisekato pubbe sattarasa vassāni abhisittassa
  sattati vassāni muṭasīvassa saṭṭhī vassāni devānaṁpiyatissassa
  paṭhamavassanti evaṁ parinibbānato dvinnaṁ vassasatānaṁ upari chattiṁsa
  vassāni veditabbāni.
      [109] Jeṭṭhamāsassa puṇṇamiyaṁ jeṭṭhanakkhattaṁ vā mūlanakkhattaṁ
  vā hotīti āha jeṭṭhamūlanakkhattannāma hotīti. Tasmimpana
  nakkhatte kattabbachaṇampi tannissayattā tameva nāmaṁ labhatīti
  veditabbaṁ. Migavanti migānaṁ vānato hesanato bādhanato migavanti
  laddhasamaññaṁ migavaṁ. Rohitamigarūpanti gokaṇṇamigavesaṁ. Jiyanti
  dhanujiyaṁ. Anubandhantoti padasā anudhāvanto. Mamaṁyeva rājā
  passatūti ettha amhesu bahūsu diṭṭhesu rājā atibhāyissatīti
  iminā kāraṇena attānameva dassetuṁ mamaṁyeva passatūti adhiṭṭhāsīti
  veditabbaṁ. Cintesīti vatvā tassa cintanākāraṁ dassento āha
  imasmiṁ dīpe jātotiādiṁ. Thero tassa parivitakkaṁ jānitvā
  attano sabhāvaṁ kathetvā taṁ assāsetukāmo samaṇā mayaṁ
  mahārājātiādimāha. Mahārāja mayaṁ samaṇā nāma tvaṁ
  parivitakkaṁ mā akāsīti vuttaṁ hoti. Taveva anukampāyāti tava
  anukampatthāyaeva āgatā na vimukhabhāvatthāyāti adhippāyo. Ime
-------------------------------------------------
[page 246]
  Samaṇā nāmāti ajānantassa samaṇā mayaṁ mahārājāti kasmā
  thero āhāti ce. Asokadhammarājena pesitasāsaneneva pubbe
  gahitasamaṇasaññaṁ sāretuṁ evamāhāti. Imamatthaṁ vibhāvetuṁ tena
  samayenātiādi vuttaṁ. Adiṭṭhasahāyakāti adiṭṭho sahāyo
  etehīti 1- adiṭṭhasahāyakā. Aññamaññaṁ adisvā sahāyabhāvaṁ
  upagatāti vuttaṁ hoti. Chātakapabbatapādeti chātavāhassa nāma
  pabbatassa pāde. Taṁ kira pabbataṁ anurādhapurā pubbadakkhiṇadisābhāge
  atirekayojanadvayamatthake tiṭṭhati. Tamhi ṭhāne pacchā saddhātisso
  mahārājā vihāraṁ kāresi. Taṁ chātavihāranti vohariṁsu.
  Rathayaṭṭhippamāṇāti āyāmato ca āvaṭṭato ca rathapaṭodena
  samappamāṇāti tīsupi gaṇṭhīpadesu vuttaṁ. Mahāvaṁsepi vuttaṁ
          chātapabbatapādamhi tisso ca veḷuyaṭṭhiyo
          jātā rathapaṭodena samānā parimāṇatoti.
  Gaṇṭhīpade pana rathayaṭṭhippamāṇāti rathassa dhajayaṭṭhippamāṇāti
  vuttaṁ. Uppajjiṁsūti tassa abhisekasamakālameva uppajjiṁsu.
  Evamuttarimpi vakkhamānānaṁ acchariyānaṁ pātubhāvo veditabbo.
  Tathā ca vuttaṁ mahāvaṁse

  *  *  *  *  *  *
  Footnote: 1. Ma. adiṭṭhā hutvā sahāyakāti.
-------------------------------------------------
[page 247]
          Devānaṁpiyatisso so rājāsi pitu accaye
          tassābhisekena samaṁ bahūnacchariyānahūti.
  Ekā latāyaṭṭhināmāti kāñcanalatāya paṭimaṇḍitattā evaṁ laddhanāmā
  ekā yaṭṭhi ahosi. Taṁ alaṅkaritvā uppannalatāti taṁ rajatavaṇṇaṁ
  yaṭṭhiṁ alaṅkaritvā tattheva cittakammakatā viya uppannā latā.
  Khāyatīti dissati. Kiñjakkhānīti kesarāni. Etānipi pupphayaṭṭhiyaṁ
  nīlapupphādīni sakuṇayaṭṭhiyañca nānappakārā migapakkhino tattheva
  cittakammakatā viya paññāyantīti daṭṭhabbaṁ. Setā rajatayaṭṭhī cāti
  rajatamayayaṭṭhi viya ekā yaṭṭhi setavaṇṇāti attho. Latāti
  tattheva cittakammakatā viya dissamānā latā. Nilādi yādisaṁ
  pupphanti yādisaṁ loke nilādi pupphaṁ atthi tādisaṁ pupphayaṭṭhimhi
  khāyatīti attho. Anekavihitaṁ ratanaṁ uppajjīti anekappakāraṁ
  ratanaṁ samuddato sayameva tīraṁ ārūhitvā velante
  ummivegābhijātamariyādavaṭṭi viya uppajji uṭṭhahitvā aṭṭhāsīti
  attho. Tambapaṇṇiyaṁ pana aṭṭha muttā uppajjiṁsūti etthāpi
  tambapaṇṇiyaṁ samuddato sayameva uṭṭhahitvā jātito aṭṭha muttā
  samuddatīre vuttanayeneva ṭhitāti veditabbā. Vuttaṁ hetaṁ mahāvaṁse
          laṅkādīpamhi sakale nidhayo ratanāni ca
          anto ṭhitāni uggantvā paṭhavītalamāruhuṁ
-------------------------------------------------
[page 248]
          Laṅkādīpasamīpamhi bhinnanāvāṭhitāni ca
          tatra jātāni ca talaṁ ratanāni samāruhuṁ
          hayagajarathāmala- valayaṅguliveṭhakā
          kakudhaphalapākatikā iccetā aṭṭha jātito
          muttā samuddā uggantvā tīre vaṭṭi viyaṭṭhitā
          devānampiyatissassa sabbaṁ puññavijamhitanti.
  Hayamuttāti assarūpasaṇṭhānā muttā. Gajamuttāti hatthirūpasaṇṭhānā.
  Evaṁ sabbattha taṁtaṁsaṇṭhānavasena muttābhedo veditabbo.
  Aṅguliveṭhakamuttāti aṅguliyasaṇṭhānā muddikāsaṇṭhānāti attho.
  Kakudhaphalamuttāti kakudharukkhaphalākārā bahū aṁsāmuttā 1-.
  Rājakakudhabhaṇḍānīti rājārahauttamabhaṇḍāni. Tāni sarūpena dassento
  āha chattaṁ cāmarantiādiṁ. Aññañca bahuvidhaṁ paṇṇākāraṁ pahiṇīti sambandho.
  Saṅkhanti abhisekāsiñcanakaṁ sāmuddikaṁ dakkhiṇāvaṭṭasaṅkhaṁ. Anotattodakameva
  gaṅgodakanti vuttaṁ. Vaḍḍhamānanti alaṅkāracuṇṇaṁ. Nahānacuṇṇanti keci.
  Vaṭaṁsakanti kaṇṇapilandhanaṁ vaṭaṁsakanti vuttaṁ hoti. Vaṭaṁsakaṁ kaṇṇacūḷikaṭṭhāne
  olambakantipi vadanti. Bhiṅgāranti suvaṇṇamayaṁ mahābhiṅgāraṁ.
  Makaramukhasaṇṭhānā balikammādikaraṇatthaṁ katā bhājanavikatītipi vadanti.

  *  *  *  *  *  *
  Footnote: 1. Ma. asāmuddikā muttā.
-------------------------------------------------
[page 249]
  Nandiyāvaṭanti kākapadasaṇṭhānā maṅgalatthaṁ katā suvaṇṇabhājanavikati.
  Kaññanti khattiyakumāriṁ. Adhovimaṁ dussayuganti kiliṭṭhe
  jāte aggimhi pakkhittamatte parisuddhabhāvamupagacchantaṁ adhovimaṁ
  dussayugaṁ. Hatthapuñchananti pītavaṇṇaṁ mahagghaṁ hatthapuñchanapaṭaṁ.
  Haricandananti haritavaṇṇaṁ candanaṁ suvaṇṇavaṇṇaṁ candananti attho.
  Lohitacandanaṁ vā gositacandananti attho. Taṁ kira uddhane
  pakkuṭṭhitatelamhi pakkhittamattaṁ sakalampi telaṁ aggiñca nibbāpanasamatthaṁ
  candanaṁ. Teneva gositacandananti vuccati. Gosaddena hi jalaṁ
  vuccati. Taṁ viya sitaṁ candanaṁ gositacandanaṁ. Nāgabhavanasambhavaṁ
  aruṇavaṇṇamattikaṁ. Harītakaṁ āmalakanti agadaharītakaṁ agadāmalakaṁ yaṁ
  khippameva sarīramalasodhanādikaraṇasamatthaṁ hoti. Uṇhissanti
  uṇhissapaṭaṁ. Veṭhananti sīsaveṭhanaṁ. Sārapāmaṅganti uttamaṁ
  ratanapāmaṅgasuttaṁ. Vatthakoṭikanti vatthayugameva. Nāgamāhaṭanti
  nāgehi āhaṭaṁ. Makāro padasandhikaro. Amatosadhanti
  evannāmikā gulikajāti amatasadisakiccattā evaṁ vuccati. Taṁ kira
  paripanthaṁ vidhaṁsetvā 1- sabbattha sādhentehi agadosadhasambhārehi yojetvā
  vaṭṭetvā kataṁ gulikaṁ. Taṁ pana rājūnaṁ mukhasodhananahānapariyosāne
  mahatā parihārena upanenti. Te tena aṅgarāgannāma karonti.

  *  *  *  *  *  *
  Footnote: 1. Ma. parimaṭṭhaṁ vidhametvā.
-------------------------------------------------
[page 250]
  Karontā ca yathārahaṁ dvīhi tīhi agadosadharaṅgatilakāhi
  nalātāṁsakūṭauramajjhasaṅkhātaṁ aṅgaṁ sajjetvā aṅgarāgaṁ karontīti
  veditabbaṁ. Sā pana gulikā ahivicchikādīnampi visaṁ hanati. Tenapi
  taṁ vuccati amatosadhanti.
      [110] Ahaṁ buddhañcātiādīsu sabbadhamme yāthāvato abujjhi
  paṭivijjhīti buddhoti saṅkhaṁ gataṁ sammāsambuddhañca adhigatamagge
  sacchikatanirodhe yathānusiṭṭhaṁ paṭipajjamāne ca apāyesu apatamāne dhāretīti
  dhammoti saṅkhaṁ gataṁ pariyattiyā saddhiṁ navalokuttaradhammañca diṭṭhisīlasāmaññena
  saṁhatattā saṅghoti saṅkhaṁ gataṁ ariyasaṅghañca ahaṁ saraṇaṁ gato parāyananti
  upagato bhajiṁ sevinti attho. Athavā hiṁsati tappasādataggarukatāhi
  vihatakilesena tapparāyanatākārappavattena cittuppādena saraṇaṁ gatānaṁ
  teneva saraṇagamanena bhayaṁ santāsaṁ dukkhaṁ duggatiṁ paṭikilesaṁ hanati vināsetīti
  saraṇaṁ. Ratanattayassetaṁ adhivacanaṁ. Apica sammāsambuddho hite pavattanena
  ahitā ca nivattanena sattānaṁ bhayaṁ hiṁsatīti saraṇanti vuccati.
  Dhammopi bhavakantārauttāraṇena assāsadānena ca sattānaṁ bhayaṁ
  hiṁsatīti saraṇanti vuccati. Saṅghopi appakānampi kārānaṁ
  vipulaphalapaṭilābhakaraṇena sattānaṁ bhayaṁ hiṁsatīti saraṇanti vuccati.
  Iminā atthena saraṇabhūtaṁ ratanattayaṁ teneva kāraṇena saraṇanti
-------------------------------------------------
[page 251]
  Gato avagato jāninti attho. Upāsakattaṁ desesinti ratanattayaṁ
  upāsatīti upāsakoti evaṁ dassitaṁ upāsakabhāvaṁ abhiniviṭṭhavācāya
  pakāsesinti attho. Upāsakohaṁ ajjatagge pāṇupetaṁ saraṇaṁ
  gatoti evaṁ upāsakattaṁ paṭivedesinti vuttaṁ hoti. Sakyaputtassa
  sāsaneti sakyassa suddhodanassa putto so bhagavā sakyaputto
  tassa sakyaputtassa sāsaneti attho. Saddhāti saddhāya. Sayaṁ
  abhiññā sacchikatvātiādīsu viya yakāralopo daṭṭhabbo.
  Upehīti upagaccha.
      [111] Asokaraññā pesitena abhisekenāti asokaraññā
  pesitena abhisekupakaraṇena. Yadā hi devānaṁpiyatisso mahārājā
  attano sahāyassa dhammāsokarañño ito veḷuyaṭṭhiyādayo mahārahe
  paṇṇākāre pesesi. Tadā sopi te disvā pasīditvā ativiya
  tuṭṭho imehi atirekataraṁ kiṁ nāma mahagghaṁ paṭipaṇṇākāraṁ sahāyassa
  me pesessāmīti amaccehi saddhiṁ mantetvā laṅkādīpe
  abhisekaparihāraṁ pucchitvā na tattha īdiso abhisekaparihāro atthīti
  sutvā sādhu vata me sahāyassa abhisekaparihāraṁ pesessāmīti
  vatvā sāmuddikasaṅkhādīni tīṇi saṅkhāni ca gaṅgodakañca
  aruṇavaṇṇamattikañca aṭṭhaṭṭha khattiyabrāhmaṇagahapatikaññāyo ca
  suvaṇṇarajatalohamattikāmayaghaṭe ca aṭṭhahi seṭṭhikulehi saddhiṁ aṭṭha
-------------------------------------------------
[page 252]
  Amaccakulāni cāti evaṁ sabbaṭṭhakaṁ nāma idha pesesi. Imehi
  me sahāyassa puna abhisekaṁ karothāti aññañca abhisekatthāya
  bahupaṇṇākāraṁ pesesi. Tena vuttaṁ asokaraññā pesitena
  abhisekenāti. Eko māso abhisittassa assāti ekamāsābhisitto.
  Kathampanassa tadā ekamāsābhisittattā viññāyatīti āha visākhapuṇṇamāyaṁ
  hissa abhisekamakaṁsūti. Pubbe katābhisekassapi asokaraññā pesitena
  anagghena parihārena visākhapuṇṇamāyaṁ puna abhisekamakaṁsūti attho. Vuttaṁ
  hetaṁ mahāvaṁse
          te migasiramāsassa ādicandodaye dine
          abhisittañca laṅkindaṁ amaccā sāmibhattino
          dhammāsokassa vacanaṁ sutvā sāmihite ratā
          punāpi abhiseciṁsu 1- laṅkāhitasukhe ratanti.
  Dīpavaṁsepi cetaṁ vuttaṁ
          visākhamāse dvādasa (pakkhe) jambūdīpā idhāgatā
          abhisekaṁ saparivāraṁ asokadhammena pesitaṁ
          dutiyaṁ abhisiñcittha rājānaṁ devānaṁ piyaṁ
          abhisitto dutiyābhisekena visākhamāse uposathe
          tato māse atiggayhe jeṭṭhamāse uposathe
          mahindo sattamo hutvā jambūdīpā idhāgatoti.

  *  *  *  *  *  *
  Footnote: 1. mahāvaṁse pana abhisiñciṁsūti dissati.
-------------------------------------------------
[page 253]
  Tadā pana tassa rañño visākhapuṇṇamāya abhisekassa katattā
  tato pabhūti yāvajjatanā visākhapuṇṇamāyameva abhisekakaraṇaṁ
  samāciṇṇaṁ.
      [112] Abhisekavidhānañcettha evaṁ veditabbaṁ. Abhisekamaṅgalatthaṁ
  alaṅkatapaṭiyattassa maṇḍapassa anto katassa udumbarasākhamaṇḍapassa
  majjhe suppatiṭṭhite udumbarabhaddapīṭhamhi abhisekārahaṁ abhijaccaṁ khattiyaṁ
  nisīdāpetvā paṭhamaṁ tāva maṅgalābharaṇabhūsitā jātisampannā
  khattiyakaññā gaṅgodakapuṇṇaṁ sāmuddikadakkhiṇāvaṭṭasaṅkhaṁ ubhohi
  hatthehi sakkaccaṁ gahetvā sīsopari ussāpetvā tena tassa muddhani
  abhisekodakaṁ abhisiñcati evañca vadeti deva taṁ sabbepi khattiyagaṇā
  attānamārakkhanatthaṁ iminā abhisekena abhisekikaṁ mahārājaṁ karonti
  tvaṁ rājadhammesu ṭhito dhammena samena rajjaṁ kārehi etesu
  khattiyagaṇesu tvaṁ puttasinehānukampāsahitacitto hitasamamettacitto
  ca bhava rakkhāvaraṇaguttiyā tesaṁ rakkhito ca bhavāhīti. Tato
  puna purohitopi purohiccaṭṭhānānurūpālaṅkārehi alaṅkatapaṭiyatto
  gaṅgodakapuṇṇaṁ rajatamayasaṅkhaṁ ubhohi hatthehi sakkaccaṁ gahetvā
  tassa sīsopari ussāpetvā tena tassa muddhani abhisekodakaṁ
  abhisiñcati evañca vadeti deva taṁ sabbepi brāhmaṇagaṇā
  attānamānurakkhanatthaṁ iminā abhisekena abhisekikaṁ mahārājaṁ
-------------------------------------------------
[page 254]
  Karonti tvaṁ rājadhammesu ṭhito dhammena samena rajjaṁ kārehi
  etesu brāhmaṇagaṇesu tvaṁ puttasinehānukampāsahitacitto
  hitasamamettacitto ca bhava rakkhāvaraṇaguttiyā tesaṁ rakkhito ca
  bhavāhīti. Tato puna seṭṭhīpi seṭṭhiṭṭhānānurūpabhūsanabhūsito
  gaṅgodakapuṇṇaṁ ratanamayasaṅkhaṁ ubhohi hatthehi sakkaccaṁ gahetvā
  tassa sīsopari ussāpetvā tena tassa muddhani abhisekodakaṁ abhisiñcati
  evañca vadeti deva taṁ sabbepi gahapatigaṇā attānamānurakkhanatthaṁ
  iminā abhisekena abhisekikaṁ mahārājaṁ karonti tvaṁ rājadhammesu
  ṭhito dhammena samena rajjaṁ kārehi etesu gahapatigaṇesu tvaṁ
  puttasinehānukampāsahitacitto hitasamamettacitto ca bhava
  rakkhāvaraṇaguttiyā tesaṁ rakkhito ca bhavāhīti. Te pana tassa evaṁ
  vadantā sace tvaṁ amhākaṁ vacanānurūpena rajjaṁ karissasi iccetaṁ
  kusalaṁ no ce karissasi tava muddhā sattadhā phalatūti evaṁ rañño
  abhisapanti viyāti daṭṭhabbaṁ. Imasmiṁ pana dīpe devānaṁpiyatissassa
  muddhani dhammāsokeneva idha pesitā khattiyakaññāyeva
  anotattodakapuṇṇena sāmuddikadakkhiṇāvaṭṭasaṅkhena abhisekodakaṁ
  abhisiñcīti vadanti. Idañca yathāvuttaṁ abhisekavidhānaṁ majjhimanikāye
  cūḷasīhanādasuttavaṇṇanāyaṁ sīhalaṭṭhakathāyampi paṭhamaṁ tāva abhisekaṁ
  gaṇhantānaṁ rājūnaṁ suvaṇṇamayādīni tīṇi saṅkhāni ca gaṅgodakañca
-------------------------------------------------
[page 255]
  Khattiyakaññañca laddhuṁ vaṭṭatītiādinā vuttanti vadanti.
      [113] Sammodanīyaṁ kathaṁ kathayamānoti pītipāmojjasaṅkhātasammodajananato
  sammodituṁ yuttabhāvato ca sammodanīyaṁ kacci bhante khamanīyaṁ kacci yāpanīyaṁ
  kacci vo appābādhaṁ appātaṅkaṁ lahuṭṭhānaṁ balaṁ phāsuvihāroti evamādikathaṁ
  kathayamāno. Cha jane dassesīti raññā saddhiṁ āgatānaṁ na ime yakkhā
  manussā imeti sañjānanatthaṁ bhaṇḍukassa upāsakassa vā ānītattā tena saddhiṁ
  cha jane dassesi. Tevijjāti pubbenivāsadibbacakkhuāsavakkhayasaṅkhātāhi
  tīhi vijjāhi samannāgatā. Iddhipattāti iddhividhaññāṇappattā.
  Cetopariyāyakovidāti paresaṁ cittavāre kusalā. Evamettha pañca
  abhiññā sarūpena vuttā. Dibbasotaṁ pana tāsaṁ vasena āgatameva
  hoti. Bahūti evarūpā chaḷabhiññā buddhasāvakā bahū gaṇanapathaṁ atikkantā
  sakalajambūdīpaṁ kāsāvappajjotaṁ katvā vicarantīti. Keci pana tevijjā
  iddhippattā cetopariyāyakovidā ca khīṇāsavāti visuṁ visuṁ yojetvā
  arahantoti iminā sukkhavipassakā vuttāti vadanti. Paññāveyyattikanti
  paññāpāṭavaṁ. Paññāya tikkhavisadabhāvanti attho. Āsannanti āsanne
  ṭhitaṁ. Sādhu mahārāja paṇḍitosīti rājānaṁ pasaṁsati. Puna vīmaṁsanto atthi
  pana te mahārājātiādimāha.
-------------------------------------------------
[page 256]
      [114] Cūḷahatthipadopamasuttantaṁ kathesīti ayaṁ rājā ime samaṇā
  nāma īdisā sīlādipaṭipatti ca tela īdisīti na jānāti handa naṁ imāya
  cūḷahatthipadopamasuttantadesanāya samaṇabhāvupagamanaṁ samaṇapaṭipattiṁ ca
  viññāpessāmīti cintetvā paṭhamaṁ cūḷahatthipadopamasuttantaṁ kathesi.
  Tattha hi evameva kho brāhmaṇa idha tathāgato loke uppajjati
  arahaṁ sammāsambuddho vijjācaraṇasampanno .pe. Sātthaṁ sabyañjanaṁ
  kevalaparipuṇṇaṁ parisuddhaṁ brahmacariyaṁ pakāseti. Taṁ dhammaṁ suṇāti gahapati
  vā gahapatiputto vā aññatarasmiṁ kule pacchā jāto so taṁ dhammaṁ
  sutvā tathāgate saddhaṁ paṭilabhati so tena saddhāpaṭilābhena
  samannāgato iti paṭisañcikkhati sambādho gharāvāso rajopatho
  abbhokāso pabbajjā nayidaṁ sukaraṁ agāraṁ ajjhāvasatā ekantaparipuṇṇaṁ
  ekantaparisuddhaṁ saṅkhalikhitaṁ brahmacariyaṁ carituṁ yannūnāhaṁ kesamassuṁ
  ohāretvā kāsāyāni vatthāni acchādetvā agārasmā
  anagāriyaṁ pabbajeyyanti. So aparena samayena appaṁ vā
  bhogakkhandhaṁ pahāya mahantaṁ vā bhogakkhandhaṁ pahāya appaṁ vā
  ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ
  ohāretvā kāsāyāni vatthāni acchādetvā agārasmā anagāriyaṁ
  pabbajati. So evaṁ pabbajito samāno bhikkhūnaṁ
-------------------------------------------------
[page 257]
  Sikkhāsājīvasamāpanno pāṇātipātaṁ pahāya pāṇātipātā paṭivirato hoti
  nihitadaṇḍo nihitasattho lajjī dayāpanno sabbapāṇabhūtahitānukampī
  viharati adinnādānaṁ pahāya adinnādānā paṭivirato hoti dinnādāyī
  dinnapāṭikaṅkhī athenena sucibhūtena attanā viharatīti evamādinā
  sāsane saddhāpaṭilābhaṁ paṭiladdhasaddhehi ca pabbajjupagamanapabbajitehi
  ca paṭipajjitabbā sīlakkhandhādayo dhammā pakāsitā. Rājā
  suttantaṁ suṇantoyeva aññāsīti so bījagāmabhūtagāmasamārambhā
  paṭivirato hoti ekabhattiko hoti rattuparato virato vikālabhojanāti
  evaṁ tasmiṁ suttante āgatattā taṁ suṇantoyeva aññāsi.
      [115] Idheva vasissāmāti na tāva rattiyā upaṭṭhitattā
  anāgatavacanamakāsi. Āgataphaloti anāgāmiphalaṁ sandhāyāha.
  Sampattānāgāmiphaloti attho. Tatoyeva ca visesato
  aviparītaviditasatthusāsanattā viññātasāsano. Idāni pabbajissatīti
  gihiliṅgena ānītakiccassa niṭṭhitattā evamāha. Acirapakkantassa
  raññoti raññe acirapakkanteti attho. Adhiṭṭhahitvāti anto
  tambapaṇṇidīpe samāgatā suṇantūti adhiṭṭhahitvā. Bhummattharaṇasaṅkhepenāti
  bhummattharaṇākārena. Uppādapāṭhakāti nimittapāṭhakā nemittikāti
  attho. Gahitādāni imehi ayaṁ paṭhavīti āsanānaṁ paṭhaviyaṁ
  atthatattā evamāhaṁsu. Patiṭṭhahissatīti cintentoti ettha
-------------------------------------------------
[page 258]
  Tena kāraṇena sāsanappatiṭṭhānassa abhāvato avassaṁ patiṭṭhahantassa
  sāsanassa pubbanimittamidanti evaṁ pubbanimittabhāvena sallakkhesīti
  veditabbaṁ. Paṇītenāti uttamena. Sahatthāti sahatthena.
  Santappetvāti suṭṭhu tappetvā. Paripuṇṇaṁ suhitaṁ yāvadatthaṁ
  katvāti attho. Petavatthuṁ vimānavatthuṁ saccasaṁyuttañca kathesīti
  desanāvidhikusalo thero janassa saṁvegaṁ janetuṁ paṭhamaṁ petavatthuṁ kathetvā
  tadanantaraṁ saṁvegajātaṁ janaṁ assāsetuṁ saggakathāvasena vimānavatthuñca
  kathetvā tadanantaraṁ paṭiladdhassādānaṁ mā ettha assādaṁ karotha
  nibbānaṁ vinā na aññaṁ kiñci saṅkhāragataṁ dhuvannāma atthi tasmā
  paramassāsakaṁ nibbānamadhigantuṁ vāyamathāti saccapaṭivedhatthāya ussāhaṁ
  janento ante saccasaṁyuttaṁ kathesīti veditabbaṁ. Tesaṁ sutvāti
  tesaṁ santikā therānaṁ guṇakathaṁ sutvā. Rañño saṁviditaṁ katvāti
  rañño nivedanaṁ katvā rājānaṁ paṭivedayitvāti attho. Alaṁ
  gacchāmāti purassa accāsannattā sāruppaṁ na hotīti paṭikkhipanto
  āha. Meghavanaṁ nāma uyyānanti mahāmeghavanuyyānaṁ. Tassa
  kira uyyānassa bhūmiṅgahaṇadivase akālamahāmegho uṭṭhahitvā
  sabbataḷākapokkharaṇiyo pūrento gimhābhihatarukkhalatādīni anuggaṇhantova
  pāvassi. Tena kāraṇena taṁ mahāmeghavanaṁ nāma uyyānaṁ jātaṁ.
  Vuttaṁ hetaṁ mahāvaṁse
-------------------------------------------------
[page 259]
          Uyyānabhūmigahaṇe mahāmegho akālajo
          pāvassi tena uyyānaṁ mahāmeghavanaṁ ahūti.
      [116] Sukhasayitabhāvaṁ pucchitvāti kacci bhante idha sukhaṁ sayittha
  tumhākaṁ idha nivāso sukhanti evaṁ sukhasayitabhāvaṁ pucchitvā tato
  therena sukhasayitamha mahārāja bhikkhūnaṁ phāsukamidaṁ uyyānanti vutte
  evaṁ sati idaṁ uyyānaṁ ayyānaṁ dassāmīti cintetvā kappati
  bhante bhikkhusaṅghassa ārāmoti pucchi. Imaṁ suttanti
  veḷuvanārāmapaṭiggahaṇe vuttamimaṁ suttaṁ. Udakanti dakkhiṇodakaṁ.
  Mahāmeghavanaṁ uyyānaṁ adāsīti imaṁ mahāmeghavanuyyānaṁ saṅghassa dammīti
  vatvā jeṭṭhamāsakāḷapakkhadutiyadivase adāsi. Mahāvihārassa
  dakkhiṇodakapāteneva saddhiṁ patiṭṭhabhāvepi na tāva tattha vihārakammaṁ
  niṭṭhitanti āha idaṁ ca paṭhamaṁ mahāvihāraṭṭhānaṁ bhavissatīti. Punadivasepīti
  kāḷapakkhassa dutiyadivaseyeva. Aḍḍhanavamānaṁ pāṇasahassānanti
  aḍḍhena navamānaṁ pāṇasahassānaṁ. Pañcasatādhikānaṁ aṭṭhasahassānanti
  attho. Jotipātubhāvaṭṭhānanti ñāṇālokassa pātubhāvaṭṭhānaṁ.
  Appamādasuttanti aṅguttaranikāye mahāappamādasuttaṁ.
  Rājovādasuttanti vuttaṁ hoti. Mahaccāti karaṇatthe paccattavacanaṁ.
  Mahatā ca rājānubhāvenāti attho. Tumhe jānanatthanti
  sambandho. Ariṭṭho nāma amaccoti rañño bhāgineyyo ariṭṭho
-------------------------------------------------
[page 260]
  Nāma amacco. Pañcapaññāsāyāti ettha catuppaññāsāyāti
  vattabbaṁ. Evaṁ hi sati upari vucacamānaṁ dvāsaṭṭhī arahantoti
  vacanaṁ sameti. Teneva ca sīhalabhāsāya likhite mahāvaṁse
  catuppaññāsāya saddhinti vuttaṁ. Dasabhātikasamākulaṁ rājakulanti
  muṭasīvassa puttehi abhayo devānampiyatisso mahānāgo uttiyo
  mattābhayo sūratissoti evamādīhi dasahi bhātukehi samākiṇṇaṁ
  rājakulaṁ. Cetiyagirimhi vassaṁ vasiṁsūti āsāḷhapuṇṇamīdivase raññā
  dinnavihāre paṭiggahetvā pāṭipadadivase vassaṁ vasiṁsu.
      [117] Pavāretvāti mahāpavāraṇāya pavāretvā.
  Kattikapuṇṇamāyanti aparakattikapuṇṇamāyaṁ. Mahāmahindatthero hi
  purimikāya upagantvā vutthavasso mahāpavāraṇāya pavāretvā tato
  ekamāsaṁ atikkamma cātummāsiniyaṁ puṇṇamīdivase ariyagaṇaparivuto
  rājakulaṁ gantvā bhojanāvasāne mahārāja amhehi ciraṁ diṭṭho
  sammāsambuddhotiādivacanamabravi. Evañca katvā vakkhati puṇṇamāyaṁ
  mahāvīro cātummāsiniyā idhāti. Yaṁ panettha kenaci vuttaṁ
  vutthavasso pavāretvāti cātummāsinipavāraṇāyāti attho.
  Paṭhamamahāpavāraṇāya pavāretvā ekaṁ māsaṁ tattheva vasitvā
  kattikapuṇṇamiyaṁ avoca aññathā puṇṇamiyaṁ mahāvīroti vuttattā na
  sakkā gahetunti. Tattha cātummāsinipavāraṇāyāti ayamatthavikappo
-------------------------------------------------
[page 261]
  Na yujjati. Na hi purimikāya vassupagatā cātummāsiniyaṁ pavārenti.
  Ciraṁ diṭṭho sammāsambuddhoti satthussa sarīrāvayavopi sammāsambuddhoyevāti
  katvā avayave samudāyavohāravasena evamāhāti daṭṭhabbaṁ
  yathā samuddo diṭṭhoti. Therena vuttampi gamanakāraṇaṁ ṭhapetvā
  idha vāse payojanameva dassetvā gamanaṁ paṭisedhetukāmo āha nanu
  bhante tumhetiādiṁ. Abhivādanādīsu ācariyaṁ disvā abhivādanakaraṇaṁ
  abhivādanaṁ nāma. Yasmiṁ vā disābhāge ācariyo vasati
  iriyāpathe kappento tadabhimukhova vanditvā gacchati vanditvā
  tiṭṭhati vanditvā nisīdati vanditvā nipajjati idaṁ abhivādanaṁ
  nāma. Ācariyampana dūratova disvā paccuṭṭhāya paccuggamanakaraṇaṁ
  paccuṭṭhānaṁ nāma. Ācariyampana disvā añjaliṁ paggayha
  sīse ṭhapetvā ācariyaṁ namassati yasmiṁ vā disābhāge so
  vasati tadabhimukhova tatheva namassati gacchantopi ṭhitopi nisinnopi
  añjalimpaggayha namassatiyevāti idaṁ añjalikammaṁ nāma.
  Anucchavikakammassa pana karaṇaṁ sāmīcikaraṇaṁ nāma. Cīvarādīsu hi cīvaraṁ
  dento na yaṁ vā taṁ vā deti mahagghaṁ satamūliyampi pañcasatamūliyampi
  sahassamūliyampi detiyeva. Piṇḍapātādīsupi eseva nayo.
  Idaṁ sāmīcikaraṇaṁ nāma. Sarīradhātuyoti sarīrāvayavā. Aññātanti
  aññātaṁ viditaṁ mayāti attho. Kuto lacchāmāti kuto labhissāma.
-------------------------------------------------
[page 262]
  Sumanena saddhiṁ mantehīti paṭhamameva sāmaṇerassa kathitattā vā
  jānāti esa amhākamadhippāyanti ñatvā vā evamāhāti daṭṭhabbaṁ.
  Appossukko tvaṁ mahārājāti mahārāja tvaṁ dhātūnaṁ paṭilābhe
  mā ussukkaṁ karohi mā tvaṁ tattha byāvaṭo bhava aññaṁ
  tayā kattabbaṁ karohīti adhippāyo. Idāni tadeva raññā
  kattabbakiccaṁ dassento vīthiyo sodhāpetvātiādimāha.
  Sabbatālāvacare upaṭṭhapetvāti kaṁsatālāditālaṁ avacarati etthāti
  tālāvacaraṁ vuccati ātatavitatādi sabbaṁ tūriyabhaṇḍaṁ. Teneva
  parinibbānasuttaṭṭhakathāyaṁ sabbañca tālāvacaraṁ sannipātethāti ettha
  sabbañca tālāvacaranti sabbaṁ tūriyabhaṇḍanti vuttaṁ. Ettha pana
  sahacaraṇanayena sabbatūriyabhaṇḍānaṁ vādakāpi gahetuṁ vaṭṭanti. Te
  sabbe upaṭṭhapetvā sannipātetvāti vuttaṁ hoti. Lacchasīti labhissasi.
  Therā cetiyagirimeva agamaṁsūti rājanivesanato nikkhamitvā puna
  cetiyagirimeva agamaṁsu. Tāvadevāti taṁkhaṇaṁyeva. Pāṭaliputtadvāreti
  pāṭaliputtanagaradvāre. Kiṁ bhante sumana āhiṇḍasīti sumana tvaṁ
  samaṇadhammaṁ akatvā kasmā vicarasīti pucchati. Cetiyagirimhiyeva
  patiṭṭhapetvāti pacchā tattha vihāratthāya ākaṅkhitabhāvato
  cetiyagirimhiyeva patiṭṭhāpetvā. Vaḍḍhamānakacchāyāyāti pacchābhattanti
  attho. Pacchābhattameva hi chāyā vaḍḍhati. Athassa etadahosīti
-------------------------------------------------
[page 263]
  Dhātucaṅkoṭakaṁ disvā evaṁ cintesi. Chattaṁ apanamatūti idaṁ
  setacchattaṁ sayameva me sīsoparito dhātucaṅkoṭakābhimukhaṁ hutvā
  namatūti attho. Mayhaṁ matthake patiṭṭhātūti idaṁ dhātucaṅkoṭakaṁ
  therassa hatthato dhātuyā saha āgantvā sirasmiṁ me patiṭṭhātūti
  attho. Pokkharavassaṁ nāma pokkharapattappamāṇaṁ valāhakamajjhe
  uṭṭhahitvā kamena pharitvā temitukāmeyeva temayamānaṁ mahantaṁ hutvā
  vassati. Mahāvīroti mahāparakkamo. Mahāvīrāvayavattā cettha
  satthuvohārena dhātuyoeva niddiṭṭhā. Dhātusarīrenāgamanaṁ hi sandhāya
  ayaṁ gāthā vuttā. Pacchimadisābhimukho hutvā apasakkantoti
  piṭṭhitoyeva pacchimadisābhimukho hutvā osakkanto gacchantoti attho.
  Kiñcāpi esa pacchimadisaṁ na oloketi tathāpi pacchimadisaṁ sandhāya
  gacchatīti pacchimadisābhimukhoti vuttaṁ. Puratthimadvārena nagaraṁ
  pavisitvāti ettha piṭṭhitoyeva āgantvā dvāre sampatte
  parivattetvā ujukeneva nagaraṁ pāvisīti veditabbaṁ. Mahejavatthu nāma
  mahejanāmakena yakkhena pariggahitaṁ ekaṁ devaṭṭhānanti veditabbaṁ.
  Paribhogacetiyaṭṭhānanti ettha paribhuttupakaraṇāni nidahitvā katacetiyaṁ
  paribhogacetiyanti daṭṭhabbaṁ. Tividhaṁ hi cetiyaṁ vadanti paribhogacetiyaṁ
  dhātucetiyaṁ dhammacetiyanti. Tattha paribhogacetiyaṁ vuttanayameva.
  Dhātucetiyampana dhātuyo nidahitvā kataṁ. Paṭiccasamuppādādilikhitapotthakaṁ
-------------------------------------------------
[page 264]
  Nidahitvā kataṁ pana dhammacetiyaṁ nāma. Sārīrikaṁ paribhogikaṁ
  uddissakanti evampi tippabhedaṁ cetiyaṁ vadanti. Ayampana pabhedo
  paṭimārūpassapi uddesikacetiyeneva saṅgahitattā suṭṭhutaraṁ yujjati.
  Kathaṁ pana idaṁ ṭhānaṁ tiṇṇaṁ buddhānaṁ paribhogacetiyaṭṭhānaṁ ahosīti
  āha atīte kirātiādiṁ.
      [118] Pajjarakenāti ettha pajjarako nāma jaro vuccati.
  So ca yakkhānubhāvena samuppannoti veditabbo. Tadā kira
  puṇṇakālo nāma yakkho attano ānubhāvena manussānaṁ sarīre
  pajjarakaṁ nāma rogaṁ samuṭṭhāpesi. Vuttaṁ hetaṁ mahāvaṁse rakkhasehi
  janassettha rogo pajjarako ahūti. Dīpavaṁsepi cetaṁ vuttaṁ
          rakkhasā ca bahū tattha pajjarā ca samuṭṭhitā
          pajjarena bahū sattā nassanti dīpamuttameti.
  Anayabyasananti ettha anayoti avuḍḍhi. Kāyikaṁ cetasikañca sukhaṁ
  viassati vikkhipati vināsetīti byasananti dukkhaṁ vuccati. Kiñcāpi
  buddhacakkhunā lokaṁ volokentoti vuttaṁ. Tathāpi te satte
  anayabyasanamāpajjante disvāti vacanato paṭhamaṁ buddhacakkhunā lokaṁ
  oloketvā pacchā sabbaññutañāṇena lokaṁ volokento te
  satte anayabyasanamāpajjante addasāti gahetabbaṁ. Na hi
  āsayānusayādivisayassa buddhacakkhussa te sattā anayabyasanaṁ āpajjantā
-------------------------------------------------
[page 265]
  Āpāthaṁ āgacchanti.
      [119] Dubbuṭṭhikāti visamavassādivasena duṭṭhā asobhanā
  vuṭṭhiyeva dubbuṭṭhikā. Sassuppattihetubhūtā sammāvuṭṭhi tattha
  na hotīti adhippāyo. Tato yeva ca dubbhikkhaṁ dussassanti
  vuttaṁ. Bhikkhāya abhāvo dullabhabhāvo vā dubbhikkhaṁ. Sulabhā
  tattha bhikkhā na hotīti vuttaṁ hoti. Sassānaṁ abhāvo asampannatā
  vā dussassaṁ. Devoti meghassetaṁ nāmaṁ. Sammā dhāraṁ
  anuppavecchīti udakadhāraṁ sammā vimuñci. Sammā anuppavassīti
  vuttaṁ hoti.
      [120] Mahāvivādo hotīti tasmiṁ kira kāle jayantamahārājena
  ca tassa rañño kaniṭṭhabhātukena samiddhakumāranāmakena uparājena
  ca saddhiṁ imasmiṁ dīpe mahāyuddhaṁ upaṭṭhitaṁ hoti. Tenetaṁ vuttaṁ
  tena kho pana samayena maṇḍadīpe mahāvivādo hotīti. Hotīti
  ca kiriyā kālamanapekkhitvā vattamānappayogo. Vivādassa pana
  atītakālikattaṁ tena kho pana samayenāti imināva viññāyatīti katvā
  saddantarasannidhānena hettha atītakālāvagamo yathā bhāsate vaḍḍhate
  tadāti. Evaṁ sabbattha īdisesu ṭhānesu vattamānappayogo daṭṭhabbo.
  Kalahaviggahajātāti ettha kalaho nāma matthakappatto kāyakalahopi
  vācākalahopi. Tattha hatthaparāmāsādivasena kāyena kātabbo
-------------------------------------------------
[page 266]
  Kalaho kāyakalaho. Oṭṭhaghaṭanādivasena 1- vācāya kātabbo
  kalaho vācākalaho. Vipaccanīkaggahaṇaṁ viggaho. Kalahassa
  pubbabhāge uppanno aññamaññaṁ viruddhaggāho. Athavā kalaho
  nāma vācākalaho aññamaññaṁ hatthaparāmāsādivasena virūpaṁ viruddhaṁ
  vā gahaṇaṁ viggaho kāyakalaho. Yathāvutto kalaho ca viggaho
  ca jāto sañjāto etesanti kalahaviggahajātā.
  Sañjātakalahaviggahāti attho. Tāni sāsanantaradhānena nassantīti
  pariyattipaṭivedhapaṭipattisaṅkhātassa tividhassapi sāsanassa antaradhānena
  dhātuparinibbāne sati tāni cetiyāni vinassanti.
      [121] Tīṇi hi parinibbānāni kilesaparinibbānaṁ khandhaparinibbānaṁ
  dhātuparinibbānanti. Tāni pana amhākaṁ bhagavato vasena evaṁ
  veditabbāni. Tassa hi kilesaparinibbānaṁ bodhipallaṅke ahosi.
  Khandhaparinibbānaṁ kusinārāyaṁ. Dhātuparinibbānaṁ anāgate bhavissati.
  Sāsanassa kira osakkanakāle imasmiṁ tambapaṇṇidīpe dhātuyo
  sannipatitvā mahācetiyaṁ gamissanti mahācetiyato nāgadīpe
  rājāyatanacetiyaṁ tato mahābodhipallaṅkaṁ gamissanti. Nāgabhavanatopi
  devalokatopi brahmalokatopi dhātuyo mahābodhipallaṅkameva
  gamissanti. Sāsapamattāpi dhātu na antarā nassissati. Sabbā

  *  *  *  *  *  *
  Footnote: 1. Ma. mammaghaṭṭanādivasena.
-------------------------------------------------
[page 267]
  Dhātuyo mahābodhipallaṅke rāsibhūtā suvaṇṇakkhandhā viya ekaghanā
  hutvā chabbaṇṇaraṁsiyo vissajjissanti. Tā dasasahassilokadhātuṁ
  pharissanti. Tato dasasahassacakkavāḷe devatā sannipatitvā ajja
  satthā parinibbāti ajja sāsanaṁ osakkati pacchimadassanaṁ dāni
  idaṁ amhākanti dasabalassa parinibbutadivasato mahantataraṁ kāruññaṁ
  karissanti. Ṭhapetvā anāgāmikhīṇāsave avasesā sakabhāvena
  saṇṭhāretuṁ na sakkhissanti. Dhātūsu tejodhātu uṭṭhahitvā yāva
  brahmalokā uggacchissati. Sāsapamattiyāpi dhātuyā sati
  ekajālāva bhavissati dhātūsu pariyādānaṁ gatāsu pacchijjissati.
  Evaṁ mahantaṁ ānubhāvaṁ dassetvā dhātūsu antarahitāsu sāsanaṁ
  antarahitaṁ nāma hoti.
      [122] Divā bodhirukkhaṭṭhāne hatthisālāyaṁ tiṭṭhatīti divā
  vatthuṁ cinanāya okāsaṁ kurumāno tato dhātuṁ gahetvā kumbhe
  ṭhapetvā sadhātukova hutvā tiṭṭhatīti vadanti. Vuttaṁ cetaṁ mahāvaṁse
          rattiṁ nāgonupariyāti taṁ ṭhānaṁ so sadhātukaṁ
          bodhiṭṭhānamhi sālāyaṁ divā ṭhāti sadhātukoti.
  Thūpappatiṭṭhānabhūmiṁ pariyāyatīti matthakato dhātuṁ tattha patiṭṭhāpetvā
  sadhātukaṁ thūpappatiṭṭhānabhūmiṁ rattibhāge pariyāyati. Samantato vicaratīti
  attho. Jaṅghappamāṇanti pupphadhānappamāṇaṁ. Thūpakucchito
-------------------------------------------------
[page 268]
  Heṭṭhābhāgaṁ hi thūpassa jaṅghāti vadanti. Dhātuṁ oropanatthāyāti
  hatthikumbhato dhātukaraṇḍakassa oropanatthāya. Sakalanagarañca
  janapado cāti nagaravāsino janapadavāsino ca abhedato
  nagarajanapadasaddehi vuttā sabbo gāmo āgato mañcā ukkuṭṭhiṁ
  karontītiādīsu viya. Mahājanakāyeti mahājanasamūhe. Samūhapariyāyo
  hettha kāyasaddo. Ekekadhātuppadesato tejodakanikkhamanādivasena
  yamakaṁ yamakaṁ hutvā pavattaṁ pāṭihāriyaṁ yamakapāṭihāriyaṁ. Channaṁ
  vaṇṇānaṁ raṁsiyo cāti sambandho kātabbo. Channaṁ vaṇṇānaṁ
  udakadhārā cāti evamettha sambandhaṁ vadanti. Parinibbutepi
  bhagavati tassānubhāvena evarūpaṁ pāṭihāriyamahosiyevāti dassetuṁ
  evaṁ acintiyātiādigāthamāha. Buddhadhammāti buddhaguṇā.
      [123] Dharamānakālepi tikkhattuṁ agamāsīti bhagavā kira abhisambodhito
  navame māse pussapuṇṇamīdivase yakkhādhivāsaṁ laṅkādīpamupagantvā
  laṅkāmajjhe tiyojanāyate yojanavitthate mahānāgavanuyyāne
  mahāyakkhasamāgame upariākāse ṭhatvā kappuṭṭhānasamaya-
  samuṭṭhitavuṭṭhivātanibbisesavassavāyunā ca lokantarikanirayandhakārasadisa-
  ghorandhakāranikarena 1- ca sītanarakanibbisesabahalasītena ca
  saṁvaṭṭakālasañjātavātasaṅkhubhitabhīmaghanagajjitasadisena 2- gaganamedanīninnādena ca

  *  *  *  *  *  *
  Footnote: 1. Ma. -nikāyena. 2. Ma. -meghanabha-.
-------------------------------------------------
[page 269]
  Yakkhānaṁ bhayasantāsaṁ janetvā tehi yācitābhayo detha me samaggā
  nisīdanaṭṭhānanti vatvā dema te sakaladīpaṁ dehi no mārisa
  abhayanti vutte sabbaṁ taṁ upaddavaṁ antaradhāpetvā yakkhadattabhūmiyā
  cammakkhandhaṁ pattharitvā tattha nisinno samantato jalamānaṁ cammakkhandhaṁ
  pasāretvā kappuṭṭhānaggisadisadahanābhibhūtānaṁ jaladhisalilabhītānaṁ samantā
  velante bhamantānaṁ yakkhānaṁ giridīpaṁ dassetvā tesu tattha patiṭṭhitesu
  taṁ yathāṭṭhāne patiṭṭhāpetvā cammakkhandhaṁ saṅkhipitvā nisinno tadā
  samāgatānekadevatāsannipāte dhammaṁ desetvā anekapāṇakoṭīnaṁ
  dhammābhisamayaṁ katvā sumanakūṭavāsinā mahāsumanadevarājena
  samadhigatasotāpattiphalena yācitapūjanīyo siraṁ parāmasitvā
  muṭṭhimattā nīlāmalakesadhātuyo tassa datvā jambūdīpamagamāsi.
  Dutiyaṁ abhisambodhito pañcame saṁvacchare cūḷodaramahodarānaṁ jalathalanivāsīnaṁ
  mātulabhāgineyyānaṁ nāgarājūnaṁ maṇipallaṅkaṁ nissāya upaṭṭhitamahāsaṅgāmena
  nāgānaṁ mahāvināsaṁ disvā cittamāsakāḷapakkhassa uposathadivase
  pātova samiddhisumanena nāma rukkhadevaputtena chattaṁ katvā
  dhāritarājāyatano nāgadīpamāgantvā saṅgāmamajjhe ākāse
  pallaṅkena nisinno ghorandhakārena nāge santāsetvā assāsento
  ālokaṁ dassetvā sañjātapītisomanassānaṁ upagatanāgānaṁ sāmaggikaraṇīyaṁ
  dhammaṁ desetvā mātulabhāgineyyehi dvīhi nāgarājūhi pūjite
-------------------------------------------------
[page 270]
  Paṭhavītalagate maṇipallaṅke nisinno nāgehi dibbannapānehi santappito
  jalathalanivāsino asītikoṭināge saraṇesu ca sīlesu ca patiṭṭhāpetvā
  tehi namassituṁ pallaṅkañca rājāyatanapādapañca tattha patiṭṭhāpetvā
  jambūdīpamagamāsi. Tatiyaṁ abhisambodhito aṭṭhame saṁvacchare
  mahodaramātulena maṇiakkhikanāgarājenābhiyācito visākhapuṇṇamīdivase
  pañcabhikkhusataparivuto kalyāṇīpadese maṇiakkhikassa bhavanamupagantvā
  tattha māpitaruciraratanamaṇḍape manoharavarapallaṅke nisinno nāgarājena
  dibbannapānehi santappetvā nāgamāṇavikagaṇaparivutena
  dibbamālāgandhādīhi pūjito tattha dhammaṁ desetvā uṭṭhāyāsanā
  sumanakūṭe padaṁ dassetvā pabbatapāde divāvihāraṁ katvā
  dīghavāpīcetiyaṭṭhāne ca mudiṅgaṇacetiyaṭṭhāne ca kalyāṇiyacetiyaṭṭhāne ca
  mahābodhiṭṭhāne ca thūpārāmaṭṭhāne ca mahācetiyaṭṭhāne ca sasāvako
  nisīditvā nirodhasamāpattiṁ samāpajjitvā sīlācetiyaṭṭhāneyeva
  ṭhatvā devanāge samanusāsitvā jambūdīpamagamāsi. Evaṁ bhagavā
  dharamānakālepi imaṁ dīpaṁ tikkhattuṁ agamāsīti veditabbaṁ.
      [124] Idāni tadeva tikkhattumāgamanaṁ saṅkhepato vibhāvento
  āha paṭhamaṁ yakkhadamanatthantiādiṁ. Rakkhaṁ karontoti yakkhānaṁ puna
  appavisanatthāya rakkhaṁ karonto. Āvijjhīti samantato vicari.
  Mātulabhāgineyyānanti cūḷodaramahodarānaṁ. Ettha pana kiñcāpi
-------------------------------------------------
[page 271]
  Bhagavā samiddhisumanena nāma devaputtena saddhiṁ āgato tathāpi
  pacchāsamaṇena ekenāpi bhikkhunā saddhiṁ anāgatattā ekakova
  āgantvāti vuttaṁ. Tadanurūpassa paripanthassa vihatattā pariḷāhaṁ
  vūpasametvāti vuttaṁ. Rañño bhātāti rañño kaniṭṭhabhātā.
  Abhayoti mattābhayo.
      [125] Anuḷādevīti rañño jeṭṭhabhātukajāyā anuḷādevī.
  Purimakānaṁ tiṇṇaṁ sammāsambuddhānaṁ bodhi patiṭṭhāsīti yadā hi so
  kakusandho nāma bhagavā imasmiṁ dīpe manusse pajjarakābhibhūte
  anayabyasanamāpajjante disvā karuṇāya sañcoditahadayo imaṁ dīpamāgato
  tadā taṁ rogabhayaṁ vūpasametvā sannipatitānaṁ dhammaṁ desento
  caturāsītiyā pāṇasahassānaṁ dhammābhisamayaṁ katvā sāyaṇhasamaye
  bodhippatiṭṭhānārahaṁ ṭhānaṁ gantvā tattha samāpattiṁ samāpajjitvā
  vuṭṭhāya mama sirīsamahābodhito dakkhiṇamahāsākhamādāya rucanandā
  bhikkhunī idhāgacchatūti adhiṭṭhāsi. Sā satthu cittaṁ ñatvā taṅkhaṇaññeva
  khemavatīrājadhāniyā khemarājānamādāya mahābodhimupagantvā
  dakkhiṇamahāsākhāya manosilāya lekhaṁ khemarājena dāpetvā
  taṁ sayaṁ chinditvā suvaṇṇakaṭāhe ṭhitaṁ bodhisākhamādāya pañcasatabhikkhunīhi
  ceva devatāhi ca parivāritā iddhiyā idhānetvā tathāgatena
  pasārite dakkhiṇahatthe sasuvaṇṇakaṭāhaṁ mahābodhiṁ ṭhapesi. Taṁ
-------------------------------------------------
[page 272]
  Tathāgato abhayassa nāma rañño datvā tena tasmiṁ samaye
  mahātiṭṭhavananti paññāte mahāmeghavanuyyāne patiṭṭhāpesi.
  Konāgamano bhagavā dubbuṭṭhipīḷite dīpavāsino disvā imaṁ
  dīpamāgato taṁ bhayaṁ vūpasametvā dhammaṁ desento caturāsītipāṇasahassāni
  maggaphalesu patiṭṭhāpetvā pubbabodhiṭṭhānaṁ gantvā samāpattipariyosāne
  mama udumbaramahābodhito dakkhiṇamahāsākhamādāya kaṇakadattā
  bhikkhunī idhāgacchatūti cintesi. Sā bhagavato adhippāyaṁ viditvā
  taṅkhaṇaññeva sobharājadhāniyā sobharājānamādāya mahābodhimupagantvā
  dakkhiṇamahāsākhāya manosilāya lekhaṁ sobharājena dāpetvā
  taṁ sayaṁ chinditvā hemakaṭāhe patiṭṭhitaṁ bodhisākhamādāya
  pañcasatabhikkhunīhi saddhiṁ suragaṇaparivutā iddhiyāva idhāharitvā satthārā
  pasāritadakkhiṇapāṇitale sahemakaṭāhaṁ mahābodhiṁ ṭhapesi. Taṁ tathāgato
  samiddhassa rañño datvā tena tasmiṁ samaye mahānomavananti saṅkhaṁ gate
  mahāmeghavanuyyāne mahābodhiṁ patiṭṭhāpesi. Kassapopi ca bhagavā
  upaṭṭhitarājūparājayuddhena pāṇino vināsaṁ disvā karuṇāya codito imaṁ
  dīpamāgantvā taṁ kalahaṁ vūpasametvā dhammaṁ desento caturāsītipāṇasahassāni
  maggaphalaṁ pāpetvā mahābodhiṭṭhānaṁ gantvā tattha samāpattiṁ
  samāpajjitvā vuṭṭhāya mama nigrodhamahābodhito dakkhiṇamahāsākhamādāya
  sudhammā bhikkhunī idhāgacchatūti adhiṭṭhāsi. Sā
-------------------------------------------------
[page 273]
  Bhagavato cittaṁ viditvā taṅkhaṇaññeva bārāṇasīrājadhāniyā
  brahmadattarājānamādāya mahābodhimupagantvā dakkhiṇamahāsākhāya
  manosilāya lekhaṁ brahmadattena dāpetvā taṁ sayaṁ chinditvā
  kanakakaṭāhe ṭhitaṁ bodhisākhamādāya pañcasatabhikkhunīparivārā devagaṇaparivutā
  iddhiyā idhānetvā munindena pasārite dakkhiṇakaratale sasuvaṇṇakaṭāhaṁ
  mahābodhiṁ ṭhapesi. Taṁ bhagavā jayantarañño datvā tena tasmiṁ samaye
  mahāsāgaravananti saṅkhaṁ gate mahāmeghavanuyyāne mahābodhiṁ patiṭṭhāpesi.
  Evamimasmiṁ dīpe purimakānaṁ tiṇṇaṁ sammāsambuddhānaṁ bodhi patiṭṭhāsi. Taṁ
  sandhāya evamāha imasmiñca pana mahārāja dīpe purimakānaṁ tiṇṇaṁ
  sammāsambuddhānaṁ bodhi patiṭṭhāsīti.
      [126] Sarasaraṁsijālavisajjanakenāti siniddhatāya rasavantaṁ
  ojavantaṁ abhinavarasmijālaṁ visajjentena. Athavā itocitoca
  saṁsaraṇato sarasaṁ sajjīvaṁ jīvamānaṁ viya raṁsijālaṁ visajjentena.
  Athavā sarasakāle dharamānakāle buddhena viya raṁsijālaṁ muñcantenāti
  evamettha atthaṁ vaṇṇayanti. Agamāsīti ekadivaseneva agamāsīti
  sambandho. Pañcahi kaññāsatehīti attano paricārikehi pañcahi
  kaññāsatehi. Upassayaṁ kārāpetvāti bhikkhunīupassayaṁ kārāpetvā.
  Appesīti lekhasāsanaṁ patiṭṭhāpesi. Evañca avocāti
-------------------------------------------------
[page 274]
  Rājasandesaṁ appetvā therassa mukhasāsanaṁ viññāpento evaṁ avoca.
  Udikkhatīti apekkhati patthetīti attho. Chinnahatthaṁ viyāti chinnahatthavantaṁ
  viya. Chinnā hatthā etassāti chinnahatthoti aññapadattho samāso
  daṭṭhabbo. Pabbajjāpurekkhārāti pabbajjābhimukhā. Pabbajjāya
  sañjātābhilāsā kadā nu kho pabbajissāmīti tattha ussukkamāpannāti
  vuttaṁ hoti. Maṁ paṭimānetīti maṁ udikkhati.
      [127] Satthena ghātaṁ na arahatīti asatthaghātārahaṁ.
  Himavalāhakagabbhanti himapuṇṇavalāhakagabbhaṁ. Pāṭihāriyavasena jātaṁ
  himameva valāhakagabbhantipi vadanti. Doṇamattātimagadhanāliyā
  soḷasanālippamāṇā. Magganti sattayojanikaṁ maggaṁ. Paṭijaggāpetvāti
  sodhāpetvā. Khāṇukaṇṭakādīni harāpetvā tattha dhavalavimalaṁ
  vālukaṁ okirāpetvāti vuttaṁ hoti. Kammāravaṇṇanti rañño
  pakatisuvaṇṇakāravaṇṇaṁ. Navahatthaparikkhepanti navahatthappamāṇo
  parikkhepo assāti navahatthaparikkhepaṁ. Parikkhepato
  navahatthappamāṇanti vuttaṁ hoti. Pañcahatthubbedhantiādīsupi imināva
  nayena attho veditabbo. Tihatthavikkhambhanti tihatthappamāṇavitthāraṁ.
  Samussitaddhajapaṭākanti ussāpitanīlapītādivividhaddhajapaṭākaṁ.
  Nānāratanavicittanti tattha tattha racitanānāratanehi sucittitaṁ.
-------------------------------------------------
[page 275]
  Anekālaṅkārapaṭimaṇḍitanti pasannajanapūjitehi hatthupagādīhi nānālaṅkārehi
  sajjitaṁ. Nānāvidhakusumasamākiṇṇanti pūjitānekajalathalapupphehi ākiṇṇaṁ 1-.
  Anekaturiyasaṅghuṭṭhanti ātatavitatādipañcaṅgikaturiyasaṅghositaṁ. Avasesaṁ
  adassanaṁ agamāsīti ettha handa mahārāja tayā gahetabbā ayaṁ sākhā
  tassā upanissayabhūto ayaṁ khandho na mayaṁ tayā gahetabbāti vadantā viya
  avasesā sākhā satthu tejasā adassanamagamaṁsūti vadanti. Gavakkhajālasadisanti
  bhāvanapuṁsakaṁ. Jālakavāṭasadisaṁ katvāti attho. Celukkhepasatasahassāni
  pavattiṁsūti tesaṁ tesaṁ janānaṁ sīsopari bhamantānaṁ uttarāsaṅgacelānaṁ
  ukkhepasatasahassāni pavattiṁsūti attho. Mūlasatenāti dasasu lekhāsu
  ekakāya dasa dasa hutvā nikkhantamūlasatena. Dasa mahāmūlāti
  paṭhamalekhāya nikkhantā dasa mahāmūlā. Devadundubhiyo phaliṁsūti
  devadundubhiyo phaliṁsu 2- sayaṁ sadde muñciṁsu. Devadundubhīti ca na
  ettha kāci bherī adhippetā. Athakho uppādabhāvena ākāsagato
  nigghosasaddo. Devoti megho. Tassa hi acchabhāvena
  ākāsavaṇṇassa devassābhāvena sukkhagajjitasaññite sadde niccharante

  *  *  *  *  *  *
  Footnote: 1. Ma. nānāvidhakusumasamākiṇṇanti upahāravasena upanītehi nānappakārehi vaṇṇagandha-
  sampannehi jalathalapupphehi samākiṇṇaṁ. 2. Ma. thaniṁsu.
-------------------------------------------------
[page 276]
  Devadundubhīti samaññā. Tasmā devadundubhiyo phaliṁsūti devo
  sukkhagajjitaṁ gajjīti vuttaṁ hoti. Pabbatānaṁ naccehīti paṭhavīkampena
  itocitoca bhamantānaṁ pabbatānaṁ naccehi. Yakkhānaṁ hiṅkārehīti
  vimhayajātānaṁ yakkhānaṁ vimhayappakāsanapavattehi hiṁhiṅkārasaddehi.
  Yakkhā hi vimhayajātā hiṁhiṁsaddaṁ nicchārenti. Thutijappehīti
  pasaṁsāvacanehi. Brahmānaṁ apphoṭanehīti pītisomanassajātānaṁ brahmānaṁ
  bāhāya paharaṇasaṅkhātehi apphoṭanehi. Pītisomanassajātā hi
  brahmāno vāmahatthaṁ sammiñjitvā dakkhiṇena hatthena bāhāya
  pahāraṁ denti. Ekakolāhalanti ekato pavattakolāhalaṁ.
  Ekaninnādanti ekato pavattanigghosaṁ. Phalato nikkhantā
  chabbaṇṇaraṁsiyo ujukaṁ uggantvā onamitvā cakkavāḷapabbatamukhavaṭṭiṁ
  āhacca tiṭṭhantīti āha sakalacakkavāḷaṁ ratanagopānasīvinaddhaṁ viya
  kurumānāti. Taṅkhaṇato ca pana pabhūtīti vuttanayena suvaṇṇakaṭāhe
  patiṭṭhitassa mahābodhissa chabbaṇṇaraṁsīnaṁ visajjitakālato pabhūti.
  Himavalāhakagabbhaṁ pavisitvā aṭṭhāsīti suvaṇṇakaṭāheneva saddhiṁ uggantvā
  himodakapuṇṇaṁ valāhakagabbhaṁ pavisitvā aṭṭhāsi. Paṭhamaṁ suvaṇṇakaṭāhe
  patiṭṭhitoyeva hi bodhi pacchāvuttappakārācchariyapaṭimaṇḍito
  hutvā himavalāhakagabbhaṁ pavisitvā aṭṭhāsi. Teneva vakkhati paṭhamaṁ
  suvaṇṇakaṭāhe patiṭṭhahi tato himagabbhasattāhaṁ abhisekasattāhañca
-------------------------------------------------
[page 277]
  Vītināmetvātiādiṁ. Tatoyeva ca mahāvaṁsepi vuttaṁ
          evaṁ satena mūlānaṁ tattha sā gandhakaddame
          patiṭṭhāsi mahābodhi pasādentī mahājanaṁ
          tassa khandho dasahattho pañcasākhā manoramā
          catuhatthā catuhatthā dasaḍḍhaphalamaṇḍitā
          sahassantu pasākhānaṁ sākhānantāsamāsi ca
          evaṁ āsi mahābodhi manoharasirindharā
          kaṭāhamhi mahābodhi- patiṭṭhitakkhaṇe mahī
          akampi pāṭihārāni 1- ahesuṁ vividhāni ca
          sayaṁ nādehi turiyānaṁ devesu mānusesu ca
          sādhukāraninnādehi devabrahmagaṇassa ca
          meghānaṁ migapakkhīnaṁ yakkhādīnaṁ ravehi ca
          ravehi ca mahīkampe ekakolāhalaṁ ahu
          bodhiyā phalapattehi chabbaṇṇarasmiyo subhā
          nikkhamitvā cakkavāḷaṁ sakalaṁ sobhayiṁsu ca
          sakaṭāhā mahābodhi uggantvāna tato nabhaṁ
          aṭṭhāsi himagabbhamhi sattāhāni adassanāti.
  Tasmā suvaṇṇakaṭāhe patiṭṭhitoyeva bodhi kaṭāheneva saddhiṁ
  uggantvā himavalāhakagabbhaṁ pavisitvā aṭṭhāsīti veditabbaṁ. Heṭṭhā

  *  *  *  *  *  *
  Footnote: 1. mahāvaṁse pana pāṭihīrānīti dissati.
-------------------------------------------------
[page 278]
  Pana bhagavato adhiṭṭhānakkamaṁ dassentena yaṁ vuttaṁ bhagavā kira
  mahāparinibbānamañce nipanno laṅkādīpe mahābodhippatiṭṭhāpanatthāya
  asokamahārājā mahābodhiṁ gahaṇatthaṁ gamissati tadā mahābodhissa
  dakkhiṇasākhā sayameva chijjitvā suvaṇṇakaṭāhe patiṭṭhātūti
  adhiṭṭhāsi idamekamadhiṭṭhānaṁ tattha patiṭṭhānakāle ca
  mahābodhi himavalāhakagabbhaṁ pavisitvā tiṭṭhatūti adhiṭṭhāsi idaṁ
  dutiyamadhiṭṭhānaṁ sattame divase himavalāhakagabbhato oruyha
  suvaṇṇakaṭāhe patiṭṭhahanto pattehi ca phalehi ca chabbaṇṇarasmiyo
  muñcatūti adhiṭṭhāsi idaṁ tatiyamadhiṭṭhānanti. Taṁ iminā na
  sameti. Tattha hi paṭhamaṁ himavalāhakagabbhaṁ pavisitvā pacchā
  sattame divase himavalāhakagabbhato oruyha chabbaṇṇarasmiyo visajjanaṁ
  suvaṇṇakaṭāhe patiṭṭhahanañca vuttaṁ. Tasmā aṭṭhakathāyaṁ pubbenāparaṁ
  na sameti. Mahāvaṁse pana adhiṭṭhānena paṭhamaṁ suvaṇṇakaṭāhe
  patiṭṭhahanaṁ pacchāyeva chabbaṇṇaraṁsīvisajjanaṁ himavalāhakagabbhaṁ pavisanañca
  vuttaṁ. Vuttaṁ hetaṁ
          parinibbānamañcamhi nipannena jinena hi
          kataṁ mahāadhiṭṭhānaṁ pañcakaṁ pañcacakkhunā
          gayhamānā mahābodhi sākhāsokena dakkhiṇā
          chinditvāna sayaṁyeva patiṭṭhātu kaṭāhake
-------------------------------------------------
[page 279]
          Patiṭṭhahitvā sā sākhā chabbaṇṇarasmiyo subhā
          rañjayantī disā sabbā phalapattehi muñcatu
          sasuvaṇṇakaṭāhā sā uggantvāna manoramā
          adissamānā sattāhaṁ himagabbhamhi tiṭṭhatūti.
  Bodhivaṁsepi ca ayameva adhiṭṭhānakkamo vutto. Tasmā aṭṭhakathāyaṁ
  vutto adhiṭṭhānakkamo yathā pubbenāparaṁ na virujjhati tathā
  vīmaṁsitvā gahetabbo. Himañca raṁsiyo ca āvattitvā mahābodhimeva
  pavisiṁsūti mahābodhiṁ paṭicchādetvā ṭhitaṁ himañca bodhito
  nikkhantachabbaṇṇaraṁsiyo ca āvattitvā padakkhiṇaṁ katvā bodhimeva
  pavisiṁsu. Bodhi paviṭṭhā viya hutvā antarahitāti vuttaṁ hoti.
  Ettha pana himañca raṁsiyo cāti ayameva pāṭho satasodhitasammate
  porāṇapotthake sesesu ca sabbapotthakesu dissati. Mahāvaṁsepi
  cetaṁ vuttaṁ
          atīte tamhi sattāhe sabbe himavalāhakā
          pavisiṁsu mahābodhiṁ sabbā tā raṁsiyopi cāti.
  Kenaci pana pañca raṁsiyoti pāṭhaṁ parikappetvā yaṁ vuttaṁ sabbadisāhi pañca raṁsiyo
  āvattitvāti pañcahi phalehi nikkhantattā pañca tā pana chabbaṇṇāvāti.
  Taṁ tassa sammohavijjimhitamattanti daṭṭhabbaṁ. Paripuṇṇakkhandhasākhāpasākho
-------------------------------------------------
[page 280]
  Pañcaphalapaṭimaṇḍitoti paripuṇṇakkhandhasākhāpasākhāhi ceva pañcahi ca
  phalehi paṭimaṇḍito samantato vibhūsitoti attho. Abhisekaṁ datvāti
  anotattodakena abhisekaṁ datvā. Bodhiṭṭhāneyeva aṭṭhāsīti
  bodhisamīpeyeva vasi. Pubbakattikapavāraṇadivaseti assayujamāsassa
  sukkapakkhapuṇṇamiyaṁ. Cātuddasīuposathattā dvisattāhe jāte
  uposatho sampattoti āha kāḷapakkhassa uposathadivaseti.
  Assayujamāsakāḷapakkhassa cātuddasīuposatheti attho. Pācīnamahāsālamūle
  ṭhapesīti nagarassa pācīnadisābhāge jātassa mahāsālarukkhassa heṭṭhā
  maṇḍapaṁ kāretvā tattha ṭhapesi. Sattarasame divaseti pāṭipadadivasato
  dutiyadivase. Kattikacchaṇabhūtaṁ pūjaṁ addasāti kattikacchaṇavasena
  bodhissa kariyamānaṁ pūjaṁ sumanasāmaṇero addasa. Disvā
  ca āgato sabbaṁ taṁ pavattiṁ ārocesi. Taṁ sandhāyeva ca thero
  bodhiāharaṇatthaṁ pesesi.
      [128] Aṭṭhārasa devatākulānīti mahābodhiṁ parivāretvā
  ṭhitanāgayakkhādidevatākulāni datvāti sambandho. Amaccakulāni
  bodhissa kattabbavicāraṇatthāya adāsi. Brāhmaṇakulāni
  lokasammatattā udakāsiñcanatthāya adāsi. Kuṭumbiyakulāni bodhissa
  kattabbapūjopakaraṇagopanatthāya adāsi. Gopakā rājakammino tathā
  taracchāti mahāgaṇṭhīpade vuttaṁ. Gaṇṭhīpade pana gopakakulāni bodhisiñcanatthaṁ
-------------------------------------------------
[page 281]
  Khīradhenupālanatthāya taracchakulāni kāliṅgakulāni vissāsikāni
  padhānamanussakulānīti vuttaṁ. Kāliṅgakulānīti ettha udakādivāhakā
  kāliṅgāti mahāgaṇṭhīpade vuttaṁ. Kaliṅgesu janapadesu jātisampannaṁ
  kulaṁ kāliṅgakulanti keci. Iminā parivārenāti sahatthe karaṇavacanaṁ.
  Iminā vuttappakāraparivārena saddhinti attho. Vijjhāṭaviṁ
  samatikkammāti rājā sayampi mahābodhissa paccuggamanaṁ karonto
  senāṅgaparivuto thalapathena gacchanto vijjhāṭaviṁ nāma aṭaviṁ
  atikkamitvā. Tāmbalittiṁ anuppattoti tāmbalittiṁ nāma titthaṁ
  sampatto. Idamassa tatiyanti suvaṇṇakaṭāhe patiṭṭhitamahābodhissa
  rajjasampadānaṁ sandhāya vuttaṁ. Tato pubbepi panesa ekavāraṁ
  saddhāya sakalajambūdīparajjena mahābodhiṁ pūjesiyeva. Tasmā tena
  saddhiṁ catutthamidaṁ rajjasampadānaṁ. Mahābodhimpana yasmiṁ yasmiṁ divase
  rajjena pūjesi tasmiṁ tasmiṁ divase sakalajambūdīparajjato uppannaṁ
  āyaṁ gahetvā mahābodhipūjaṁ kāresi. Migasirassāti migasiramāsassa.
  Paṭhamapāṭipadadivaseti sukkapakkhapāṭipadadivase. Taṁ hi
  kaṇhapakkhapāṭipadadivasaṁ apekkhitvā paṭhamapāṭipadadivasanti vuccati.
  Idañca imasmiṁ dīpe pavattamānavohāraṁ gahetvā vuttaṁ. Tattha pana
  puṇṇamito paṭṭhāya yāva aparā puṇṇamī tāva eko māsoti
  vohārassa pavattattā tena vohārena dutiyapāṭipadadivaseti vattabbaṁ
-------------------------------------------------
[page 282]
  Siyā. Tattha hi kaṇhapakkhapāṭipadadivasaṁ paṭhamapāṭipadanti vuccati.
  Ukkhipitvāti mahāsālamūle dinnehi soḷasahi jātisampannakulehi saddhiṁ
  ukkhipitvāti vadanti. Gacchati vatareti ettha areti khede.
  Tenevāha kanditvāti. Bodhissa adassanaṁ asahamāno roditvā
  paridevitvāti attho. Sarasaraṁsijālanti ettha pana heṭṭhā
  vuttanayeneva attho veditabbo. Mahābodhi samārūḷhāti
  mahābodhinā samārūḷhā. Passato passatoti anādare sāmivacanaṁ.
  Passantassevāti attho. Mahāsamuddatalaṁ pakkhantāti mahāsamuddassa
  udakatalaṁ pakkhandi. Samantā yojananti samantato ekekena passena
  yojanappamāṇe padese. Accantasaṁyoge cetaṁ upayogavacanaṁ.
  Vīciyo vūpasantāti vīciyo na uṭṭhahiṁsu. Nāhesunti vuttaṁ hoti.
  Pavajjiṁsūti viraviṁsu. Nādaṁ pavattayiṁsūti attho. Rukkhādisinnissitāhīti
  ettha ādisaddena pabbatādisannissitadevatā saṅgaṇhāti.
  Supaṇṇarūpenāti supaṇṇasadisena rūpena. Nāgakulāni santāsesīti
  mahābodhiggahaṇatthaṁ āgatāni nāgakulāni santāseti. Tesaṁ bhayaṁ
  uppādetvā palāpesīti vuttaṁ hoti. Tadā hi samuddavāsino
  nāgā mahābodhiṁ gahetuṁ vātavassandhakārādīhi mahantaṁ vikubbanamakaṁsu.
  Tato saṅghamittattherī garuḷavaṇṇaṁ māpetvā tena garuḷarūpena ākāsaṁ
  pūrayamānā sikhāmarīcijālena gaganaṁ ekandhakāraṁ katvā pakkhappahāravātena
-------------------------------------------------
[page 283]
  Mahāsamuddamāloḷetvā saṁvaṭṭajaladhinādasadisena ravena nāgānaṁ
  hadayāni bhindantī viya tāsetvā nāge palāpesi. Te
  cutrastarūpā nāgā āgantvāti te ca vuttanayena uttāsitā
  nāgā puna āgantvā. Taṁ vibhūtinti taṁ iddhipāṭihāriyasaṅkhātaṁ vibhūtiṁ.
  Taṁ acchariyanti vuttaṁ hoti. Theriṁ yācitvāti ayye amhākaṁ bhagavā
  mucalindanāgarājassa bhogāvaḷiṁ attano gandhakuṭiṁ katvā sattāhaṁ
  tassa saṅgahaṁ akāsi abhisambujjhanadivase nerañjarānadītīre attano
  ucchiṭṭhapattaṁ mahākāḷanāgassa visajjesi uruvelanāgena māpitaṁ
  visadhūmadahanaṁ agaṇetvā tassa saraṇasīlābharaṇamadāsi mahāmoggallānattheraṁ
  pesetvā nandopanandanāgarājānaṁ dametvā nibbisaṁ akāsi evaṁ
  so lokanāyako amhākaṁ upakārako tvampi no dosamassaritvā
  muhuttaṁ mahābodhiṁ visajjetvā nāgalokassa saggamokkhamaggaṁ
  sampādehīti evaṁ yācitvā.
      [129] Bodhiviyogadukkhitoti bodhiviyogena dukkhito
  sañjātamānasikadukkho. Kanditvāti imassa pariyāyavacanamattaṁ.
  Roditvāti guṇakittanavasena vā punappunaṁ roditvā vilāpaṁ katvāti
  attho. Uttaradvāratoti anurādhapurassa uttaradvārato. Maggaṁ
  sodhāpetvāti khāṇukaṇṭakādīnaṁ uddharāpanavasena maggaṁ sodhāpetvā.
  Alaṅkārāpetvāti vālukādīnaṁ okirāpanādivasena sajjetvā.
-------------------------------------------------
[page 284]
  Samuddasālavatthusminti samuddāsannasālāya vatthubhūte padese. Tasmiṁ
  kira padese ṭhitehi samuddassa diṭṭhattā taṁ acchariyaṁ pakāsetuṁ
  tattha ekā sālā katā. Sā nāmena samuddāsannasālāti
  pākaṭā jātā. Vuttaṁ hetaṁ
          samuddāsannasālāya ṭhāne ṭhatvā mahaṇṇave
          āgacchantaṁ mahābodhiṁ mahātheriddhiyāddasa
          tasmiṁ ṭhāne katā sālā pakāsetuṁ tamabbhutaṁ
          samuddāsannasālāti nāmenāsidha pākaṭāti.
  Tāya vibhūtiyāti tāya vuttappakārāya pūjāsakkārādisampattiyā.
  Therassāti mahāmahindattherassa. Maggassa kira ubhosu passesu
  antarantarā pupphehi kūṭāgārasadisasaṇṭhānāni pupphacetiyāni
  kārāpesi. Taṁ sandhāyetaṁ vuttaṁ antarantarā pupphāgghiyāni
  ṭhapentoti. Āgato vatareti ettha areti pasaṁsāyaṁ. Sādhu vatāti
  attho. Soḷasahi jātisampannakulehīti aṭṭhahi amaccakulehi aṭṭhahi ca
  brāhmaṇakulehīti evaṁ soḷasahi jātisampannakulehi. Samuddatīre
  mahābodhiṁ ṭhapetvāti samuddavelātaṭe alaṅkatapaṭiyatte ramaṇīye
  maṇḍape mahābodhiṁ ṭhapetvā. Evaṁ pana katvā sakalatambapaṇṇirajjena
  mahābodhiṁ pūjetvā soḷasannaṁ kulānaṁ rajjaṁ niyyādetvā sayaṁ
  dovārikaṭṭhāne ṭhatvā tayo divase anekappakāraṁ pūjaṁ kārāpesi.
-------------------------------------------------
[page 285]
  Taṁ dassento tīṇi divasānītiādimāha. Rajjaṁ vicāresīti rajjaṁ vicāretuṁ
  visajjesi. Soḷasahi vā jātisampannakulehi rajjaṁ vicārāpesīti attho.
  Catutthadivaseti migasiramāsassa sukkapakkhadasamiyaṁ. Anupubbena anurādhapuraṁ
  sampattoti dasamiyaṁ alaṅkatapaṭiyattarathe mahābodhiṁ ṭhapetvā uḷārapūjaṁ
  kurumāno pācīnapassavihārassa patiṭṭhātabbaṭṭhānamānetvā tattha saṅghassa
  pātarāsaṁ pavattetvā mahindattherena bhāsitaṁ nāgadīpe dasabalena kataṁ
  nāgadamanaṁ sutvā sammāsambuddhena nisajjādinā paribhuttaṭṭhānesu
  thūpādīhi sakkāraṁ karissāmīti saññāṇaṁ kāretvā tato āharitvā
  tavakkabrāhmaṇassa gāmadvāre ṭhapetvā pūjetvā evaṁ tasmiṁ tasmiṁ
  ṭhane pūjaṁ katvā iminā anukkamena anurādhapuraṁ sampatto.
      [130] Cātuddasīdivaseti migasiramāsasseva sukkapakkhacātuddase.
  Vaḍḍhamānakacchāyāyāti chāyāya vaḍḍhamānasamaye. Sāyaṇhasamayeti
  vuttaṁ hoti. Nirodhasamāpattinti kāyacittadarathavūpasamaphalasamāpattiṁ.
  Tilakabhūteti alaṅkārabhūte. Rājavatthudvārakoṭṭhakaṭṭhāneti
  rājuyyānassa dvārakoṭṭhakaṭṭhāne. Sakalarajjaṁ mahābodhissa
  dinnapubbattā upacāratthaṁ rājā dovārikavesaṁ gaṇhīti vadanti.
  Anupubbavipassananti udayabbayādianupubbavipassanaṁ. Paṭṭhapetvāti
  ārabhitvā. Atthaṅgamiteti atthaṅgate. Saha bodhippatiṭṭhānenāti
-------------------------------------------------
[page 286]
  Vattabbe vibhattipariṇāmaṁ katvā saha bodhippatiṭṭhānāti nissakkavacanaṁ
  kataṁ. Sati hi sahayoge karaṇavacanena bhavitabbaṁ. Mahāpaṭhavī
  akampīti ca idaṁ mukhamattanidassanaṁ. Aññānipi anekāni acchariyāni
  ahesuṁyeva. Tathāhi saha bodhippatiṭṭhānena udakapariyantaṁ katvā
  mahāpaṭhavī akampi. Tāni mūlāni kaṭāhamukhavaṭṭito uggantvā
  taṁ kaṭāhaṁ vinaddhantā paṭhavītalamotariṁsu. Samantato dibbakusumāni
  vassiṁsu. Ākāse dibbaturiyāni vajjiṁsu. Mahāmegho uṭṭhahitvā
  vuṭṭhipātamakāsi. Ākāsappadesā viraviṁsu. Vijjulatā nicchariṁsu.
  Devatā sādhukāramadaṁsu. Samāgatā sakaladīpavāsino gandhamālādīhi
  pūjayiṁsu. Gahitamakarandā mandamārutā vāyiṁsu. Samantato
  ghanasītalahimavalāhakā mahābodhiṁ chādayiṁsu. Evaṁ bodhi paṭhaviyaṁ
  patiṭṭhahitvā himagabbhe sannisīditvā sattāhaṁ lokassa adassanamagamāsi.
  Himagabbhe sannisīdīti himagabbhassa anto aṭṭhāsi. Vippharantāti
  vippharantā itocitoca saṁsarantā. Nicchariṁsūti nikkhamiṁsu. Dassiṁsūti
  paññāyiṁsu. Sabbe dīpavāsinoti sabbe tambapaṇṇidīpavāsino.
  Uttarasākhato ekaṁ phalanti uttarasākhāyaṁ ṭhitaṁ ekaṁ phalaṁ.
  Pācīnasākhāya ekaṁ phalantipi keci. Mahābodhiāsannaṭṭhāneti
  pubbapasse mahāsilāsane patiṭṭhitaṭṭhāne. Issaranimmānavihāreti
  issaranimmānasaṅkhāte kassapagirivihāre. Issaranimmānavihāreti hi
-------------------------------------------------
[page 287]
  Pubbasaṅketavasena vuttaṁ. Idāni pana so vihāro kassapagirīti
  paññāto. Issarasamaṇārāmetipi keci paṭhanti. Tathā ca vuttaṁ
          tavakkabrāhmaṇagāme thūpārāme tatheva ca
          issarasamaṇārāme paṭhame cetiyaṅgaṇeti.
  Yojaniyāarāmesūti anurādhapurassa samantā yojanassa anto katāarāmesu.
  Samantā patiṭṭhite mahābodhimhīti sambandho. Anurādhapurassa samantā
  evaṁ puttanattaparamparāya mahābodhimhi patiṭṭhiteti attho.
      [131] Lohapāsādaṭṭhānaṁ pūjesīti lohapāsādassa kattabbaṭṭhānaṁ
  pūjesi. Kiñcāpi lohapāsādaṁ devānaṁpiyatissoyeva mahārājā
  kāressati tathāpi tasmiṁ samaye abhāvato anāgateti vuttanti tīsupi
  gaṇṭhīpadesu vuttaṁ. Keci pana duṭṭhagāmaṇiabhayeneva kārito
  lohapāsādoti vadanti. Mūlāni panassa na tāva otarantīti
  iminā mahārāja imasmiṁ dīpe satthusāsanaṁ patiṭṭhitamattameva ahosi
  na tāva supatiṭṭhitanti dasseti. Assa satthusāsanassa mūlāni pana
  na tāva otiṇṇānīti evamettha attho veditabbo. Otarantīti
  hi atītatthe vattamānavacanaṁ. Tenevāha kadā pana bhante mūlāni
  otiṇṇāni nāma bhavissantīti. Yo amacco pañcapaṇṇāsāya
  jeṭṭhakaniṭṭhabhātukehi saddhiṁ cetiyagirimhi pabbajito taṁ sandhāya
-------------------------------------------------
[page 288]
  Vuttaṁ mahāariṭṭho bhikkhūti. Meghavaṇṇābhayāmaccassa pariveṇaṭṭhāneti
  meghavaṇṇābhayassa rañño amaccena kattabbassa pariveṇassa
  vatthubhūte ṭhāne. Maṇḍapappakāranti maṇḍapasadisaṁ. Sadisatthampi
  hi pakārasaddaṁ vaṇṇayanti. Sāsanassa mūlāni otarantāni
  passissāmīti iminā sāsanassa suṭṭhuppatiṭṭhānākāraṁ passissāmīti
  dīpeti. Meghavirahitassa nimmalasseva ākāsassa viravitattā ākāsaṁ
  viravīti vuttaṁ. Paccekagaṇīhīti visuṁ visuṁ gaṇācariyehi. Paccekaṁ
  gaṇā etesamatthīti paccekagaṇino. Yathā vejjo gilānesu
  karuṇāya tikicchanaṁ purakkhitvā vigatacchandadoso jigucchanīyesu vaṇesu
  guyhaṭṭhānesu ca bhesajjalepanādinā tikicchanameva karoti evaṁ
  bhagavāpi kilesabyādhipīḷitesu sattesu karuṇāya te satte
  kilesabyādhidukkhato mocetukāmo avattabbārahāni guyhaṭṭhānanissitānipi
  asabbhāni 1- vadanto vinayapaññattiyā sattānaṁ kilesabyādhiṁ tikicchati.
  Tena vuttaṁ satthukaruṇādiguṇaparidīpakanti. Anusiṭṭhikarānanti
  anusāsanīkarānaṁ. Ye bhagavato anusāsanaṁ sammā paṭipajjanti tesanti
  attho. Kāyakammavacīkammavipphanditavinayananti kāyavacīdvāresu
  ajjhācāravasena pavattassa kilesavipphanditassa vinayanakaraṁ. Rājinoti
  upayogatthe sāmivacanaṁ. Rājānamanusāsiṁsūti attho. Ālokanti

  *  *  *  *  *  *
  Footnote: 1. Ma. asappāyāni.
-------------------------------------------------
[page 289]
  Ñāṇālokaṁ. Parinibbiṁsu mahesayoti ettha mahāmahindatthero
  dvādasavassiko hutvā tambapaṇṇidīpaṁ sampatto tattha dve vassāni
  vasitvā vinayaṁ patiṭṭhapesi dvāsaṭṭhivassiko hutvā parinibbutoti vadanti.
  Tesaṁ therānaṁ antevāsikāti tesaṁ mahāmahindappamukhānaṁ therānaṁ
  antevāsikā. Tissadattādayo pana mahāariṭṭhattherassa antevāsikā.
  Tasmā tissadattakālasumanadīghasumanādayo mahāariṭṭhattherassa antevāsikā
  cāti yojetabbaṁ. Antevāsikānaṁ antevāsikāti ubhayathā
  vuttāntevāsikānaṁ antevāsikā. Pubbe vuttappakārāti
          mahindo iṭṭiyo uttiyo sambalo bhaddanāmo ca paṇḍito
          ete nāgā mahāpaññā jambūdīpā idhāgatā
          vinayaṁ te vācayiṁsu piṭakaṁ tambapaṇṇiyā
          nikāye pañca vācesuṁ satta ceva pakāraṇe
          tato ariṭṭho medhāvī tissadatto ca paṇḍito
          visārado kālasumano thero ca dīghanāmakoti
  evamādinā pubbe vuttappakārā ācariyaparamparā.
      [132] Ettāvatā ca kenābhaṭanti imaṁ pañhaṁ vitthārato
  vibhajitvā idāni kattha patiṭṭhitanti imaṁ pañhaṁ visajjento āha
  kattha patiṭṭhitantiādiṁ. Tattha telamivāti sīhatelamiva.
-------------------------------------------------
[page 290]
  Adhimattasatigatidhitimantesūti ettha satīti buddhavacanaṁ uggahetvā dhāraṇakasati.
  Gatīti uggaṇhanakagati. Dhitīti sanniṭṭhānaṁ katvā uggaṇhanakañāṇaṁ.
  Gatīti vā paññāgati. Dhitīti buddhavacanaṁ uggaṇhanavīriyaṁ sajjhāyanavīriyaṁ
  ādhāraṇavīriyañca. Lajjīsūti pāpajigucchanalakkhaṇāya lajjāya samannāgatesu.
  Kukkuccakesūti aṇumattesupi vajjesu dosadassāvitāya kappiyākappiyaṁ
  nissāya kukkuccakārīsu. Sikkhākāmesūti adhisīlādhicittādhipaññāvasena
  tisso sikkhā kāmayamānesu sampiyāyitvā sikkhantesu. Akattabbato
  nivāretvā kattabbesu patiṭṭhāpanato mātāpituṭṭhāniyoti vuttaṁ.
  Ācāragocarakusalatāti veḷudānādimicchājīvassa kāyapāgabbhiyādīnañca
  akaraṇena sabbaso anācāraṁ vajjetvā kāyiko avītikkamo vācasiko
  avītikkamoti evaṁ vuttabhikkhusāruppāacārasampattiyā vesiyādiagocaraṁ
  vajjetvā piṇḍapātādiatthaṁ upasaṅkamituṁ yuttaṭṭhānasaṅkhātagocarena
  ca sampannattā samaṇācāresu ceva samaṇagocaresu ca kusalatā.
      [133] Tattha ācāro ca anācāro ca gocaro ca agocaro
  ca jhānavibhaṅge pāliyaṁ āgatanayena veditabbā. Vuttaṁ hetaṁ
  ācāragocarasampannoti. Atthi ācāro atthi anācāro.
  Tattha katamo anācāro. Kāyiko vītikkamo vācasiko vītikkamo
  kāyikavācasiko vītikkamo ayaṁ vuccati anācāro. Sabbaṁpi
-------------------------------------------------
[page 291]
  Dussīlyaṁ anācāro. Idhekacco veḷudānena vā pattadānena vā
  pupphaphalasinānadantakaṭṭhadānena vā cātukamyatāya vā muggasūpatāya
  vā pāribhaṭyatāya vā jaṅghapesanikena vā aññataraññatarena vā
  buddhapaṭikuṭṭhena micchājīvena jīvitaṁ kappeti ayaṁ vuccati anācāro.
  Tattha katamo ācāro. Kāyiko avītikkamo vācasiko
  avītikkamo kāyikavācasiko avītikkamo ayaṁ vuccati ācāro.
  Sabbopi sīlasaṁvaro ācāro. Idhekacco na veḷudānena na patta
  na puppha na phala na sināna na dantakaṭṭhadānena na cātukamyatāya
  na muggasūpatāya na pāribhaṭyatāya na jaṅghapesanikena na aññataraññatarena
  buddhapaṭikuṭṭhena micchājīvena jīvitaṁ kappeti ayaṁ vuccati
  ācāro. Gocaroti atthi gocaro atthi agocaro. Tattha
  katamo agocaro. Idhekacco vesiyagocaro vā hoti vidhava
  thūlakumārika paṇḍaka bhikkhunī pānāgāragocaro vā hoti saṁsaṭṭho
  viharati rājūhi rājamahāmattehi titthiyehi titthiyasāvakehi
  ananulomikena saṁsaggena yāni vā pana tāni kulāni assaddhāni
  appasannāni akkosakaparibhāsakāni anatthakāmāni ahitakāmāni
  aphāsukāmāni ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ
  tathārūpāni kulāni sevati bhajati payirupāsati ayaṁ vuccati agocaro.
  Tattha katamo gocaro. Idhekacco na vesiyagocaro hoti .pe.
-------------------------------------------------
[page 292]
  Na pānāgāragocaro asaṁsaṭṭho viharati rājūhi .pe. Titthiyasāvakehi
  ananulomikena saṁsaggena yāni vā pana tāni kulāni saddhāni
  pasannāni opānabhūtāni kāsāvappajjotāni isivātapaṭivātāni
  atthakāmāni .pe. Yogakkhemakāmāni bhikkhūnaṁ .pe. Upāsikānaṁ
  tathārūpāni kulāni sevati bhajati payirupāsati ayaṁ vuccati gocaro.
  Iti iminā ca ācārena iminā ca gocarena upeto hoti samupeto
  upapanno samupapanno samannāgato tena vuccati ācāragocarasampannoti.
      [134] Apicettha imināpi nayena ācāragocarā veditabbā.
  Duvidho hi anācāro kāyiko ca vācasiko ca. Tattha katamo kāyiko
  anācāro. Idhekacco saṅghagatopi acittikārakato there bhikkhū
  ghaṭṭayantopi tiṭṭhati ghaṭṭayantopi nisīdati puratopi tiṭṭhati puratopi nisīdati
  uccepi āsane nisīdati sasīsampi pārupitvā nisīdati ṭhitakopi bhaṇati
  bāhāvikkhepakopi bhaṇati therānaṁ bhikkhūnaṁ anupāhanānaṁ caṅkamantānaṁ saupāhano
  caṅkamati nīce caṅkame caṅkamantānaṁ ucce caṅkame caṅkamati chamāyaṁ
  caṅkamantānaṁ caṅkame caṅkamati there bhikkhū anupakhajjāpi tiṭṭhati anupakhajjāpi
  nisīdati navepi bhikkhū āsanena paṭibāhati jantāgharepi there bhikkhū anāpucchā
  kaṭṭhaṁ pakkhipati dvāraṁ pidahati udakatitthepi there bhikkhū ghaṭṭayantopi
-------------------------------------------------
[page 293]
  Otarati puratopi otarati ghaṭṭayantopi nahāyati puratopi nahāyati
  ghaṭṭayantopi uttarati puratopi uttarati antaragharaṁ pavisantopi
  there bhikkhū ghaṭṭayantopi gacchati puratopi gacchati vokkammapi
  therānaṁ bhikkhūnaṁ purato gacchati yānipi tāni honti kulānaṁ ovarakāni
  guḷhāni ca paṭicchannāni ca yattha kulitthiyo kulakumāriyo nisīdanti
  tatthapi sahasā pavisati kumārakassapi sīsaṁ parāmasati ayaṁ vuccati
  kāyiko anācāro. Tattha katamo vācasiko anācāro. Idhekacco
  saṅghagatopi acittikārakato there bhikkhū anāpucchā dhammaṁ bhaṇati
  pañhaṁ visajjeti pāṭimokkhaṁ uddisati ṭhitakopi bhaṇati bāhāvikkhepakopi
  bhaṇati antaragharaṁ paviṭṭhopi itthiṁ vā kumāriṁ vā evamāha itthannāme
  itthaṅgotte kiṁ atthi yāgu atthi bhattaṁ atthi khādanīyaṁ kiṁ pivissāma kiṁ
  bhuñjissāma kiṁ vā me dassathāti vippalapati ayaṁ vuccati vācasiko anācāro.
  Paṭikkhepavasena panassa ācāro veditabbo. Apica yo bhikkhu satthari
  sagāravo sappatisso sabrahmacārīsu sagāravo sappatisso hirottappasampanno
  sunivattho supāruto pāsādikena abhikkantena paṭikkantena
  ālokitena vilokitena sammiñjitena pasāritena okkhittacakkhu
  iriyāpathasampanno indriyesu guttadvāro bhojane mattaññū
  jāgariyamanuyutto satisampajaññena samannāgato appiccho santuṭṭho
-------------------------------------------------
[page 294]
  Āraddhavīriyo pavivitto asaṁsaṭṭho abhisamācārikesu sakkaccakārī
  garucittikārabahulo viharati ayaṁ vuccati ācāro.
      [135] Gocaro pana upanissayagocaro ārakkhagocaro
  upanibandhagocaroti tividho. Tattha dasakathāvatthuguṇasamannāgato
  kalyāṇamitto yaṁ nissāya assutaṁ suṇāti sutaṁ pariyodapeti kaṅkhaṁ
  vitarati diṭṭhiṁ ujuṁ karoti cittaṁ pasādeti yassa vā pana anusikkhamāno
  saddhāya vaḍḍhati sīlena sutena cāgena paññāya vaḍḍhati ayaṁ vuccati
  upanissayagocaro. Yo bhikkhu antaragharaṁ paviṭṭho vīthipaṭipanno
  okkhittacikkhu yugamattadassāvī saṁvuto gacchati na hatthiṁ olokento
  na assaṁ na rathaṁ na pattiṁ na itthiṁ na purisaṁ olokento na uddhaṁ
  olokento na adho olokento na disāvidisampi pekkhamāno
  gacchati ayaṁ ārakkhagocaro. Upanibandhagocaro pana cattāro satipaṭṭhānā
  yattha bhikkhu attano cittaṁ upanibandhati. Vuttaṁ hetaṁ bhagavatā ko ca
  bhikkhave bhikkhuno gocaro sako pettiko visayo yadidaṁ cattāro
  satipaṭṭhānāti. Ayaṁ upanibandhagocaro. Iti iminā ācārena iminā
  gocarena samannāgatattā ācāragocarakusalatā.
      [136] Evamanācāraṁ agocarañca vajjetvā saddhāpabbajitānaṁ
  yathāvuttāacāragocaresu kusalabhāvo vinayadharāyattoti ayamānisaṁso
-------------------------------------------------
[page 295]
  Vinayapariyattiyā dassitoti veditabbo. Vinayapariyattiṁ nissāyāti
  vinayapariyāpuṇanaṁ nissāya. Attano sīlakkhandho sugutto hoti
  surakkhitoti kathamassa attano sīlakkhandho sugutto hoti surakkhito.
  Āpattiṁ hi āpajjanto chahākārehi āpajjati alajjitā añāṇatā
  kukkuccapakatatā akappiye kappiyasaññitā kappiye akappiyasaññitā
  satisammosāti. Vinayadharo pana imehi chahākārehi āpattiṁ
  nāpajjati. Kathaṁ alajjitāya nāpajjati. So hi passatha bho ayaṁ
  kappiyākappiyaṁ jānantoyeva paṇṇattivītikkamaṁ karotīti imaṁ
  parupavādaṁ rakkhantopi akappiyabhāvaṁ jānantoyeva madditvā vītikkamaṁ
  na karoti. Evaṁ alajjitāya nāpajjati. Sahasā āpannampi
  desanāgāminiṁ desetvā vuṭṭhānagāminiyā vuṭṭhahitvā suddhante
  patiṭṭhāti tato
          sañcicca āpattiṁ nāpajjati āpattiṁ na parigūhati
          agatigamanañca na gacchati ediso vuccati lajjipuggaloti
  imasmiṁ lajjibhāve patiṭṭhitova hoti. Kathaṁ añāṇatāya nāpajjati.
  So hi kappiyākappiyaṁ jānāti tasmā kappiyaṁyeva karoti akappiyaṁ
  na karoti. Evaṁ añāṇatāya nāpajjati. Kathaṁ kukkuccapakatattā
  nāpajjati. Kappiyākappiyaṁ nissāya kukkucce uppanne vatthuṁ
  oloketvā mātikaṁ padabhājanaṁ antarāpattiṁ anāpattiṁ oloketvā
-------------------------------------------------
[page 296]
  Kappiyañce hoti karoti akappiyañce na karoti uppannaṁ
  pana kukkuccaṁ avinicchinitvāva vaṭṭatīti madditvā na vītikkamati.
  Evaṁ kukkuccapakatattā nāpajjati. Kathaṁ akappiye kappiyasaññitādīhi
  nāpajjati. So hi kappiyākappiyaṁ jānāti tasmā akappiye
  kappiyasaññī na hoti kappiye akappiyasaññī na hoti suppatiṭṭhitā
  cassa sati hoti adhiṭṭhātabbaṁ adhiṭṭheti vikappetabbaṁ vikappeti
  iti imehi chahi ākārehi āpattiṁ nāpajjati. Āpattiṁ
  anāpajjanto akhaṇḍasīlo hoti parisuddhasīlo. Evamassa
  attano sīlakkhandho sugutto hoti surakkhito.
      [137] Kukkuccappakatānanti kappiyākappiyaṁ nissāya uppannena
  kukkuccena abhibhūtānaṁ. Kathaṁ pana kukkuccappakatānaṁ paṭissaraṇaṁ hoti.
  Tiroraṭṭhesu tirojanapadesu ca uppannakukkuccā bhikkhū asukasmiṁ
  kira vihāre vinayadharo vasatīti dūratopi tassa santikaṁ āgantvā
  kukkuccaṁ pucchanti. So tehi katassa kammassa vatthuṁ oloketvā
  āpattānāpattigarukalahukādibhedaṁ sallakkhetvā desanāgāminiṁ
  desāpetvā vuṭṭhānagāminiyā vuṭṭhāpetvā suddhante patiṭṭhāpesi.
  Evaṁ kukkuccapakatānaṁ paṭissaraṇaṁ hoti. Visārado saṅghamajjhe
  voharatīti vigato sārado bhayaṁ etassāti visārado. Abhītoti
  attho. Avinayadharassa hi saṅghamajjhe kathentassa bhayaṁ sārajjaṁ
-------------------------------------------------
[page 297]
  Okkamati. Vinayadharassa taṁ na hoti. Kasmā. Evaṁ kathentassa
  doso hoti evaṁ na dosoti ñatvā kathanato.
      [138] Paccatthike sahadhammena suniggahitaṁ niggaṇhātīti ettha
  dvidhā paccatthikā nāma attapaccatthikā ca sāsanapaccatthikā ca.
  Tattha mettiyabhummajakā ca bhikkhū vaḍḍho ca licchavī amūlakena
  antimavatthunā codesuṁ ime attapaccatthikā nāma. Ye vā
  panaññepi dussīlā pāpadhammā sabbe te attapaccatthikā.
  Viparītadassanā pana ariṭṭhabhikkhukaṇṭakasāmaṇeravesālikavajjīputtakā
  mahāsaṅghikādayo ca abuddhasāsanaṁ buddhasāsananti vatvā katapaggahā
  sāsanapaccatthikā nāma. Te sabbepi sahadhammena sakāraṇena
  vacanena yathā taṁ asaddhammaṁ patiṭṭhāpetuṁ na sakkonti evaṁ
  suniggahitaṁ katvā niggaṇhāti.
      [139] Saddhammaṭṭhitiyā paṭipanno hotīti ettha pana tividho
  saddhammo pariyattipaṭipattiadhigamavasena. Tattha tipiṭakaṁ buddhavacanaṁ
  pariyattisaddhammo nāma. Terasa dhutaṅgaguṇā cuddasakhuddakavattāni
  dveasītimahāvattānīti ayaṁ paṭipattisaddhammo nāma. Cattāro
  maggā cattāri phalāni ca ayaṁ adhigamasaddhammo nāma. Tattha
  keci therā yo vo ānanda mayā dhammo ca vinayo ca desito
  paññatto so vo mamaccayena satthāti iminā suttena sāsanassa
-------------------------------------------------
[page 298]
  Pariyattimūlanti vadanti. Keci therā ime ca subhadda bhikkhū sammā
  vihareyyuṁ asuñño loko arahantehi assāti iminā suttena
  sāsanassa paṭipattimūlanti vatvā yāva pañca bhikkhū sammā
  paṭipannā saṁvijjanti tāva sāsanaṁ ṭhitaṁ hotīti āhaṁsu. Itare
  pana therā pariyattiyā antarahitāya supaṭipannassāpi dhammābhisamayo
  natthīti vatvā āhaṁsu sacepi pañca bhikkhū cattāri pārājikāni
  rakkhanakā honti te saddhe kulaputte pabbājetvā paccantime
  janapade upasampādetvā dasavaggaṁ gaṇaṁ pūretvā majjhimajanapadepi
  upasampadaṁ karissanti etenupāyena vīsativaggaṁ saṅghaṁ pūretvā
  attanopi abbhānakammaṁ kāretvā sāsanaṁ vuḍḍhiṁ virūḷhiṁ gamayissanti
  evamayaṁ vinayadharo tividhassāpi saddhammassa ciraṭṭhitiyā paṭipanno
  hotīti. Evamayaṁ vinayadharo ime pañcānisaṁse paṭilabhatīti veditabbo.
      [140] Vinayo saṁvaratthāyātiādīsu vinayoti vinayapariyāpuṇanaṁ.
  Vinayoti vā vinayapaññatti vuttā. Tasmā sakalāpi vinayapaññatti
  vinayapariyāpuṇanaṁ vā kāyavacīdvārasaṁvaratthāyāti attho.
  Ājīvapārisuddhipariyosānassa sīlassa upanissayapaccayo hotīti vuttaṁ
  hoti. Avippaṭisāroti pāpapuññānaṁ katākatānusocanavasena
  pavattacittavippaṭisārābhāvo. Pāmujjanti dubbalā taruṇā pīti. Pītīti
  balavapīti. Passaddhīti kāyacittadarathapaṭippassaddhi. Sukhanti kāyikaṁ
-------------------------------------------------
[page 299]
  Cetasikañca sukhaṁ. Taṁ hi duvidhaṁpi samādhissa upanissayapaccayo hoti.
  Samādhīti cittekaggatā. Yathābhūtañāṇadassananti sappaccayanāmarūpapariggaho.
  Nibbidāti vipassanā. Athavā yathābhūtañāṇadassanaṁ taruṇavipassanā.
  Udayabbayañāṇassetaṁ adhivacanaṁ. Cittekaggatā hi taruṇavipassanāya
  upanissayapaccayo hoti. Nibbidāti sikhāppattā vuṭṭhānagāminibalavavipassanā.
  Virāgoti ariyamaggo. Vimuttīti arahattaphalaṁ. Catubbidhopi hi ariyamaggo
  arahattassa upanissayapaccayo hoti. Vimuttiñāṇadassananti paccavekkhaṇañāṇaṁ.
  Anupādāparinibbānatthāyāti kiñci dhammaṁ aggahetvā anavasesetvā
  parinibbānatthāya. Apaccayaparinibbānatthāyāti attho.
  Apaccayaparinibbānassa hi vimuttiñāṇadassanaṁ paccayo hoti tasmiṁ
  anuppatte avassaṁ parinibbāyitabbato. Na ca paccavekkhaṇañāṇe
  anuppanne antarā parinibbānaṁ hoti. Etadatthā kathāti ayaṁ
  vinayakathā nāma etadatthā. Anupādāparinibbānatthāyāti attho.
  Evaṁ sabbatthāpi. Mantanāpi vinayamantnā evaṁ karissāma na
  karissāmāti vinayapaṭibaddhasaṁsandanā. Etadatthā upanisāti
  upanisīdati ettha phalaṁ tappaṭibaddhavuttitāyāti upanisāti vuccati kāraṇaṁ
  paccayo. Vinayo saṁvaratthāyātiādikā kāraṇaparamparā etadatthāti
  attho. Etadatthaṁ sotāvadhānanti imissā paramparāpaccayakathāya
-------------------------------------------------
[page 300]
  Sotāvadhānaṁ imaṁ kathaṁ sutvā yaṁ uppajjati ñāṇaṁ tampi etadatthaṁ. Yadidaṁ
  anupādā cittassa vimokkhoti yadidanti nipāto sabbaliṅgavibhattivacanesu
  tādisova tattha tattha atthato pariṇāmetabbo. Tasmā evamettha
  attho veditabbo yo ayaṁ catūhi upādānehi anupādiyitvā cittassa
  arahattaphalasaṅkhāto vimokkho sopi etadatthāya anupādāparinibbānatthāyāti.
  Evaṁ vā ettha sambandho veditabbo yo ayaṁ anupādā cittassa
  vimokkhasaṅkhāto maggo heṭṭhā vuttaṁ sabbampi etadatthamevāti. Evañca
  sati iminā mahussāhato sādhitabbaṁ niyatappayojanaṁ dassitaṁ hoti. Heṭṭhā
  virāgo .pe. Nibbānatthāyāti iminā pana labbhamānānisaṁsaphalaṁ dassitanti
  veditabbaṁ. Āyogoti uggahaṇacintanādivasena punappunaṁ abhiyogo.
           Iti samantapāsādikāya vinayaṭṭhakathāya sāratthadīpaniyaṁ
                  bāhiranidānavaṇṇanā samattā.
      [141] Seyyathīdanti taṁ katamaṁ. Taṁ kathanti vā attho.
  Aniyamaniddesavacananti natthi etassa niyamoti aniyamo. Niddisiyati
  attho etenāti niddeso. Vuccati etenāti vacanaṁ. Niddesoyeva
  vacanaṁ niddesavacanaṁ. Aniyamassa niddesavacanaṁ aniyamaniddesavacanaṁ.
  Paṭhamaṁ aniyamitassa samayassa niddesavacananti attho.
-------------------------------------------------
[page 301]
  Yenāti avatvā tenāti vuttattā aniyamaṁ katvā niddiṭṭhavacanaṁ
  aniyamaniddesavacanantipi vadanti. Yaṁtaṁsaddānaṁ niccasambandhabhāvato
  āha tassa sarūpena avuttenāpītiādiṁ
      [142] Tattha tassāti tenāti etassa. Sarūpena avuttenāpīti
  yenāti evaṁ sarūpato pāliyaṁ avuttenāpi. Atthato siddhenāti
  aparabhāge sārīputtattherassa uppajjanakaparivitakkasaṅkhātātthato
  siddhena. Parivitakke hi siddhe yena samayena parivitakko udapādīti
  idaṁ atthato siddhameva hoti. Tenevāha aparabhāge hi
  vinayapaññattiyācanahetubhūto āyasmato sārīputtassa parivitakko
  siddhotiādiṁ. Tenāti vatvā tato tadatthameva yenāti atthato
  vuccamānattā yenāti ayaṁ tenāti etassa paṭiniddeso nāma jāto.
  Paṭiniddesoti ca vitthāraniddesoti attho. Aparabhāge hīti ettha
  hisaddo hetumhi. Yasmāti attho. Vinayapaññattiyācanahetubhūtoti
  etassa bhagavā kālo etassa sugata kālo yaṁ bhagavā sāvakānaṁ
  sikkhāpadaṁ paññāpeyya uddiseyya pāṭimokkhaṁ yadidaṁ brahmacariyaṁ
  addhaniyaṁ assa ciraṭṭhitikanti evaṁ pavattassa vinayapaññattiyācanassa
  kāraṇabhūtoti attho. Parivitakkoti katamesānaṁ kho buddhānaṁ
  bhagavantānaṁ brahmacariyaṁ na ciraṭṭhitikaṁ ahosi katamesānaṁ buddhānaṁ
  bhagavantānaṁ brahmacariyaṁ ciraṭṭhitikaṁ ahosīti evampavatto
-------------------------------------------------
[page 302]
  Parivitakko. Yaṁtaṁsaddānaṁ niccasambandhoti āha tasmā yena
  samayenātiādiṁ. Pubbe vā pacchā vā atthato siddhenāti pubbe vā
  pacchā vā uppannātthato siddhena. Paṭiniddeso kattabboti etassa
  yadidanti iminā sambandho. Paṭiniddeso kattabboti yadidaṁ yaṁ idaṁ vidhānaṁ
  ayaṁ sabbasmiṁ vinaye yuttīti attho. Athavā paṭiniddeso kattabboti
  yadidaṁ yā ayaṁ yutti ayaṁ sabbasmiṁ vinaye yuttīti attho. Tatridaṁ
  mukhamattanidassananti tassā yathāvuttayuttiyā paridīpane idaṁ mukhamattanidassanaṁ
  upāyamattanidassananti attho. Mukhaṁ dvāraṁ upāyoti hi atthato ekaṁ.
  Tenahi bhikkhave bhikkhūnaṁ sikkhāpadaṁ paññāpessāmīti pāliṁ dassetvā tattha
  paṭiniddesamāha yena sudinnotiādiṁ. Tenāti hetuatthe karaṇavacanattā
  tassa paṭiniddesopi tādisoyevāti āha yasmā paṭisevīti. Pubbe
  atthato siddhenāti pubbe uppannamethunadhammapaṭisevanasaṅkhātātthato
  siddhena. Pacchā atthato siddhenāti raññā adinnadārūnaṁ
  ādiyanasaṅkhātapacchāuppannātthato siddhena.
      [143] Samayasaddoti etassa dissatīti iminā sambandho.
  Samavāyeti paccayasāmaggiyaṁ kāraṇasamavāyeti attho. Khaṇeti
  okāse. Assāti assa samayasaddassa samavāyo atthoti
  sambandho. Appevanāma svepi upasaṅkameyyāma kālañca samayañca
-------------------------------------------------
[page 303]
  Upādāyāti ettha kālo nāma upasaṅkamanassa yuttappayuttakālo.
  Samayo nāma tasseva paccayasāmaggī. Atthato tadanurūpasarīrabalañceva
  tappaccayaparissayābhāvo ca. Upādānaṁ nāma ñāṇena tesaṁ gahaṇaṁ
  sallakkhaṇaṁ. Tasmā kālañca samayañca paññāya gahetvā upadhāretvāti
  attho. Idaṁ vuttaṁ hoti sace amhākaṁ sve gamanassa yuttakālo bhavissati
  kāye balamattā ceva pharissati gamanapaccayā ca añño aphāsuvihāro na
  bhavissati athetaṁ kālañca gamanakāraṇasamavāyasaṅkhātaṁ samayañca
  upadhāretvā apieva nāma sve āgaccheyyāmāti. Khaṇoti
  okāso. Tathāgatuppādādiko hi maggabrahmacariyassa okāso
  tappaccayapaṭilābhahetuttā. Khaṇoeva samayo. Yo khaṇoti ca samayoti
  ca vuccati so ekovāti hi attho. Mahāsamayoti mahāsamūho. Pavuddhaṁ
  vanaṁ pavanaṁ. Tasmiṁ pavanasmiṁ. Vanasaṇḍeti attho. Samayopi kho
  te bhaddāli appaṭividdho ahosīti ettha samayoti sikkhāpadapūraṇassa
  hetu. Bhaddālīti tassa bhikkhussa nāmaṁ. Idaṁ vuttaṁ hoti bhaddāli tayā
  paṭivijjhitabbayuttakaṁ ekaṁ kāraṇaṁ atthi tampi te nappaṭividdhaṁ na
  sallakkhitanti. Kiṁ taṁ kāraṇanti āha bhagavāpi khotiādiṁ.
  Uggahamānotiādīsu mānoti tassa paribbājakassa pakatināmaṁ.
  Kiñci kiñci pana uggahetuṁ samatthatāya uggahamānoti naṁ sañjānanti.
-------------------------------------------------
[page 304]
  Tasmā uggahamānoti vuccati. Samaṇamuṇḍikāya putto samaṇamuṇḍikāputto.
  So kira devadattassa upaṭṭhāko. Samayaṁ diṭṭhiṁ pavadanti etthāti
  samayappavādako. Tasmiṁ samayappavādake. Diṭṭhippavādaketi attho.
  Tasmiṁ kira ṭhāne vaṅkitārukkhapokkharasātippabhūtayo brāhmaṇā
  niggaṇṭhācelakaparibbājakādayo ca pabbajitā sannipatitvā attano attano
  samayaṁ diṭṭhiṁ pavadanti kathenti dīpenti tasmā so ārāmo samayappavādakoti
  vuccati. Sveva tiṇḍukācīrasaṅkhātāya timbarurukkhapantiyā parikkhittattā
  tiṇḍukācīranti vuccati. Ekā sālā etthāti ekasālako. Yasmā
  panettha paṭhamaṁ ekā sālā katā ahosi pacchā mahāpuññaṁ
  poṭṭhapādaparibbājakaṁ nissāya bahū sālā katā. Tasmā tameva
  ekaṁ sālamupādāya laddhanāmavasena ekasālakoti vuccati. Mallikāya
  pana pasenadikosalassa rañño deviyā uyyānabhūto so pupphaphalasañchanno
  ārāmoti katvā mallikāya ārāmoti saṅkhaṁ gato. Tasmiṁ
  samayappavādake tiṇḍukācīre ekasālake mallikāya ārāme.
  Paṭivasatīti vāsaphāsutāya vasati. Diṭṭhe dhammeti paccakkhe
  attabhāve. Atthoti vuḍḍhi. Samparāyikoti kammakilesavasena
  samparetabbato sampāpuṇitabbato samparāyo paraloko. Tattha
  niyutto samparāyiko paralokattho. Atthābhisamayāti
-------------------------------------------------
[page 305]
  Yathāvuttaubhayatthasaṅkhātahitapaṭilābhā. Samparāyikopi hi attho
  karaṇassa nipphannattā paṭiladdho nāma hotīti atthadvayamekato katvā
  atthābhisamayāti vuttaṁ. Dhiyā paññāya rāti gaṇhātīti dhīro. Athavā
  dhī paññā etassa atthīti dhīro. Sammāmānābhisamayāti mānassa sammā
  pahānena. Sammāti iminā mānassa aggamaggañāṇena samucchedappahānaṁ
  vuttaṁ. Dukkhassa piḷanaṭṭhotiādīsu dukkhasaccassa pīḷanaṁ taṁsamaṅgino hiṁsanaṁ
  avipphārikatākaraṇaṁ. Piḷanameva attho piḷanaṭṭho. Tthakārassa ṭṭhakāraṁ
  katvā vuttaṁ. Evaṁ sesesupi. Samecca paccayehi katabhāvo saṅkhataṭṭho.
  Santāpo dukkhadukkhatādivasena santāpanaṁ paridahanaṁ. Vipariṇāmo jarāya
  maraṇena cāti dvidhā vipariṇāmetabbatā. Abhisametabbo paṭivijjhitabboti
  abhisamayo. Abhisamayova attho abhisamayaṭṭho pīḷanādīni. Tāni hi
  abhisametabbabhāvena ekībhāvaṁ upanetvā abhisamayaṭṭhoti vuttāni.
  Abhisamayassa vā paṭivedhassa visayabhūto attho abhisamayaṭṭhoti. Tāneva
  pīḷanādīni abhisamayabhāvupagamanasāmaññato 1- ekattena vuttāni.
  Ettha ca upasaggānaṁ jotakamattattā tassa tassa atthassa vācako
  samayasaddoevāti samayasaddassa atthuddhāre saupasaggo samayasaddo vutto.

  *  *  *  *  *  *
  Footnote: 1. Ma. abhisamayassa visayabhāvupagamanasāmaññato.
-------------------------------------------------
[page 306]
      [144] Tattha sahakārīkāraṇasannijjaṁ sameti samavetīti samayo
  samavāyo. Sameti samāgacchati maggabrahmacariyaṁ ettha tadādhārapuggalehīti
  samayo khaṇo. Samenti ettha etena vā saṅgacchanti dhammā
  sahajātadhammehi upādādīhi vāti samayo kālo. Dhammappavattimattatāya
  atthato abhūtopi hi kālo dhammappavattiyā adhikaraṇaṁ kāraṇaṁ viya ca
  parikappanāmattasiddhena rūpena vohariyati. Samaṁ saha vā avayavānaṁ ayanaṁ
  pavatti avaṭṭhānanti samayo samūho yathā samudāyoti. Avayavasahāvaṭṭhānameva
  hi samūho. Paccayantarasamāgame eti phalaṁ etasmā uppajjati pavattati cāti
  samayo hetu yathā samudayoti. Sameti saññojanabhāvato sambandho eti
  attano visaye pavattati daḷhaggahaṇabhāvato vā saṁyuttā ayanti pavattanti
  sattā yathābhinivesaṁ etenāti samayo diṭṭhi. Diṭṭhisaññojanena hi sattā
  ativiya bajjhanti. Samiti saṅgati samodhānanti samayo paṭilābho. Samassa
  nirodhassa yānaṁ sammā vā yānaṁ apagamo appavattīti samayo pahānaṁ.
  Ñāṇena abhimukhaṁ sammā etabbo adhigantabboti abhisamayo dhammānaṁ aviparīto
  sabhāvo. Abhimukhabhāvena sammā eti gacchati bujjhatīti abhisamayo dhammānaṁ
  yathābhūtasabhāvāvabodho. Evaṁ tasmiṁ tasmiṁ atthe samayasaddassa pavatti
  veditabbā. Nanu ca atthamattaṁ paṭicca saddā abhinivisanti na
-------------------------------------------------
[page 307]
  Ekena saddena aneke atthā abhidhīyantīti. Saccametaṁ saddavisese
  apekkhite. Saddavisese hi apekkhiyamāne ekena saddena
  anekatthābhidhānaṁ na sambhavati. Na hi yo kālattho samayasaddo
  soyeva samūhādiatthaṁ vadati. Ettha pana tesaṁ tesaṁ atthānaṁ
  samayasaddavacanīyatāsāmaññamupādāya anekatthatā samayasaddassa vuttā.
  Evaṁ sabbattha atthuddhāre adhippāyo veditabbo.
      [145] Idha panassa kālo atthoti assa samayasaddassa idha kālo
  attho samavāyādīnaṁ atthānaṁ idha asambhavato desadesakādīnaṁ viya nidānabhāve
  kālassa apadisitabbato ca. Upayogavacanena bhummavacanena ca niddesamakatvā
  idha karaṇavacanena niddese payojanaṁ niddhāretukāmo parammukhena codanaṁ
  samuṭṭhāpeti etthāhātiādiṁ. Ettha tena samayenāti imasmiṁ ṭhāne
  vitaṇḍavādī āhāti attho. Athāti codanāya kattukāmataṁ dīpeti. Nanūti
  iminā samānattho. Kasmā karaṇavacanena niddeso katoti sambandho.
  Bhummavacanena niddeso katoti yojetabbaṁ. Etthāpi yathāti idaṁ
  ānetvā sambandhitabbaṁ. Tatthāti suttābhidhammesu. Tathāti
  upayogabhummavacanehi. Idhāti imasmiṁ vinaye. Aññathāti karaṇavacanena.
  Accantamevāti ārambhato paṭṭhāya yāva desanāniṭṭhānaṁ
  tāva accantameva. Nirantaramevāti attho. Karuṇāvihārenāti
-------------------------------------------------
[page 308]
  Parahitapaṭipattisaṅkhātena karuṇāvihārena. Tathāhi karuṇānidānattā
  desanāya idha parahitapaṭipatti karuṇāvihāroti vuttā. Na pana
  karuṇāsamāpattivihāro. Na hi desanākāle desetabbadhammavisayassa
  desanāñāṇassa sattavisayāya mahākaruṇāya sahuppatti sambhavati
  bhinnavisayattā. Tasmā karuṇāvasena pavatto parahitapaṭipattisaṅkhāto
  vihāro idha karuṇāvihāroti veditabbo. Tadatthajotanatthanti
  accantasaṁyogassa dīpanatthaṁ upayoganiddeso kato yathā māsaṁ ajjhetīti.
  Adhikaraṇatthoti ādhārattho. Bhāvo nāma kiriyā. Kiriyāya
  kiriyantaralakkhaṇaṁ bhāvena bhāvalakkhaṇaṁ. Soyevattho bhāvena
  bhāvalakkhaṇattho. Kathaṁ pana abhidhamme yathāvuttātthadvayasambhavoti āha
  adhikaraṇaṁ hītiādiṁ. Tattha kālasaṅkhāto attho kālattho. Samūhasaṅkhāto
  attho samūhattho. Athavā kālasaddassa attho kālattho. Samūhasaddassa
  attho samūhattho. Ko so. Samayo. Idaṁ vuttaṁ hoti kālattho
  samūhattho ca samayo tattha abhidhamme vuttānaṁ phassādidhammānaṁ adhikaraṇaṁ
  ādhāroti. Yasmiṁ kāle dhammapuñje vā kāmāvacaraṁ kusalaṁ cittaṁ
  uppannaṁ hoti tasmiṁyeva kāle puñje ca phassādayopi hontīti
  ayaṁ hi tattha attho. Nanu cāyaṁ upādāya paññatto kālo
  samūho ca vohāramattako so kathaṁ ādhāro tattha
-------------------------------------------------
[page 309]
  Vuttadhammānanti. Nāyaṁ doso. Yathā hi kālo sabhāvadhammaparicchinno
  sayaṁ paramatthato avijjamānopi ādhārabhāvena paññatto
  taṅkhaṇappavattānaṁ tato pubbe parato ca abhāvato pubbaṇhe jāto
  sāyaṇhe gacchatītiādīsu. Samūho ca avayavavinimutto avijjamānopi
  kappanāmattasiddho avayavānaṁ ādhārabhāvena paññāpiyati rukkhe
  sākhā yavarāsiyaṁ sambhūtotiādīsu. Evamidhāpīti daṭṭhabbaṁ. Abhidhamme
  ādhāratthasambhavaṁ dassetvā idāni bhāvena bhāvalakkhaṇatthasambhavaṁ
  dassento āha khaṇasamavāyahetusaṅkhātassātiādiṁ. Tattha khaṇo
  nāma aṭṭhakkhaṇavinimutto navamo buddhuppādasaṅkhāto khaṇo. Yāni vā
  panetāni cattārīmāni bhikkhave cakkāni yehi samannāgatānaṁ devamanussānaṁ
  catucakkaṁ pavattatīti ettha paṭirūpadesavāso sappurisupassayo attasammāpaṇidhi
  pubbe ca katapuññatāti cattāri cakkāni vuttāni tāni ekajjhaṁ katvā
  okāsaṭṭhena khaṇoti veditabbo. Tāni hi kusaluppattiyā okāsabhūtāni.
  Samavāyo nāma cakkhuñca paṭicca rūpe ca uppajjati cakkhuviññāṇanti
  evamādinā niddiṭṭhā cakkhuviññāṇādisaṅkhātasādhāraṇaphalanipphādakattena
  saṇṭhitā cakkhurūpādipaccayasāmaggī. Cakkhurūpādīnaṁ hi
  cakkhuviññāṇādi sādhāraṇaphalaṁ. Hetūti janakahetu.
  Yathāvuttakkhaṇasaṅkhātassa samavāyasaṅkhātassa hetusaṅkhātassa ca samayassa
-------------------------------------------------
[page 310]
  Bhāvena sattāya tesaṁ phassādidhammānaṁ bhāvo sattā lakkhiyati
  viññāyatīti attho. Idaṁ vuttaṁ hoti yathā gāvīsu duyhamānāsu
  gato duddhāsu āgatoti dohanakiriyāya gamanakiriyā lakkhiyati evaṁ
  idhāpi yasmiṁ samaye tasmiṁ samayeti ca vutte satīti ayamattho
  viññāyamānoeva hoti aññakiriyāya sambandhābhāve padatthassa
  sattāvirahābhāvatoti samayassa sattā kiriyāya cittassa uppādakiriyā
  phassādibhavanakiriyā ca lakkhiyatīti. Ayaṁ hi tattha attho yasmiṁ
  yathāvutte khaṇe paccayasamavāye hetumhi ca sati kāmāvacaraṁ kusalaṁ
  cittaṁ uppannaṁ hoti tasmiṁyeva khaṇe paccayasamavāye hetumhi ca
  sati phassādayopi hontīti. Tadatthajotanatthanti adhikaraṇatthassa
  bhāvena bhāvalakkhaṇatthassa ca dīpanatthaṁ. Idha panāti imasmiṁ
  vinaye. Hetuattho karaṇattho ca sambhavatīti annena vasati
  vijjāya vasatītiādīsu viya hetuattho pharasunā chindati kuddālena
  khaṇatītiādīsu viya karaṇattho ca sambhavati. Kathaṁ sambhavatīti āha yo
  hi sotiādiṁ. Tena samayena hetubhūtena karaṇabhūtenāti ettha
  pana taṁtaṁvatthuvītikkamova sikkhāpadapaññattiyā hetu ceva karaṇañca.
  Tathāhi yadā bhagavā sikkhāpadapaññattiyā paṭhamameva tesaṁ tesaṁ
  tattha tattha taṁ taṁ sikkhāpadapaññattihetubhūtaṁ vītikkamaṁ avekkhamāno
  viharati tadā taṁ taṁ vītikkamaṁ avekkhitvā tadatthaṁ vasatīti siddho
-------------------------------------------------
[page 311]
  Vatthuvītikkamassa hetubhāvo annena vasati annaṁ avekkhitvā
  tadatthāya vasatītiādīsu viya. Sikkhāpadapaññattikāle pana teneva
  pubbasiddhena vītikkamena sikkhāpadaṁ paññāpetīti sikkhāpadapaññattiyā
  sādhakatamattākaraṇabhāvopi vītikkamasseva siddho asinā chindatītiādīsu
  viya. Vītikkamaṁ pana avekkhamāno teneva saddhiṁ tannissayakālampi
  avekkhitvā viharatīti kālassāpi idha hetubhāvo vutto. Sikkhāpadaṁ
  paññapento ca taṁ taṁ vītikkamakālaṁ anatikkamitvā teneva kālena
  sikkhāpadaṁ paññapetīti vītikkamanissayassa kālassāpi karaṇabhāvo vutto.
  Tasmā iminā pariyāyena kālassāpi hetubhāvo karaṇabhāvo ca labbhatīti
  vuttaṁ tena samayena hetubhūtena karaṇabhūtenāti. Nippariyāyato pana
  vītikkamoyeva hetubhūto karaṇabhūto ca. So hi vītikkamakkhaṇe hetu
  hutvā pacchā sikkhāpadapaññāpane karaṇampi hotīti. Sikkhāpadāni
  paññāpayantoti vītikkamaṁ pucchitvā bhikkhusaṅghaṁ sannipātāpetvā
  otiṇṇavatthukaṁ puggalaṁ paṭipucchitvā vigarahitvāva taṁ taṁ vatthuṁ
  otiṇṇakālaṁ anatikkamitvā teneva kālena karaṇabhūtena sikkhāpadāni
  paññapento. Sikkhāpadapaññattihetuñca avekkhamānoti
  tatiyapārājikādīsu viya sikkhāpadapaññattiyā hetubhūtaṁ taṁ taṁ vatthuṁ
  vītikkamasamayaṁ avekkhamāno tena samayena hetubhūtena bhagavā tattha
-------------------------------------------------
[page 312]
  Tattha vihāsīti attho. Sikkhāpadāni paññāpayanto sikkhāpadapaññattihetuñca
  avekkhamānoti vacanato tena samayena karaṇabhūtena hetubhūtenāti evaṁ
  vattabbepi paṭhamaṁ hetubhūtenāti vacanaṁ idha hetuatthassa adhipetattā vuttaṁ.
  Bhagavā hi verañjāyaṁ viharanto therassa sikkhāpadapaññattiyācanahetubhūtaṁ
  parivitakkasamayaṁ avekkhamāno tena samayena hetubhūtena vihāsīti tīsupi
  gaṇṭhīpadesu vuttaṁ. Kiṁ panettha yutticintāya. Ācariyassa idha kamavacanicchā
  natthīti evametaṁ gahetabbaṁ. Teneva dīghanikāyaṭṭhakathāyampi tena samayena
  hetubhūtena karaṇabhūtenātiādinā ayameva anukkamo vutto.
  Na hi tattha paṭhamaṁ hetubhūtenāti vacanaṁ idha tena samayena verañjāyaṁ
  viharatīti ettha hetuatthassa adhippetabhāvadīpanatthaṁ vuttaṁ.
  Sikkhāpadāni paññāpayanto hetubhūtena karaṇabhūtena samayena vihāsi.
  Sikkhāpadapaññattihetuñca avekkhamāno hetubhūtena samayena vihāsīti
  evamettha sambandho kātabbotipi vadanti. Tadatthajotanatthanti
  hetuatthassa karaṇatthassa vā dīpanatthaṁ. Idhāti imasmiṁ vinaye.
  Hoti cetthāti ettha imasmiṁ padese yathāvuttatthasaṅgahavasena ayaṁ
  gāthā hoti. Aññatrāti suttābhidhammesu. Porāṇāti
  aṭṭhakathācariyā. Abhilāpamattabhedoti vacanamattena viseso. Tena
  suttavinayesu vibhattipariṇāmo katoti dasseti. Parato atthaṁ
-------------------------------------------------
[page 313]
  Vaṇṇayissāmāti parato itipi so bhagavātiādinā āgataṭṭhāne
  vaṇṇayissāma.
      [146] Verañjāyanti ettha balikaragahaṇena janassa pīḷābhāvato
  niddosattā vigato rajo assāti verañjā. Serivāṇijajātake
  devadattassa veruppannappadese katattā veraṁ ettha jātanti
  verañjā. Paviṭṭhapaviṭṭhe naṭasamajjādīhi khādanīyabhojanīyālaṅkārādīhi
  ca vividhehi upakaraṇehi rañjanato vividhehi rañjayatīti verañjā. Paṭipakkhe
  abhibhavitvā katabhāvato veraṁ abhibhavitvā jātāti verañjā. Verañjassa
  nāma isino assamaṭṭhāne katattā verañjātievamādinā keci
  vaṇṇayantīti. Kiṁ iminā. Nāmamattametaṁ tassa nagarassāti dassento
  āha verañjāti aññatarassa nagarassetaṁ adhivacananti. Samīpatthe
  bhummavacananti gaṅgāyaṁ gāvo caranti kūpe gattaṁ kūlantiādīsu viya.
  Avisesenāti pāṭimokkhasaṁvarasaṁvuto viharati paṭhamaṁ jhānaṁ upasampajja
  viharati mettāsahagatena cetasā ekaṁ disaṁ pharitvā viharati sabbanimittānaṁ
  amanasikārā animittaṁ cetosamādhiṁ samāpajjitvā viharatītiādīsu
  viya saddantarasannidhānasiddhena visesaparāmasanena vinā. Athavā
  avisesenāti na visesena. Vihārabhāvasāmaññenāti attho.
      [147] Iriyāpatha .pe. Vihāresūti iriyāpathavihāro
-------------------------------------------------
[page 314]
  Dibbavihāro brahmavihāro ariyavihāroti etesu catūsu vihāresu.
  Tattha iriyanaṁ pavattanaṁ iriyā kāyappayogo kāyikakiriyā. Tassa
  pavattanupāyabhāvato iriyāya pathoti iriyāpatho ṭhānanisajjādi.
  Na hi ṭhānanisajjādīhi avatthāhi vinā kiñci kāyikakiriyaṁ pavattetuṁ
  sakkā. Ṭhānasamaṅgī vā hi kāyena kiñci kareyya gamanādīsu
  aññatarasamaṅgī vā. Viharaṇaṁ viharati etenāti vā vihāro.
  Iriyāpathova vihāro iriyāpathavihāro. So ca atthato
  ṭhānanisajjādiākārappavatto catusantatirūpappabandhoeva. Divi bhavo
  dibbo. Tattha bahulappavattiyā brahmapārisajjādidevalokabhavoti
  attho. Tattha yo dibbānubhāvo tadatthāya saṁvattatīti vā dibbo.
  Abhiññābhinīhāravasena mahāgatikattā vā dibbo. Dibbo ca so
  vihāro cāti dibbavihāro. Dibbabhāvāvaho vā vihāro
  dibbavihāro mahaggatajjhānāni. Āruppasamāpattiyopi hi ettheva
  saṅgahaṁ gacchanti. Nettiyaṁ pana catasso āruppasamāpattiyo
  āneñjavihārāti vuttaṁ. Taṁ mettājhānādīnaṁ brahmavihāratā
  viya tāsaṁ bhāvanāvisesabhāvaṁ sandhāya vuttaṁ. Aṭṭhakathāsu pana
  dibbabhāvāvahasāmaññato tāpi dibbavihārātveva vuttā. Brahmūnaṁ
  vihārā brahmavihārā. Brahmāno vā vihārā brahmavihārā.
  Hitupasaṁhārādivasena pavattiyā brahmabhūtā seṭṭhabhūtā vihārāti
-------------------------------------------------
[page 315]
  Attho. Mettājhānādikā catasso appamaññāyo. Ariyā
  uttamā vihārāti ariyavihārā. Anaññasādhāraṇattā ariyānaṁ
  vā vihārā ariyavihārā catasso phalasamāpattiyo. Visesato pana
  rūpāvacaracatutthajjhānaṁ catasso appamaññāyo catutthajjhānikaphalasamāpatti
  ca bhagavato dibbabrahmāriyavihārā. Aññataravihārasamaṅgiparidīpananti
  yathāvuttavihāresu aññataravihārasamaṅgibhāvaparidīpanaṁ. Bhagavā hi
  lobhadosamohussannakāle loke tassa sakapaṭipattiyā vinayanatthaṁ
  dibbabrahmāriyavihāre upasampajja viharati. Tathāhi yadā
  sattā kāmesu vippaṭipajjanti tadā kira bhagavā dibbena
  vihārena viharati tesaṁ alobhakusalamūluppādanatthaṁ appevanāma imaṁ
  paṭipattiṁ disvā ettha ruciṁ uppādentā kāmesu virajjeyyunti.
  Yadā pana issariyatthaṁ sattesu vippaṭipajjanti. Tadā brahmavihārena
  viharati tesaṁ adosakusalamūluppādanatthaṁ appevanāma imaṁ paṭipattiṁ
  disvā ettha ruciṁ uppādetvā adosena dosaṁ vūpasameyyunti.
  Yadā pana pabbajitā dhammādhikaraṇaṁ vivadanti tadā ariyavihārena
  viharati tesaṁ amohakusalamūluppādanatthaṁ appevanāma imaṁ
  paṭipattiṁ disvā ettha ruciṁ uppādetvā amohena mohaṁ vūpasameyyunti.
  Evañca katvā imehi dibbabrahmāriyavihārehi sattānaṁ
  vividhaṁ hitasukhaṁ harati upaharati upaneti janeti uppādetīti viharatīti
-------------------------------------------------
[page 316]
  Vuccati. Iriyāpathavihārena pana na kadāci na viharati taṁ vinā
  attabhāvapariharaṇabhāvato. Tatoeva ca dibbavihārādīnampi sādhāraṇo
  iriyāpathavihāroti āha idha panātiādiṁ.
      [148] Iriyāpathasamāyogaparidīpananti itaravihārasamāyogaparidīpanassa
  visesavacanassa abhāvato iriyāpathasamāyogaparidīpanassa ca atthasiddhattā
  vuttaṁ. Asmiṁ pana pakkhe viharatīti ettha visaddo vicchedatthajotano.
  Haratīti neti pavattetīti attho. Vicchinditvā harati viharatīti vuttaṁ
  hoti. Tattha kassa kena vicchindanaṁ kathaṁ kassa pavattananti antolīnaṁ
  codanaṁ sandhāyāha so hītiādiṁ. Soti bhagavā. Yadipi bhagavā ekenapi
  iriyāpathena cirataraṁ kālaṁ attabhāvaṁ pavattetuṁ sakkoti. Tathāpi
  upādinnakasarīrassa nāma ayaṁ sabhāvoti dassetuṁ ekaṁ iriyāpathabādhanantiādi
  vuttaṁ. Aparipatantanti apatantaṁ. Yasmā pana bhagavā yattha katthaci vasanto
  vineyyānaṁ dhammaṁ desento nānāsamāpattīhi ca kālaṁ vītināmento
  vasatīti sattānaṁ attano ca vividhaṁ hitasukhaṁ harati upaneti tasmā
  vividhaṁ harati viharatīti evamettha attho veditabbo.
      [149] Naḷerupucimandamūleti ettha vaṇṇayanti. Naḷerūti
  tasmiṁ rukkhe adhivatthayakkhassetaṁ adhivacanaṁ. Tasmā tena adhivattho
  pucimando naḷerussa pucimando naḷerupucimandoti vuccati. Athavā
-------------------------------------------------
[page 317]
  Naḷe ruhattā jātattā naḷeru. Susiramettha naḷasaddena vuccati.
  Tasmā rukkhasusire jātattā naḷeru ca so pucimando cāti
  naḷerupucimandoti vuccati. Naḷavane ruhattā jātattā vā naḷeru.
  Naḷavane kira so pucimandarukkho jāto. Urunaḷo pucimando
  naḷerupucimando. Urusaddo cettha mahantapariyāyo. Naḷasaddo
  susirapariyāyo. Tasmā mahantena susirena samannāgato pucimando
  naḷerupucimandoti vuccati. Ācariyo pana kimettha bahubhāsitenāti
  ekamevatthaṁ dassento naḷeru nāma yakkhotiādimāha. Mūlasaddo
  ettha samīpavacano adhippeto na mūlamūlādīsu vattamānoti dassento
  āha mūlanti samīpantiādiṁ. Nippariyāyena sākhādimatto saṅghāṭassa
  suppatiṭṭhitabhāvasādhane avayavavisese pavattamāno mūlasaddo
  yasmā taṁsadisesu taṁnissaye padese ca rūḷhivasena pariyāyato
  pavattati. Tasmā mūlāni uddhareyyāti ettha nippariyāyato
  mūlaṁ adhippetanti ekena mūlasaddena visesetvā āha mūlamūle
  dissatīti yathā dukkhadukkhaṁ rūparūpanti ca. Asādhāraṇahetumhīti
  asādhāraṇakāraṇe. Lobho hi lobhasahagatākusalacittuppādasseva
  hetuttā asādhāraṇo. Tasmā lobhasahagatacittuppādānameva āveṇike
  nesaṁ suppatiṭṭhitabhāvasādhanato mūlaṭṭhena upakārake paccayadhammaviseseti
  attho. Athavā yathā alobhādayo kusalābyākatasādhāraṇā
-------------------------------------------------
[page 318]
  Lobhādayo pana tathā na honti akusalasseva sādhāraṇattāti
  asādhāraṇakāraṇaṁ. Athavā ādīsūti ettha ādisaddena alobhādīnampi
  kusalābyākatamūlānaṁ saṅgaho daṭṭhabbo. Tesupi hi alobhādikusalamūlaṁ
  akusalābyākatehi asādhāraṇattā asādhāraṇakāraṇaṁ. Tathā
  alobhādiabyākatamūlampi itaradvayehi asādhāraṇattāti. Nivāteti
  vātarahite padese vātassa abhāve vā. Patantīti nipatanti. Ayameva
  vā pāṭho. Rammaṇīyoti manuñño. Pāsādikoti pasādāvaho.
  Pasādajanakoti attho. Ādhipaccaṁ kurumāno viyāti sambandho.
      [150] Tatthāti tena samayena buddho bhagavā verañjāyaṁ viharati
  naḷerupucimandamūleti yaṁ vuttaṁ tattha. Siyāti kassaci evaṁ
  parivitakko siyā. Vakkhamānākārena kadāci codeyya vāti attho.
  Yadi tāva bhagavātiādīsu codakassāyamadhippāyo. Pātaliputte
  pāsāde vasatītiādīsu viya adhikaraṇādhikaraṇaṁ yadi bhaveyya. Tadā
  verañjāyaṁ viharati naḷerupucimandamūleti adhikaraṇadvayaniddeso yutto
  siyā imesaṁ pana bhinnadesattā na yutto ubhayaniddesoti. Atha
  tattha viharatīti yadi naḷerupucimandamūle viharati. Na vattabbanti
  nānāṭṭhānabhūtattā verañjānaḷerupucimandamūlānaṁ tena samayenāti ca
  vuttattāti adhippāyo. Idāni codako tameva attano adhippāyaṁ
-------------------------------------------------
[page 319]
  Na hi sakkātiādinā vivarati. Verañjānaḷerupucimandamūlānaṁ
  bhūmibhāgavasena bhinnattāyeva hi na sakkā ubhayattha teneva
  samayena viharituṁ. Ubhayattha teneva samayenāti ca vuttattā
  nānāsamaye vihāro avāritoti veditabbo. Itaro sabbametaṁ
  aviparītaṁ atthaṁ ajānantena tayā vuttanti dassento na kho panetaṁ
  evaṁ daṭṭhabbantiādimāha. Tattha etanti verañjāyaṁ viharati
  naḷerupucimandamūleti etaṁ vacanaṁ. Evanti yadi tāva bhagavātiādinā
  yantaṁ bhavatā coditaṁ taṁ atthato evaṁ na kho pana daṭṭhabbaṁ na ubhayattha
  apubbaṁ acarimaṁ vihāradassanatthanti attho. Idāni attanā yathādhippetaṁ
  aviparītamatthaṁ tassa ca paṭikacceva vuttabhāvaṁ tena ca appaṭividdhataṁ
  pakāsento nanu avocumhā samīpatthe bhummavacanantiādimāha.
  Goyūthānīti gomaṇḍalāni. Evampi naḷerupucimandamūle viharaticceva
  vattabbaṁ na verañjāyanti. Tasmā samīpādhikaraṇatthavasena ubhayathā
  nidānakittanena kimpayojananti codanaṁ manasi nidhāyāha
  gocaragāmanidassanatthantiādiṁ.
      [151] Assāti bhagavato. Avassañcettha gocaragāmakittanaṁ kattabbaṁ.
  Yathā hi naḷerupucimandamūlakittanaṁ pabbajitānuggahakaraṇādianekappayojanaṁ
  evaṁ gocaragāmakittanampi gahaṭṭhānuggahakaraṇādivividhappayojananti
  dassento verañjākittanenātiādimāha. Tattha
-------------------------------------------------
[page 320]
  Gahaṭṭhānuggahakaraṇanti tesaṁ tattha paccayaggahaṇena upasaṅkamanapayirupāsanādīnaṁ
  okāsadānena dhammadesanāya saraṇesu ca sīlesu ca patiṭṭhāpanena
  yathūpanissayaṁ uparivisesādhigamāvahanena ca gahaṭṭhānaṁ anuggahakaraṇaṁ.
  Pabbajitānuggahakaraṇanti uggahaparipucchānaṁ kammaṭṭhānānuyogassa
  ca anurūpavasanaṭṭhānapariggahenettha pabbajitānaṁ anuggahakaraṇaṁ.
  Paccayaggahaṇeneva paccayaparibhogasiddhito āha tathā purimena .pe.
  Vivajjananti. Tattha purimenāti verañjāvacanena. Āhito ahammāno
  etthāti attā attabhāvo. Tassa kilamatho kilantabhāvo attakilamatho.
  Attapīḷā attadukkhanti vuttaṁ hoti. Tassa anuyogo karaṇaṁ
  attakilamathānuyogo. Upavāsakaṇṭakāpassayaseyyādinā attano
  dukkhuppādananti vuttaṁ hoti. Tassa vivajjanaṁ attakilamathānuyogavivajjanaṁ.
  Antogāme vasantānaṁ anicchantānampi visabhāgarūpādiārammaṇadassanādisambhavato
  bahigāme paṭirūpaṭṭhāne vasantānaṁ tadabhāvato āha pacchimena
  vatthukāmappahānatotiādiṁ. Tattha pacchimenāti naḷerupucimandamūlavacanena.
  Kilesakāmassa vatthubhūtattā rūpādayo pañcakāmaguṇā vatthukāmo. Tassa
  pahānaṁ vatthukāmappahānaṁ. Kāmasukhallikānuyogavivajjanupāyadassananti
  vatthukāmesu kilesakāmasaṁyuttassa sukhassa yogo anuyogo anubhavo tassa
  parivajjane upāyadassanaṁ. Sayameva gocaragāmaṁ upasaṅkamitvā attano
-------------------------------------------------
[page 321]
  Dhammassavanānurūpabhabbapuggalānaṁdassanato dhammadesanāya kālo sampatto
  nāma hotīti dhammadesanāya abhiyogo viññāyatīti āha purimena
  ca dhammadesanābhiyoganti. Dhammadesanāya ca saussāhabhāvo
  dhammadesanābhiyogo. Bahigāme vivittokāse vasantassa
  ākiṇṇavihārābhāvato kāyavivekādīsu adhimutti tappoṇatā viññāyatīti
  āha pacchimena vivekādhimuttinti. Dhammadesanābhiyogavivekādhimuttīnaṁ
  hetubhūtāeva karuṇāpaññā dhammadesanāya upagamanassa tato apagamanassa
  kāraṇabhūtā hontīti āha purimena karuṇāya upagamanantiādiṁ.
  Karuṇāpaññāyeva hi anantaradukassa hetū honti. Etena ca karuṇāya
  upagamanaṁ na lābhādinimittaṁ paññāya apagamanaṁ na virodhādinimittanti
  upagamanāpagamanānaṁ nirupakkilesataṁ vibhāvitanti daṭṭhabbaṁ. Adhimuttatanti
  tanninnabhāvaṁ. Nirupalepananti anupalepanaṁ anallīyanaṁ.
  Dhammikasukhāpariccāganimittanti ettha dhammikasukhaṁ nāma anavajjasukhaṁ.
  Taṁ hi dhammikalābhaṁ paṭicca uppannattā dhammikasukhanti vuccati.
  Uttarimanussadhammābhiyoganimittaṁ phāsuvihāranti sambandho. Manussānaṁ
  upakārabahulatanti paccayapaṭiggahaṇadhammadesanādivasena upakārabahulataṁ.
  Devatānaṁ upakārabahulataṁ janavivittatāya. Bahujanavivittaṁ hi ṭhānaṁ
  devā upasaṅkamitabbaṁ maññanti. Loke saṁvaḍḍhabhāvanti
  āmisopabhogena saṁvaḍḍhitabhāvaṁ.
-------------------------------------------------
[page 322]
      [152] Ekapuggaloti ettha ekoti dutiyādipaṭikkhepattho
  gaṇanaparicchedo. Puggaloti sammatikathā na paramatthakathā. Buddhassa
  hi bhagavato duvidhā desanā sammatidesanā paramatthadesanā cāti
  ayamattho pana heṭṭhā vitthārito vāti idha na vuccati. Eko
  ca so puggalo cāti ekapuggalo. Kenaṭaṭhena ekapuggalo.
  Asadisaṭṭhena guṇavisaṭṭhaṭṭhena asamasamaṭṭhena. So hi dasannaṁ
  pāramīnaṁ paṭipāṭiyā āvajjanaṁ ādiṁ katvā bodhisambhāraguṇehi ceva
  buddhaguṇehi ca sesamahājanena asadisoti asadisaṭṭhenapi ekapuggalo.
  Ye cassa te guṇā tepi aññasattānaṁ guṇehi visiṭṭhāti
  guṇavisiṭṭhaṭṭhenapi ekapuggalo. Purimakā sammāsambuddhā
  sabbasattehi asamā tehi saddhiṁ ayameva eko rūpakāyaguṇehi ceva
  nāmakāyaguṇehi ca samoti asamasamaṭṭhenapi ekapuggalo. Loketi
  sattaloke. Uppajjamāno uppajjatīti idaṁ pana ubhayampi
  vippakatavacanameva. Uppajjanto bahujanahitatthāya uppajjati na aññena
  kāraṇenāti evaṁ panettha attho veditabbo. Evarūpañcettha
  lakkhaṇaṁ. Na sakkā etaṁ aññena saddalakkhaṇena paṭibāhituṁ. Apica
  uppajjamāno nāma uppajjati nāma uppanno nāmāti ayamettha
  bhedo veditabbo. Esa hi dīpaṅkarapādamūlato laddhabyākaraṇo
  buddhakārakadhamme pariyesanto dasa pāramiyo disvā ime
-------------------------------------------------
[page 323]
  Dhammā mayā pūretabbāti katasanniṭṭhāno dānapāramiṁ pūrentopi
  uppajjamāno nāma. Sīlapāramiṁ .pe. Upekkhāpāraminti imā
  dasa pāramiyo pūrentopi dasa upapāramiyo pūrentopi uppajjamāno
  nāma. Dasa paramatthapāramiyo pūrentopi uppajjamāno nāma.
  Pañca mahāpariccāge pariccajantopi uppajjamāno nāma.
  Ñātatthacariyaṁ lokatthacirayaṁ buddhatthacariyaṁ pūrayamānopi uppajjamāno
  nāma. Kappasatasahassādhikāni cattāri asaṅkheyyāni buddhakārake
  dhamme matthakaṁ pāpentopi uppajjamānova nāma. Vessantarattabhāvaṁ
  pahāya tusitapure paṭisandhiṁ gahetvā saṭṭhivassasatasahassādhikā
  sattapaṇṇāsavassakoṭiyo tiṭṭhantopi uppajjamānova nāma. Devatāhi
  yācito pañcamahāvilokanāni viloketvā māyādeviyā kucchismiṁ
  paṭisandhiṁ gaṇhantopi anūnādhike dasamāse gabbhavāsaṁ vasantopi
  uppajjamānova nāma. Ekūnatiṁsavassāni agāramajjhe tiṭṭhantopi
  uppajjamānova nāma. Kāmesu ādīnavaṁ nekkhamme ca ānisaṁsaṁ
  disavā rāhulabhaddassa jātadivase channasahāyo kaṇṭhakahayavaramāruyha
  nikkhantopi uppajjamānova nāma. Tīṇi rajjāni atikkamanto
  anomanadītīre pabbajantopi uppajjamānova nāma. Chabbassāni
  mahāpadhānaṁ karontopi uppajjamānova nāma. Paripākagate ñāṇe
  oḷārikaṁ āhāraṁ āharantopi uppajjamānova nāma.
-------------------------------------------------
[page 324]
  Sāyaṇhasamaye visākhapuṇṇamāyaṁ mahābodhimaṇḍaṁ āruyha mārabalaṁ vidhametvā
  paṭhamayāme pubbenivāsaṁ anussaritvā majjhimayāme dibbacakkhuṁ
  parisodhetvā pacchimayāmasamanantare dvādasaṅgaṁ paṭiccasamuppādaṁ
  anulomapaṭilomato sammasitvā sotāpattimaggaṁ paṭivijjhantopi
  uppajjamānova nāma. Sotāpattiphalakkhaṇepi sakadāgāmiphalakkhaṇepi
  anāgāmiphalakkhaṇepi uppajjamānova nāma. Arahattamaggakkhaṇe pana
  uppajjati nāma. Arahattaphalakkhaṇe uppanno nāma. Buddhānaṁ
  hi sāvakānaṁ viya na paṭipāṭiyā iddhividhañāṇādīni uppajjanti.
  Saheva pana arahattamaggena sakalopi sabbaññutañāṇādiguṇarāsī
  āgatova nāma hoti. Tasmā nibbattasabbakiccattā arahattaphalakkhaṇe
  uppanno nāma hoti. Imasmiṁpi sutte arahattaphalakkhaṇaṁyeva sandhāya
  uppajjatīti vuttaṁ.
      [153] Uppanno hotīti ayaṁ hettha attho. Bahujanahitāyāti
  mahājanassa hitatthāya uppajjati. Bahujanasukhāyāti mahājanassa
  sukhatthāya uppajjati. Lokānukampāyāti sattalokassa anukampaṁ
  paṭicca uppajjati. Katarassa sattalokassāti. Yo tathāgatassa
  dhammadesanaṁ sutvā amatapānaṁ pivi dhammaṁ paṭivijjhi tassa.
  Bhagavatā hi mahābodhimaṇḍe sattasattāhaṁ vītināmetvā bodhimaṇḍā
  isipatanaṁ āgamma dveme bhikkhave antā pabbajitena na sevitabbāti
-------------------------------------------------
[page 325]
  Dhammacakkappavattanasuttante desite āyasmatā aññākoṇḍaññattherena
  saddhiṁ aṭṭhārasakoṭisaṅkhā brahmāno amatapānaṁ piviṁsu.
  Etassa sattalokassa anukampāya uppanno. Pañcamīdivase
  anattalakkhaṇasuttapariyosāne pañcavaggiyattherā arahatte
  patiṭṭhahiṁsu. Etassapi sattalokassa anukampāya uppanno. Tato
  yasadārakappamukhe pañcapaṇṇāsapurise arahatte patiṭṭhāpesi.
  Tato kappāsikavanasaṇḍe tiṁsabhaddavaggiye tayo magge ca phalāni
  ca sampāpesi. Etassapi sattalokassa anukampāya uppanno.
  Gayāsīse ādittapariyāyapariyosāne jaṭilasahassaṁ arahatte patiṭṭhāpesi.
  Tathā laṭṭhivane bimbisārappamukhā ekādasanahutā brāhmaṇagahapatikā
  satthu dhammadesanaṁ sutvā sotāpattiphale patiṭṭhahiṁsu. Ekanahutaṁ saraṇesu
  patiṭṭhitaṁ. Tirokuḍḍānumodanāvasāne caturāsītiyā pāṇasahassehi
  amatapānaṁ pītaṁ. Sumanamālākārassa samāgame caturāsītiyāva.
  Dhanapālakasamāgame dasahi pāṇasahassehi. Khadiraṅgārajātakasamāgame
  caturāsītiyā pāṇasahassehi. Jambukājīvakasamāgame caturāsītiyāva.
  Ānandaseṭṭhisamāgame caturāsītiyāva pāṇasahassehi amatapānaṁ pītaṁ.
  Pāsāṇakacetiye pārāyanasuttakathādivase cuddasapāṇakoṭiyo amatapānaṁ piviṁsu.
  Yamakapāṭihāriyadivase vīsatipāṇakoṭiyo. Tāvatiṁsabhavane paṇḍukambalasilāyaṁ
-------------------------------------------------
[page 326]
  Nisīditvā mātaraṁ kāyasakkhiṁ katvā sattappakaraṇaṁ abhidhammaṁ desentassa
  asītipāṇakoṭiyo. Devorohaṇe tiṁsapāṇakoṭiyo. Sakkapañhasuttante
  asītidevasahassāni amatapānaṁ piviṁsu. Mahāsamayasuttante maṅgalasutte
  cūḷarāhulovāde samacittapaṭipadāyāti imesu catūsu ṭhānesu
  abhisamayappattasattānaṁ paricchedo natthi. Etassapi sattalokassa
  anukampāya uppannoti yāvajjadivasā ito paraṁpi anāgate
  imaṁ sāsanaṁ nissāya saggamokkhamagge patiṭṭhahantānaṁ vasenāpi
  ayamattho veditabbo. Devamanussānanti nakevalaṁ devamanussānaṁyeva
  avasesānaṁ nāgasupaṇṇādīnampi atthāya hitāya sukhāyeva uppanno.
  Sahetukapaṭisandhike pana maggaphalasacchikiriyāya bhabbe puggale dassetuṁ
  evaṁ vuttaṁ. Tasmā etesampi atthatthāya hitatthāya sukhatthāyeva
  uppannoti veditabbo.
      [154] Katamo ekapuggaloti kathetukamyatāpucchā. Idāni
  tāya pucchāya puṭṭhaṁ ekapuggalaṁ vibhāvento tathāgato arahaṁ
  sammāsambuddhoti āha. Tadatthaparinipphādananti lokatthanipphādanaṁ
  buddhakiccasampādananti attho. Paṭhamaṁ lumbinīvane dutiyaṁ bodhimaṇḍeti
  lumbinīvane rūpakāyena jāto bodhimaṇḍe dhammakāyena.
  Evamādināti ādisaddena verañjākittanato rūpakāyassa anuggaṇhanaṁ
  dasseti naḷerupucimandamūlakittanato dhammakāyassa. Tathā purimena
-------------------------------------------------
[page 327]
  Parādhīnakiriyākaraṇaṁ dutiyena attādhīnakiriyākaraṇaṁ. Purimena vā karuṇākiccaṁ
  itarena paññākiccaṁ. Purimena cassa paramāya anukampāya samannāgamaṁ
  pacchimena paramāya upekkhāya samannāgamantievamādiṁ saṅgaṇhāti.
      [155] Pacchimakoti guṇena pacchimako. Ānandattheraṁ sandhāyetaṁ
  vuttaṁ. Saṅkhyāyapīti gaṇanatopi. Diṭṭhisīlasāmaññena saṁhatattā
  saṅghoti imamatthaṁ vibhāvento āha diṭṭhisīlasāmaññasaṅkhātasaṅghāṭena
  samaṇagaṇenāti. Ettha pana yāyaṁ diṭṭhi ariyā niyyānikā niyyāti
  takkarassa sammādukkhakkhayāya tathārūpāya diṭṭhiyā diṭṭhisāmaññagato
  viharatīti evaṁ vuttāya diṭṭhiyā yāni tāni sīlāni akhaṇḍāni acchiddāni
  asabalāni akammāsāni bhujissāni viññūpasatthāni aparāmaṭṭhāni
  samādhisaṁvattanikāni tathārūpehi sīlehi sīlasāmaññagato viharatīti evaṁ
  vuttānañca sīlānaṁ sāmaññasaṅkhātena saṅghāṭo saṅghāṭito sametoti
  diṭṭhisīlasāmaññasaṅkhātasaṅghāṭo samaṇagaṇo. Diṭṭhisīlasāmaññena saṁhatoti
  vuttaṁ hoti. Tathāhi aṭṭhānametaṁ bhikkhave anavakāso yaṁ diṭṭhisampanno
  puggalo sañcicca pāṇaṁ jīvitā voropeyyāti netaṁ ṭhānaṁ vijjatītiādivacanato
  diṭṭhisīlānaṁ niyatasabhāvattā sotāpannāpi aññamaññadiṭṭhasīlasāmaññena
  saṁhatā pageva sakadāgāmiādayo. Ariyapuggalā hi yattha
-------------------------------------------------
[page 328]
  Katthaci dūre ṭhitāpi attano guṇasāmaggiyā saṁhatāyeva. Tathārūpāya
  diṭṭhiyā diṭṭhisāmaññagato viharati tathārūpehi sīlehi sīlasāmaññagato
  viharatīti vacanato puthujjanānampi diṭṭhisīlasāmaññena saṁhatabhāvo
  labbhatiyeva. Idha pana ariyasaṅghoyeva adhippeto yo tattha pacchimako
  so sotāpannoti vacanato. Etenāti pañcamattehi bhikkhusatehīti
  etena vacanena. Assāti pañcamattassa bhikkhusatassa.
  Nirabbudotiādīnaṁ vacanattho paratoeva āvibhavissati.
      [156] Assosīti ettha savanamupalabbhoti āha assosīti suṇi
  upalabhīti. Aññāsīti attho. So cāyamupalabbho savanavasenevāti
  imamatthaṁ dassento āha sotadvārasampattavacananigghosānusārena
  aññāsīti. Avadhāraṇaphalattā saddappayogassa sabbampi vākyaṁ
  antogadhāvadhāraṇanti āha khoti padapūraṇamatte nipātoti.
  Avadhāraṇattheti pana iminā antogadhāvadhāraṇepi sabbasmiṁ
  vākye iṭṭhatovadhāraṇatthaṁ khosaddaggahaṇanti dasseti. Tameva
  iṭṭhatovadhāraṇaṁ dassento āha tattha avadhāraṇatthenātiādiṁ. Atha
  padapūraṇatthena khosaddena kiṁ payojananti āha padapūraṇena pana
  byañjanasiliṭṭhatāmattamevāti. Assosīti hi padaṁ khosadde gahite
  tena phullitamaṇḍitavibhūsitaṁ viya hontaṁ pūritaṁ nāma hoti. Tena
  ca purimapacchimapadāni saṁsiliṭṭhāni honti na tasmiṁ aggahite tasmā
-------------------------------------------------
[page 329]
  Padapūraṇena byañjanasiliṭṭhatāmattameva payojanaṁ. Mattasaddo
  cettha visesanivattiattho. Tenassa atthantarādīpanataṁ dasseti.
  Evasaddena pana byañjanasiliṭṭhatāya ekantikataṁ.
      [157] Verañjoti ettha saddalakkhaṇānusārena atthaṁ dassento
  āha verañjāyaṁ jātotiādiṁ. Brahmaṁ aṇatīti ettha brahmanti
  vedo vuccati. So pana mantabrahmakappavasena tividho. Tattha
  mantā padhānamūlabhāvatoyeva aṭṭhakādīhi ca vuttā. Itare pana
  tannissayena jātā. Tena padhānasseva gahaṇaṁ. Mante sajjhāyatīti
  irubbedādike mantasatthe sajjhāyatīti attho. Irubbedādayo
  hi guttabhāsitabbatāya mantāti vuccanti. Idameva hīti avadhāraṇena
  brahmato jātotiādikaṁ niruttiṁ paṭikkhipati. Jātibrāhmaṇānanti
  iminā aññepi brāhmaṇā atthīti dīpeti. Duvidhā hi
  brāhmaṇā jātibrāhmaṇā visuddhibrāhmaṇā cāti. Idāni tattha
  visuddhibrāhmaṇānaṁ niruttiṁ dassento āha ariyā panātiādiṁ.
      [158] Samitapāpattāti accantaṁ anavasesato savāsanasamitapāpattā.
  Evañhi bāhirakāvītarāgasekkhāsekkhapāpasamanato bhagavato pāpasamanaṁ
  visesitaṁ hoti. Vuttamevatthaṁ udāharaṇena vibhāvento āha
  vuttaṁ hetantiādiṁ. Ettha pana bāhitapāpoti brāhmaṇo
  samitattā samaṇoti vuccatīti idaṁ hi bhinnagāthāsannissitaṁ
-------------------------------------------------
[page 330]
  Padadvayamekato gahetvā vuttanti vadanti. Vuttaṁ hetaṁ tīsupi
  gaṇṭhīpadesu samitattā hi pāpānaṁ samaṇoti pavuccatīti idaṁ vacanaṁ
  gahetvā samitattā samaṇoti vuccatīti vuttaṁ. Bāhitapāpoti
  brāhmaṇoti idaṁ pana aññasmiṁ gāthābandhe vuttavacananti.
  Anekatthattā nipātānaṁ idha anussavattho adhippetoti āha khalūti
  anussavatthe nipātoti. Jātisamudāgatanti jātiyā āgataṁ.
  Jātisiddhinti 1- vuttaṁ hoti. Ālapanamattanti piyālapanavacanamattaṁ.
  Piyasamudāhārā hete bhoti vā āvusoti vā devānaṁ piyāti vā.
  Bhovādī nāma so hotīti yo āmantanādīsu bhobhoti vadanto
  vicarati so bhovādī nāma hotīti attho. Sakiñcanoti rāgādīhi
  kiñcanehi sakiñcano. Rāgādayo hi satte kiñcenti maddanti
  palibuddhantīti kiñcanānīti vuccanti. Manussā kira goṇehi khalaṁ
  maddāpentā kiñcehi kapila kiñcehi kāḷakāti vadanti. Tasmā
  maddanaṭṭho kiñcanaṭṭhoti veditabbo. Gottavasenāti ettha taṁ
  tāyatīti gottaṁ. Gosaddena cettha abhidhānaṁ buddhi ca vuccati.
  Tasmā evamettha attho daṭṭhabbo. Gotamoti pavattamānaṁ
  abhidhānaṁ buddhiñca ekaṁsikavisayatāya tāyati rakkhatīti gottaṁ. Yathā
  hi buddhi ārammaṇabhūtena atthena vinā na vattati evaṁ abhidhānaṁ
  abhidheyyabhūtena. Tasmā so gottasaṅkhāto attho tāni

  *  *  *  *  *  *
  Footnote: 1. jātisiddhanti bhaveyya.
-------------------------------------------------
[page 331]
  Buddhiabhidhānāni tāyati rakkhatīti vuccati. So pana aññakulaparamparāya
  asādhāraṇo tassa kulassa ādipurisasamudāgataṁ taṁkulapariyāpannasādhāraṇaṁ
  sāmaññarūpanti daṭṭhabbaṁ. Ettha ca samaṇoti iminā parikkhakajanehi
  bhagavato bahumatabhāvo dassito samitapāpatākittanato. Gotamoti
  iminā lokiyajanehi uḷārakulasammatatādīpanato. Sakyassa
  suddhodanamahārājassa putto sakyaputto. Iminā ca
  uditoditavipulakkhattiyakulavibhāvanato vuttaṁ idaṁ pana bhagavato
  uccākulaparidīpananti. Sabbakkhattiyānaṁ hi ādibhūtamahāsammatamahārājato
  paṭṭhāya asambhinnaṁ uḷāratamaṁ sakyarājakulaṁ. Kenaci pārijuññena
  anabhibhūtoti ñātipārijuññabhogapārijuññādinā kenaci pārijuññena
  parihāniyā anabhibhūto anajjhotthato. Tathāhi lokanāthassa abhijātiyaṁ
  tassa kulassa na kiñci pārijuññaṁ athakho vuḍḍhiyeva. Abhinikkhamane
  ca tato samiddhatamabhāvo loke pākaṭo paññāto. Tena sakyakulā
  pabbajitoti idaṁ vacanaṁ bhagavato saddhāpabbajitabhāvaparidīpanaṁ vuttaṁ mahantaṁ
  ñātiparivaṭṭaṁ mahantañca bhogakkhandhaṁ pahāya pabbajitabhāvasiddhato. Tato
  paranti verañjāyaṁ viharatītiādi.
      [159] Itthambhūtākhyānatthe upayogavacananti itthaṁ imaṁ pakāraṁ
  bhūto āpannoti itthambhūto. Tassa ākhyānaṁ itthambhūtākhyānaṁ.
  So yevattho itthambhūtākhyānattho. Athavā itthaṁ evaṁpakāro
-------------------------------------------------
[page 332]
  Bhūto jātoti evaṁ kathanattho itthambhūtākhyānattho. Tasmiṁ
  upayogavacananti attho. Ettha ca abbhuggatoti ettha abhisaddo
  itthambhūtākhyānatthajotako abhibhavitvā uggamanappakārassa dīpanato.
  Tena yogato taṁ kho pana bhavantaṁ gotamanti idaṁ upayogavacanaṁ
  sāmiatthepi samānaṁ itthambhūtākhyānadīpanato itthambhūtākhyānattheti
  vuttaṁ. Tenevāha tassa kho pana bhoto gotamassāti atthoti.
  Idaṁ vuttaṁ hoti yathā sādhu devadatto mātaramabhīti ettha
  abhisaddayogato itthambhūtākhyāne upayogavacanaṁ kataṁ evamidhāpi taṁ
  kho pana bhavantaṁ gotamaṁ abhievaṁkalyāṇo kittisaddo uggatoti
  abhisaddayogato itthambhūtākhyāne upayogavacananti. Sādhu devadatto
  mātaramabhīti ettha hi devadatto mātaramabhi mātari visaye mātuyā
  vā sādhūti evaṁ adhikaraṇatthe sāmiatthe vā bhummavacanassa
  sāmivacanassa vā pasaṅge itthambhūtākhyānatthajotakena abhisaddena
  yoge upayogavacanaṁ kataṁ. Yathā cettha devadatto mātu visaye
  mātu sambandhī vā sādhuppakārappattoti ayamattho viññāyati
  evamidhāpi bhoto gotamassa sambandhī kittisaddo abbhuggato
  abhibhavitvā uggamanappakārappattoti ayamattho viññāyati. Tattha hi
  devadattaggahaṇaṁ viya idha kittisaddaggahaṇaṁ. Tathā tattha mātaranti
  vacanaṁ viya idha taṁ kho pana bhavantaṁ gotamanti vacanaṁ. Tattha
-------------------------------------------------
[page 333]
  Sādhusaddaggahaṇaṁ viya idha uggatasaddaggahaṇaṁ veditabbaṁ. Kalyāṇoti
  bhaddako. Kalyāṇabhāvo cassa kalyāṇaguṇavisayatāyāti āha
  kalyāṇaguṇasamannāgatoti. Kalyāṇehi guṇehi samannāgato
  taṁvisayatāya yuttoti attho. Taṁvisayatāya hettha samannāgamo
  kalyāṇaguṇavisayatāya tannissitoti adhippāyo. Seṭṭhoti etthāpi
  eseva nayo. Seṭṭhaguṇavisayatāyayeva hi kittisaddassa seṭṭhatā
  bhagavāti vacanaṁ seṭṭhantiādīsu viya. Bhagavā arahantiādinā
  guṇānaṁ saṅkittanato saddanīyato ca kittisaddo vaṇṇoti āha
  kittisaddoti kittiyevāti. Vaṇṇoyeva hi kittetabbato kitti
  saddanīyato saddoti ca vuccati. Kittipariyāyo hi saddasaddo
  yathā uḷārasaddā isayo guṇavanto tapassinoti. Abhitthavanavasena
  pavatto saddo thutighoso abhitthavudāhāro. Abbhuggatoti na
  etassa attho aṭṭhakathāyaṁ na dassito. Tasmā tassattho evaṁ
  veditabbo. Abbhuggatoti abhibhavitvā uggato. Anaññasādhāraṇaguṇe
  ārabbha pavattattā sadevakaṁ lokaṁ ajjhottharitvā pavattoti
  vuttaṁ hoti. Kinti abbhuggatoti āha itipi so bhagavātiādiṁ.
  Ito parampana īdisesu ṭhānesu yattha yattha pālipāṭhassa attho
  vattabbo siyā tattha tattha pāliyampanāti vatvā atthaṁ dassayissāma.
-------------------------------------------------
[page 334]
      [160] Idāni tattha padayojanāpubbakaṁ atthaṁ dassento āha
  itipi so bhagavātiādīsu pana ayaṁ tāva yojanātiādiṁ. So
  bhagavāti yo so samatiṁsapāramiyo pūretvā sabbakilese bhañjitvā
  anuttaraṁ sammāsambodhiṁ abhisambuddho devānaṁ atidevo sakkānaṁ
  atisakko brahmānaṁ atibrahmā lokanātho bhāgyavantatādīhi kāraṇehi
  bhagavāti laddhanāmo so bhagavā. Bhagavāti hi idaṁ satthunāmakittanaṁ.
  Tenāha āyasmā dhammasenāpati bhagavāti netaṁ nāmaṁ mātarā
  katantiādiṁ. Parato pana bhagavāti guṇakittanameva. Yathā (bhikkhunā)
  kammaṭṭhānikena arahantiādīsu navasu ṭhānesu paccekaṁ itipisaddaṁ yojetvā
  buddhaguṇā anussariyanti evaṁ buddhaguṇasaṅkittenāpīti dassento itipi
  arahaṁ itipi sammāsambuddho .pe. Itipi bhagavāti āha. Evaṁ hi sati
  arahantiādīhi navahi padehi ye sadevake loke ativiya pākaṭā paññātā
  buddhaguṇā te nānappakārato vibhāvitā honti. Itipetaṁ bhūtaṁ itipetaṁ
  tacchantiādīsu viya hi idha itisaddo āsannapaccakkhakaraṇattho pisaddo
  sampiṇḍanattho. Tena ca tesaṁ guṇānaṁ bahubhāvo dīpito. Tāni ca
  guṇasallakkhaṇakāraṇāni saddhāsampannānaṁ viññūjātikānaṁ paccakkhāni hontīti tāni
  saṅkittentena viññunā cittassa sammukhībhūtāneva katvā saṅkittetabbānīti
-------------------------------------------------
[page 335]
  Dassento iminā ca iminā ca kāraṇenāti vuttaṁ hotīti āha.
  Suttantikānaṁ vacanānamatthaṁ suttānurūpaṁ paridīpayantīti heṭṭhā vuttattā
  visuddhimagge sabbākārato saṁvaṇṇitampi atthaṁ idhāpi vitthāretvā
  dassetukāmo tattha payojanamāha idāni vinayadharānantiādiṁ. Tattha
  cittasampahaṁsanatthanti cittasantosanatthaṁ. Cittappasādajananatthanti
  vuttaṁ hoti.
      [161] Ārakattātiādīsu. Ārakattāti suvidūrattā.
  Arīnanti kilesārīnaṁ. Arānanti saṁsāracakkassa arānaṁ. Hatattāti
  viddhaṁsitattā. Paccayādīnanti cīvarādipaccayānañceva pūjāvisesānañca.
  Idāni yathāvuttamevatthaṁ vibhāvento āha ārakā hi sotiādiṁ.
  Dūratā nāma āsannatā viya upādāyupādāya vuccatīti paramukkaṁsagataṁ
  dūrabhāvaṁ dassento suvidūravidūre ṭhitoti āha. Suṭṭhuvidūrabhāveneva
  vidūre ṭhitoti attho. So panassa kilesehi dūre ṭhitabhāvo na padesavasena
  athakho tesaṁ sabbaso pahīnattāti dassento āha maggena kilesānaṁ
  viddhaṁsitattāti. Nanu aññesampi khīṇāsavānaṁ te pahīnāevāti anuyogaṁ
  manasikatvā vuttaṁ savāsanānanti. Na hi ṭhapetvā bhagavantaṁ aññe saha
  vāsanāya kilese pahātuṁ sakkonti. Etena aññehi asādhāraṇaṁ
  bhagavato arahattanti dassitaṁ hoti. Kā panāyaṁ vāsanā nāma.
-------------------------------------------------
[page 336]
  Pahīnakilesassāpi appahīnakilesassa payogasadisassa payogahetubhūto
  kilesanihito sāmatthiyaviseso āyasmato pilindavacchassa vasalasamudā
  cāranimittaṁ viya. Kathaṁ pana ārakāti vutte kilesehīti ayamattho
  labbhatīti sāmaññacodanāya visese avaṭṭhānato visesatthinā ca
  visesassa anuppayojetabbato. Ārakā cassa honti pāpakā
  akusalā dhammātiādīni suttapadānettha udāharitabbāni. Ārakāti
  cettha ākārassa rassattaṁ kākārassa ca hakāraṁ sānussāraṁ katvā
  niruttinayena arahanti padasiddhi veditabbā. Yathāvuttassevatthassa
  sukhaggahaṇatthaṁ idamettha vuccati
          so tato ārakā nāma yassa yenāsamaṅgitā
          asamaṅgī ca dosehi nātho tenārahaṁ matoti.
  Anatthacaraṇena kilesāeva arayoti kilesārayo. Arīnaṁ hatattā
  arihāti vattabbe niruttinayena arahanti vuttaṁ. Etthāpi
  yathāvuttassatthassa sukhaggahaṇatthaṁ idaṁ veditabbaṁ
          yasmā rāgādisaṅkhātā sabbepi arayo hatā
          paññāsatthena nāthena tasmāpi arahammatoti.
      [162] Yañcetaṁ saṁsāracakkanti sambandho. Rathacakkassa nābhi
  viya mūlāvayavabhūtaṁ anto bahi ca samavaṭṭitaṁ avijjābhavataṇhādvayanti
  vuttaṁ avijjābhavataṇhāmayanābhīti. Nābhiyā nemiyā ca
-------------------------------------------------
[page 337]
  Sambandhārasadisā paccayaphalabhūtehi avijjātaṇhājarāmaraṇehi sambaddhā
  puññābhisaṅkhārāpuññābhisaṅkhārāaneñjābhisaṅkhārāti vuttaṁ
  puññādiabhisaṅkhārāranti. Tattha tattha bhave pariyantabhāvena pākaṭaṁ
  jarāmaraṇanti taṁ nemiṭṭhāniyaṁ katvā āha jarāmaraṇanemīti. Yathā
  rathacakkappavattiyā padhāraṇakāraṇaṁ akkho evaṁ saṁsāracakkappavattiyā
  āsavasamudayoti āha āsavasamudayamayena akkhena vijjhitvāti.
  Āsavāeva avijjādīnaṁ kāraṇattā āsavasamudayo. Yathāha.
  Āsavasamudayā avijjāsamudayoti. Vipākakaṭattārūpappabhedo
  kāmabhavādikoti bhavoeva ratho. Tasmiṁ tibhavarathe. Attano paccayehi
  samaṁ sabbaso vā ādito paṭṭhāya yojitanti samāyojitaṁ. Ādirahitaṁ
  kālaṁ pavattatīti katvā anādikālappavattaṁ.
          Khandhānaṁ paṭipāṭi ca dhātuāyatanāna ca
          abbocchinnaṁ vattamānā saṁsāroti pavuccatīti
  evaṁ vuttasaṁsārova saṁsāracakkaṁ. Anenāti bhagavatā. Bodhimaṇḍeti
  bodhisaṅkhātassa ñāṇassa maṇḍabhāvappatte ṭhāne kāle vā. Bodhīti
  paññā. Sā ettha maṇḍā pasannā jātāti bodhimaṇḍo. Viriyapādehīti
  saṅkilesavodānapakkhiyesu sannirumbhanasannikkhipanakiccatāya dvidhāppavattehi
  attano viriyasaṅkhātehi pādehi. Sīlapaṭhaviyanti patiṭṭhaṭṭhena sīlameva
  paṭhavī. Tassaṁ. Patiṭṭhāyāti
-------------------------------------------------
[page 338]
  Sampādanavasena patiṭṭhahitvā. Saddhāhatthenāti anavajjadhammādānasādhanato
  saddhāva hattho. Tena. Kammakkhayakaranti kāyakammādibhedassa sabbassapi
  kammassa khayakaraṇato kammakkhayakaraṁ. Ñāṇapharasunti samādhisilāyaṁ sunisitaṁ
  maggañāṇapharasuṁ gahetvā. Evaṁ arānaṁ hatattāti ettha vuttārasaṅghāṭe
  saṁsāraṁ cakkaṁ viya cakkanti gahetvā atthayojanaṁ katvā idāni
  paṭiccasamuppādadesanākkamenapi taṁ dassetuṁ athavātiādi vuttaṁ.
      [163] Tattha anamataggasaṁsāravaṭṭanti anuanuamataggaṁ aviññātapubbakoṭikaṁ
  saṁsāramaṇḍalaṁ. Sesā dasa dhammāti saṅkhārādayo jātipariyosānā dasa
  dhammā. Kathaṁ tesaṁ saṅkhārādīnaṁ arabhāvoti āha avijjāmūlakattā
  jarāmaraṇapariyantattā cāti. Tattha avijjā mūlakaṁ padhānakāraṇaṁ
  yesaṁ saṅkhārādīnaṁ te avijjāmūlakā. Tesaṁ bhāvo avijjāmūlakattaṁ.
  Jarāmaraṇaṁ pariyantaṁ pariyosānabhūtaṁ etesanti jarāmaraṇapariyantā
  saṅkhārādayo dasa dhammā. Tesaṁ bhāvo jarāmaraṇapariyantattaṁ.
  Saṅkhārādijātipariyosānānaṁ dasadhammānaṁ avijjāmūlakattā
  jarāmaraṇapariyosānattā cāti attho. Nābhibhūtāya avijjāya
  mūlato nemibhūtena jarāmaraṇena antato saṅkhārādīnaṁ
  sambandhattāti adhippāyo. Dukkhādīsūti dukkhasamudayanirodhamaggesu.
  Añāṇanti ñāṇapaṭipakkhattā moho añāṇaṁ. Na pana ñāṇato
-------------------------------------------------
[page 339]
  Aññaṁ nāpi ñāṇassa abhāvamattaṁ. Tattha dukkhādīsu añāṇaṁ
  yathāsabhāvapaṭivedhāppadānato tappaṭicchādanavaseneva daṭṭhabbaṁ. Ettha
  hi kiñcāpi ṭhapetvā lokuttarasaccadvayaṁ sesaṭṭhānesu ārammaṇavasenāpi
  avijjā uppajjati. Evaṁ santepi paṭicchādanavaseneva idha
  adhippetā. Sā hi uppannā dukkhasaccaṁ paṭicchādetvā
  tiṭṭhati yāthāvasarasalakkhaṇaṁ paṭivijjhituṁ na deti. Tathā samudayaṁ
  nirodhaṁ magganti. Dukkhanti cettha dukkhaṁ ariyasaccaṁ adhippetanti
  taṁ kāmabhavādivasena tidhā bhinditvā tathā tappaṭicchādikañca avijjaṁ
  tidhā katvā avijjādipaccayehi tīsu bhavesu saṅkhārādike paṭipāṭiyā
  dassento kāmabhave ca avijjātiādimāha. Tattha kāmabhave
  avijjāti kāmabhave ādīnavapaṭicchādikā avijjā. Rūpabhave
  avijjā arūpabhave avijjāti etthāpi eseva nayo. Kāmabhave
  saṅkhārānanti kāmabhūmipariyāpannānaṁ puññāpuññasaṅkhārānaṁ.
  Kāmabhave vā nipphādetabbā ye puññāpuññasaṅkhārā tesaṁ
  kāmabhavupapattinibbattakānaṁ saṅkhārānanti attho. Saṅkhārāti cettha
  lokiyakusalākusalacetanā veditabbā. Paccayo hotīti puññābhisaṅkhārānaṁ
  tāva ārammaṇapaccayena ceva upanissayapaccayena cāti dvidhā
  paccayo hoti. Apuññābhisaṅkhāresu sahajātassa sahajātādivasena
  asahajātassa anantarasamanantarādivasena anānantarassa pana ārammaṇavasena
-------------------------------------------------
[page 340]
  Ceva upanissayavasena ca paccayo hoti. Arūpabhave saṅkhārānanti
  āneñjābhisaṅkhārānaṁ. Paccayo hotīti upanissayapaccayavaseneva.
  Imasmiñca panatthe ettha vitthāriyamāne atippapañco hoti. Tasmā taṁ na
  idha vitthārayissāma. Itaresūti rūpārūpabhavesu. Tiṇṇaṁ āyatanānanti
  cakkhusotamanāyatanānaṁ ghānādittayassa tattha asambhavato. Ekassāti
  manāyatanassa itaresaṁ tattha asambhavato. Iminā nayena tiṇṇaṁ
  phassānantiādīsupi attho veditabbo. Chabbidhassa phassassāti
  cakkhusamphassasotasamphassaghānasamphassajivhāsamphassakāyasamphassamanosamphassānaṁ
  vasena chabbidhassa phassassa. Channaṁ vedanānanti cakkhusamphassajā vedanā tathā
  sotasamphassajā ghānasamphassajā jivhāsamphassajā kāyasamphassajā
  manosamphassajā vedanāti imāsaṁ channaṁ vedanānaṁ. Channaṁ taṇhākāyānanti
  rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhāti
  imesaṁ channaṁ taṇhākāyānaṁ. Tattha tattha sā sā taṇhāti rūpataṇhādibhedā
  tattha tattha kāmabhavādīsu uppajjanakataṇhā. Sā taṇhādimūlikā
  kathā atisaṅkhittāti taṁ upādānabhave ca vibhajitvā vitthāretvā
  dassetuṁ kathantiādi vuttaṁ. Tattha kāme paribhuñjissāmīti iminā
  kāmataṇhāpavattimāha. Tathā saggasampattiṁ anubhavissāmītiādīhi. Sā pana
-------------------------------------------------
[page 341]
  Taṇhā yasmā bhūmisamādānavasena pavattamānā kāmupādānaṁ nāma hoti
  tasmā vuttaṁ kāmupādānapaccayāti. Tathevāti kāmupādānapaccayāeva.
  Brahmaloke sampattinti rūpibrahmaloke sampattiṁ. Sabbepi tebhūmikā
  dhammā kāmanīyaṭṭhena kāmāti vacanato bhavarāgopi kāmupādānamevāti
  katvā kāmupādānapaccayāeva mettaṁ bhāvetītiādi vuttaṁ. Tattha
  mettaṁ bhāvetīti mijjati siniyhatīti mettā. Taṁ bhāveti vaḍḍhetīti
  attho. Athavā mettā etassa atthīti mettaṁ. Cittaṁ taṁsampayuttajhānaṁ
  vā. Taṁ bhāveti vaḍḍheti uppādeti cāti attho. Karuṇaṁ bhāvetītiādīsupi
  imināva nayena attho veditabbo. Sesupādānamūlikāsupīti
  diṭṭhupādānasīlabbatupādānāttavādupādānamūlikāsupi yojanāsu
  eseva nayoti attho. Tatthāyaṁ yojanā. Idhekacco natthi
  paralokoti natthikadiṭṭhiṁ gaṇhāti so diṭṭhupādānapaccayā kāyena
  duccaritaṁ caratītiādi vuttanayena yojetabbaṁ. Aparo asukasmiṁ
  sampattibhave attā ucchijjatīti ucchedadiṭṭhiṁ gaṇhāti so tatrupapattiyā
  kāyena sucaritaṁ caratītiādi vuttanayeneva yojetabbaṁ. Aparo rūpī
  manomayo hutvā attā ucchijjatīti rūpupapattiyā maggaṁ bhāveti
  bhāvanāpāripūriyāti sabbaṁ vuttanayeneva veditabbaṁ. Aparo arūpabhave
  uppajjitvā attā ucchijjatīti arūpupapattiyā maggaṁ bhāveti
-------------------------------------------------
[page 342]
  Bhāvanāpāripūriyāti sabbaṁ vuttanayeneva veditabbaṁ. Etāhiyeva
  attavādupādānamūlikāpi yojanā saṁvaṇṇitāti daṭṭhabbaṁ. Evaṁ
  diṭṭhadhammanibbānavādavasenāpi yojanā veditabbā. Aparo sīlena
  suddhi vatena suddhīti asuddhimaggaṁ suddhimaggoti parāmasanto
  sīlabbatupādānapaccayā kāyena duccaritaṁ caratītiādi sabbaṁ vuttanayeneva
  yojetabbaṁ.
      [164] Idāni yvāyaṁ saṁsāracakkaṁ dassentena kāmabhave
  avijjā kāmabhave saṅkhārānaṁ paccayo hotītiādinā avijjādīnaṁ
  paccayabhāvo saṅkhārādīnaṁ paccayuppannabhāvo ca dassito tameva
  paṭisambhidāmaggapāliṁ ānetvā nigamanavasena dassento
  evamayantiādimāha. Tattha yathā saṅkhārā hetunibbattā evaṁ
  avijjāpi kāmāsavādinā sahetukāevāti āha ubhopete
  hetusamuppannāti. Paccayapariggaheti nāmarūpassa paccayānaṁ avijjādīnaṁ
  paricchijja gahaṇe nipphādetabbe. Bhummaṁ. Paññāti
  kaṅkhāvitaraṇavisuddhisaṅkhātā pakārato jānanā. Dhammaṭṭhitiñāṇanti
  tiṭṭhanti ettha phaladhammā tadāyattavuttitāyāti ṭhiti kāraṇaṁ.
  Dhammānaṁ ṭhiti dhammaṭṭhiti. Dhammaṭṭhitiyā ñāṇaṁ dhammaṭṭhitiñāṇaṁ.
  Paccayañāṇanti attho. Paṭiccasamuppādāvabodhoti vuttaṁ hoti. Kāmañcettha
  paccayapariggahe paññāyeva dhammaṭṭhitiñāṇaṁ. Saṅkhāresu pana adiṭṭhesu
-------------------------------------------------
[page 343]
  Avijjāya saṅkhārānaṁ paccayabhāvo na sakkā daṭṭhunti. Saṅkhārā
  hetusamuppannāti paccayuppannadhammānampi gahaṇaṁ katanti veditabbaṁ.
  Ubhopete hetusamuppannāti idampana ubhinnampi paccayuppannabhāvaṁ
  dassetukāmatāya vuttaṁ. Idañca dhammaṭṭhitiñāṇaṁ yasmā addhattaye
  kaṅkhāmalavitaraṇavasena pavattati tasmā atītampi addhānantiādi
  vuttaṁ. Etena nayena sabbapadāni vitthāretabbānīti etena avijjā
  hetūtiādinā avijjāyaṁ vuttanayena saṅkhārā hetu viññāṇaṁ
  hetusamuppannantiādinā sabbapadāni vitthāretabbāni. Saṅkhippanti
  ettha avijjādayo viññāṇādayo cāti saṅkhepo hetu
  vipāko ca. Athavā hetu vipākoti saṅkhippatīti saṅkhepo
  avijjādayo viññāṇādayo ca. Saṅkhepabhāvasāmaññena ekavacanaṁ
  katanti daṭṭhabbaṁ. Te pana saṅkhepā atīte hetu etarahi vipāko
  etarahi hetu āyatiṁ vipākoti evaṁ kālavibhāgena cattāro jātā.
  Tenāha purimasaṅkhepo cettha atīto addhātiādiṁ. Paccuppanno
  addhāti sambandho. Taṇhūpādānabhavā gahitāva hontīti ettha
  avijjāggahaṇena kilesabhāvasāmaññato taṇhūpādānā gahitā.
  Saṅkhāraggahaṇena kammabhāvasāmaññato bhavo gahito. Avijjāsaṅkhārānaṁ
  tehi vinā sakiccākaraṇato ca taṇhūpādānabhavā gahitāva
  honti. Athavā aviddhā paritassati. Paritasito upādiyati.
-------------------------------------------------
[page 344]
  Tassupādānapaccayā bhavo. Tasmā taṇhūpādānabhavāpi gahitā
  honti. Tathā ca vuttaṁ purimakammabhavasmiṁ moho avijjā
  āyūhanā saṅkhārā nikanti taṇhā upagamanaṁ upādānaṁ cetanā
  bhavoti ime pañca dhammā purimakammabhavasmiṁ idha paṭisandhiyā
  paccayāti. Tattha purimakammabhavasminti purime kammabhave. Atītajātiyaṁ
  kammabhave kariyamāneti attho. Moho avijjāti yo tadā
  dukkhādīsu moho yena muḷho kammaṁ karoti so avijjā.
  Āyūhanā saṅkhārāti taṁ kammaṁ karoto yā purimā cetanāyo
  yathā dānaṁ dassāmīti cittaṁ uppādetvā māsampi saṁvaccharampi
  dānupakaraṇāni sajjentassa uppannā purimacetanāyo paṭiggāhakānaṁ
  pana hatthe dakkhiṇaṁ patiṭṭhāpayato cetanā bhavoti vuccati.
  Ekāvajjanesu vā chasu javanesu cetanā āyūhanasaṅkhārā nāma.
  Sattamā bhavo. Yākāci vā pana cetanā bhavo. Sampayuttā
  āyūhanasaṅkhārā nāma. Nikanti taṇhāti yā kammaṁ karontassa tassa
  phale upapattibhave nikāmanā paṭṭhanā sā taṇhā nāma.
  Upagamanaṁ upādānanti yaṁ kammabhavassa paccayabhūtaṁ idaṁ katvā asukasmiṁ
  nāma ṭhāne kāme sevissāmi ucchijjissāmītiādinā nayena
  pavattaṁ upagamanaṁ gahaṇaṁ parāmasanaṁ idaṁ upādānaṁ nāma.
  Cetanā bhavoti taṁ kammaṁ karoto yā purimā cetanāyotiādinā
-------------------------------------------------
[page 345]
  Heṭṭhā vuttesu tīsu atthavikappesu yā cetanā bhavoti vuttā
  sā cetanā bhavoti evamattho veditabbo.
      [165] Idāni sabbepete avijjādayo dhamme dvīhi vaṭṭehi
  saṅgahetvā dassetukāmo āha ime pañca dhammā atīte
  kammavaṭṭanti. Ettha ca nippariyāyato saṅkhārā bhavo ca kammaṁ.
  Avijjādayo pana kammasahāyatāya kammasarikkhakā tadupakārakā cāti
  kammanti vuttā. Avijjādayo hi vipākadhammadhammatāya kammasarikkhakā
  sahajātakoṭiyā upanissayakoṭiyā ca kammassa upakārakā.
  Kammameva ca aññamaññasambandhaṁ hutvā punappunaṁ parivattanaṭṭhena
  kammavaṭṭaṁ. Viññāṇādayo pañcāti viññāṇādayo vedanāpariyantā
  pañca. Etarahīti idāni. Imasmiṁ attabhāveti vuttaṁ hoti.
  Avijjāsaṅkhārā gahitāva hontīti etthāpi pubbe viya
  kilesakammabhāvasāmaññato taṇhūpādānaggahaṇena avijjā gahitā
  bhavaggahaṇena saṅkhārā gahitāti daṭṭhabbaṁ. Athavā bhave gahite
  tassa pubbabhāgā taṁsampayuttā vā saṅkhārā gahitāva honti.
  Taṇhūpādānaggahaṇena ca taṁsampayuttā yāya vā muḷho kammaṁ
  karoti sā avijjā gahitāva hotīti taṇhūpādānabhavaggahaṇena
  avijjāsaṅkhārā gahitāva honti. Teneva vuttaṁ idha
  paripakkattā āyatanānaṁ moho avijjā āyūhanā saṅkhārā nikanti
-------------------------------------------------
[page 346]
  Taṇhā upagamanaṁ upādānaṁ cetanā bhavo iti ime pañca dhammā idha
  kammabhavasmiṁ āyatiṁ paṭisandhiyā paccayāti. Tattha idha paripakkattā
  āyatanānanti paripakkāyatanassa kammakaraṇakāle sammoho dassito.
  Sesaṁ heṭṭhā vuttanayameva. Viññāṇanāmarūpasaḷāyatanaphassavedanānaṁ
  jātijarābhaṅgāvatthā jātijarāmaraṇanti vuttāti avatthānaggahaṇena
  avatthāvantā gahitāva honti tadavinābhāvatoti āha jātijarāmaraṇāpadesena
  viññāṇādīnaṁ niddiṭṭhattāti. Apadesenāti jātijarāmaraṇānaṁ kathanena.
  Imeti viññāṇādayo. Āyatiṁ vipākavaṭṭanti paccuppannahetuto bhāvīnaṁ
  anāgatānaṁ gahitattā. Teti avijjādayo. Ākāratoti sarūpato.
  Avuttāpi tasmiṁ tasmiṁ saṅgahe ākiriyanti avijjāsaṅkhārādiggahaṇehi
  pakāsiyantīti ākārā. Atītahetuādīnaṁ vā pakārā ākārā.
  Tato ākārato. Vīsatividhā hontīti atītehetupañcakādibhedato
  vīsatividhā honti. Saṅkhāraviññāṇānañcettha antarā eko
  sandhīti hetuto phalassa avicchedappavattibhāvato hetuphalasambandhabhūto
  eko sandhi. Tathā bhavajātīnamantarā. Vedanā taṇhānamantarā
  pana phalato hetuno avicchedappavattibhāvato phalahetusambandhabhūto
  eko sandhi. Phalabhūtopi hi dhammo aññassa hetusabhāvassa
  dhammassa paccayo hotīti. Itīti vuttappakāraparāmasanaṁ.
-------------------------------------------------
[page 347]
  Tenāha catusaṅkhepantiādiṁ. Sabbākāratoti idha vuttehi avuttehi
  ca paṭiccasamuppādavibhaṅge anantanayasamantapaṭṭhānādīsu ca āgatehi
  sabbehi ākārehi. Jānātīti avabujjhati. Passatīti dassanabhūtena
  ñāṇacakkhunā paccakkhato passati. Aññāti paṭivijjhatīti tesaṁyeva
  vevacanaṁ. Tanti taṁ jānanaṁ. Ñātaṭṭhenāti yathāsabhāvato
  jānanaṭṭhena. Pajānanaṭṭhenāti aniccādīhi pakārehi
  paṭivijjhanaṭṭhena. Idāni yadatthamidaṁ bhavacakkaṁ idāni taṁ taṁ dassetuṁ
  iminātiādi vuttaṁ. Tattha te dhammeti te avijjādike dhamme.
  Yathābhūtaṁ ñatvāti mahāvajirañāṇena yāthāvato jānitvā.
  Nibbindantoti balavavipassanāya nibbindanto. Virajjanto vimuccantoti
  ariyamaggehi virajjanto vimuccanto. Are hanīti sambandho.
  Tattha yadā bhagavā virajjati vimuccati tadā are hanati nāma.
  Tato paraṁ pana abhisambuddhakkhaṇaṁ gahetvā vuttaṁ hani vihani viddhaṁsesīti.
  Evampi arānaṁ hatattāpi arahanti evaṁ imināpi pakārena
  yathāvuttasaṁsāracakkassa saṅkhārādiarānaṁ hatattā arahaṁ. Etthedaṁ vuccati
          arā saṁsāracakkassa hatā ñāṇāsinā yato
          lokanāthena tenesa arahanti pavuccatīti.
      [166] Aggadakkhiṇeyyattāti uttamadakkhiṇeyyabhāvato.
-------------------------------------------------
[page 348]
  Cakkavattino acetane cakkaratane uppanne tattheva loko pūjaṁ
  karoti aññattha pūjāvisesā pacchijjanti kimaṅgaṁ pana sammāsambuddhe
  uppanneti dassento uppanne tathāgatetiādimāha. Ekekaṁ
  dhammakkhandhaṁ ekekavihārena pūjessāmīti vuttepi satthāraṁyeva
  uddissa katattā bhagavantaṁ uddissātiādi vuttaṁ. Ko pana vādo
  aññesaṁ pūjāvisesānanti yathāvuttato aññesaṁ amahesakkhehi
  dvemanussehi kariyamānānaṁ nātiuḷārānaṁ pūjāvisesānaṁ arahabhāve kā
  nāma kathā. Paccayādīnaṁ arahattāpi arahanti yathāvuttacīvarādipaccayānaṁ
  pūjāvisesassa ca aggadakkhiṇeyyabhāvena anucchavikattāpi arahaṁ.
  Imassāpi atthassa sukhaggahaṇatthaṁ idaṁ vuccati
               pūjāvisesaṁ saha paccayehi
               yasmā ayaṁ arahati lokanātho
               atthānurūpaṁ arahanti loke
               tasmā jino arahati nāmametanti.
      [167] Asilokabhayenāti akittibhayena ayasabhayena garahabhayenāti vuttaṁ
  hoti. Raho pāpaṁ karontīti mā naṁ koci jaññāti rahasi pāpaṁ karonti.
  Evamesa na kadāci karotīti esa bhagavā pāpahetūnaṁ bodhimaṇḍeyeva
  suppahīnattā kadācipi evaṁ na karoti. Hoti cettha
-------------------------------------------------
[page 349]
          Yasmā natthi raho nāma pāpakammesu tādino
          rahābhāvena tenesa arahaṁ iti vissutoti.
      [168] Idāni sukhaggahaṇatthaṁ yathāvuttamatthaṁ sabbampi
  saṅgahetvā dassento āha hoti cetthātiādiṁ. Kilesārīna so
  munīti ettha gāthābandhasukhatthaṁ niggahitalopo daṭṭhabbo. Kilesārīnaṁ
  hatattāti attho. Paccayādīna cārahoti etthāpi niggahitalopo
  vuttanayeneva. Arahanti ettha ayamaparopi nayo daṭṭhabbo.
  Ārakāti arahaṁ. Suvidūrabhāvato icceva attho. Kuto pana
  suvidūrabhāvatoti. Ye abhāvitakāyā abhāvitasīlā abhāvitacittā
  abhāvitapaññā tatoeva appahīnarāgadosamohā ariyadhammassa
  akovidā ariyadhamme avinītā ariyadhammassa adassāvino
  appaṭipannā micchāpaṭipannā ca tato suvidūrabhāvato. Vuttaṁ
  hetaṁ bhagavatā saṅghāṭikaṇṇe cepi me bhikkhave bhikkhu gahetvā
  piṭṭhito piṭṭhito anubandho assa pade padaṁ nikkhipanto so
  ca hoti abhijjhālu kāmesu tibbasārāgo byāpannacitto
  paduṭṭhamanasaṅkappo muṭṭhassati asampajāno asamāhito vibbhantacitto
  pākatindriyo athakho so ārakāva mayhaṁ ahañca tassa taṁ
  kissa hetu dhammaṁ hi so bhikkhave bhikkhu na passati dhammaṁ apassanto
  maṁ na passatīti. Yathāvuttapuggalā hi sacepi sāyaṁ pātaṁ satthu
-------------------------------------------------
[page 350]
  Santikāvacarāva siyuṁ na te tāvatā satthu santikāti vattabbā.
  Tathā satthāpi nesaṁ. Iti asappurisānaṁ ārakā dūreti arahaṁ.
  Tenedaṁ vuccati
          sammā nappaṭipajjanti ye nihīnāsayā narā
          ārakā tehi bhagavā dūre tenārahaṁ matoti.
      [169] Tathā ārakāti arahaṁ. Āsannabhāvatoti attho.
  Kuto pana āsannabhāvatoti. Ye bhāvitakāyā bhāvitasīlā
  bhāvitacittā bhāvitapaññā tatoeva pahīnarāgadosamohā ariyadhammassa
  kovidā ariyadhamme suvinītā ariyadhammassa dassāvino sammāpaṭipannā
  tato āsannabhāvato. Vuttampicetaṁ bhagavatā yojanasate
  cepi me bhikkhave bhikkhu vihareyya so ca hoti anabhijjhālu
  kāmesu na tibbasārāgo abyāpannacitto appaduṭṭhamanasaṅkappo
  upaṭṭhitassati sampajāno samāhito ekaggacitto saṁvutindriyo
  athakho so santikeva mayhaṁ ahañca tassa taṁ kissa hetu dhammaṁ
  hi so bhikkhave bhikkhu passati dhammaṁ passanto maṁ passatīti.
  Tathārūpā hi puggalā satthu yojanasahassantaritāpi hontā na
  tāvatā te satthu dūracārinoti vattabbā. Tathā satthāpi nesaṁ.
  Iti sappurisānaṁ ārakā āsanneti arahaṁ. Tenedaṁ vuccati
          ye sammā paṭipajjanti suppaṇītādhimuttikā
-------------------------------------------------
[page 351]
          Ārakā tehi āsanne tenāpi arahaṁ jinoti.
      [170] Ye ime rāgādayo pāpadhammā yasmiṁ santāne
  uppajjanti tassa diṭṭhadhammikampi samparāyikampi anatthaṁ āvahanti
  nibbānagāminiyā paṭipadāya ekaṁseneva ujuvipaccanīkabhūtā ca te
  attahitaṁ parahitañca paripūretuṁ sammāpaṭipajjantehi sādhūhi dūrato
  rahitabbā pariccajitabbā pahātabbāti rahā nāma. Te ca yasmā
  bhagavato bodhimūleyeva ariyamaggena sabbaso pahīnā samucchinnā.
  Yathāha. Tathāgatassa kho brāhmaṇa rāgo pahīno doso moho
  sabbepi pāpakā akusalā dhammā pahīnā ucchinnamūlā tālāvatthukatā
  anabhāvaṅkatā āyatiṁanuppādadhammāti. Tasmā sabbaso na santi
  etassa rahāti arahoti vattabbe okārassa sānusāraṁ akārādesaṁ
  katvā arahanti vuttaṁ. Tenedaṁ vuccati
          pāpadhammā rahā nāma sādhūhi rahitabbato
          tesaṁ suṭṭhu pahīnattā bhagavā arahaṁ matoti.
      [171] Ye te sabbaso pariññātakkhandhā pahīnakilesā
  bhāvitamaggā sacchikatanirodhā arahanto khīṇāsavā ye ca sekhā
  appattamānasā anuttaraṁ yogakkhemaṁ paṭṭhayamānā viharanti ye ca
  parisuddhappayogā kalyāṇajjhāsayā saddhāsīlasutādiguṇasampannā
  puggalā tehi na rahitabbo na pariccajitabbo te ca bhagavatāti arahaṁ.
-------------------------------------------------
[page 352]
  Tathāhi ariyapuggalā satthārā diṭṭhadhammassa paccakkhakaraṇato satthu
  dhammasarīrena avirahitāva honti. Yathāha āyasmā piṅgiyo.
               Passāmi naṁ manasā cakkhunā ca 1-
               rattindivaṁ brāhmaṇa appamatto
               namassamānopi vasemi 2- rattiṁ
               teneva maññāmi avippavāsaṁ
               saddhā ca pītī ca mano satī ca
               nāmenti me gotamasāsanamhi 3-
               yaṁ yaṁ disaṁ vajjati bhūripañño
               sa tena teneva natohamasmīti.
  Teneva pana te aññaṁ satthāraṁ na uddisanti. Yathāha. Aṭṭhānametaṁ
  bhikkhave anavakāso yaṁ diṭṭhisampanno puggalo aññaṁ satthāraṁ
  uddiseyyāti netaṁ ṭhānaṁ vijjatīti. Kalyāṇaputhujjanāpi
  yebhuyyena satthari niccalasaddhāeva honti. Iti supaṭipannehi
  purisavisesehi avirahitabbato tesañca avirahanato na santi etassa
  rahā pariccajanakā natthi vā etassa raho sādhūhi pariccajitabbatāti
  arahaṁ. Tenedaṁ vuccati
          ye sacchikatasaddhammā ariyā suddhagocarā
          na tehi rahito hoti nātho tenārahaṁ matoti.

  *  *  *  *  *  *
  Footnote: 1. pāliyampana cakkhunāva iti dissati. 2. namassamāno vivasāmi rattiṁ.
  3. gotamasāsanamhā.
-------------------------------------------------
[page 353]
      [172] Rahoti ca gamanaṁ vuccati. Bhagavato ca nānāgatīsu
  paribbhamanasaṅkhātaṁ saṁsāre gamanaṁ natthi kammakkhayakarena ariyamaggena
  bodhimūleyeva sabbaso sasambhārassa kammavaṭṭassa viddhaṁsitattā.
  Yathāha.
          Yena devūpapatyassa gandhabbo vā vihaṅgamo
          yakkhattaṁ yena gaccheyya manussattañca abbaje
          te mayhaṁ āsavā khīṇā viddhastā vinaḷīkatāti.
      [173] Evaṁ natthi etassa raho gamanaṁ gatīsu pacchā jātītipi
  arahaṁ. Tenedaṁ vuccati
          raho vā gamanaṁ yassa saṁsāre natthi sabbaso
          pahīnajātimaraṇo arahaṁ sugato matoti.
      [174] Pāsaṁsattā vā bhagavā arahaṁ. Akkharacintakā hi pasaṁsāyaṁ
  arahasaddaṁ vaṇṇenti. Pāsaṁsabhāvo ca bhagavato anaññasādhāraṇo
  yathābhuccaguṇādhigato sadevake loke suppatiṭṭhito. Tathāhesa
  anuttarena sīlena anuttarena samādhinā anuttarāya paññāya
  anuttarāya vimuttiyā asamo asamasamo appaṭimo appaṭibhāgo
  appaṭipuggaloti ca evaṁ tasmiṁ tasmiṁ guṇe vibhajitvā vibhajitvā
  vuccamāne paṇḍitapurisehi devehi brahmehi bhagavatā vā pana
  pariyosāpetuṁ asakkuṇeyyarūpo. Iti pāsaṁsattāpi bhagavā arahaṁ.
-------------------------------------------------
[page 354]
  Tenedaṁ vuccati
          guṇehi sadiso natthi yasmā loke sadevake
          tasmā pāsaṁsiyattāpi arahaṁ dvipaduttamoti.
  Sabbasaṅgahavasena pana
          ārakā mandabuddhīnaṁ ārakā ca vijānataṁ
          rahānaṁ suppahīnattā vidūnamaraheyyato
          bhavesu ca rahābhāvā pāsaṁsā arahaṁ jinoti.
  Ettāvatā ca arahanti padassa sabbaso attho vibhatto hoti.
      [175] Idāni sammāsambuddhoti imassa atthaṁ vibhajitvā
  dassento āha sammā sāmañcātiādiṁ. Tattha sammāti
  aviparītaṁ. Sāmanti sayameva. Aparaneyyo hutvāti attho.
  Sambuddhoti hi ettha saṁsaddo sayanti etassa atthassa bodhako
  daṭṭhabbo. Sabbadhammānanti anavasesānaṁ ñeyyadhammānaṁ. Kathaṁ
  panettha sabbadhammānanti ayaṁ viseso labbhatīti. Ekadesassa
  aggahaṇato. Padesaggahaṇe hi asati gahetabbassa nippadesatāva
  viññāyati yathā dukkhito na dadātīti. Evañca katvā
  atthavisesānapekkhā kattarieva buddhasaddasiddhi veditabbā
  kammavacanicchāya abhāvato. Sammā sāmañca buddhattā sammāsambuddhoti
  ettakameva hi idha saddato labbhati. Sabbadhammānanti idaṁ pana
-------------------------------------------------
[page 355]
  Atthato labbhamānaṁ gahetvā vuttaṁ. Na hi bujjhanakiriyā avisayā
  yujjati. Idāni tassā visayaṁ sabbadhammeti sāmaññato vuttaṁ
  vibhajitvā dassetuṁ abhiññeyya dhammetiādi vuttaṁ. Tattha
  abhiññeyyeti aniccādito lakkhaṇarasādito ca abhivisiṭṭhena
  ñāṇena jānitabbe catussaccadhamme. Abhiññeyyato buddhoti
  abhiññeyyabhāvato bujjhi. Pubbabhāge vipassanāpaññādīhi adhigamakkhaṇe
  maggapaññāya aparabhāge sabbaññutañāṇādīhi aññāsīti attho.
  Ito paresupi eseva nayo. Pariññeyye dhammeti aniccādivasena
  parijānitabbaṁ dukkhaṁ ariyasaccamāha. Pahātabbeti samudayapakkhiye.
  Sacchikātabbeti nibbānaṁ sandhāyāha. Bahuvacananiddeso panettha
  sopādisesādikaṁ pariyāyasiddhaṁ bhedamapekkhitvā kato. Uddeso
  vā ayaṁ catussaccadhammānampi. Tathāhi vakkhati cakkhuṁ dukkhasaccantiādiṁ.
  Uddeso ca avinicchitatthaparicchedassa dhammassa vasena kariyati.
  Uddesena hi uddisiyamānānaṁ dhammānaṁ atthitāmattaṁ vuccati na
  paricchedoti. Aparicchedena bahuvacanena vuttaṁ yathā appaccayā
  dhammā asaṅkhatā dhammāti. Sacchikātabbeti vā phalavimuttīnampi
  gahaṇaṁ na nibbānassevāti bahuvacananiddeso kato. Evañca
  bhāvetabbeti ettha jhānānampi gahaṇaṁ daṭṭhabbaṁ. Tenevamāhāti
  selabrāhmaṇassa attano buddhabhāvaṁ sādhento evamāha.
-------------------------------------------------
[page 356]
  Kiṁ pana bhagavā sayameva attano sammāsambuddhabhāvaṁ sādhetīti.
  Sādheti mahākaruṇāya aññesaṁ avisayato. Tattha ekomhi
  sammāsambuddho sabbābhibhū sabbavidūhamasmītiādīni suttapadāni.
  Idameva ca abhiññeyyantiādi suttapadaṁ etassa atthassa sādhakaṁ.
      [176] Tattha abhiññeyyanti iminā dukkhasaccamāha. Bhāvetabbanti
  maggasaccaṁ. Casaddo panettha avuttasamuccayattho. Tena
  sacchikātabbassa gahaṇaṁ veditabbaṁ. Athavā abhiññeyyanti
  imināva pārisesañāyena pariññeyyadhamme sacchikātabbadhamme ca
  dasseti. Tasmā buddhosmīti yasmā cattāri saccāni mayā
  buddhāni saccavinimuttañca kiñci ñeyyaṁ natthi tasmā sabbampi
  ñeyyaṁ buddhosmi abbhaññāsinti attho. Selasuttaṭṭhakathāyaṁ
  pana idaṁ vuttaṁ abhiññeyyanti vijjā ca vimutti ca bhāvetabbaṁ
  maggasaccaṁ pahātabbaṁ samudayasaccaṁ hetuvacanena pana phalasiddhito
  tesaṁ phalāni nirodhasaccadukkhasaccānipi vuttāneva honti evaṁ
  sacchikātabbaṁ sacchikataṁ pariññātabbaṁ pariññātanti idampettha
  saṅgahitamevāti catussaccabhāvanaṁ saccabhāvanāphalañca vijjāvimuttiṁ
  dassento bujjhitabbaṁ bujjhitvā buddho jātosmīti yuttahetunā
  buddhabhāvaṁ sādhetīti.
      [177] Tattha vijjāti maggavijjā vuttā ukkaṭṭhaniddesena.
-------------------------------------------------
[page 357]
  Vimuttīti phalavimutti. Kāmañcettha maggavijjāpi bhāvetabbabhāvena
  gahitā. Sabbepi pana sabhāvadhammā abhiññeyyāti vijjāya
  abhiññeyyabhāvo vutto. Imināva nayena sabbesampi abhiññeyyabhāvo
  vuttoevāti daṭṭhabbaṁ. Phalena vinā hetubhāvasseva abhāvato
  hetuvacanena phalasiddhi vuttāti veditabbaṁ. Nirodhassa hi sampāpanena
  maggassa hetubhāvo dukkhassa nibbattanena taṇhāya samudayabhāvoti
  evaṁ saccavasena sāmaññato vuttamatthaṁ dvārārammaṇehi saddhiṁ
  dvārappavattadhammehi ceva khandhādīhi ca saccavaseneva vibhajitvā
  dassetuṁ apicātiādi āraddhaṁ.
      [178] Mūlakāraṇabhāvenāti santesupi avijjādīsu aññesu
  kāraṇesu tesampi mūlabhūtakāraṇabhāvena. Taṇhā hi kammassa
  vicittabhāvahetubhāvato sahāyabhāvupagamanato ca dukkhavicittatāya
  padhānakāraṇaṁ. Samuṭṭhāpikāti uppādikā. Purimataṇhāti
  purimabhavasiddhā taṇhā. Ubhinnanti cakkhussa taṁsamudayassa ca.
  Appavattīti appavattinimittaṁ. Nirodhappajānanāti sacchikiriyābhisamayavasena
  nirodhassa paṭivijjhanā. Ekekapaduddhārenāti cakkhuṁ cakkhusamudayo
  cakkhunirodhotiādinā ekekakoṭṭhāsaniddhāraṇena. Taṇhāyapi
  pariññeyyabhāvasabhāvato upādānakkhandhantogadhattā
  saṅkhāradukkhabhāvato ca dukkhasaccasaṅgahaṁ dassetuṁ rūpataṇhādayo cha
-------------------------------------------------
[page 358]
  Taṇhākāyāti vuttaṁ. Tasmā vattamānabhave taṇhā khandhapariyāpannattā
  saṅkhāradukkhabhāvato ca dukkhasaccaṁ. Yasmiṁ pana attabhāve sā
  uppajjati tassa attabhāvassa mūlakāraṇabhāvena samuṭṭhāpikā
  purimabhavasiddhā taṇhā samudayasaccanti gahetabbaṁ. Kasiṇānīti
  kasiṇālambanikajjhānāni. Dvattiṁsākārāti dvattiṁsakoṭṭhāsā
  tadārammaṇajjhānāni ca.
      [179] Nava bhavāti kāmabhavo rūpabhavo arūpabhavo saññībhavo
  asaññībhavo nevasaññīnāsaññībhavo ekavokārabhavo catuvokārabhavo
  pañcavokārabhavoti nava bhavā. Tattha bhavatīti bhavo. Kāmarāgasaṅkhātena
  kāmena yutto bhavo kāmasaṅkhāto vā bhavo kāmabhavo ekādasa
  kāmāvacarabhūmiyo. Kāme pahāya rūparāgasaṅkhātena rūpena
  yutto bhavo rūpasaṅkhāto vā bhavo rūpabhavo soḷasa rūpāvacarabhūmiyo.
  Kāmañca rūpañca pahāya arūparāgasaṅkhātena arūpena yutto
  bhavo arūpasaṅkhāto vā bhavo arūpabhavo catasso arūpabhūmiyo.
  Saññāvataṁ bhavo saññībhavo. Saññā vā ettha bhave atthīti saññībhavo.
  So kāmabhavo ca asaññībhavamutto rūpabhavo ca nevasaññīnāsaññībhavamutto
  arūpabhavo ca hoti. Na saññībhavo asaññībhavo. So rūpabhavekadeso.
  Oḷārikattābhavato nevasaññā sukhumattassa sabbhāvato nāsaññāti
-------------------------------------------------
[page 359]
  Nevasaññānāsaññā. Tāya yutto bhavo nevasaññānāsaññābhavo.
  Athavā oḷārikāya saññāya abhāvā sukhumāya ca bhāvā
  nevasaññānāsaññā asmiṁ bhaveti nevasaññānāsaññābhavo. So
  arūpabhavekadeso. Ekena rūpakkhandhena vokiṇṇo bhavo ekena
  vā vokāro assa bhavassāti ekavokārabhavo. So asaññībhavo.
  Catūhi arūpakkhandhehi vokiṇṇo bhavo catūhi vā vokāro assa
  bhavassāti catuvokārabhavo. So arūpabhavoeva. Pañcahi khandhehi
  vokiṇṇo bhavo pañcahi vā vokāro assa bhavassāti pañcavokārabhavo.
  So kāmabhavo ca rūpabhavekadeso ca hoti. Vokāroti vā
  khandhānametamadhivacanaṁ. Tasmā eko vokāro assa bhavassāti
  ekavokārabhavoti evamādinā cettha attho veditabbo.
      [180] Cattāri jhānānīti aggahitārammaṇavisesāni cattāri
  rūpāvacarajjhānāni. Vipākajjhānānaṁ vā etaṁ gahaṇaṁ. Ettha
  ca kusaladhammānaṁ upanissayabhūtā taṇhā taṁsamuṭṭhāpikā purimataṇhāti
  veditabbā. Kiriyadhammānaṁ pana yattha te kiriyadhammā uppajjanti
  tassa attabhāvassa kāraṇabhūtā taṇhā. Anulomatoti ettha
  saṅkhārā dukkhasaccaṁ avijjā samudayasaccanti iminānukkamena
  yojetabbaṁ. Anubuddhoti bujjhitabbadhammassa anurūpato buddho.
  Tenāti tasmā. Yasmā sāmaññato visesato ca ekekapaduddhārena
-------------------------------------------------
[page 360]
  Sabbadhamme buddho tasmā vuttaṁ. Kiṁ vuttanti āha sammā sāmañca
  sabbadhammānaṁ buddhattāti. Sabbassapi ñeyyassa sabbākārato aviparītaṁ
  sayameva abhisambuddhattāti attho. Imināssa paropadesarahitassa
  sabbākārena sabbadhammāvabodhanasamatthassa ākaṅkhāpaṭibaddhavuttino
  anāvaraṇañāṇasaṅkhātassa sabbaññutañāṇassa adhigamo dassito.
      [181] Nanu ca sabbaññutañāṇato aññaṁ anāvaraṇañāṇaṁ aññathā cha
  asādhāraṇañāṇāni buddhañāṇānīti vacanaṁ virujjheyyāti. Na virujjhati
  visayappavattibhedavasena aññehi asādhāraṇabhāvadassanatthaṁ
  ekasseva ñāṇassa dvidhā vuttattā. Ekameva hi taṁ ñāṇaṁ
  anavasesasaṅkhatāsaṅkhatasammutidhammavisayatāya sabbaññutañāṇaṁ. Tattha ca
  āvaraṇābhāvato nissaṅgacāramupādāya anāvaraṇañāṇanti vuttaṁ. Yathāha
  paṭisambhidāyaṁ sabbaṁ saṅkhatāsaṅkhatamanavasesaṁ jānātīti sabbaññutañāṇaṁ
  tatthāvaraṇaṁ natthīti anāvaraṇañāṇantiādiṁ. Tasmā natthi tesaṁ
  atthato bhedo. Ekantena cetaṁ evamicchitabbaṁ. Aññathā
  sabbaññutānāvaraṇañāṇānaṁ sādhāraṇatā asabbadhammārammaṇatā ca āpajjeyya.
  Na hi bhagavato ñāṇassa anumattampi āvaraṇaṁ atthi anāvaraṇañāṇassa
  asabbadhammārammaṇabhāve yattha taṁ nappavattati tatthāvaraṇasambhavato
-------------------------------------------------
[page 361]
  Anāvaraṇabhāvoyeva na siyā. Athavā pana hotu aññameva
  anāvaraṇañāṇaṁ sabbaññutañāṇato. Idha pana sabbattha appaṭihatavuttitāya
  anāvaraṇañāṇanti sabbaññutañāṇameva adhippetaṁ. Tassa
  cādhigamena bhagavā sabbaññū sabbavidū sammāsambuddhoti ca
  vuccati na sakiṁyeva sabbadhammāvabodhato. Tathā ca vuttaṁ
  paṭisambhidāyaṁ vimokkhantikametaṁ buddhānaṁ bhagavantānaṁ bodhiyā mūle
  sabbaññutañāṇassa paṭilābhā sacchikā paññatti yadidaṁ buddhoti.
  Sabbadhammāvabodhanasamatthañāṇasamadhigamena hi bhagavato santāne
  anavasesadhamme paṭivijjhituṁ samatthatā ahosīti. Etthāha kimpanidaṁ
  ñāṇaṁ pavattamānaṁ sakiṁyeva sabbasmiṁ visaye pavattati udāhu
  kamenāti. Kiṁ cettha. Yadi tāva sakiṁyeva sabbasmiṁ visaye
  pavattati atītānāgatapaccuppannājjhattabahiddhādibhedabhinnānaṁ
  saṅkhatadhammānaṁ asaṅkhatasammutidhammānañca ekajjhaṁ upaṭṭhāne dūrato
  cittapaṭaṁ pekkhantassa viya paṭibhāgenāvabodho na siyā. Tathā sati
  sabbe dhammā anattāti vipassantānaṁ anattākārena viya sabbadhammā
  anirūpitarūpena bhagavato ñāṇassa visayā hontīti āpajjati.
  Yepi sabbañeyyadhammānaṁ ṭhitalakkhaṇavisayaṁ vikapparahitaṁ sabbakālaṁ
  buddhānaṁ ñāṇaṁ pavattati tena te sabbavidūti vuccanti. Evañca
  katvā caraṁ samāhito nāgo tiṭṭhantopi samāhitoti idampi
-------------------------------------------------
[page 362]
  Vacanaṁ suvuttaṁ hotīti vadanti. Tesampi vuttadosānātivatti.
  Ṭhitalakkhaṇārammaṇatāya ca atītānāgatadhammānaṁ tadabhāvato
  ekadesavisayameva bhagavato ñāṇaṁ siyā tasmā sakiṁyeva ñāṇaṁ pavattatīti
  na yujjati. Atha kamena sabbasmiṁ visaye ñāṇaṁ pavattatīti evampi
  na yujjati. Na hi jātibhūmisabhāvādivasena disādesakālādivasena
  ca anekabhedabhinne ñeyye kamena gayhamāne tassa
  anavasesapaṭivedho sambhavati apariyantabhāvato ñeyyassa. Ye pana
  atthassa avisaṁvādanato ñeyyassa ekadesaṁ paccakkhaṁ katvā sesepi
  evanti adhimuñcitvā vavatthāpanena sabbaññū bhagavā tañca
  ñāṇaṁ na ānumānikaṁ saṁsayābhāvato saṁsayānubandhaṁ hi loke
  anumānañāṇanti vadanti. Tesampi taṁ na yuttaṁ. Sabbassa hi
  appaccakkhabhāve atthāvisaṁvādanena ñeyyassa ekadesaṁ paccakkhaṁ katvā
  sesepi evanti adhimuñcitvā vavatthāpanassa asambhavato. Yaṁ hi
  taṁ sesaṁ taṁ appaccakkhanti atha tampi paccakkhaṁ tassa sesabhāvoeva
  na siyāti. Sabbametaṁ akāraṇaṁ. Kasmā. Avisayavicārabhāvato.
  Vuttaṁ hetaṁ bhagavatā buddhavisayo bhikkhave acinteyyo
  na cintetabbo yo cinteyya ummādassa vighātassa bhāgī
  assāti. Idampanettha sanniṭṭhānaṁ. Yaṅkiñci bhagavatā ñātuṁ
  icchitaṁ sakalaṁ ekadeso vā tattha appaṭihatavuttitāya paccakkhato
-------------------------------------------------
[page 363]
  Ñāṇaṁ pavattati niccasamādhānañca vikkhepābhāvato. Ñātuṁ icchitassa
  ca sakalassa avisayabhāve tassa ākaṅkhāpaṭibaddhavuttitā na
  siyā. Ekanteneva sā icchitabbā sabbe dhammā buddhassa
  bhagavato āvajjanapaṭibaddhā ākaṅkhanapaṭibaddhā manasikārapaṭibaddhā
  cittuppādapaṭibaddhāti vacanato. Atītānāgatavisamampi bhagavato
  ñāṇaṁ anumānāgamanatakkaggahaṇavirahitattā paccakkhameva. Nanu ca
  etasmimpi pakkhe yadā sakalaṁ ñātuṁ icchitaṁ tadā sakiṁyeva
  sakalavisayatāya anirūpitarūpena bhagavato ñāṇaṁ pavatteyyāti
  vuttadosānātivattiyevāti. Na tassa visodhitattā. Visodhito hi
  so buddhavisayo acinteyyoti. Aññathā pacurajanañāṇasamānavuttitāya
  buddhānaṁ bhagavantānaṁ ñāṇassa acinteyyatā na siyā. Tasmā
  sakaladhammārammaṇampi taṁ ekadhammārammaṇaṁ viya suvavatthāpiteyeva
  te dhamme katvā pavattatīti. Idamettha acinteyyaṁ. Yāvatakaṁ
  ñeyyaṁ tāvatakaṁ ñāṇaṁ yāvatakaṁ ñāṇaṁ tāvatakaṁ ñeyyaṁ ñeyyapariyantikaṁ
  ñāṇaṁ ñāṇapariyantikaṁ ñeyyanti evamekajjhaṁ visuṁ sakiṁ kamena vā
  icchānurūpaṁ sammā sāmaṁ sabbadhammānaṁ buddhattā sammāsambuddho.
      [182] Vijjāhīti ettha vindiyaṁ vindatīti vijjā yāthāvato
  upalabbhatīti attho. Attano vā paṭipakkhassa vijjhanaṭṭhena
-------------------------------------------------
[page 364]
  Vijjā. Tamokkhandhādikassa padālanaṭṭhenāti attho. Tatoeva
  attano visayassa viditakaraṇaṭṭhenapi vijjā. Sampannattāti
  samannāgatattā paripuṇṇattā vā. Avikalattāti attho.
  Tatrāti ambaṭṭhasutte. Manomayiddhiyāti ettha idha bhikkhu imamhā
  kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgaṁ
  ahīnindriyanti iminā nayena āgatā iddhi sarīrabbhantare aññasseva
  jhānamanena nibbattattā manomayassa sarīrassa nipphattivasena pavattattā
  manomayiddhi nāma. Cha abhiññāti āsavakkhayañāṇena saddhiṁ iddhividhādikā
  pañcābhiññāyo. Tissannaṁ aṭṭhannañca vijjānaṁ tattha tattha sutte
  gahaṇaṁ vineyyajjhāsayavasenāti daṭṭhabbaṁ. Satta saddhammā nāma saddhā
  hirī ottappaṁ bāhusaccaṁ vīriyaṁ sati paññā ca ye sandhāya vuttaṁ idha
  bhikkhu saddho hoti hirīmā ottappī bahussuto āraddhaviriyo
  upaṭṭhitassati paññavā hotīti. Cattāri jhānānīti yāni kānici
  cattāri rūpāvacarajjhānāni. Kasmā panettha sīlādayoyeva paṇṇarasa
  caraṇanti vuttāti codanaṁ sandhāyāha imeyeva hītiādiṁ. Tena tesaṁ
  sikkhāttayasaṅgahato nibbānupagamane ekaṁsato sādhanabhāvamāha. Idāni
  tadatthasādhanāya āgamanaṁ dassento yathāhātiādimāha. Bhagavātiādi
  vuttassevatthassa nigamanavasena vuttaṁ. Nanu cāyaṁ vijjācaraṇasampadā
-------------------------------------------------
[page 365]
  Sāvakesupi labbhatīti. Kiñcāpi labbhati na pana tathā yathā
  bhagavatoti dassetuṁ tattha vijjāsampadātiādi vuttaṁ. Āsavakkhayavijjāya
  sabbaññubhāvasiddhito āha vijjāsampadā bhagavato sabbaññubhāvaṁ
  pūretvā ṭhitāti. Catūsu jhānesu antogadhabhāvena
  caraṇadhammapariyāpannattā karuṇābrahmavihārassa tassa ca
  mahākaruṇāsamāpattivasena asādhāraṇasabhāvassa bhagavati upalabbhanato
  āha caraṇasampadā mahākāruṇikataṁ pūretvā ṭhitāti. Yathā sattānaṁ
  anatthaṁ parivajjetvā atthe niyojanaṁ paññāya vinā na hoti
  evaṁ nesaṁ atthānatthajānanaṁ satthu karuṇāya vinā na hotīti
  ubhayampi ubhayattha sakiccakarameva siyā. Yattha pana yassā
  padhānabhāvo taṁ dassetuṁ so sabbaññutāyātiādi vuttaṁ. Yathātaṁ
  vijjācaraṇasampannoti ettha tanti nipātamattaṁ. Yathā aññopi
  vijjācaraṇasampanno niyojeti tathā ayanti attho. Tena
  vijjācaraṇasampannassevāyaṁ āveṇikā paṭipattīti dasseti. Sā
  panāyaṁ satthu vijjācaraṇasampadā sāsanassa niyyānikatāya sāvakānaṁ
  sammāpaṭipattiyā ekantakāraṇanti dassetuṁ tenassātiādi vuttaṁ.
  Tattha attantapādayotiādisaddena parantapaubhayantapā gahitā.
  Sesaṁ suviññeyyameva. Ettha ca vijjāsampadāya satthu
  paññāmahattaṁ pakāsitaṁ hoti. Caraṇasampadāya karuṇāmahattaṁ. Tesu
-------------------------------------------------
[page 366]
  Paññāya bhagavato dhammarajjappatti. Karuṇāya dhammasaṁvibhāgo.
  Paññāya saṁsāradukkhanibbidā. Karuṇāya saṁsāradukkhasahanaṁ.
  Paññāya paradukkhaparijānanaṁ. Karuṇāya paradukkhapaṭikārārambho.
  Paññāya parinibbānābhimukhabhāvo. Karuṇāya tadanadhigamo. Paññāya
  sayaṁ taraṇaṁ. Karuṇāya paresaṁ tāraṇaṁ. Paññāya buddhabhāvasiddhi.
  Karuṇāya buddhakiccasiddhi. Karuṇāya vā bodhisattabhūmiyaṁ
  saṁsārābhimukhabhāvo. Paññāya tattha anabhirati. Tathā karuṇāya
  paresaṁ abhiṁsāpanaṁ. Paññāya sayaṁ parehi abhāyanaṁ. Karuṇāya paraṁ
  rakkhanto attānaṁ rakkhati. Paññāya attānaṁ rakkhanto paraṁ
  rakkhati. Tathā karuṇāya aparantapo. Paññāya anattantapo.
  Tena attahitāya paṭipannādīsu catūsu puggalesu catutthapuggalabhāvo
  siddho hoti. Tathā karuṇāya lokanāthatā. Paññāya
  attanāthatā. Karuṇāya cassa ninnatābhāvo. Paññāya
  uṇṇamābhāvo. Tathā karuṇāya sabbasattesu janitānuggaho
  paññānugatattā na ca na sabbattha virattacitto. Paññāya sabbadhammesu
  virattacitto karuṇānugatattā na ca na sabbasattānuggahāya pavatto.
  Yathā hi karuṇā bhagavato sinehasokavirahitā evaṁ paññā
  ahaṅkāramamaṅkāravinimuttāti aññamaññavisodhitā paramavisuddhā
  guṇavisesā vijjācaraṇasampadāhi pakāsitāti daṭṭhabbaṁ.
-------------------------------------------------
[page 367]
      [183] Idāni sugatoti imassa atthaṁ dassento āha
  sobhaṇagamanattātiādiṁ. Gate ṭhitetiādīsu gamanampi gatanti vuccatīti
  āha gamanampi hi gatanti vuccatīti. Sobhaṇanti subhaṁ. Subhabhāvo
  visuddhatāya visuddhatā dosavigamenāti āha parisuddhamanavajjanti.
  Gamanañca nāma bahuvidhanti idhādhippetagamanaṁ dassento ariyamaggoti
  āha. So hi nibbānassa gati adhigamoti ca katvā gataṁ gamananti
  ca vuccati. Idāni tasseva gamane kāraṇaṁ dassetuṁ tena hesāti
  ādi vuttaṁ. Khemaṁ disanti nibbānaṁ. Asajjamānoti paripanthābhāvena
  sugatigamanepi asajjanto saṅgaṁ akaronto pageva itarattha.
  Athavā ekāsane nisīditvā khippābhiññāvaseneva catunnampi
  maggānaṁ paṭiladdhabhāvato asajjamāno abajjhanto gato. Yaṁ
  gamanaṁ gacchanto sabbagamanatthaṁ āvahati sabbañca anuttaraṁ sampattiṁ
  āvahati tadeva sobhaṇaṁ nāma. Tena ca bhagavā gatoti āha iti
  sobhaṇagamanattā sugatoti sobhaṇattho susaddoti katvā. Asundarānaṁ
  dukkhānaṁ saṅkhārappavattīnaṁ abhāvato accantasukhattā ekantato
  sundaraṁ nāma asaṅkhatā dhātūti āha sundarañcesa ṭhānaṁ gato amataṁ
  nibbānanti. Tenāha bhagavā nibbānaṁ paramaṁ sukhanti. Sammāti
  suṭṭhu. Suṭṭhu gamanañca nāma paṭipakkhena anabhibhūtassa gamananti
  āha pahīne kilese puna apaccāgacchantoti. Pahīnānaṁ puna
-------------------------------------------------
[page 368]
  Asamudācāravasena apaccāgacchanto. Vuttamevatthaṁ āgamaṁ dassetvā
  vibhāvento āha vuttañcetantiādiṁ. Etanti tena tena maggena
  pahīnakilesānaṁ puna apaccāgamanaṁ. Idañca sikhāppattaṁ sammāgamanaṁ
  yāya āgamanīyapaṭipadāya siddhaṁ sāpi sammāgamanamevāti evampi
  bhagavā sugatoti dassetuṁ sammā vā gatotiādi vuttaṁ.
  Sammāpaṭipattiyāti sammāsambodhiyā sampāpane aviparītapaṭipattiyā.
  Sabbalokassa hitasukhameva karontoti etena mahābodhiyā paṭipadā
  avibhāgena sabbasattānaṁ sabbadā hitasukhāvahabhāveneva pavattatīti
  dasseti. Sassataṁ ucchedanti ime ante anupagacchanto gatoti
  etena paṭiccasamuppādagatiṁ dasseti. Kāmasukhaṁ attakilamathanti
  ime ca ante anupagacchanto gatoti etena ariyamaggagatiṁ dasseti.
  Tatrāti yuttaṭṭhāne yuttasseva bhāsane. Nipphādetabbe
  sādhetabbe cetaṁ bhummaṁ. Abhūtanti abhūtatthaṁ. Atthamukhena hi vācāya
  abhūtatā bhūtatā vā. Atacchanti tasseva vevacanaṁ. Anatthasaṁhitanti
  diṭṭhadhammikena samparāyikena vā anatthena saṁhitaṁ anatthasaṁhitaṁ
  anatthāvahaṁ. Na atthoti anattho atthassa paṭipakkho abhāvo
  ca. Tena saṁhitaṁ pisuṇavācaṁ samphappalāpañcāti attho. Evaṁ
  cettha catubbidhassapi vacīduccaritassa saṅgaho daṭṭhabbo. Ettha
  ca paṭhamā vācā sīlavantaṁ dussīloti acaṇḍālādiṁ
-------------------------------------------------
[page 369]
  Caṇḍālotiādinā bhāsamānassa daṭṭhabbā. Dutiyā dussīlaṁ dussīloti
  caṇḍālādimeva caṇḍālotiādinā avinayena bhāsamānassa. Tatiyā
  nerayikādikassa nerayikādibhāvavibhāvinī kathā yathā āpāyiko devadatto
  nerayikotiādikā. Catutthī vedavihitena yaññavidhinā pāṇātipātādikataṁ
  sugatiṁ āvahatīti lokassa byāmohanakathā. Pañcamī bhūtena
  pesuññupasaṁhārādikathā. Chaṭṭhā yuttappayuttaṭṭhāne pavattitā
  dānasīlādikathā veditabbā. Evaṁ sammā gadattāti yathāvuttaṁ abhūtādiṁ
  vajjetvā bhūtaṁ tacchaṁ atthasaṁhitaṁ piyaṁ manāpaṁ gato evaṁ sammā suṭṭhu gadanato
  sugato. Āpāthagamanamattena kassaci appiyampi hi bhagavato vacanaṁ piyaṁ
  manāpameva atthasiddhiyā lokassa hitasukhāvahattā. Ettha pana dakārassa
  takāraṁ katvā sugatoti vuttanti daṭṭhabbaṁ. Aparo nayo. Sobhaṇaṁ gataṁ gamanaṁ
  etassāti sugato. Bhagavato hi veneyyajanupasaṅkamanaṁ ekantena tesaṁ
  hitasukhanipphādanato sobhanaṁ bhaddakaṁ. Tathā lakkhaṇānubyañjanapaṭimaṇḍitarūpakāyatāya
  dutavilambitakhalitānukaḍḍhananippīḷanukkuṭikākuṭilākulatādidosarahitaṁ
  vilāsitarājahaṁsausabhavāraṇamigarājagamanaṁ kāyagamanaṁ ñāṇagamanañca
  vipulanimmalakaruṇāsativīriyādiguṇavisesasahitamabhinīhārato yāva
  mahābodhiṁ anavajjatāya sattānaṁ hitasukhāvahatāya ca sobhaṇameva.
  Athavā sayambhūñāṇena sakalampi lokaṁ pariññābhisamayavasena
-------------------------------------------------
[page 370]
  Parijānanto sammāgato avagatoti sugato. Tathā lokasamudayaṁ
  pahānābhisamayavasena pajahanto anuppattidhammataṁ āpādento
  sammāgato atītoti sugato. Lokanirodhaṁ nibbānaṁ sacchikiriyābhisamayavasena
  sammāgato adhigatoti sugato. Lokanirodhagāminīpaṭipadaṁ
  bhāvanābhisamayavasena sammāgato paṭipannoti sugato. Tathā yaṁ
  imassa sadevakassa lokassa diṭṭhaṁ sutaṁ mutaṁ viññātaṁ pattaṁ
  pariyesitaṁ anuvicaritaṁ manasā sabbantaṁ hatthatale āmalakaṁ viya sammā
  paccakkhato gato abbhaññāsīti sugato.
      [184] Idāni lokavidūti imassa atthaṁ pakāsento āha
  sabbathā viditalokattātiādiṁ. Tattha sabbathāti sabbappakārena.
  Yo yo loko yena yena pakārena veditabbo tena tena pakārenāti
  attho. Te pana pakāre dassetuṁ sabhāvatotiādi vuttaṁ.
  Tattha sabhāvatoti dukkhasabhāvato. Sabbo hi loko dukkhasabhāvo.
  Yathāha. Saṅkhittena pañcupādānakkhandhā dukkhāti. Samudayatoti
  yato so samudeti tato taṇhādito. Nirodhatoti yattha so
  nirujjhati tato visaṅkhārato. Nirodhupāyatoti yena vidhinā so
  nirodho pattabbo tato ariyamaggato ito aññassa pakārassa
  abhāvā. Iti sabbathā lokaṁ avedīti vatvā tadatthasādhakaṁ suttaṁ
  dassento yattha kho āvusotiādimāha. Idañca suttaṁ yattha
-------------------------------------------------
[page 371]
  Kho bhante na jāyati .pe. Na upapajjati sakkā nukho bhante
  gamanena lokassa anto ñātuṁ vā daṭṭhuṁ vā pāpuṇituṁ vāti
  okāsalokassa gatiṁ sandhāya rohitadevaputtena puṭṭho bhagavā
  abhāsi. Tattha na jāyatītiādinā ujukaṁ jātiādīni paṭikkhipitvā
  na cavati na upapajjatīti padadvayena aparāparaṁ cavanupapātanāni
  paṭikkhipati. Keci pana na jāyatītiādi gabbhaseyyakādivasena
  vuttaṁ itaraṁ upapātikavasenāti vadanti. Tanti jātiādirahitaṁ.
  Gamanenāti padasā gamanena. Lokassantanti saṅkhāralokassa antabhūtaṁ
  nibbānaṁ. Ñāteyyanti jānitabbaṁ. Diṭṭheyyanti daṭṭhabbaṁ.
  Patteyyanti pattabbaṁ. Ñātāyaṁ diṭṭhāyaṁ pattāyanti vā pāṭho.
  Tattha gamanena lokassantaṁ ñātā ayaṁ diṭṭhā ayaṁ pattā ayanti
  na vadāmīti attho. Ayanti nibbānatthiko. Kāmaṁ pādagamanena
  gantvā lokassantaṁ ñātuṁ daṭṭhuṁ pattuṁ vā na sakkā apica
  parimitaparicchinnaṭṭhāne taṁ paññāpetvā dassemīti dassento
  apicātiādimāha. Tattha byāmamatte kalevareti byāmappamāṇe
  attabhāve. Iminā rūpakkhandhaṁ dasseti. Sasaññamhīti
  saññāsahite. Iminā saññāsīsena vedanādayo tayo khandhe dasseti
  saññāsahitattāeva. Samanaketi saviññāṇaketi attho. Iminā
  viññāṇakkhandhaṁ dasseti. Aviññāṇake pana
-------------------------------------------------
[page 372]
  Utusamuṭṭhānarūpasamudāyamatte paññāpetuṁ na sakkāti adhippāyo.
  Lokanti khandhādilokaṁ. Lokanirodhanti tassa lokassa nirujjhanaṁ
  nibbānameva vā. Nibbānampi hi khandhe paṭicca paññāpanato
  sarīrasmiṁyeva paññāpeti. Adesampi hi taṁ yesaṁ nirodho tesaṁ vasena
  desatopi upacāravasena niddisiyati. Yathāha. Cakkhuṁ loke
  piyarūpaṁ sātarūpaṁ etthesā taṇhā pahīyamānā pahīyati ettha
  nirujjhamānā nirujjhatīti. Gamanenāti pakatigamanena. Lokassantoti
  saṅkhāralokassa anto antakiriyāhetubhūtaṁ nibbānaṁ. Kudācananti
  kadācipi. Appatvāti aggamaggena anadhigantvā. Pamocananti
  pamutti nissaraṇaṁ. Tasmāti yasmā lokantaṁ appatvā vaṭṭadukkhato
  mutti natthi tasmā. Haveti nipātamattaṁ. Lokavidūti
  sabhāvādito sabbaṁ lokaṁ jānanto. Sumedhoti sundarapañño.
  Lokantagūti pariññābhisamayena lokaṁ viditvā pahānābhisamayena lokantagū.
  Vusitabrahmacariyoti maggabrahmacariyassa pariniṭṭhitattā vusitabrahmacariyo.
  Samitāvīti sabbesaṁ kilesānaṁ samitattā catussaccadhammānaṁ
  vā abhisamitattā paṭividdhattā samitāvī. Nāsiṁsatīti na
  paṭṭheti. Yathā imaṁ lokaṁ evaṁ parañca lokaṁ nāsiṁsati
  appaṭisandhikattā.
      [185] Evaṁ yadipi lokavidutā anavasesato dassitā sabhāvādito
-------------------------------------------------
[page 373]
  Dassitattā loko pana ekadeseneva vuttoti taṁ anavasesato
  dassetuṁ apica tayo lokātiādi vuttaṁ.
      [186] Tattha indriyabaddhānaṁ khandhānaṁ samūho santāno ca
  sattaloko. Rūpādīsu sattavisattatāya satto. Lokiyati ettha
  kusalākusalaṁ tabbipāko cāti loko. Anindriyabaddhānaṁ rūpādīnaṁ
  samūho santāno ca okāsaloko lokiyanti ettha jaṅgamā
  thāvarā ca tesañca okāsabhūtoti katvā. Tadādhāratāya hesa
  bhājanalokotipi vuccati. Ubhayepi khandhā saṅkhāraloko paccayehi
  saṅkhariyanti lujjanti palujjanti cāti. Āhāraṭṭhitikāti paccayaṭṭhitikā.
  Paccayāyattavuttikāti attho. Paccayattho hettha āhārasaddo
  ayamāhāro anuppannassa vā kāmacchandassa uppādāyātiādīsu
  viya. Evaṁ hi sabbe sattāti iminā asaññīsattāpi
  pariggahitā honti. Sā panāyaṁ āhāraṭṭhitikatā nippariyāyato
  saṅkhāradhammo na sattadhammoti āha āhāraṭṭhitikāti āgataṭṭhāne
  saṅkhāraloko veditabboti. Yadi evaṁ sabbe sattāti idaṁ kathanti.
  Puggalādhiṭṭhānā desanāti nāyaṁ doso. Kasmā pana bhagavā katthaci
  puggalādhiṭṭhānaṁ desanaṁ deseti katthaci dhammādhiṭṭhānaṁ desanaṁ deseti.
  Desanāvilāsato veneyyajjhāsayato ca. Desanāvilāsappattā
  hi buddhā bhagavanto. Te yathāruciṁ katthaci puggalādhiṭṭhānaṁ
-------------------------------------------------
[page 374]
  Katvā katthaci dhammādhiṭṭhānaṁ katvā dhammaṁ desenti. Ye pana
  veneyyā sāsanakkamaṁ anotiṇṇā tesaṁ puggalādhiṭṭhānaṁ desenti.
  Ye ca otiṇṇā tesaṁ dhammādhiṭṭhānaṁ. Sammatisaccavisayā
  puggalādhiṭṭhānā desanā. Itarā paramatthasaccavisayā. Purimā
  karuṇānukulā. Itarā paññānukulā. Saddhānusārigottānaṁ vā
  purimā. Te hi puggalappamāṇikā. Pacchimā dhammānusārigottānaṁ.
  Saddhācaritatāya vā lokādhipatīnaṁ vasena puggalādhiṭṭhānā.
  Paññācaritatāya dhammādhipatīnaṁ vasena dhammādhiṭṭhānā.
  Purimā ca neyyatthā. Pacchimā nītatthā. Iti bhagavā taṁ taṁ
  visesaṁ apekkhitvā tattha tattha duvidhaṁ desanaṁ desetīti veditabbaṁ.
  Diṭṭhigatikānaṁ sassatādivasena attā lokoti ca parikappanā yebhuyyena
  sattavisayā na saṅkhāravisayāti āha sassato lokoti vā
  asassato lokoti vā āgataṭṭhāne sattaloko veditabboti.
  Yāvatā candimasuriyā pariharantīti yattake ṭhāne candimasuriyā
  parivattanti paribbhamanti. Disā bhanti virocanāti tesaṁ paribbhamaneneva
  tā tā disā pabhassarā hutvā virocanti. Athavā disāti
  upayogabahuvacanaṁ. Tasmā sayaṁ virocamānā candimasuriyā yattakā
  disā bhanti sobhanti obhāsayantīti attho. Tāva sahassadhā
  lokoti tattakena pamāṇena sahassappakāro okāsaloko.
-------------------------------------------------
[page 375]
  Sahassalokadhātuyoti attho. Tāvasahassavāti vā pāṭho.
  Tāva tattakaṁ sahassaṁ assa atthīti tāvasahassavā. Etthāti
  sahassalokadhātusaṅkhāte loke. Tampīti tividhampi lokaṁ. Sabbathā
  avedīti sabbappakārato paṭivijjhi. Kathaṁ paṭivijjhīti āha tathāhītiādiṁ.
      [187] Tathāhissāti imassa sabbathā viditoti etena sambandho.
  Assāti anena bhagavatā. Eko loko sabbe sattā āhāraṭṭhitikāti
  yāya puggalādhiṭṭhānāya kathāya sabbesaṁ saṅkhārānaṁ paccayāyattavuttikā
  vuttā tāya sabbo saṅkhāraloko ekavidho pakārantarassa abhāvato.
  Dve lokātiādīsupi imināva nayena attho veditabbo. Nāmaggahaṇena
  cettha nibbānassa aggahaṇaṁ tassa alokasabhāvattā. Nanu ca āhāraṭṭhitikāti
  ettha paccayāyattavuttitāya maggaphaladhammānampi lokatā āpajjatīti.
  Nāpajjati pariññeyyānaṁ dukkhasaccadhammānaṁ idha lokoti adhippetattā.
  Athavā na lujjati na palujjatīti yo gahito tathā na hoti so lokoti
  taṅgahaṇarahitānaṁ lokuttarānaṁ natthilokatā. Tisso vedanāti
  sukhadukkhaupekkhāvasena. Cattāro āhārāti kavaḷiṅkārāhāro
  phassāhāro manosañcetanāhāro viññāṇāhāroti cattāro
  āhārā. Tattha kavaḷiṅkārāhāro ojaṭṭhamakaṁ rūpaṁ āharatīti
-------------------------------------------------
[page 376]
  Āhāro. Phasso tisso vedanā āharatīti āhāro.
  Manosañcetanā tīsu bhavesu paṭisandhiṁ āharatīti āhāro. Viññāṇaṁ
  paṭisandhikkhaṇe nāmarūpaṁ āharatīti āhāro. Upādānānaṁ
  ārammaṇabhūtā khandhā upādānakkhandhā. Cha ajjhattikāni āyatanānīti
  cakkhvāyatanādimanāyatanapariyantāni.
      [188] Satta viññāṇaṭṭhitiyoti nānattakāyā nānattasaññino
  nānattakāyā ekattasaññino ekattakāyā nānattasaññino
  ekattakāyā ekattasaññino heṭṭhimā ca tayo arūpāti imā
  satta viññāṇaṁ tiṭṭhati etthāti viññāṇaṭṭhitiyoti vuccanti.
  Tattha nānattaṁ kāyo etesaṁ nānatto vā kāyo etesanti
  nānattakāyā. Nānattā saññā etesaṁ atthīti nānattasaññino.
  Iminā nayena sesapadesupi attho veditabbo. Sabbe manussā
  cha kāmāvacarā ca devā ekacce ca vinipātikā nānattakāyā
  nānattasaññinoti vuccanti. Aparimāṇesu hi cakkavāḷesu
  aparimāṇānaṁ manussānaṁ vaṇṇasaṇṭhānādivasena dvepi ekasadisā natthi.
  Yepi katthaci yamakabhātaro vaṇṇena vā saṇṭhānena vā ekasadisā
  honti tesampi ālokitavilokitakathitahasitagamanaṭṭhānādīhi viseso
  hotiyeva. Paṭisandhi saññā ca nesaṁ tihetukāpi duhetukāpi
  ahetukāpi hoti. Tasmā sabbepi manussā nānattakāyā
-------------------------------------------------
[page 377]
  Nānattasaññino. Chakāmāvacaradevesu ca kesañci kāyo nīlo hoti
  kesañci pītādivaṇṇo. Paṭisandhi saññā ca nesaṁ dvihetukāpi
  tihetukāpi hoti. Tasmā sabbe tepi nānattakāyā nānattasaññino.
  Ekacce vinipātikā pana catuapāyavinimuttakā uttaramātā
  yakkhinī piyaṅkaramātā dhammaguttāti evamādayo daṭṭhabbā.
  Etesaṁ hi odātakāḷamaṅguracchavisāmavaṇṇādivasena ceva
  kīsathūlarassadīghādivasena ca kāyo nānā hoti. Manussānaṁ viya
  duhetukatihetukāhetukavasena paṭisandhi saññāpi. Te pana devā viya
  na mahesakkhā kapaṇamanussā viya appesakkhā dullabhaghāsacchādanā
  dukkhapīḷitā viharanti. Ekacce kāḷapakkhe dukkhitā juṇhapakkhe
  sukhitā honti. Tasmā sukhasamussayato vinipatitattā sukhasamussayato
  vinipāto etesaṁ atthīti vinipātikāti vuttā satipi devabhāve
  dibbasampattiyā abhāvato. Ye panettha tihetukā tesaṁ
  dhammābhisamayopi hoti. Piyaṅkaramātā hi yakkhinī paccūsasamaye
  anuruddhattherassa dhammaṁ sajjhāyato sutvā
          mā saddamakari piyaṅkara bhikkhu dhammapadāni bhāsati
          api dhammapadaṁ vijāniya paṭipajjema hitāya no siyā
          pāṇesu ca saññamemase sampajānamusā na bhaṇemase
          sikkhema susīlyamattano api muccema pisācayoniyāti
-------------------------------------------------
[page 378]
  Evaṁ puttakaṁ saññāpetvā taṁdivasaṁ sotāpattiphalaṁ pattā. Uttaramātā
  pana bhagavato dhammaṁ sutvāva sotāpannā jātā. Evamimepi
  kāyassa ceva paṭisandhisaññāya ca nānattā nānattakāyā
  nānattasaññinotveva saṅkhyaṁ gacchati. Brahmapārisajjabrahmapurohita-
  mahābrahmasaṅkhātā pana hīnamajjhimapaṇītabhedabhinnena paṭhamajjhānena
  nibbattā brahmakāyikā ceva catūsu apāyesu sattā ca nānattakāyā
  ekattasaññinoti vuccanti. Etesu hi brahmakāyikesu
  brahmapurohitānaṁ kāyo brahmapārisajjehi pamāṇato vipulataro
  hoti. Mahābrahmānaṁ kāyo pana brahmapurohitehipi pamāṇato
  vipulataro hoti. Kāmañca nesaṁ pabhāvasenapi kāyo heṭṭhimaheṭṭhimehi
  uḷārataro hoti. Tampana idha appamāṇaṁ. Tathāhi parittābhādīnaṁ
  parittasubhādīnañca kāye satipi pabhāvematte ekattavasena
  vavatthapiyatīti ekattakāyātveva te vuccanti. Evamime brahmakāyikā
  kāyassa nānattā paṭhamajjhānavipākavasena pana paṭisandhisaññāya
  ekattā nānattakāyā ekattasaññino. Yathā ca te evaṁ catūsu
  apāyesu sattā. Nirayesu hi kesañci gāvutaṁ kesañci aḍḍhayojanaṁ
  kesañci yojanaṁ attabhāvo hoti. Devadattassa pana yojanasatiko
  jāto. Tiracchānesupi keci khuddakā keci mahantā. Pittivisayepi
  keci saṭṭhihatthā keci asītihatthā honti. Keci suvaṇṇā keci
-------------------------------------------------
[page 379]
  Dubbaṇṇā. Tathā kālakañjikā asurā. Apicettha dīghapiṭṭhikapetā
  nāma saṭṭhiyojanikāpi honti. Paṭisandhisaññā pana sabbesampi
  akusalavipākāhetukāva hoti. Iti āpāyikā nānattakāyā
  ekattasaññinotveva saṅkhyaṁ gacchanti. Dutiyajjhānabhūmikā pana
  parittābhāppamāṇābhāabhassarā ekattakāyā nānattasaññinoti
  vuccanti. Nesaṁ hi sabbesaṁ kāyo ekappamāṇova hoti.
  Paṭisandhisaññā pana dutiyatatiyajjhānavipākavasena nānā hoti.
  Parittasubhāppamāṇasubhasubhakiṇhā pana tatiyajjhānabhūmikā ekattakāyā
  ekattasaññino tesaṁ vuttanayena kāyassa ceva catutthajjhānavipākavasena
  paṭisandhisaññāya ca ekattā. Vehapphalāpi imaṁyeva catutthaviññāṇaṭṭhitiṁ
  bhajanti kāyassa ceva pañcamajjhānavipākavasena paṭisandhisaññāya
  ca ekarūpattā. Suddhāvāsā pana apunarāvattanato
  vivaṭṭapakkhe ṭhitā na sabbakālikā kappasatasahassampi asaṅkheyyampi
  buddhasuññe loke na uppajjanti. Soḷasakappasahassabbhantare
  buddhesu uppajjantesuyeva uppajjanti dhammacakkappavattissa
  bhagavato khandhāvāraṭṭhānasadisā honti. Tasmā neva viññāṇaṭṭhitiṁ
  na sattāvāsaṁ bhajantīti vadanti. Mahāsivatthero pana na kho pana
  so sattāvāso sulabharūpo yo mayā anāvuṭṭhapubbo iminā dīghena
  addhunā aññatra suddhāvāsehi devehīti iminā suttena
-------------------------------------------------
[page 380]
  Suddhāvāsāpi catutthaviññāṇaṭṭhitiṁ catutthasattāvāsaṁ bhajantīti vadati.
  Taṁ appaṭibāhiyattā suttassa anuññātaṁ. Tasmā asaññasattaṁ
  apanetvā parittasubhādīsu akaniṭṭhapariyosānāsu navasu bhūmīsu sattā
  ekattakāyā ekattasaññinoti gahetabbā. Asaññisattā pana
  viññāṇābhāvā ettha saṅgahaṁ na gacchanti. Tathāhi anuppanne
  buddhe titthāyatane pabbajitā vāyokasiṇaparikammaṁ katvā catutthajjhānaṁ
  nibbattetvā tato vuṭṭhāya dhi cittaṁ dhi cittaṁ cittassa
  nāma abhāvoyeva sādhu cittaṁ hi nissāya vadhabandhādipaccayaṁ dukkhaṁ
  uppajjati citte asati natthetanti khantiṁ ruciṁ uppādetvā
  aparihīnajjhānā kālaṁ katvā rūpaṭisandhivasena asaññībhave nibbattanti.
  Yo yassa iriyāpatho manussaloke paṇihito ahosi so tena
  iriyāpathena nibbattitvā pañcakappasatāni ṭhito vā nisinno
  vā nipanno vā hoti. Evaṁ cittavirāgabhāvanāvasena tesaṁ tattha
  viññāṇuppatti na hotīti viññāṇābhāvato viññāṇaṭṭhitiṁ te
  na bhajanti. Nevasaññānāsaññāyatanampana yatheva saññāya evaṁ
  viññāṇassāpi sukhumattā viññāṇaṭṭhitīsu saṅgahaṁ na gacchati.
  Taṁ hi saññāya viya viññāṇassāpi saṅkhārāvasesasukhumabhāvappattattā
  paribyattaviññāṇakiccābhāvato neva viññāṇaṁ na ca
  sabbaso aviññāṇaṁ hotīti nevaviññāṇānāviññāṇaṁ. Tasmā
-------------------------------------------------
[page 381]
  Paripaṭuviññāṇakiccavantīsu viññāṇaṭṭhitīsu saṅgahaṁ na gacchati.
  Tasmā vinipātikehi saddhiṁ cha kāmāvacaradevā ca manussā ca
  nānattakāyā nānattasaññino. Paṭhamajjhānabhūmikā apāyasattā ca
  nānattakāyā ekattasaññino. Dutiyajjhānabhūmikā ekattakāyā
  nānattasaññino. Tatiyajjhānabhūmikā asaññasattaṁ vajjetvā sesā
  catutthajjhānabhūmikā ca ekattakāyā ekattasaññinoti imā
  catasso viññāṇaṭṭhitiyo nevasaññānāsaññāyatanaṁ vajjetvā
  ākāsānañcāyatanādiheṭṭhimāruppattayena saddhiṁ sattaviññāṇaṭṭhitiyoti
  veditabbā.
      [189] Aṭṭha lokadhammāti lābho alābho yaso ayaso nindā
  pasaṁsā sukhaṁ dukkhanti ime aṭṭha lokassa dhammattā lokadhammā.
  Ime hi sattalokassa avassaṁbhāvino dhammā. Tasmā etehi
  vinimutto nāma koci satto natthi. Te hi aparāparaṁ kadāci
  lokaṁ anupatanti kadāci te loko ca anupatati. Vuttampicetaṁ
  aṭṭhime bhikkhave lokadhammā lokaṁ anuparivattanti loko ca aṭṭha
  lokadhamme anuparivattatīti. Ghāsacchādanādīnaṁ laddhi lābho.
  Tānieva vā laddhabbato lābho. Tadabhāvo alābho.
  Lābhaggahaṇena cettha tabbisayo anurodho gahito. Alābhaggahaṇena
  virodho. Evaṁ yasādīsupi tabbisayānurodhavirodhānaṁ gahaṇaṁ veditabbaṁ.
-------------------------------------------------
[page 382]
  Lābhe pana āgate alābho āgatoyeva hotīti lābho ca alābho
  ca vutto. Yasādīsupi eseva nayo. Tathā ca lohite sati
  tadupaghātavasena pubbo viya lābhādīsu anurodhe sati alābhādīsu
  virodho laddhāvasaroeva hoti.
      [190] Nava sattāvāsāti heṭṭhāvuttasattaviññāṇaṭṭhitiyoeva
  asaññīsattacatutthārūpehi saddhiṁ nava sattāvāsāti vuccanti. Sattā
  āvasanti etesūti sattāvāsā nānattakāyanānattasaññīādibhedā
  sattanikāyā. Te te hi sattnikāyā tappariyāpannānaṁ
  sattānaṁ tāyaeva tappariyāpannatāya ādhāro viya vattabbataṁ
  arahanti samudāyādhāratāya avayavassa yathā rukkhe sākhāti.
  Suddhāvāsānampi sattāvāsaggahaṇe kāraṇaṁ heṭṭhāvuttameva.
      [191] Dasāyatanānīti arūpasabhāvaṁ manāyatanaṁ rūpārūpādimissakaṁ
  dhammāyatanañca ṭhapetvā kevalaṁ rūpadhammānaṁyeva vasena cakkhāyatanādayo
  pañca rūpāyatanādayo pañcāti dasāyatanāni vuttāni.
  Manāyatanadhammāyatanehi pana saddhiṁtāniyeva dvādasāyatanānīti vuttāni.
  Kasmā panettha cakkhādayo āyatanānīti vuccanti. Āyatanato
  āyānaṁ vā tananato āyatassa ca nayanato āyatanāni.
  Cakkhurūpādīsu hi taṁtaṁdvārārammaṇā cittacetasikā dhammā yena yena 1-

  *  *  *  *  *  *
  Footnote: 1. Ma. sena sena.
-------------------------------------------------
[page 383]
  Anubhavanādinā kiccena āyatanti uṭṭhahanti ghaṭanti vāyamanti.
  Te ca pana āyabhūte dhamme etāni tanonti vitthārenti idañca
  anamatagge saṁsāre pavattaṁ ativiya āyataṁ saṁsāradukkhaṁ yāva na
  nivattati tāva nayanti pavattayanti tasmā āyatanānīti vuccanti.
  Apica nivāsanaṭṭhānaṭṭhena ākaraṭṭhena samosaraṇaṭṭhānaṭṭhena
  sañjātidesaṭṭhena kāraṇaṭṭhena ca āyatanāni. Tathāhi loke
  issarāyatanaṁ vāsudevāyatanantiādīsu nivāsanaṭṭhānaṁ āyatananti
  vuccati. Suvaṇṇāyatanaṁ rajatāyatanantiādīsu ākaro. Sāsane
  pana manoramme āyatane sevanti naṁ vihaṅgamātiādīsu samosaraṇaṭṭhānaṁ.
  Dakkhiṇāpatho gunnaṁ āyatanantiādīsu sañjātideso. Tatra
  tatreva sakkhibhabyataṁ pāpuṇāti sati sati āyataneti kāraṇaṁ
  āyatananti vuccati. Cakkhuādīsu ca te te cittacetasikā dhammā
  nivasanti tadāyattavuttitāyāti cakkhādayo tesaṁ nivāsanaṭṭhānaṁ.
  Cakkhādīsu ca te ākiṇṇā taṁnissitattā tadārammaṇattā cāti
  cakkhādayova nesaṁ ākaro. Tattha tattha vatthudvārārammaṇavasena
  samosaraṇato cakkhādayova nesaṁ samosaraṇaṭṭhānaṁ. Tannissayārammaṇabhāvena
  tattheva uppattito cakkhādayova nesaṁ sañjātideso. Cakkhādīnaṁ
  abhāve abhāvato cakkhādayova nesaṁ kāraṇanti yathāvuttenatthena
  cakkhuñca taṁ āyatanañcāti cakkhāyatanaṁ. Evaṁ sesānipi.
-------------------------------------------------
[page 384]
  Imāneva pana dvādasāyatanāni cakkhuviññāṇādichaviññāṇehi saddhiṁ
  aṭṭhārasa vidahanādito dhātuyoti vuccanti. Tathāhi cakkhādīsu
  ekeko dhammo yathāsambhavaṁ vidahati. Dhīyate vidhānaṁ vidhīyate
  etāya ettha vā dhīyatīti dhātūti vuccati. Lokiyā hi dhātuyo
  kāraṇabhāvena vavatthitāva hutvā 1- anekappakāraṁ saṁsāradukkhaṁ vidahanti
  bhārahārehi ca bhāro viya sattehi dhīyanti dhāriyanti. Dukkhavidhānamattameva
  cetā avasavattanato. Etāhi ca kāraṇabhūtāhi saṁsāradukkhaṁ
  sattehi anuvidhīyati. Tathāvihitañca taṁ etāsveva dhīyati
  ṭhapiyati tasmā dhātuyoti vuccanti. Apica yathā titthiyānaṁ
  attā nāma sabhāvato natthi na evametā. Etā pana attano
  sabhāvaṁ dhārentīti dhātuyo. Yathā ca loke vicittā
  haritālamanosilādayo selāvayavā dhātuyoti vuccanti evametāpi
  dhātuyo viya dhātuyo vicittā hetā ñāṇañeyyāvayavāti. Yathā
  vā sarīrasaṅkhātassa samudāyassa avayavabhūtesu rasasoṇitādīsu
  aññamaññavisabhāgalakkhaṇaparicchinnesu dhātusamaññā evametesupi
  pañcakkhandhasaṅkhātassa attabhāvassa avayavesu dhātusamaññā veditabbā.
  Aññamaññavisabhāgalakkhaṇaparicchinnā hete cakkhādayoti. Apica

  *  *  *  *  *  *
  Footnote: 1. Ma. etthantare suvaṇṇarajatādidhātuyo viya suvaṇṇarajatādiṁ iti pāṭho atthi.
-------------------------------------------------
[page 385]
  Dhātūti nijjīvamattassetaṁ adhivacanaṁ. Tathāhi bhagavā chadhāturo ayaṁ
  bhikkhave purisotiādīsu jīvasaññāsamūhananatthaṁ dhātudesanaṁ akāsi.
  Tasmā nijjīvaṭṭhenapi dhātuyoti vuccanti. Ettha ca āhāraṭṭhitikāti
  paccayāyattavuttitāvacanena saṅkhārānaṁ aniccatā tāya
  ca yadaniccaṁ taṁ dukkhaṁ yaṁ dukkhaṁ tadanattāti vacanato dukkhānattatā
  ca pakāsitā hontīti tīṇipi sāmaññalakkhaṇāni gahitāni. Nāmanti
  cattāro arūpino khandhā. Te ca atthato phassādayo. Rūpanti
  bhūtupādāyarūpāni. Tāni ca atthato paṭhavīādayoti aviseseneva
  salakkhaṇato saṅkhārā gahitā. Taggahaṇeneva ye te savisesā
  kusalādayo hetuādayo ca tepi gahitāeva hontīti āha iti
  ayaṁ saṅkhāralokopi sabbathā viditoti.
      [192] Evaṁ saṅkhāralokassa sabbathā viditabhāvaṁ dassetvā
  idāni sattalokassapi sabbathā viditabhāvaṁ dassento yasmā
  panesātiādimāha.
      [193] Tattha āsayaṁ jānātīti āgamma cittaṁ seti etthāti
  āsayo migāsayo viya. Yathā migo gocarāya gantvā
  paccāgantvā tattheva vanagahane sayatīti so tassa āsayo evaṁ
  aññathā pavattitvāpi cittaṁ āgamma yattha seti so tassa
  āsayoti vuccati. So pana sassatadiṭṭhiādivasena catubbidho.
-------------------------------------------------
[page 386]
  Vuttañca
          sassatucchedadiṭṭhi ca khanti cevānulomikā
          yathābhūtañca yaṁ ñāṇaṁ etaṁ āsayasandhitanti.
      [194] Tattha sabbadiṭṭhīnaṁ sassatucchedadiṭṭhīhi saṅgahitattā
  sabbepi diṭṭhigatikā sattā imāeva dve diṭṭhiyo sannissitā.
  Yathāha. Dvayanissito kho panāyaṁ kaccāna loko yebhuyyena
  atthitañca natthitañcāti. Atthitāti hi sassataggāho adhippeto.
  Natthitāti ucchedaggāho. Ayantāva vaṭṭanissitānaṁ puthujjanānaṁ
  āsayo. Vivaṭṭanissitānaṁ pana suddhasattānaṁ anulomikā khanti
  yathābhūtañāṇanti duvidho āsayo. Tattha anulomikā khanti
  vipassanāñāṇaṁ yathābhūtañāṇampana maggañāṇanti sammohavinodaniyā
  vibhaṅgaṭṭhakathāyaṁ vuttaṁ. Taṁ catubbidhampi sattānaṁ āsayaṁ jānāti.
  Jānanto ca tesaṁ diṭṭhigatānaṁ tesañca ñāṇānaṁ appavattikkhaṇepi
  jānāti. Vuttaṁ hetaṁ kāmaṁ sevantaṁyeva jānāti ayaṁ puggalo
  kāmagaruko kāmāsayo kāmādhimuttoti kāmaṁ asevantaṁyeva jānāti
  ayaṁ puggalo nekkhammagaruko nekkhammāsayo nekkhammādhimuttotiādi.
      [195] Anusayaṁ jānātīti anusayantīti anusayā. Anurūpaṁ
  kāraṇaṁ labhitvā uppajjantīti attho. Etena tesaṁ kāraṇalābhe
-------------------------------------------------
[page 387]
  Uppajjanārahataṁ dasseti. Appahīnā hi kilesā kāraṇalābhe
  sati uppajjanti. Ke pana te. Kāmarāgādayo satta anāgatā
  kilesā atītā paccuppannā ca taṁsabhāvattā tathā vuccanti.
  Na hi dhammānaṁ kālabhedena sabhāvabhedo atthi. Taṁ sattavidhaṁ
  anusayaṁ tassa tassa sattassa santāne paroparabhāvena pavattamānaṁ
  jānāti. Caritaṁ jānātīti ettha caritanti sucaritaduccaritaṁ. Taṁ
  hi vibhaṅge caritaniddese niddiṭṭhaṁ. Athavā caritanti cariyā
  veditabbā. Tā pana rāgadosamohasaddhābuddhivitakkavasena cha
  mūlacariyā. Tāsaṁ apariyanto antarabhedo. Saṅgahabhedo 1- pana
  tesaṭṭhividho. Taṁ caritaṁ sabhāvato saṅkilesato vodānato samuṭṭhānato
  phalato nissandatoti evamādinā pakārena jānāti.
      [196] Adhimuttiṁ jānātīti ettha adhimuttīti ajjhāsayadhātu.
  Sā duvidhā hīnādhimutti paṇītādhimuttīti. Yāya hīnādhimuttikā sattā
  hīnādhimuttikeyeva sevanti paṇītādhimuttikā ca paṇītādhimuttikeeva.
  Sace hi ācariyupajjhāyā na sīlavanto honti saddhivihārikā
  sīlavanto honti. Te attano ācariyupajjhāyepi na
  upasaṅkamanti attano sadise sāruppabhikkhūyeva upasaṅkamanti.
  Sace ācariyupajjhāyā sāruppabhikkhū itare asāruppā. Tepi na

  *  *  *  *  *  *
  Footnote: 1. Ma. saṁsaggabhedo.
-------------------------------------------------
[page 388]
  Ācariyupajjhāye upasaṅkamanti attano sadise hīnādhimuttikeeva
  upasaṅkamanti. Tipiṭakacūḷābhayatthero kira nāgadīpe cetiyavandanāya
  pañcahi bhikkhusatehi saddhiṁ gacchanto ekasmiṁ gāme manussehi
  nimantito. Therena ca saddhiṁ eko asāruppabhikkhu atthi
  dhuravihārepi eko asāruppabhikkhu atthi. Bhikkhusaṅghesu gāmaṁ
  osarantesu te ubho janā kiñcāpi āgantukena nevāsiko
  nevāsikena vā āgantuko na diṭṭhapubbo evaṁ santepi ekato
  hutvā hasitvā hasitvā kathayamānā aṭṭhaṁsu. Thero disvā
  sammāsambuddhena jānitvā dhātusaṁyuttaṁ kathitanti āha. Evamayaṁ
  hīnādhimuttikādīnaṁ aññamaññopasevanādiniyāmikā ajjhāsayadhātu
  ajjhāsayabhāvo adhimuttīti vuccati. Taṁ adhimuttiṁ jānāti imassa
  adhimutti hīnā imassa paṇītā tatthāpi imassa mudu imassa
  mudutarā imassa mudutamātiādinā paṭivijjhati. Adhimuttiyā pana
  tikkhamudubhāvādiko indriyānaṁ tikkhamudubhāvādinā veditabbo.
  Apparajakkheti paññāmaye akkhimhi appaṁ parittaṁ rāgadosamoharajaṁ
  etesanti apparajakkhā. Appaṁ vā rāgādirajaṁ etesanti
  apparajakkhā. Anussadarāgādirajā sattā. Te apparajakkhe.
  Mahārajakkheti etthāpi eseva nayo. Ussadarāgādirajā mahārajakkhā.
  Jānātīti imassa rāgarajo appo imassa dosarajo
-------------------------------------------------
[page 389]
  Appotiādinā apparajakkhādike jānāti. Tikkhindriyeti tikhiṇehi
  saddhādīhi indriyehi samannāgate. Mudindriyeti mudukehi saddhādīhi
  indriyehi samannāgate. Ubhayatthāpi upanissayabhūtindriyāni
  adhippetāni. Svākāreti sundarākāre kalyāṇapakatike.
  Vivaṭṭajjhāsayeti attho. Yesaṁ vā āsayādayo ākārā koṭṭhāsā
  sundarā te svākārā. Tabbiparītā dvākārā. Suviññāpayeti
  sammattaniyāmaṁ viññāpetuṁ sukare saddhe paññavante ca. Ye vā
  kathitaṁ kāraṇaṁ sallakkhenti sukhena sakkā honti viññāpetuṁ
  te suviññāpayā. Tabbiparītā dūviññāpayā. Bhabbe abhabbeti
  ettha ye ariyamaggapaṭivedhassa anucchavikā upanissayasampannā
  kammāvaraṇakilesāvaraṇavipākāvaraṇarahitā te bhabbā.
  Tabbiparītā abhabbā. Tasmāti yasmā bhagavā aparimāṇe satte
  āsayādito anavasesetvā jānāti tasmā assa bhagavato
  sattalokopi sabbathā vidito. Nanu ca sattesu pamāṇādipi
  jānitabbo atthīti. Atthi. Tassa pana jānanaṁ na nibbidāya
  virāgāya nirodhāyāti idha na gahitaṁ. Bhagavato pana tampi suviditaṁ
  suvavatthāpitameva payojanābhāvā desanaṁ nārūḷhaṁ. Tena vuttaṁ
  athakho bhagavā parittaṁ nakhasikhāya paṁsuṁ āropetvā bhikkhū āmantesi
  taṁ kiṁ maññatha bhikkhave katamannukho bahutaraṁ yadidaṁ mayā parittaṁ
-------------------------------------------------
[page 390]
  Nakhasikhāya paṁsuṁ āropitaṁ yaṁ vā mahāpaṭhavītiādi.
      [197] Evaṁ sattalokassapi sabbathā viditabhāvaṁ dassetvā
  idāni okāsalokassapi tatheva viditabhāvaṁ dassento āha yathā
  ca sattalokotiādiṁ.
      [198] Okāsalokopi sabbadā viditoti sambandho.
  Cakkavāḷanti lokadhātuṁ. Sā hi nemimaṇḍalasadisena cakkavāḷapabbatena
  samantato parikkhittattā cakkavāḷanti vuccati. Aḍḍhuḍḍhānīti
  upaḍḍhacatutthāni. Tīṇi satāni paññāsañcāti attho.
  Nahutānīti dasa sahassāni. Saṅkhātāti kathitā. Yasmā paṭhavī
  nāmāyaṁ tiriyaṁ aparicchinnā tasmā ettakaṁ bahalattena saṅkhātāyaṁ
  vasundharāti bahalatoyeva paricchedo vutto. Nanu cakkavāḷapabbatehi
  taṁtaṁcakkavāḷapaṭhavī paricchinnāti. Na tadaññacakkavāḷapaṭhaviyā
  ekābaddhabhāvato. Tiṇṇaṁ tiṇṇaṁ hi pattānaṁ antarāsadise tiṇṇaṁ
  tiṇṇaṁ lokadhātūnaṁ antareyeva paṭhavī natthi lokantariyabhāvato.
  Cakkavāḷapabbatānaṁ pana cakkavāḷapabbatantarehi sambandhaṭṭhāne paṭhavī
  ekābaddhāva. Vivaṭṭakāle saṇṭhahamānāpi paṭhavī yathāsaṇṭhitapaṭhaviyā
  ekābaddhāva saṇṭhahati. Saṇṭhitīti heṭṭhā uparito cāti
  sabbaso ṭhiti. Evaṁ saṇṭhiteti evaṁ avaṭṭhite. Etthāti
  cakkavāḷe. Ajjhogāḷhoti ogāhetvā anupavisitvā ṭhito.
-------------------------------------------------
[page 391]
  Accuggato tāvadevāti tattakameva caturāsītiyojanasahassāniyeva
  uggato. Na kevalaṁ cettha ubbedhova. Athakho āyāmavitthārāpissa
  tattakāyeva. Vuttaṁ hetaṁ sineru bhikkhave pabbatarājā
  caturāsītiyojanasahassāni āyāmena caturāsītiyojanasahassāni vitthārenāti.
  Sinerupabbatuttamoti pabbatesu uttamo pabbatuttamo. Pabbatoyeva
  vā uttamo pabbatuttamo. Sinerusaṅkhāto pabbatuttamo
  sinerupabbatuttamo. Sinerupabbatarājāti vuttaṁ hoti. Tassa ca
  pācīnapassaṁ rajatamayaṁ. Tasmā tassa pabhāya ajjhotthaṭaṁ tassaṁ
  disāyaṁ samuddodakaṁ khīraṁ viya paññāyati. Dakkhiṇapassampana
  indanīlamaṇimayaṁ. Tasmā dakkhiṇadisāya samuddodakaṁ yebhuyyena
  nīlavaṇṇaṁ hutvā paññāyati. Tathā ākāsaṁ. Pacchimapassaṁ
  phalikamayaṁ. Uttarapassaṁ suvaṇṇamayaṁ. Cattāro samuddāpi
  sinerurasmīhieva paricchinnā. Tathāhi pubbadakkhiṇapassehi nikkhantā
  rajatamaṇirasmiyo ekato hutvā mahāsamuddapiṭṭhena gantvā
  cakkavāḷapabbataṁ āhacca tiṭṭhanti. Dakkhiṇapacchimapassehi nikkhantā
  maṇiphalikarasmiyo pacchimuttarapassehi nikkhantā phalikasuvaṇṇarasmiyo
  uttarapācīnapassehi nikkhantā suvaṇṇarajatarasmiyo ekato hutvā
  mahāsamuddapiṭṭhena gantvā cakkavāḷapabbataṁ āhacca tiṭṭhanti.
  Tāsaṁ rasmīnaṁ antaresu cattāro mahāsamuddā honti. Tatoti
-------------------------------------------------
[page 392]
  Sinerussa heṭṭhā upari ca vuttappamāṇato. Upaḍḍhupaḍḍhenāti
  upaḍḍhena upaḍḍhena. Idaṁ vuttaṁ hoti dvācattāḷīsayojanasahassāni
  samudde ajjhogāḷho tattakameva upari uggato yugandharapabbato
  ekavīsayojanasahassāni samudde ajjhogāḷho tattakameva
  upari uggato isindharo pabbatoti. Iminā nayena sesesupi
  upaḍḍhupaḍḍhappamāṇatāva veditabbā. Yathā mahāsamuddo yāva
  cakkavāḷapādamūlā anupubbaninno evaṁ yāva sinerupādamūlāti
  heṭṭhā sineruppamāṇato upaḍḍhappamāṇopi yugandharapabbato paṭhaviyaṁ
  suppatiṭṭhito evaṁ isindharādayopīti daṭṭhabbaṁ. Vuttaṁ hetaṁ
  mahāsamuddo bhikkhave anupubbaninno anupubbapoṇo anupubbapabbhāroti.
  Sineruyugandharādīnaṁ antare sīdasamuddā nāma honti. Tattha kira
  udakaṁ sukhumaṁ. Morapattamattampi pakkhittaṁ patiṭṭhātuṁ na sakkoti
  sīdateva tasmā te sīdasamuddā nāma vuccanti. Te pana
  vitthārato yathākkamaṁ sineruādīnaṁ accuggamasamānaparimāṇāti vadanti.
  Ajjhogāḷhuggatāti ajjhogāḷhā ca uggatā ca. Brahāti
  mahantā. Sinerussa samantatoti parikkhipanavasena sinerussa samantato
  ṭhitā. Sineruṁ tāva parikkhipitvā ṭhito yugandharo taṁ parikkhipitvā
  isindharo. Evaṁ taṁ taṁ parikkhipitvā ṭhitā sinerussa samantatoti
  vuttā. Katthaci pana sineruṁ parikkhipitvā assakaṇṇo nāma
-------------------------------------------------
[page 393]
  Pabbato patiṭṭhito taṁ parikkhipitvā vinattako nāma pabbatoti
  evaṁ aññoyeva anukkamo āgato. Tathāhi nimijātake
          sahassayuttaṁ hayavāhiṁ dibbaṁ yānaṁ adhiṭṭhito
          yāyamāno mahārājā addā sīdantare nage
          disvānāmantayi sūtaṁ ime ke nāma pabbatāti
  evaṁ nimimahārājena puṭṭhena mātalidevaputtena
          sudassano karavīko isindharo yugandharo
          nemindharo vinattako assakaṇṇo girī brahā
          ete sīdantare nagā anupubbasamuggatā
          mahārājānamāvāsā yāni tvaṁ rāja passasīti
  vuttaṁ. Tattha aṭṭhakathāyaṁ idaṁ vuttaṁ ayaṁ mahārāja etesaṁ
  sabbabāhiro sudassanapabbato nāma tadanantaraṁ karavīko nāma so
  sudassanato uccataro ubhinnaṁ pana tesaṁ antare eko sīdantarasamuddo
  karavīkassa anantare isindharo nāma so kira karavīkato
  uccataro tesampi antare eko sīdantarasamuddo isindharassa
  anantare yugandharo nāma so isindharato uccataro tesampi
  antare eko sīdantarasamuddo yugandharassa anantare nemindharo
  nāma so yugandharato uccataro tesampi antare eko
  sīdantarasamuddo nemindharassa anantare vinattako nāma so tato
-------------------------------------------------
[page 394]
  Uccataro tesampi antare eko sīdantarasamuddo vinattakassa
  anantare assakaṇṇo nāma so vinattakato uccataro tesampi
  antare eko sīdantarasamuddo ete sīdantarasamudde satta pabbatā
  anupaṭipāṭiyā samuggatā sopāṇasadisā hutvā ṭhitāti.
      [199] Yojanānaṁ satānucco himavā pañca pabbatoti himavā
  pabbato pañca yojanasatāni ucco ubbiddhoti attho. Tattha
  himavāti himapātasamaye himayuttatāya himaṁ assa atthīti himavā.
  Gimhakāle himaṁ vamatīti himavā. Pabbatoti selo. Selo hi
  sandhisaṅkhātehi pabbehi sahitattā pabbatoti vuccati. Pasavanādivasena
  jalassa sārabhūtānaṁ bhesajjādīnaṁ vatthūnañca giraṇato girīti
  ca vuccati. Yojanānaṁ sahassāni tīṇi āyatavitthatoti yojanānaṁ
  tīṇi sahassāni āyato ca vitthato cāti attho. Āyāmato ca
  vitthārato ca tīṇi yojanasahassānīti vuttaṁ hoti. Caturāsītisahassehi
  kūṭehi paṭimaṇḍitoti sudassanakūṭacitrakūṭādīhi caturāsītikūṭasahassehi
  paṭimaṇḍito sobhitoti attho. Apicettha avuttopi ayaṁ
  viseso veditabbo. Ayaṁ himavā nāma pabbato samantato
  sandamānapañcasatanadīvicitto. Tattha āyāmavitthārena ceva
  gambhīratāya ca paṇṇāsapaṇṇāsayojanā diyaḍḍhayojanasataparimaṇḍalā
  anotattadaho kaṇṇamuṇḍakadaho rathakāradaho chaddantadaho kuṇāladaho
-------------------------------------------------
[page 395]
  Mandākinī sīhappapātakoti satta mahāsarā patiṭṭhitā. Tesu
  anotatto sudassanakūṭaṁ citrakūṭaṁ kāḷakūṭaṁ gandhamādanakūṭaṁ kelāsakūṭanti
  imehi pañcahi pabbatehi parikkhitto. Tattha sudassanakūṭaṁ
  sovaṇṇamayaṁ dviyojanasatubbedhaṁ antovaṅkaṁ kākamukhasaṇṭhānaṁ tameva
  saraṁ paṭicchādetvā ṭhitaṁ. Citrakūṭaṁ sabbaratanamayaṁ. Kāḷakūṭaṁ
  añjanamayaṁ. Gandhamādanakūṭaṁ sānumayaṁ abbhantare muggavaṇṇaṁ
  kāḷānusāriyādimūlagandho candanādisāragandho saralādipheggugandho
  lavaṅgāditacagandho kapiṭṭhādipapaṭikagandho sajjādirasagandho
  tamālādipattagandho nāgakuṅkumādipupphagandho jātiphalādiphalagandho
  sabbathā gandhabhāvato gandhagandhoti imehi dasahi gandhehi ussannaṁ
  nānappakāraosadhasañchannaṁ kāḷapakkhauposathadivase ādittamiva aṅgāraṁ
  jalitaṁ tiṭṭhati. Tattheva nandamūlakaṁ nāma pabbhāraṁ paccekabuddhānaṁ
  vasanokāso. Tisso guhāyo maṇiguhā suvaṇṇaguhā rajataguhāti.
  Tattha maṇiguhādvāre mañjusako nāma rukkho yojanaṁ ubbedhena
  yojanaṁ vitthārena. So yattakāni udake vā thale vā pupphāni
  sabbāni pupphati visesena paccekabuddhāgamanadivase tassuparito
  sabbaratanamālo hoti. Tattha sammajjanikavāto kacavaraṁ chaḍḍeti.
  Samakaraṇavāto sabbaratanamayaṁ vālikaṁ samaṁ karoti. Siñcanakavāto
  anotattadahato ānetvā udakaṁ siñcati. Sugandhakaraṇavāto
-------------------------------------------------
[page 396]
  Sabbesaṁ gandharukkhānaṁ gandhe āneti. Ocinakavāto pupphāni
  ocinitvā pāteti. Santharaṇakavāto sabbattha santharati. Sadā
  paññattāneva cettha āsanāni honti yesu paccekabuddhuppādadivase
  uposathadivase ca sabbe paccekabuddhā sannipatitvā nisīdanti.
  Ayaṁ tattha pakati. Abhisambuddhapaccekabuddho tattha gantvā
  paññattāsane nisīdati. Tato sace tasmiṁ kāle aññepi
  paccekabuddhā saṁvijjanti. Tepi taṅkhaṇaṁ sannipatitvā paññattāsanesu
  nisīdanti. Nisīditvā ca kiñcideva samāpattiṁ samāpajjitvā
  vuṭṭhahanti. Tato saṅghatthero adhunāgataṁ paccekabuddhaṁ sabbesaṁ
  anumodanatthāya kathamadhigatanti kammaṭṭhānaṁ pucchati. Tadā so attano
  udānabyākaraṇagāthaṁ bhāsati. Evamidaṁ gandhamādanakūṭaṁ paccekabuddhānaṁ
  āvāsaṭṭhānaṁ hotīti veditabbaṁ. Kelāsakūṭaṁ pana rajatamayaṁ. Sabbāni
  cetāni citrakūṭādīni sudassanena samānubbedhasaṇṭhānāni tameva saraṁ
  paṭicchādetvā ṭhitāni. Sabbāni pana puthulato paññāsayojanāni
  āyāmato pana ubbedhato viya dviyojanasatānevāti vadanti. Tāni
  sabbāni devānubhāvena nāgānubhāvena ca ṭhassanti. Nadiyo ca
  tesu sandanti. Taṁ sabbampi udakaṁ anotattameva pavisati.
  Candimasuriyā dakkhiṇena vā uttarena vā gacchantā pabbatantarena
  tattha obhāsaṁ karonti. Ujuṁ gacchantā na karonti. Tenevassa
-------------------------------------------------
[page 397]
  Anotattanti saṅkhā udapādi. Tattha ratanamayamanuññasopāṇasilātalāni
  nimmacchakacchapāni phalikasadisanimmaludakāni nahānatitthāni
  tadupabhogisattānaṁ sādhāraṇakammunāva supaṭiyattāni susaṇṭhitāni honti
  yesu buddhapaccekabuddhakhīṇāsavā ca iddhimanto ca isayo nahāyanti
  devayakkhādayo uyyānakīḷaṁ kīḷanti. Tattha catūsu passesu sīhamukhaṁ
  hatthimukhaṁ assamukhaṁ usabhamukhanti cattāri mukhāni honti yehi
  catasso nadiyo sandanti. Sīhamukhena nikkhantanadītīre sīhā bahutarā
  honti. Hatthimukhādīhi hatthiassausabhā. Puratthimadisato nikkhantanadī
  anotattaṁ tikkhattuṁ padakkhiṇaṁ katvā itarā tisso anupagamma
  pācīnahimavanteneva amanussapathaṁ gantvā mahāsamuddaṁ pavisati.
  Pacchimadisato ca uttaradisato ca nikkhantā nadiyopi tatheva padakkhiṇaṁ
  katvā pacchimahimavanteneva uttarahimavanteneva ca amanussapathaṁ gantvā
  mahāsamuddaṁ pavisanti. Dakkhiṇadisato nikkhantā nadī pana taṁ
  tikkhattuṁ padakkhiṇaṁ katvā dakkhiṇena ujukaṁ pāsāṇapiṭṭheneva
  saṭṭhī yojanāni gantvā pabbataṁ paharitvā vuṭṭhāya parikkhepena
  tigāvutappamāṇā udakadhārā hutvā ākāsena saṭaṭhī yojanāni
  gantvā tiyaggaḷe nāma pāsāṇe patitā. Pāsāṇo
  udakadhārāvegena bhinno. Tattha paññāsayojanappamāṇā tiyaggaḷā
  nāma mahāpokkharaṇī jātā. Pokkharaṇiyā kūlaṁ bhinditvā pāsāṇaṁ
-------------------------------------------------
[page 398]
  Pavisitvā saṭṭhī yojanāni gatā tato ghanapaṭhaviṁ bhinditvā ummaṅgena
  saṭṭhī yojanāni gantvā vijjhaṁ nāma tiracchānapabbataṁ paharitvā
  hatthatale pañcaṅgulisadisā pañcadhārā hutvā pavattati. Sā
  tikkhattuṁ anotattaṁ padakkhiṇaṁ katvā gataṭṭhāne āvaṭṭagaṅgāti
  vuccati. Ujukaṁ pāsāṇapiṭṭhena saṭṭhī yojanāni gataṭṭhāne
  ākiṇṇagaṅgāti. Ākāsena saṭṭhī yojanāni gataṭṭhāne
  ākāsagaṅgāti. Tiyaggaḷapāsāṇe paññāsayojanokāse ṭhitā
  tiyaggaḷapokkharaṇīti. Kūlaṁ bhinditvā pāsāṇaṁ pavisitvā saṭṭhī yojanāni
  gataṭṭhāne bahalagaṅgāti. Ummaṅgena saṭṭhī yojanāni gataṭṭhāne
  ummaṅgagaṅgāti vuccati. Vijjhaṁ nāma tiracchānapabbataṁ paharitvā
  pañcadhārā hutvā pavattanaṭṭhāne pana gaṅgā yamunā aciravatī
  sarabhū mahīti pañcadhā saṅkhaṁ gatā. Evametā pañca mahānadiyo
  himavantato pabhavanti. Chaddantadahassa pana majjhe dvādasayojanappamāṇe
  ṭhāne sevālaṁ vā paṇakaṁ vā natthi. Maṇikkhandhavaṇṇaṁ udakameva
  santiṭṭhati. Tadanantaraṁ yojanavitthataṁ suddhakallahāravanaṁ taṁ
  udakaṁ parikkhipitvā ṭhitaṁ. Tadanantaraṁ yojanavitthatameva
  suddhanīluppalavanaṁ taṁ parikkhipitvā ṭhitaṁ. Yojanayojanavitthatāneva
  rattuppalasetuppalarattapadumasetapadumakumudavanāni purimaṁ purimaṁ
  parikkhipitvā ṭhitāni. Imesaṁ pana sattannaṁ vanānaṁ anantaraṁ
-------------------------------------------------
[page 399]
  Sabbesampi kallahārādīnaṁ vasena vomissakavanaṁ yojanavitthatameva tāni
  parikkhipitvā ṭhitaṁ. Tadanantaraṁ nāgānaṁ patiṭṭhappamāṇe udake
  yojanavitthatameva rattasālivanaṁ. Tadanantaraṁ udakapariyante
  nīlapītalohitodātasurabhisukhumakusumasamākiṇṇaṁ khuddakagacchavanaṁ. Iti imāni
  dasa vanāni yojanayojanavitthatāneva. Tato khuddakarājamāsamahārāja-
  māsamuggavanaṁ. Tadanantaraṁ tipusaelāḷukālābukumbhaṇḍavallivanāni.
  Tato pūgarukkhappamāṇaṁ ucchuvanaṁ. Tato hatthidantappamāṇaphalaṁ
  kadalivanaṁ. Tato sālavanaṁ. Tadanantaraṁ cāṭippamāṇaphalaṁ panasavanaṁ.
  Tato madhuraphalaṁ ciñcavanaṁ. Tato kapiṭṭhavanaṁ. Tato vomissako
  mahāvanasaṇḍo. Tato veṇuvanaṁ. Veṇuvanaṁ pana parikkhipitvā
  satta pabbatā ṭhitā. Tesaṁ bāhirantato paṭṭhāya paṭhamo
  cullakāḷapabbato nāma. Dutiyo mahākāḷapabbato nāma. Tato
  udakapassapabbato nāma. Tato candapassapabbato nāma. Tato
  suriyapassapabbato nāma. Tato maṇipassapabbato nāma. Sattamo
  suvaṇṇapassapabbato nāma. So ubbedhato sattayojaniko chaddantadahaṁ
  parikkhipitvā pattassa mukhavaṭṭi viya ṭhito. Tassa antarimapassaṁ
  suvaṇṇavaṇṇaṁ. Tato nikkhantena obhāsena chaddantadaho
  samuggatabālasuriyo viya hoti. Bāhirapabbatesu pana eko ubbedhato
  cha yojanāni. Eko pañca. Eko cattāri. Eko tīṇi.
-------------------------------------------------
[page 400]
  Eko dve. Eko yojanaṁ. Evaṁ sattapabbataparikkhittassa pana
  tassa dahassa pubbuttarakaṇṇe udakavātappaharaṇokāse mahānigrodharukkho.
  Tassa khandho parikkhepato pañcayojaniko ubbedhato
  sattayojaniko. Catūsu disāsu catasso sākhāyo chachayojanikā.
  Uddhaṁ uggatasākhāpi chayojananikāva. Iti so mūlato paṭṭhāya
  ubbedhena terasayojaniko. Sākhānaṁ orimantato yāva pārimantā
  dvādasayojaniko. Aṭṭhahi pārohasahassehi paṭimaṇḍito
  muṇḍamaṇipabbato viya vilāsamāno tiṭṭhati. Chaddantadahassa pana
  pacchimadisābhāge suvaṇṇapabbate dvādasayojanikā kañcanaguhā.
  Chaddanto nāgarājā vassāratte aṭṭhasahassanāgaparivuto kañcanaguhāyaṁ
  vasati gimhakāle udakavātaṁ sampaṭicchamāno mahānigrodhamūle
  pārohantare tiṭṭhati. Mandākiniyā pana majjhe pañcavīsatiyojanamatte
  ṭhāne sevālo vā paṇakaṁ vā natthi. Phalikavaṇṇaṁ udakameva
  hoti. Tato paraṁ pana nāgānaṁ patiṭṭhappamāṇe udake
  aḍḍhayojanavitthataṁ setapadumavanaṁ taṁ udakaṁ parikkhipitvā ṭhitaṁ. Tattha
  mūḷālaṁ naṅgalasīsamattaṁ hoti. Bhiṁsaṁ mahābheripokkharappamāṇaṁ hoti.
  Tassa ekekasmiṁ pabbantare āḷhakappamāṇaṁ khīraṁ hoti. Kusumānaṁ
  pupphanasamaye vāto reṇuvaṭṭiṁ uṭṭhāpetvā paduminipattesu ṭhapeti.
  Tattha udakaphusitāni patanti. Tato ādiccapākena pacitvā
-------------------------------------------------
[page 401]
  Pakkāyoghaṭikā viya pokkharamadhu tiṭṭhati. Tadanantaraṁ tāvamahantameva
  rattapadumavanaṁ. Tadanantaraṁ rattakumudavanaṁ. Tadanantaraṁ setakumudavanaṁ.
  Tadanantaraṁ nīsuppalavanaṁ. Tadanantaraṁ rattuppalavanaṁ.
  Tadanantaraṁ sugandhasālivanaṁ. Tadanantaraṁ elāḷukālābukumbhaṇḍādīni
  madhurarasāni valliphalāni. Tadanantaraṁ aḍḍhayojanavitthatameva ucchuvanaṁ.
  Tattha pūgarukkhakkhandhappamāṇaṁ ucchu. Tadanantaraṁ kadalivanaṁ yato
  duve pakkāni khādantā kilamanti. Tadanantaraṁ cāṭippamāṇaphalaṁ
  panasavanaṁ. Tadanantaraṁ ambavanaṁ jambuvanaṁ kapiṭṭhavananti. Saṅkhepato
  pana tasmiṁ dahe khāditabbayuttakaṁ phalaṁ nāma natthīti na vattabbaṁ.
  Iti imasmiṁ himavati vijjamānakasattamahāsarappabhūtīnaṁ pamāṇasaṇṭhānādibhedaṁ
  sabbameva visesaṁ bhagavā sabbathā avedi aññāsi paṭivijjhiyevāti
  daṭṭhabbaṁ.
      [200] Tipañcayojanakkhandhaparikkhepāti paṇṇarasayojanap-
  pamāṇakkhandhaparikkhepā. Khandhassa pariṇāho paṇṇarasayojanappamāṇoti
  vuttaṁ hoti. Nagavhayāti nagasaddena avhātabbā rukkhābhidhānāti
  attho. Rukkho hi na gacchatīti nagoti vuccati. Nagavhayā
  jambūti yojetabbaṁ. Paññāsayojanakkhandhasākhāyāmāti
  ubbedhato paññāsayojanappamāṇakkhandhāyāmā ubbedhato samantato
  ca paññāsayojanasākhāyāmā ca. Tatoeva satayojanavitthiṇṇā
-------------------------------------------------
[page 402]
  Tāvadeva ca uggatā. Jambūrukkhassa hi mūlato paṭṭhāya yāva
  sākhāvipaṭā tāva paṇṇāsayojanāni. Tato parampi ujukaṁ
  uggatasākhā paṇṇāsayojanāni. Samantato ca ekekā sākhā
  paṇṇāsapaṇṇāsayojanāni vaḍḍhitā. Tāsu pana mahantā mahantā
  nadiyo sandanti. Tāsaṁ nadīnaṁ ubhayatīre jambūpakkānaṁ patitaṭṭhāne
  suvaṇṇaṅkurā uṭṭhahanti. Te nadījalena vuyhamānā anupubbena
  mahāsamuddaṁ pavisanti. Tatoyeva ca jambūnadiyaṁ nibbattattā
  jambūnadanti taṁ suvaṇṇaṁ vuccati. Yassānubhāvenāti yassā
  mahantatākappaṭṭhāyitādippakārena pabhāvena. Yañcetaṁ jambuyā
  pamāṇaṁ etadeva asurānaṁ citrapāṭaliyā garuḷānaṁ simbalirukkhassa
  amaragoyāne kadambassa uttarakurūsu kapparukkhassa pubbavidehe
  sirīsassa tāvatiṁsesu pāricchattakassāti. Tenāhu porāṇā
          pāṭalī simbalī jambū devānaṁ pārichattako
          kadambo kapparukkho ca sirīsena bhavati sattamanti.
      [201] Tattha sirīsena bhavati sattamanti ettha sirīsenāti
  paccatte karaṇavacanaṁ. Sattamanti liṅgavipallāsena vuttaṁ. Sirīso
  bhavati sattamoti attho. Cakkavāḷasiluccayoti cakkavāḷapabbato.
  Parikkhipitvā taṁ sabbaṁ lokadhātumayaṁ ṭhitoti heṭṭhā vuttaṁ sabbampi
  taṁ parikkhipitvā cakkavāḷasiluccayo patiṭṭhito ayaṁ ekā
-------------------------------------------------
[page 403]
  Lokadhātu nāmāti attho. Makāro padasandhivasena āgato. Taṁ
  sabbaṁ lokadhātuṁ parikkhipitvā ayaṁ cakkavāḷasiluccayo ṭhitoti evamettha
  sambandhaṁ vadanti. Evaṁ vuttepi cakkavāḷapabbatopi lokadhātuyevāti
  veditabbaṁ. Tatthāti tassaṁ lokadhātuyaṁ. Candamaṇḍalaṁ
  ekūnapaññāsayojananti ujukaṁ āyāmato vitthārato ubbedhato ca
  ekūnapaññāsayojanaṁ. Parimaṇḍalato pana tīhi yojanehi
  onadiyaḍḍhasatayojanaṁ. Suriyamaṇḍalaṁ paññāsayojananti etthāpi
  candamaṇḍale vuttanayeneva ujukaṁ paññāsayojananti veditabbaṁ.
  Parimaṇḍalato pana diyaḍḍhasatayojanaṁ. Tesu pana candamaṇḍalaṁ heṭṭhā.
  Suriyamaṇḍalaṁ upari. Antarā nesaṁ yojanaṁ hoti. Candassa
  heṭṭhimantato suriyassa uparimantato yojanasataṁ hoti. Candavimānaṁ
  anto maṇimayaṁ bahi rajatena parikkhittaṁ anto ca bahi ca
  sītalameva hoti. Suriyavimānaṁ anto kanakamayaṁ bāhiraṁ
  phalikaparikkhittaṁ hoti anto ca bahi ca uṇhameva. Cando ujukaṁ
  saṇikaṁ gacchati. So hi amāvāsiyaṁ suriyena saddhiṁ gacchanto
  divase divase thokaṁ thokaṁ ohīyanto puṇṇamāsiyaṁ upaḍḍhamaggaṁ
  tato ohīyati. Tiriyaṁ pana sīghaṁ gacchati. Tathāhesa ekasmimpi
  māse kadāci dakkhiṇato kadāci uttarato dissati. Candassa
  ubhosu passesu nakkhattatārakā gacchanti. Cando dhenu viya
-------------------------------------------------
[page 404]
  Vacchaṁ taṁ taṁ nakkhattaṁ upasaṅkamati. Nakkhattāni pana attano gamanaṭṭhānaṁ
  na vijahanti attano vīthiyāva gacchanti. Suriyassa pana ujukaṁ
  gamanaṁ sīghaṁ. Tiriyaṅgamanaṁ dandhaṁ. Tiriyaṅgamanaṁ nāma dakkhiṇadisato
  uttaradisāya uttaradisato dakkhiṇadisāya gamanaṁ. Taṁ dandhaṁ chahi
  chahi māsehi ijjhanato. Suriyo kāḷapakkhauposathe candena saheva
  gantvā tato paraṁ pāṭipadadivase yojanānaṁ satasahassaṁ candamaṇḍalaṁ
  ohāya gacchati attano sīghagāmitāya tassa ca dandhagāmitāya.
  Atha cando lekhā viya paññāyati. Tato parampi pakkhassa dutiyāya
  yojanānaṁ satasahassaṁ candamaṇḍalaṁ ohāya gacchati. Evaṁ divase
  divase yāva sukkapakkhauposathadivasā satasahassaṁ satasahassaṁ ohāya
  gacchati. Atha cando anukkamena vaḍḍhitvā uposathadivase
  paripuṇṇo hoti. Anukkamena vaḍḍhnañcettha uparibhāgato
  patitasuriyālokatāya heṭṭhato pavattāya suriyassa dūrabhāvena divase divase
  anukkamena parihāyamānāya attano chāyāya vasena anukkamena
  candamaṇḍalappadesassa vaḍḍhamānassa viya dissamānatāyāti veditabbaṁ.
  Tasmā anukkamena vaḍḍhitvā viya uposathadivase puṇṇamāyaṁ
  paripuṇṇamaṇḍalo hutvā dissati. Atha suriyo pāṭipadadivase
  yojanānaṁ satasahassaṁ dhāvitvā puna candamaṇḍalaṁ gaṇhāti candassa
  dandhagatitāya attano ca sīghagatitāya. Tathā dutiyāya satasahassanti
-------------------------------------------------
[page 405]
  Evaṁ yāva uposathadivasā satasahassaṁ satasahassaṁ dhāvitvā gaṇhāti.
  Atha cando anukkamena hāyitvā kāḷapakkhauposathadivase sabbaso
  na paññāyati. Anukkamena hāyamānatā cettha anukkamena
  vaḍḍhamānatāya vuttanayena veditabbā. Tattha pana chāyāya
  hāyamānatāya maṇḍalaṁ vaḍḍhamānaṁ viya dissati. Idha ca chāyāya
  vaḍḍhamānatāya maṇḍalaṁ hāyamānaṁ viya dissati. Tasmā anukkamena
  hāyitvā viya uposathadivase sabbaso na paññāyati. Candaṁ
  heṭṭhā katvā suriyo upari hoti mahatiyā pātiyā udakabhājanaṁ
  viya candamaṇḍalaṁ pithīyati. Majjhantike gehacchāyā viya candassa
  chāyā na paññāyati. So chāyāya apaññāyamānāya dūre ṭhitānaṁ
  divā padīpo viya sayampi na paññāyati. Imesampana ajavīthi
  nāgavīthi govīthīti tisso gamanavīthiyo honti. Tattha ajānaṁ udakaṁ
  paṭikūlaṁ hoti hatthināgānaṁ manāpaṁ. Gunnaṁ sītuṇhasamatāya phāsu
  hoti. Tathā ca yāya vīthiyā suriye gacchante vassavalāhakadevaputtā
  suriyābhitāpasantattā attano vimānato na nikkhamanti kīḷāpasutā
  hutvā na vicaranti. Tadā kira suriyavimānaṁ pakatimaggato adho
  otaritvā vicarati. Tassa oruyha caraṇeneva candavimānampi adho
  oruyha carati taggatikattā. Tasmā sā vīthi udakābhāvena
  ajānurūpatāya ajavīthīti samaññaṁ gatā. Yāya pana vīthiyā suriye gacchante
-------------------------------------------------
[page 406]
  Vassavalāhakadevaputtā suriyābhitāpābhāvato abhiṇhaṁ attano vimānato
  bahi nikkhamitvā kīḷāpasutā hutvā itocitoca vicaranti. Tadā
  kira suriyavimānaṁ pakatimaggato uddhaṁ ārūhitvā vicarati. Tassa
  uddhaṁ āruyha caraṇeneva candavimānampi uddhaṁ āruyha carati
  taggatikattā. Taggatikatā ca samānagati nāma vātamaṇḍalena
  vimānassa pellitabbattā. Tasmā sā vīthi udakabahubhāvena
  nāgānurūpatāya nāgavīthīti samaññaṁ gatā. Yadā suriyo uddhaṁ
  anārohanto adho ca anotaranto pakatimaggeneva gacchati. Tadā
  vassavalāhakā yathākālaṁ yathāruciñca vimānato nikkhamitvā sukhena
  vicaranti. Tena kālena kālaṁ vassanato loke utusamatā hoti.
  Tāya utusamatāya hetubhūtāya sā candimasuriyānaṁ gati gavānurūpatāya
  govīthīti samaññaṁ gatā. Tasmā yaṁ kālaṁ candimasuriyā ajavīthiṁ
  ārūhanti tadā devo ekabinduṁpi na vassati. Yadā nāgavīthiṁ
  ārohanti tadā bhinnaṁ viya nabhaṁ paggharati. Yadā govīthiṁ
  ārohanti tadā utusamatā sampajjati. Yadā pana rājāno
  adhammikā honti. Tesaṁ adhammikatāya uparājasenāpatippabhūtayo
  sabbe devabrahmāno ca adhammikā honti. Tadā tesaṁ
  adhammikatāya visamaṁ candimasuriyā pariharanti. Tadā hi
  bahvābādhatādianiṭṭhaphalupanissayabhūtassa yathāvuttādhammikatāsaññitassa
-------------------------------------------------
[page 407]
  Sādhāraṇassapāpakammassa balena visamaṁ vāyantena vāyunā pelliyamānā
  candimasuriyā sineruṁ parikkhipantā visamaṁ parivattanti yathāmaggena
  nappavattanti. Vāto yathāmaggena na vāyati ayathāmaggena vāyati.
  Ayathāmaggena vāyanto ākāsaṭṭhakavimānāni khobheti. Vimānesu
  saṅkhubhitesu devatānaṁ kīḷanatthāya cittāni na namanti. Cittesu
  anamantesu sītuṇhabhedo utu yathākālena na sampajjati. Tasmiṁ
  asampajjante na sammā devo vassati. Kadāci vassati kadāci
  na vassati katthaci vassati katthaci na vassati. Vassantopi
  vappakāle aṅkurakāle nāḷakāle pupphakāle khīraggahaṇādikālesu
  yathā yathā sassānaṁ upakāro na hoti tathā tathā vassati ca vigacchati
  ca. Tena sassāni visamapākāni honti vigatagandharasādisampattīni.
  Ekabhājane pakkhittataṇḍulesupi ekasmiṁ padese bhattaṁ uttaṇḍulaṁ
  hoti ekasmiṁ atikilinnaṁ ekasmiṁ samapākaṁ. Taṁ taṁ paribhuttaṁ
  kucchiyampi sabbaso apariṇataṁ ekadesena pariṇataṁ supariṇatanti
  evaṁ tīhiyeva pakārehi paccati. Pakkāsayaṁ na sammā upagacchati.
  Tena sattā bahvābādhā ceva honti appāyukā ca. Dhammikānaṁ
  pana rājūnaṁ kāle vuttavipariyāyena candimasuriyā samaṁ pariharanti
  yathāmaggena pavattanti. Utusamatāva sampajjati. Candimasuriyā
  cha māse sineruto bahi nikkhamanti cha māse anto vicaranti.
-------------------------------------------------
[page 408]
  Tadā hi sinerusamīpena taṁ padakkhiṇaṁ katvā gacchantā cha māse
  tato gamanavīthito bahi attano tiriyaṅgamanena cakkavāḷābhimukhā
  nikkhamanti. Evaṁ cha māse khaṇe khaṇe sineruto apasakkanavasena
  tato nikkhamitvā cakkavāḷasamīpaṁ pattā. Tatopi cha māse khaṇe
  khaṇe apasakkanavasena nikkhamitvā sinerusamīpaṁ pāpuṇantā anto
  vicaranti. Te hi āsāḷhamāse sinerusamīpena caranti. Tato
  dve māse nikkhamitvā bahi caranti. Paṭhamakattikamāse majjhena
  gacchanti. Tato cakkavāḷābhimukhā gantvā tayo māse
  cakkavāḷasamīpena caritvā puna nikkhamitvā citramāse majjhena
  gantvā tato pare dve māse sineruabhimukhā pakkhanditvā puna
  āsāḷhe sinerusamīpena caranti. Ettha ca sinerussa cakkavāḷassa
  ca yaṁ ṭhānaṁ vemajjhaṁ tassa sinerussa ca yaṁ ṭhānaṁ vemajjhaṁ tena
  gacchantā sinerusamīpena carantīti veditabbā. Na sinerussa
  aggālindaṁ allīnā. Cakkavāḷasamīpena caraṇampi imināva nayena
  veditabbaṁ. Yadā pana sinerussa cakkavāḷassa ca ujukaṁ vemajjhena
  gacchanti tadā vemajjhena vicarantīti veditabbaṁ. Evaṁ vicarantā ca
  ekappahārena tīsupi dīpesu ālokaṁ karonti. Ekekāya disāya
  navanavayojanasatasahassāni andhakāraṁ vidhamitvā ālokaṁ dassenti.
  Kathaṁ. Imasmiṁ hi dīpe suriyuggamanakālo pubbavidehe majjhantiko
-------------------------------------------------
[page 409]
  Hoti. Uttarakurūsu atthaṅgamanakālo amaragoyāne majjhimayāmo.
  Pubbavidehamhi uggamanakālo uttarakurūsu majjhantiko. Amaragoyāne
  atthaṅgamanakālo idha majjhimayāmo. Uttarakurūsu uggamanakālo
  amaragoyāne majjhantiko. Idha atthaṅgamanakālo pubbavidehe
  majjhimayāmo. Amaragoyānadīpe uggamanakālo idha majjhantiko.
  Pubbavidehadīpe atthaṅgamanakālo uttarakurūsu majjhimayāmo.
  Imasmiṁ hi dīpe ṭhitamajjhantikavelāyaṁ pubbavidehavāsīnaṁ
  atthaṅgamanavasena upaḍḍhaṁ suriyamaṇḍalaṁ paññāyati. Amaragoyānavāsīnaṁ
  uggamanavasena upaḍḍhaṁ paññāyati. Evaṁ sesadīpesupi. Iti
  imināva pakārena tīsu dīpesu ekappahāreneva candimasuriyā ālokaṁ
  dassentīti veditabbaṁ. Ito aññathā pana dvīsueva dīpesu
  ekappahārena ālokaṁ dassenti. Yasmiṁ hi dīpe atthaṅgamanavasena
  upaḍḍhaṁ suriyamaṇḍalaṁ paññāyati. Atthaṅgamite tattha na
  paññāyati ālokaṁ na dasseti dvīsueva dīpesu paññāyati.
  Ekekāya disāya navanavayojanasatasahassāni andhakāravidhamanampi
  imināva nayena daṭṭhabbaṁ. Imasmiṁ hi dīpe ṭhitamajjhantikavelāyaṁ
  pubbavidehavāsīnaṁ atthaṅgamanavasena upaḍḍhaṁ suriyamaṇḍalaṁ paññāyatīti
  pubbavidehe navayojanasatasahassappamāṇe ṭhāne andhakāraṁ vidhamitvā
  ālokaṁ dasseti tathā amaragoyāne uggamanavasena tatthāpi
-------------------------------------------------
[page 410]
  Upaḍḍhasseva paññāyamānattā. Pubbavidehānaṁ pana atthaṅgamite
  na paññāyatīti dvīsu dīpesu sabbattha andhakāraṁ vidhamitvā
  ālokaṁ dasseti amaragoyānepi uggate suriye sabbattha
  andhakāravidhamanato. Pātubhavantā ca candimasuriyā ekatova
  loke pātubhavanti. Tesu suriyo paṭhamataraṁ paññāyati. Paṭhamakappikānaṁ
  hi sattānaṁ sayaṁ pabhāya antarahitāya andhakāro ahosi. Te
  bhītatasitā bhaddakaṁ vatassa sace āloko bhaveyyāti cintayiṁsu. Tato
  mahājanassa sūrabhāvaṁ janayamānaṁ suriyamaṇḍalaṁ uṭṭhahi. Tenevassa
  suriyoti nāmaṁ ahosi. Tasmiṁ divasaṁ ālokaṁ katvā atthaṅgamite
  puna andhakāro ahosi. Te bhītatasitā bhaddakaṁ vatassa sace
  añño āloko uppajjeyyāti cintayiṁsu. Atha nesaṁ chandaṁ
  ñatvā viya candamaṇḍalo uṭṭhahi. Tenevassa candoti nāmaṁ
  ahosi. Evaṁ candimasuriyesu pātubhūtesu nakkhattāni tārakarūpāni
  pātubhavanti. Tato pabhūti rattindivā paññāyanti. Anukkamena
  ca māsaḍḍhamāsautusaṁvaccharā jāyanti. Candimasuriyānaṁ pana
  pātubhūtadivaseyeva sinerucakkavāḷahimavantapabbatā cattāro ca dīpā
  pātubhavanti. Te ca kho apubbaṁ acarimaṁ phagguṇapuṇṇamīdivaseyeva
  pātubhavantīti veditabbaṁ. Yasmā cettha ekaṁ cakkavāḷaṁ āyāmato
  ca vitthārato ca yojanānaṁ dvādasasatasahassāni tīṇi sahassāni
-------------------------------------------------
[page 411]
  Cattāri satāni paññāsañca yojanānīti aṭṭhakathāyaṁ vuttaṁ.
  Tasmā vuttappamāṇato imassa cakkavāḷassa sineruppatiṭṭhitokāse
  caturāsītiyojanasahassāni parato yāva cakkavāḷapabbatā
  uttaradisābhāgappamāṇañca pahāya imissā dakkhiṇadisāya
          sinerucakkavāḷānaṁ antaraṁ parimāṇato
          pañca satasahassāni sahassānūnasaṭṭhi ca
          satāni satta ñeyyāni pañcavīsuttarāni ca
          majjhavīthigato nāma tattha vemajjhago ravi
          majjhato yāva merumhā cakkavāḷā ca antare
          vemajjhago yadā hoti ubhayantagato tadā
          majjhato yāva merumhā cakkavāḷā ca pabbatā
          duve satasahassāni sahassānūnasīti ca
          aṭṭhasataṁ duve saṭṭhī yojanāni dvigāvutaṁ
          ubhato antato meru cakkavāḷānamantaraṁ
          ekaṁ satasahassañca sahassānūnatāḷisaṁ
          navasatāni cekatiṁsa yojanāni ca gāvutaṁ
          pamāṇato samantā ca maṇḍalaṁ majjhavīthiyā
          satasahassānūnavīsa sahassānekatiṁsa ca
          satamekañca viññeyyaṁ pañcasattati uttaraṁ
-------------------------------------------------
[page 412]
          Dakkhiṇaṁ uttarañcāpi gacchanto pana bhāṇumā
          majjhavīthippamāṇena maṇḍaleneva gacchati
          gacchanto ca panevaṁ so oruyhoruyha heṭṭhato
          āruyhāruyha uddhañca yato gacchati sabbadā
          tato gativasenassa dūramaddhānamāsi taṁ
          tiṁsasatasahassāni yojanāni pamāṇato
          tasmā so parito yāti tattakaṁva dine dine
          sahassamekaṁ pañcasataṁ catuppaññāsayojanaṁ
          tigāvutaṁ terasūsabhaṁ tettiṁsa ratanāni ca
          aṭṭhaṅgulāni ca tiriyaṁ gacchatekadinaṁ ravi
          chattāḷīsasahassāni chassatāni tigāvutaṁ
          yojanāni titāḷīsaṁ māsenekena gacchati
          tenavutisahassāni dvisataṁ sattasīti ca
          gāvutāni duve cāpi dvīhi māsehi gacchati
          imāya gatiyā anta- vīthito vīthimantimaṁ
          gacchati chahi māsehi timāsehi ca majjhimaṁ
          sinerusantike anta- vīthito pana bhāṇumā
          āgacchanto dvimāsehi assa dīpassa majjhago
          tasmā sīhaladīpassa majjhato meru antaraṁ
-------------------------------------------------
[page 413]
          Duve satasahassāni dvisatenādhikāni tu
          tettiṁsañca sahassāni aṭṭhārasa tigāvutaṁ
          cakkavāḷantarañcassa dīpasseva ca majjhato
          tīṇi satasahassāni sahassāni chavīsati
          chauttarāni pañceva satānekañca gāvutanti.
  Evamettha ayampi viseso veditabbo. Iti imasmiṁ visesaṁ bhagavā
  sabbathā avedi aññāsi paṭivijjhiyevāti daṭṭhabbaṁ.
      [202] Tāvatiṁsabhavanaṁ dasasahassayojananti ettha tettiṁsa
  sahapuññakārino ettha nibbattāti taṁ sahacaritaṭṭhānaṁ tettiṁsaṁ.
  Tadeva tāvatiṁsaṁ. Taṁ nivāso etesanti tāvatiṁsā devā. Tesaṁ
  bhavanaṁ tāvatiṁsabhavanaṁ. Tathāhi māghena māṇavena saddhiṁ acalagāme
  kālaṁ katvā tattha uppanne tettiṁsa devaputte upādāya assa
  devalokassa ayaṁ paṇṇatti jātāti vadanti. Athavā yasmā
  sesacakkavāḷesupi chakāmāvacaradevalokā atthi vuttampi cetaṁ sahassaṁ
  cātummahārājikānaṁ sahassaṁ tāvatiṁsānanti. Tasmā nāmapaṇṇattiyevesā
  tassa devalokassāti veditabbā. Dasasahassayojananti idampana
  sakkapuraṁ sandhāya vuttanti veditabbaṁ. Tathāhi tāvatiṁsakāyikā
  devā atthi pabbataṭṭhakā atthi ākāsaṭṭhakā. Tesaṁ
  paramparā cakkavāḷapabbataṁ pattā. Tathā cātummahārājikānaṁ
-------------------------------------------------
[page 414]
  Yāmādīnañca. Ekadevalokepi hi devānaṁ paramparā cakkavāḷapabbataṁ
  appattā nāma natthi. Idampana tāvatiṁsabhavanaṁ sinerussa
  uparimatale dasasahassayojanike ṭhāne patiṭṭhitanti veditabbaṁ.
  Tassa pācīnapacchimadvārānaṁ antarā dasayojanasahassaṁ hoti. Tathā
  dakkhiṇuttaradvārānaṁ. Taṁ kho pana nagaraṁ dvārasahassayuttaṁ ahosi
  ārāmapokkharaṇīpaṭimaṇḍitaṁ. Tassa majjhe tiyojanasatubbedhehi
  dhajehi paṭimaṇḍito sattaratanamayo sattayojanasatubbedho sakkassa
  vejayanto nāma pāsādo. Tattha suvaṇṇayaṭṭhīsu maṇiddhajā
  ahesuṁ. Maṇiyaṭṭhīsu suvaṇṇaddhajā. Pavāḷayaṭṭhīsu muttaddhajā.
  Muttayaṭṭhīsu pavāḷaddhajā. Sattaratanamayāsu yaṭṭhīsu sattaratanamayā
  dhajā. Diyaḍḍhayojanasatāyāmo vejayantaratho. Tassa hi pacchimanto
  paṇṇāsayojano. Majjhe rathapañjaro paṇṇāsayojano.
  Rathasandhito yāva rathasīsā paṇṇāseva yojanāni. Tadeva pamāṇaṁ
  diguṇaṁ katvā tiyojanasatāyāmotipi vadanti. Tasmiṁ yojanikapallaṅko
  atthato tiṭṭhati. Tattha tiyojanikaṁ setacchattaṁ. Ekasmiṁyeva
  yuge sahassāajaññā yuttā. Sesālaṅkārassa pamāṇaṁ natthi.
  Dhajo panassa aḍḍhatiyāni yojanasatāni uggato yassa vātāhatassa
  pañcaṅgikatūriyasseva saddo niccharati. Sakkassa pana erāvaṇo
  nāma hatthī diyaḍḍhayojanasatiko. Sopi devaputtoyeva. Na hi
-------------------------------------------------
[page 415]
  Devalokasmiṁ tiracchānagatā honti. Tasmā so uyyānakīḷāya
  nikkhamanakāle attabhāvaṁ vijahitvā diyaḍḍhayojanasatiko erāvaṇo
  nāma hatthī hoti. So tettiṁsakumbhe māpeti āvaṭṭena
  gāvutāḍḍhayojanappamāṇe. Sabbesaṁ majjhe sakkassa atthāya sudassanaṁ
  nāma tiṁsayojanikaṁ kumbhaṁ māpeti. Tassa upari dvādasayojaniko
  ratanamaṇḍapo hoti. Tattha antarantarā sattaratanamayā yojanubbedhā
  dhajā uṭṭhahanti. Pariyante kiṅkaṇikajālā olambanti yassa
  mandavāteritassa pañcaṅgikatūriyasaddasadiso dibbasaṅgītasaddo viya
  ravo niccharati. Maṇḍapamajjhe sakkassa yojaniko maṇipallaṅko
  paññatto hoti. Tattha sakko nisīdati. Tettiṁsāya kumbhānaṁ
  ekekasmiṁ kumbhe satta satta dante māpeti. Tesu ekeko
  paṇṇāsayojanāyāmo. Ekekasmiñcettha dante satta satta
  pokkharaṇiyo honti. Ekekāya pokkharaṇiyā satta satta
  paduminigacchā. Ekekasmiṁ gacche satta satta pupphāni honti.
  Ekekassa pupphassa satta satta pattāni. Ekekasmiṁ patte
  satta satta devadhītaro naccanti. Evaṁ samantā paṇṇāsayojanaṭṭhāne
  hatthidantesuyeva naccanaṭasamajjo hoti. Nandā pana
  pokkharaṇī paññāsayojanā. Pañcasatayojanikātipi vadanti.
  Cittalatāvanaṁ pana saṭṭhiyojanikaṁ. Pañcayojanasatikantipi vadanti. Taṁ
-------------------------------------------------
[page 416]
  Pana dibbarukkhasahassapaṭimaṇḍitaṁ. Tathā nandanavanaṁ pārusakavanañca.
  Sakko panettha accharāsaṅghaparivuto saṭṭhiyojanikaṁ suvaṇṇamahāvīthiṁ
  otaritvā nakkhattaṁ kīḷanto nandanavanādīsu vicarati. Pāricchattako
  pana koviḷāro samantā yojanasataparimaṇḍalo pañcadasayojanapariṇāhakkhandho
  yojanasatubbedho. Tassa mūle saṭṭhiyojanāyatā paññāsayojanavitthārā
  pañcadasayojanubbedhā jayasumanapupphakavaṇṇā paṇḍukambalasilā yassā
  mudutāya sakkassa nisīdato upaḍḍhakāyo anupavisati. Uṭṭhitakāle taṁ
  ṭhānaṁ paripūrati. Sudhammā nāma devasabhā āyāmato ca vitthārato
  ca tiyojanasatikā parikkhepato navayojanasatikā ubbedhato pañcayojanasatikā.
  Tassā phalikamayā bhūmi. Thambhatulāsaṅghāṭādīsu vāḷarūpādisaṅghaṭṭanakāṇiyo
  maṇimayā. Suvaṇṇamayā thambhā. Rajatamayā thambhaghaṭakā ca saṅghāṭañca.
  Pavāḷamayāni vāḷarūpāni. Sattaratanamayā gopāṇasiyo ca
  pakkhapāsā ca mukhavaṭṭi ca. Indanīlaiṭṭhakāhi chadanaṁ. Sovaṇṇamayaṁ
  chadanapiṭṭhaṁ. Ratanamayā thūpikā. Āsāvatī nāma ekā latā
  atthi. Sā pupphissatīti devā vassasahassaṁ upaṭṭhānaṁ gacchanti.
  Pāricchattake pupphamāne ekaṁ vassaṁ upaṭṭhānaṁ gacchanti. Te
  tassa paṇḍupalāsādibhāvato paṭṭhāya attamanā honti. Yathāha.
  Yasmiṁ bhikkhave samaye devānaṁ tāvatiṁsānaṁ pāricchattako koviḷāro
-------------------------------------------------
[page 417]
  Paṇḍupalāso hoti attamanā bhikkhave devā tāvatiṁsā tasmiṁ
  samaye honti paṇḍupalāso khodāni pāricchattako koviḷāro
  nacirasseva sannapalāso 1- bhavissatītiādiṁ. Sabbaphāliphullassa pana
  pāricchattakassa koviḷārassa samantā pañcayojanasatāni ābhā
  pharati. Anuvātaṁ yojanasataṁ gandho gacchati. Pupphite pāricchattake
  ārohaṇakiccaṁ vā aṅkusaṁ gahetvā nāmanakiccaṁ vā pupphāharaṇatthaṁ
  caṅkoṭakakiccaṁ vā natthi. Kantanakavāto uṭṭhahitvā pupphāni
  vaṇḍato kantati. Sampaṭicchanakavāto sampaṭicchati. Pavesanakavāto
  sudhammadevasabhaṁ paveseti. Sammajjanakavāto purāṇapupphāni
  nīharati. Santharaṇakavāto pattakaṇṇikakesarāni rañjento 2-
  santharati. Majjhe ṭhāne dhammāsanaṁ hoti. Yojanappamāṇo
  ratanapallaṅko. Tassa upari dhāriyamānaṁ tiyojanikaṁ setacchattaṁ.
  Tadanantaraṁ sakkassa devarañño āsanaṁ atthariyati tato battiṁsāya
  devaputtānaṁ tato aññesaṁ mahesakkhadevatānaṁ. Aññesaṁ devatānaṁ
  pana pupphakaṇṇikāva āsanaṁ hoti. Devā devasabhaṁ pavisitvā
  nisīdanti. Tato pupphehi reṇuvaṭṭi uggantvā upari kaṇṇikaṁ
  āhacca nipatamānā devatānaṁ tigāvutappamāṇaṁ attabhāvaṁ
  lājāparikammasajjitaṁ viya karoti. Tesaṁ sā kīḷā catūhi māsehi

  *  *  *  *  *  *
  Footnote: 1. Ma. chinnapaṇḍupalāso. 2. Ma. racento.
-------------------------------------------------
[page 418]
  Pariyosānaṁ gacchati. Iti imāhi sampattīhi samannāgataṁ tāvatiṁsabhavanaṁ
  bhagavā sabbathāpi avedīti veditabbaṁ.
      [203] Tathā asurabhavananti ettha devā viya na suranti na
  īsaranti na virocantīti asurā. Surā nāma devā. Tesaṁ
  paṭipakkhāti vā asurā. Sakko kira acalagāmake māgho nāma
  māṇavo hutvā tettiṁsa purise gahetvā kalyāṇakammaṁ karonto
  satta vattapadāni pūretvā tattha kālakato devaloke nibbatti
  saddhiṁ parisāya. Tato pubbadevā āgantukadevaputtā āgatā
  sakkāraṁ nesaṁ karomāti vatvā dibbapadumāni upanāmesuṁ
  upaḍḍharajjena ca nimantesuṁ. Sakko upaḍḍharajjena asantuṭṭho ahosi.
  Atha nevāsikā āgantukadevaputtānaṁ sakkāraṁ karomāti gaṇḍupānaṁ
  sajjayiṁsu. Sakko sakaparisāya saññaṁ adāsi mārisā mā gaṇḍupānaṁ
  pivittha pivanākāramattameva dassethāti. Te tathā akaṁsu.
  Nevāsikadevatā suvaṇṇasarakehi upanītaṁ gaṇḍupānaṁ yāvadatthaṁ pivitvā
  mattā mattā tattha tattha suvaṇṇapaṭhaviyaṁ patitvā sayiṁsu. Sakko
  gaṇhatha dhutte haratha dhutteti te pādesu gāhāpetvā sinerupāde
  khipāpesi. Sakkassa puññatejena tadanuvattakāpi sabbe tatheva
  patiṁsu. Atha nesaṁ kammapaccayautusamuṭṭhānaṁ sinerussa heṭṭhimatale
  dasayojanasahassaṁ asurabhavanaṁ nibbatti pāricchattakapaṭicchanabhūtāya
-------------------------------------------------
[page 419]
  Citrapātaliyā upasobhitaṁ. Sakko tesaṁ nivattitvā anāgamanatthāya
  ārakkhaṁ ṭhapesi. Yaṁ sandhāya vuttaṁ
               antarā dvinnaṁ ayujjhapurānaṁ
               pañcavidhā ṭhapitā abhirakkhā
               uragakaroṭipayassapahārī
               madanayuddhā caturo ca mahatthāti.
      [204] Tattha dvinnaṁ ayujjhapurānanti dvinnaṁ devāsuranagarānaṁ
  antarāti attho. Dve kira nagarāni yuddhena gahetuṁ asakkuṇeyyatāya
  ayujjhapurāni nāma jātāni. Yadā hi asurā balavanto
  honti. Atha devehi palāyitvā devanagaraṁ pavisitvā dvāre
  pihite asurānaṁ satasahassampi kiñci kātuṁ na sakkoti. Yadā
  devā balavanto honti. Athāsurehi palāyitvā asuranagaraṁ pavisitvā
  dvāre pihite sakkānaṁ satasahassampi kiñci kātuṁ na sakkoti.
  Iti imāni dve nagarāni ayujjhapurāni nāma. Tesaṁ antarā
  etesu uragādīsu pañcasu ṭhānesu sakkena ārakkhā ṭhapitā.
  Tattha uragasaddena nāgā gahitā. Te udake mahabbalā honti.
  Tasmā sinerussa paṭhamāḷinde etesaṁ ārakkhā. Karoṭisaddena
  supaṇṇā gahitā. Tesaṁ kira karoṭi nāma pānabhojanaṁ. Tena
  nāmaṁ labhiṁsu. Dutiyāḷinde tesaṁ ārakkhā. Payassapahārīsaddena
-------------------------------------------------
[page 420]
  Kumbhaṇḍā gahitā. Dānavarakkhasā kira te. Tatiyāḷinde tesaṁ
  ārakkhā. Madanayuddhasaddena yakkhā gahitā. Visamacārino kira
  te yuddhasoṇḍā. Catutthāḷinde tesaṁ ārakkhā. Caturo ca
  mahatthāti cattāro mahārājāno vuttā. Te hi sinerussa tasmiṁ
  tasmiṁ passe yugandharādīsu pañcasataparittadīpaparivāre mahādīpe ca
  pasāsitabbassa mahato atthassa vasena mahatthāti vuccanti.
  Pañcamāḷinde tesaṁ ārakkhā. Te pana asurā
  āyuvaṇṇayasaissariyasampattīhi tāvatiṁsasadisāva. Tasmā antarā
  attānaṁ ajānitvā pātaliyā pupphitāya nayidaṁ devanagaraṁ tattha
  pāricchattako pupphati idha pana cittapātali jarasakkenamhā suraṁ
  pāyetvā vañcitā devanagarañca no gahitaṁ gacchāma tena
  saddhiṁ yujjhissāmāti hatthiassarathe āruyha suvaṇṇarajatamaṇiphalakāni
  gahetvā yuddhasajjā hutvā asurabheriyo vādentā mahāsamudde
  udakaṁ dvidhā bhetvā uṭṭhahanti. Te deve vuṭṭhe vammikamakkhikā
  vammikaṁ viya sineruṁ abhirūhituṁ ārabhanti. Atha nesaṁ paṭhamaṁ nāgehi
  saddhiṁ yuddhaṁ hoti. Tasmiṁ kho pana yuddhe na kassaci chavi vā
  cammaṁ vā chijjati na lohitaṁ uppajjati. Kevalaṁ kumārakānaṁ
  dārumeṇḍakayuddhaṁ viya aññamaññaṁ santāsanamattameva hoti.
  Koṭisatāpi koṭisahassāpi nāgā tehi saddhiṁ yujjhitvā asurapuraṁyeva
-------------------------------------------------
[page 421]
  Pavesetvā nivattanti. Sace pana asurā balavanto honti.
  Atha nāgā osakkitvā dutiye āḷinde supaṇṇehi saddhiṁ ekato
  hutvā yujjhanti. Esa nayo supaṇṇādīsupi. Yadā pana tāni
  pañcapi ṭhānāni asurā maddanti. Tadā ekato sampiṇḍitānipi
  pañca balāni osakkanti. Atha cattāro mahārājāno gantvā
  sakkassa pavattiṁ ārocenti. Sakko tesaṁ vacanaṁ sutvā
  diyaḍḍhayojanasatikaṁ vejayantarathaṁ āruyha sayaṁ vā nikkhamati ekaṁ vā
  puttaṁ peseti. Ekasmiṁ pana divase evaṁ nikkhamitvā asure yuddhena
  abbhuggantvā samudde pakkhipitvā catūsu dvāresu attanā sadisā
  paṭimā māpetvā ṭhapesi. Tasmā asurā nāgādayo jinitvā
  āgatāpi indapaṭimā disvā sakko nikkhantoti palāyanti. Iti
  surānaṁ paṭipakkhāti asurā vepacittipahārādādayo. Tesaṁ bhavanaṁ
  asurabhavanaṁ. Taṁ pana āyāmato ca vitthārato ca dasasahassayojananti
  dassetuṁ tathā asurabhavananti vuttaṁ.
      [205] Avīcimahānirayo jambūdīpo cāti etthāpi tathāsaddo
  yojetabbo. Avīcimahānirayo jambūdīpo ca tathā dasasahassayojanamevāti
  attho. Ettha ca avīcimahānirayassa abbhantaraṁ āyāmena
  ca vitthārena ca yojanasataṁ hoti. Lohapaṭhavī lohacchadanaṁ.
  Ekekā ca bhitti navanavayojanikā hoti. Puratthimāya bhittiyā
-------------------------------------------------
[page 422]
  Acci uṭṭhahitvā pacchimaṁ bhittiṁ gahetvā taṁ vinivijjhitvā purato yojanasataṁ
  gacchati. Sesadisāsupi eseva nayo. Iti jālapariyantavasena
  āyāmavitthārato aṭṭhārasayojanādhikāni tīṇi yojanasatāni
  honti. Parikkhepena nava yojanasatāni catuppaṇṇāsañca yojanāni.
  Samantā pana ussadehi saddhiṁ dasayojanasahassaṁ hoti. Kasmā
  panesa narako avīcīti saṅkhaṁ gatoti. Vīci nāma antaraṁ vuccati.
  Tattha ca aggijālānaṁ vā sattānaṁ vā dukkhassa vā antaraṁ natthi.
  Tasmā so avīcīti saṅkhaṁ gato. Tassa hi puratthimabhittito jālā
  uṭṭhahitvā saṁsibbamānā yojanasataṁ gantvā bhittiṁ vinivijjhitvā
  paraṁ yojanasataṁ gacchati. Sesadisāsupi eseva nayo. Evaṁ jālānaṁ
  nirantaratāya avīci. Abbhantare panassa yojanasatike ṭhāne nāḷiyaṁ
  koṭṭetvā pūritatipupiṭṭhaṁ viya sattā nirantarā. Imasmiṁ ṭhāne
  satto atthi imasmiṁ natthīti na vattabbaṁ. Gacchantānaṁ ṭhitānaṁ
  nisinnānaṁ nipannānañca paccamānānaṁ anto natthi. Gacchantā
  ṭhite vā nisinne vā nipanne vā na bādhenti. Evaṁ sattānaṁ
  nirantaratāya avīci. Kāyadvārena chaupekkhāsahagatāni cittāni
  uppajjanti. Ekaṁ dukkhasahagataṁ. Evaṁ santepi yathā jivhagge
  cha madhuvindūni ṭhapetvā ekasmiṁ tambalohavindumhi ṭhapite
  anudahanabalavatāya tadeva paññāyati itarāni abbohārikāni honti
-------------------------------------------------
[page 423]
  Evaṁ anudahanabalavatāya dukkhamevettha nirantaraṁ itarāni abbohārikānīti
  evaṁ dukkhassa nirantaratāya avīcīti vuccati. Ayañca avīcimahānirayo
  jambūdīpassa heṭṭhā patiṭṭhitoti vadanti. Jambūdīpo pana āyāmato ca
  vitthārato ca dasasahassayojanapamāṇo. Tattha ca catussahassayojanappamāṇo
  padeso tadupabhogisattānaṁ puññakkhayā udakena ajjhotthato samuddoti saṅkhaṁ
  gato. Tisahassayojanappamāṇe manussā vasanti. Tisahassayojanappamāṇe
  himavā patiṭṭhitoti veditabbaṁ.
      [206] Amaragoyānaṁ satasahassayojananti ādīsupi āyāmato ca
  vitthārato ca pamāṇaṁ dassitanti veditabbaṁ. Tattha jambūdīpo sakaṭasaṇṭhāno
  channavutiyā paṭṭanakoṭisatasahassehi chappaṇṇāsaratanākarehi navanavutiyā
  doṇamukhasatasahassehi tikkhattuṁ tesaṭṭhiyā nagarasahassehi ca samannāgato.
  Jambūdīpe kira ādito tesaṭṭhimattāni nagarasahassāni uppannāni. Tathā
  dutiyaṁ. Tathā tatiyaṁ. Tāni pana sampiṇḍetvā satasahassaṁ. Tato paraṁ
  asītisahassāni navasahassāni ca honti. Doṇamukhanti ca mahānagarassa
  āyuppattiṭṭhānabhūtaṁ padhānagharaṁ vuccati. Amaragoyāno ādāsasaṇṭhāno.
  Pubbavideho aḍḍhacandasaṇṭhāno. Uttarakuru pīṭhasaṇṭhāno.
  Taṁtaṁnivāsīnaṁ taṁtaṁparivāradīpavāsīnañca manussānaṁ mukhampi taṁtaṁsaṇṭhānanti
-------------------------------------------------
[page 424]
  Vadanti. Apicettha uttarakurukānaṁ puññānubhāvasiddho ayampi
  viseso veditabbo. Tattha kira tesu tesu padesesu
  ghanavicittapattasañchannasākhāpasākhakūṭāgārupamā manorammā rukkhā
  tesaṁ manussānaṁ nivesanakiccaṁ sādhenti yattha sukhaṁ nivasanti. Aññepi
  tattha rukkhā sujātā sabbadāpi pupphitaggā tiṭṭhanti. Jalāsayāpi
  vikasitapadumapuṇḍarīkasogandhikādipupphasañchannā sabbakālaṁ paramasugandhaṁ
  samantato pavāyantā tiṭṭhanti. Sarīrampi tesaṁ atidīghatādidosarahitaṁ
  ārohapariṇāhasampannaṁ jarāya anabhibhūtattā valitapalitādidosavirahitaṁ
  yāvatāyukaṁ aparikkhīṇajavabalaparakkamasobhameva hutvā tiṭṭhati.
  Anuṭṭhānaphalupajīvitāya na ca tesaṁ kasivaṇijjādivasena āhārapariyeṭṭhivasena
  dukkhaṁ atthi. Tatoeva na dāsadāsīkammakarādipariggaho
  atthi. Na ca tattha sītuṇhaḍaṁsamakasavātātapasirisappavāḷādiparissayo
  atthi. Yathā nāmettha gimhānaṁ pacchime māse paccūsavelāyaṁ
  samasītuṇho utu hoti evameva sabbakālaṁ tattha samasītuṇhova
  utu hoti. Na ca nesaṁ koci upaghāto vihesā vā uppajjati.
  Akaṭṭhapākimameva sāliṁ akaṇaṁ athusaṁ suddhaṁ sugandhaṁ taṇḍulapphalaṁ
  naddhūmaṅgārena agginā pacitvā paribhuñjanti. Tattha kira
  jotikapāsāṇā nāma honti. Atha te tayo pāsāṇe ṭhapetvā
  tattha ukkhaliṁ āropenti. Pāsāṇehi tejo samuṭṭhahitvā taṁ
-------------------------------------------------
[page 425]
  Pāceti. Añño sūpo vā byañjano vā na hoti. Bhuñjantānaṁ
  cittānukuloyevassa raso hoti. Tampana bhuñjantānaṁ nesaṁ kuṭṭhaṁ
  gaṇḍo kilāso soso apamāro jaroti evamādiko na koci
  rogo uppajjati. Te taṁ ṭhānaṁ sampattānaṁ dentiyeva.
  Macchariyacittaṁ nāma neva hoti. Buddhapaccekabuddhādayopi mahiddhikā
  tattha gantvā piṇḍapātaṁ gaṇhanti. Na ca te khujjā vā vāmanā
  vā kāṇā vā kuṇī vā khañjā vā pakkhahatā vā vikalaṅgā
  vā vikalindriyā vā honti. Itthiyopi tattha nātidīghā
  nātirassā nātikīsā nātithūlā nātikāḷikā nāccodātā
  sobhaggappattarūpā honti. Tathāhi dīghaṅgulī tambanakhī alambatthanā
  tanumajjhā puṇṇacandamukhī visālakkhī mudugattā saṁhitorū odātadantā
  gambhīranābhī tanujaṅghā dīghanīlavellitakesī puthulasussoṇī nātilomā
  nālomā subhamukā 1- utusukhasamphassā saṇhā sakhilasambhāsā
  nānābharaṇavibhūsitā vicaranti sabbadāpi soḷasavassuddesikā viya honti.
  Purisā ca pañcavīsativassuddesikā viya. Na puttā tāsu rajjanti.
  Ayaṁ tattha dhammatā. Sattāhikameva ca tattha itthīpurisā
  kāmaratiyā viharanti. Tato vītarāgā viya yathāsukhaṁ gacchanti. Na
  tattha idha viya gabbhokkantimūlakaṁ gabbhapariharaṇamūlakaṁ vijāyanamūlakaṁ

  *  *  *  *  *  *
  Footnote: 1. Ma. subhagā.
-------------------------------------------------
[page 426]
  Vā dukkhaṁ hoti. Ratanakañcukato kañcanapaṭimā viya dārakā
  mātukucchito amakkhitāeva semhādinā sukheneva nikkhamanti. Ayaṁ
  tattha dhammatā. Mātā pana puttaṁ vā dhītaraṁ vā vijāyitvā
  tesaṁ vicaraṇakappadese ṭhapetvā anapekkhā yathāruciṁ gacchati.
  Tesaṁ tattha sayitānaṁ ye passanti purisā vā itthiyo vā te
  attano aṅguliyo upanāmenti. Tesaṁ kammaphalena tato khīraṁ
  pavattati. Tena te dārakā yāpenti. Evaṁ pana vaḍḍhantā
  katipayadivaseheva laddhabalā hutvā dārikā itthiyo upagacchanti
  dārakā purise. Kapparukkhatoeva ca tesaṁ tattha vatthābharaṇāni
  nipphajjanti. Nānāvirāgavaṇṇavicittāni hi vatthāni sukhumāni
  mudusukhasamphassāni tattha tattha kapparukkhesu olambantāni tiṭṭhanti.
  Nānāvidharaṁsijālasamujjalavividhavaṇṇaratanavinaddhāni anekavidhamālākamma-
  latākammabhittikammavicittāni sīsūpagagīvūpagahatthūpagakaṭūpagapādūpagāni
  sovaṇṇamayāni ābharaṇāni ca kapparukkhato olambanti. Tathā
  vīṇāmudiṅgapaṇavasamatālasaṅkhavaṁsavetālaparivārādīni vallakīpabhūtikāni
  tūriyabhaṇḍānipi tato olambanti. Tattha ca bahū phalarukkhā.
  Kumbhamattāni phalāni phalanti madhurarasāni yāni paribhuñjitvā te
  sattāhampi khuppipāsāhi na bādhiyanti. Najjopi tattha suvisuddhajalā
  supatitthā ramaṇīyā akaddamā vālukatalā nātisītā na ca
-------------------------------------------------
[page 427]
  Uṇhā surabhigandhīhi jalapupphehi sañchannā sabbakālaṁ surabhivāyantiyo
  sandanti. Na tattha kaṇṭakīlatā kakkhalagacchalatā honti.
  Akaṇṭakā pupphaphalasañchannāeva honti. Candananāgarukkhā
  sayameva rasaṁ paggharanti. Nahāyitukāmā ca nadītitthe ekajjhaṁ
  vatthābharaṇāni ṭhapetvā nadiṁ otaritvā nahāyitvā uttiṇṇā
  uttiṇṇā uparaṭṭhimaṁ uparaṭṭhimaṁ vatthābharaṇaṁ gaṇhanti. Na tesaṁ
  evaṁ hoti idaṁ mama idaṁ parassāti. Tatoeva na tesaṁ koci
  viggaho vā vivādo vā. Sattāhikāeva ca nesaṁ kāmaratikīḷā
  hoti. Tato vītarāgā viya caranti. Yattha ca rukkhe sayitukāmā
  honti. Tattheva sayanaṁ upalabbhati. Mate ca satte na rodanti
  na socanti. Tañca maṇḍayitvā nikkhipanti. Tāvadeva ca
  tathārūpā sakuṇā upagantvā mataṁ dīpantaraṁ nenti. Tasmā
  susānaṁ vā asuciṭṭhānaṁ vā tattha natthi. Na ca tato matā
  nirayaṁ vā tiracchānayoniṁ vā pittivisayaṁ vā upapajjanti.
  Dhammatāsiddhassa pañcasīlassa ānubhāvena te devaloke nibbattantīti
  vadanti. Vassasahassameva ca nesaṁ sabbakālaṁ āyuppamāṇaṁ.
  Sabbametaṁ nesaṁ pañcasīlaṁ viya dhammatāsiddhamevāti veditabbaṁ.
      [207] Tadantaresūti tesaṁ cakkavāḷānaṁ antaresu.
  Lokantarikanirayoti lokānaṁ lokadhātūnaṁ antaro vivaro lokantaro.
-------------------------------------------------
[page 428]
  Tattha bhavā lokantarikā nirayā. Tiṇṇaṁ hi sakaṭacakkānaṁ pattānaṁ vā
  aññamaññaṁ āsannabhāvena ṭhapitānaṁ antarasadisesu tiṇṇaṁ tiṇṇaṁ cakkavāḷānaṁ
  antaresu ekeko lokantarikanirayo. So pana parimāṇato
  aṭṭhayojanasahasso hoti niccaṁ vivaṭo heṭṭhā upari ca kenaci na pihito.
  Yathā hi heṭṭhā udakassa pidhāyikā paṭhavī natthīti asaṁvutā lokantarikanirayā
  evaṁ uparipi cakkavāḷesu viya devavimānānaṁ abhāvato asaṁvutā apihitā
  cakkhuviññāṇuppattinivāraṇasamatthena ca andhakārena samannāgatā. Tattha
  kira cakkhuviññāṇaṁ na jāyati ālokassa abhāvato. Tīsu dīpesu
  ekappahārena ālokakaraṇasamatthāpi hi candimasuriyā tattha ālokaṁ na
  dassenti. Te hi yugandharasamappamāṇe ākāsappadese vicaraṇato
  cakkavāḷapabbatassa vemajjhena vicaranti. Cakkavāḷapabbatañca
  atikkamma lokantarikanirayā. Tasmā te tattha ālokaṁ na dassentīti
  cakkhuviññāṇaṁ nuppajjati. Yadā pana sabbaññūbodhisattassa
  paṭisandhiggahaṇādīsu obhāso uppajjati tadā cakkhuviññāṇaṁ
  uppajjati. Aññepi kira bho santi sattā idhupapannāti taṁ
  divasaṁ aññamaññaṁ passanti. Ayaṁ pana obhāso ekayāgupānamattampi
  na tiṭṭhati accharāsaṅghāṭamattameva vijjuobhāso viya
  niccharitvā kiṁ idanti bhaṇantānaṁyeva antaradhāyati. Kiṁ pana kammaṁ
-------------------------------------------------
[page 429]
  Katvā tattha sattā nibbattantīti. Bhāriyaṁ dāruṇaṁ garukaṁ
  mātāpitūnaṁ dhammikasamaṇabrāhmaṇānañca upari aparādhaṁ aññañca divase
  divase pāṇavadhādiṁ sāhasikakammaṁ katvā uppajjanti tambapaṇṇidīpe
  abhayacoranāgacorādayo viya. Tesaṁ attabhāvo tigāvutiko
  hoti. Vaggulīnaṁ viya dīghanakhā honti. Te rukkhe vagguliyo viya
  nakhehi cakkavāḷapāde lagganti. Yadā saṁsappantā aññamaññassa
  hatthapāsagatā honti. Atha bhakkho no laddhoti maññamānā
  khādanatthaṁ gaṇhituṁ upakkamantā viparivattitvā lokasandhārakaudake
  patanti. Vāte paharantepi madhukaphalāni viya chijjitvā udake
  patanti. Patitamattā ca accantakhāre udake piṭṭhapiṇḍaṁ viya
  vilīyanti atisītalabhāvato ātapasantāpābhāvena. Atisītalabhāvameva
  hi sandhāya accantakhāratā vuttā. Na hi taṁ kappasaṇṭhahanaudakaṁ
  sampattikaramahāmeghavuṭṭhaṁ paṭhavīsandhārakaṁ kappavināsakaudakaṁ viya khāraṁ
  bhavituṁ arahati. Tathā hi sati paṭhavīpi vilīyeyya. Tesaṁ vā
  pāpakammabalena petānaṁ pakatiudakassa pubbakheḷabhāvāpatti viya tassa
  udakassa tadā khārabhāvāpatti hotīti vuttaṁ accantakhāre udake
  piṭṭhapiṇḍaṁ viya vilīyantīti.
      [208] Anantānīti aparimāṇāni ettakānīti aññehi minituṁ
  asakkuṇeyyāni. Tāni ca bhagavā anantena buddhañāṇena avedi.
-------------------------------------------------
[page 430]
  Ananto ākāso ananto sattanikāyo anantāni cakkavāḷānīti
  tividhampi hi anantaṁ buddhañāṇaṁ paricchindati sayampi anantattā.
  Yāvatakaṁ hi ñeyyaṁ tāvatakaṁ ñāṇaṁ yāvatakaṁ ñāṇaṁ tāvatakaṁ
  ñeyyaṁ ñeyyapariyantikaṁ ñāṇaṁ ñāṇapariyantikaṁ ñeyyanti.
  Tena vuttaṁ anantena buddhañāṇena avedītiādi. Anantatā
  cassa anantañeyyassa paṭivijjhaneneva veditabbā tattha
  appaṭihatacārattā. Idāni yathāvuttamatthaṁ nigamento āha evamassa
  okāsalokopi sabbathā viditoti.
      [209] Apicettha vivaṭṭādīnampi viditatā vattabbā. Tasmā
  vivaṭṭādayopi ādito pabhūti evaṁ veditabbā. Saṁvaṭṭo saṁvaṭṭaṭṭhāyī
  vivaṭṭo vivaṭṭaṭṭhāyīti kappassa cattāri asaṅkheyyāni.
  Tattha saṁvaṭṭanaṁ vinassanaṁ saṁvaṭṭo vinassamāno asaṅkheyyakappo.
  So pana atthato kāloyeva. Tadā pavattamānasaṅkhāravasenassa
  vināso veditabbo. Saṁvaṭṭato uddhaṁ tathāṭṭhāyīkālo
  saṁvaṭṭaṭṭhāyī. Vivaṭṭanaṁ nibbattanaṁ vaḍḍhanaṁ vā vivaṭṭo vaḍḍhamāno
  asaṅkheyyakappo. Sopi atthato kāloyeva. Tadā
  pavattamānasaṅkhāravasenassa vaḍḍhi veditabbā. Vivaṭṭato uddhaṁ
  tathāṭṭhāyīkālo vivaṭṭaṭṭhāyī. Tattha tayo saṁvaṭṭā tejosaṁvaṭṭo
  āposaṁvaṭṭo vāyosaṁvaṭṭoti. Tisso saṁvaṭṭasīmā ābhassarā
-------------------------------------------------
[page 431]
  Subhakiṇhā vehapphalāti. Yadā kappo tejena saṁvaṭṭati tadā
  ābhassarato heṭṭhā agginā dayhati. Yadā āpena saṁvaṭṭati
  tadā subhakiṇhato heṭṭhā udakena vilīyati. Yadā vāyunā
  saṁvaṭṭati tadā vehapphalato heṭṭhā vātena viddhaṁsati. Vitthārato
  pana tīsupi saṁvaṭṭakālesu ekaṁ buddhakkhettaṁ vinassati. Buddhakkhettaṁ
  nāma tividhaṁ hoti jātikkhettaṁ āṇakkhettaṁ visayakkhettañca.
  Tattha jātikkhettaṁ dasasahassacakkavāḷapariyantaṁ hoti yaṁ tathāgatassa
  paṭisandhiggahaṇādīsu kampati. Yattake hi ṭhāne tathāgatassa
  paṭisandhiñāṇādiñāṇānubhāvo puññabalasamuttejito saraseneva
  paṭivijambhati. Taṁ sabbampi buddhaṅkurassa nibbattanakkhettannāmāti
  buddhakkhettanti vuccati. Āṇakkhettaṁ pana koṭisatasahassacakkavāḷapariyantaṁ
  yattha ratanasuttaṁ khandhaparittaṁ dhajaggaparittaṁ āṭānāṭiyaparittaṁ moraparittanti
  imesaṁ parittānaṁ ānubhāvo vattati. Iddhimā hi cetovasīpatto
  āṇakkhettapariyāpanne yatthakatthaci cakkavāḷe ṭhatvā attano
  atthāya parittaṁ katvā tattheva aññaṁ cakkavāḷaṁ gatopi kataparittoeva
  hoti. Ekacakkavāḷe ṭhatvā sabbasattānaṁ atthāya
  paritte kate āṇakkhettasabbasattānampi abhisambhuṇāteva
  parittānubhāvo tattha devatāhi parittānaṁ sampaṭicchitabbato. Tasmā
  taṁ āṇakkhettanti vuccati. Visayakkhettampana anantāparimāṇaṁ.
-------------------------------------------------
[page 432]
  Anantāparimāṇesu hi cakkavāḷesu yaṁ yaṁ tathāgato ākaṅkhati taṁ
  taṁ jānāti ākaṅkhāpaṭibaddhavuttitāya buddhañāṇassa. Evametesu
  tīsu buddhakkhettesu ekaṁ āṇakkhettaṁ vinassati. Tasmiṁ pana
  vinassante jātikkhettaṁ vinaṭṭhameva hoti. Vinassantampi ekatova
  vinassati. Saṇṭhahantampi ekatova saṇṭhahati. Tassevaṁ vināso
  saṇṭhahaṇañca veditabbaṁ.
      [210] Yasmiṁ samaye kappo agginā nassati. Āditova
  kappavināsakamahāmegho uṭṭhahitvā koṭisatasahassacakkavāḷe ekaṁ
  mahāvassaṁ vassati. Manussā tuṭṭhā sabbavījāni nīharitvā vapanti.
  Sassesu pana gokhāyitamattesu jātesu gadrabharavaṁ ravanto
  ekavindumpi na vassati. Tadā pacchinnaṁ pacchinnameva hoti vassaṁ.
  Idaṁ sandhāya hi bhagavatā hoti so bhikkhave samayo yaṁ bahūni
  vassāni bahūni vassasatāni bahūni vassasahassāni bahūni vassasatasahassāni
  devo na vassatīti vuttaṁ. Vassupajīvinopi sattā kālaṁ
  katvā parittābhādibrahmaloke nibbattanti pupphaphalupajīviniyo ca
  devatā. Evaṁ dīghe addhāne vītivatte tattha tattha udakaṁ parikkhayaṁ
  gacchati. Athānupubbena macchakacchapāpi kālaṁ katvā brahmaloke
  nibbattanti nerayikasattāpi. Tattha nerayikā sattamasuriyapātubhāve
  vinassantīti eke. Jhānampana vinā natthi brahmaloke nibbatti
-------------------------------------------------
[page 433]
  Etesañca keci dubbhikkhapīḷitā keci abhabbā jhānādhigamāya te
  kathaṁ tattha nibbattantīti. Devaloke paṭiladdhajjhānavasena. Tadā
  hi vassasatasahassassa accayena kappavuṭṭhānaṁ bhavissatīti lokabyūhā
  nāma kāmāvacaradevā muttasirā vikiṇṇakesā rudamukhā assūni
  hatthehi puñchamānā rattavatthanivatthā ativiya virūpavesadhārino hutvā
  manussapathe vicarantā evaṁ ārocenti mārisā mārisā ito
  vassasatasahassassa accayena kappavuṭṭhānaṁ bhavissati ayaṁ loko
  vinassissati mahāsamuddopi ussussissati ayañca mahāpaṭhavī
  sineru ca pabbatarājā dayhissanti vinassissanti yāva brahmalokā
  lokavināso bhavissati mettaṁ mārisā bhāvetha karuṇaṁ muditaṁ
  upekkhaṁ mārisā bhāvetha mātaraṁ upaṭṭhahatha pitaraṁ upaṭṭhahatha
  kule jeṭṭhāpacāyino hothāti. Te pana devā lokaṁ byūhenti
  sampiṇḍentīti lokabyūhāti vuccanti. Te kira disvā manussā
  yattha tattha ṭhitāpi nisinnāpi saṁvegajātā sambhamappattā ca hutvā
  tesaṁ āsanne ṭhāne sannipatanti. Kathaṁ panete kappavuṭṭhānaṁ
  jānantīti. Dhammatāya sañcoditāti ācariyā. Tādisanimittadassanenāti
  eke. Brahmadevatāhi uyyojitāti apare. Tesampana
  vacanaṁ sutvā yebhuyyena manussā ca bhummadevatā ca saṁvegajātā
  aññamaññaṁ muducittā hutvā mettādīni puññāni karitvā
-------------------------------------------------
[page 434]
  Devaloke nibbattanti. Tattha dibbasudhābhojanaṁ bhuñjitvā tato
  vāyokasiṇe parikamamaṁ katvā jhānaṁ paṭilabhanti. Devānaṁ kira
  sukhasamphassavātaggahaṇaparicayena vāyokasiṇe jhānāni sukheneva ijjhanti.
  Tadaññe pana āpāyikā sattā aparāpariyavedanīyena kammena
  devaloke nibbattanti. Aparāpariyavedanīyakammarahito hi saṁsāre
  saṁsaranto nāma satto natthi. Tepi tattha tatheva jhānaṁ paṭilabhanti.
  Evaṁ devaloke paṭiladdhajjhānavasena sabbepi brahmaloke
  nibbattanti. Idañca yebhuyyavasena vuttaṁ. Keci pana apāyasattā
  saṁvaṭṭamānalokadhātūhi aññalokadhātūsupi nibbattanti. Na hi sabbe
  apāyasattā tadā rūpārūpabhavesu uppajjantīti sakkā viññātuṁ
  apāyesu dīghatamāyukānaṁ devalokuppattiyā asambhavato.
  Niyatamicchādiṭṭhiko pana vinassamānepi kappe nirayato na muccatiyeva.
  Tasmā so tattha anibbattitvā piṭṭhicakkavāḷe nibbattati.
  Niyatamicchādiṭṭhiyā hi samannāgatassa bhavato vuṭṭhānannāma natthi.
  Tāya hi samannāgatassa neva saggo atthi na maggo. Tasmā
  so saṁvaṭṭamānacakkavāḷato aññattha niraye nibbattitvā paccati.
  Kimpana piṭṭhicakkavāḷaṁ na jhāyatīti. Jhāyati. Tasmiṁ jhāyamānepi
  esa ākāse ekasmiṁ padese paccatīti vadanti.
  Vassupacchedato pana uddhaṁ dīghassa addhuno accayena dutiyo suriyo
-------------------------------------------------
[page 435]
  Pātubhavati. Pātubhūte pana tasmiṁ neva rattiparicchedo na
  divāparicchedo paññāyati. Eko suriyo uṭṭheti eko atthaṁ
  gacchati. Avicchinnasuriyasantāpova loko hoti. Yathā ca
  kappavuṭṭhānakālato pubbe uppannasuriyavimāne suriyadevaputto hoti
  evaṁ kappavināsakasuriyo natthi. Kappavuṭṭhānakāle pana yathā
  aññe kāmāvacaradevā evaṁ suriyadevaputtopi jhānaṁ nibbattetvā
  brahmaloke uppajjati. Suriyamaṇḍalaṁ pana pabhassaratarañceva
  tejavantatarañca hutvā pavattati. Taṁ antaradhāyitvā aññameva
  uppajjatīti apare. Tattha pakatisuriye vattamāne ākāse
  balāhakāpi dhūmasikhāpi caranti. Kappavināsakasuriye vattamāne
  vigatadhūmabalāhakaṁ ādāsamaṇḍalaṁ viya nimmalaṁ nabhaṁ hoti. Ṭhapetvā
  pañca mahānadiyo sesakunnadīādīsu udakaṁ sussati. Tato dīghassa
  addhuno accayena tatiyo suriyo pātubhavati yassa pātubhāvā
  mahānadiyopi sussanti. Tatopi dīghassa addhuno accayena catuttho
  suriyo pātubhavati yassa pātubhāvā himavati mahānadīnaṁ pabhavā
  sīhapātano haṁsapātano 1- kaṇṇamuṇḍako rathakāradaho anotattadaho
  chaddantadaho kuṇāladahoti ime satta mahāsarā sussanti.
  Tatopi dīghassa addhuno accayena pañcamo suriyo pātubhavati yassa

  *  *  *  *  *  *
  Footnote: 1. Ma. mandākinīdaho.
-------------------------------------------------
[page 436]
  Pātubhāvā anupubbena mahāsamudde aṅgulipabbatemanamattampi udakaṁ
  na saṇṭhāti. Tatopi dīghassa addhuno accayena chaṭṭho suriyo
  pātubhavati yassa pātubhāvā sakalacakkavāḷaṁ ekadhūmaṁ hoti pariyādinnasinehaṁ
  dhūmena. Yāya hi āpodhātuyā tattha tattha paṭhavīdhātu ābaddhattā
  sampiṇḍitā hutvā tiṭṭhati. Sā chaṭṭhasuriyapātubhāvena
  parikkhayaṁ gacchati. Yathā cidaṁ evaṁ koṭisatasahassacakkavāḷānipi.
  Tatopi dīghassa addhuno accayena sattamo suriyo pātubhavati
  yassa pātubhāvā sakalacakkavāḷaṁ ekajālaṁ hoti saddhiṁ
  koṭisatasahassacakkavāḷehi. Yojanasatikādibhedāni sinerukūṭāni
  palujjitvā ākāseyeva antaradhāyanti. Sā aggijālā uṭṭhahitvā
  cātummahārājike gaṇhāti. Tattha kanakavimānaratanavimānamaṇivimānāni
  jhāpetvā tāvatiṁsabhavanaṁ gaṇhāti. Eteneva upāyena
  yāva paṭhamajjhānabhūmiṁ gaṇhāti. Tattha tayopi brahmaloke
  jhāpetvā ābhassare āhacca tiṭṭhati. Sā yāva aṇumattampi
  saṅkhāragataṁ atthi tāva na nibbāyati. Sabbasaṅkhāraparikkhayā
  pana sappitelajjhāpanaggisikhā viya chārikampi anavasesetvā
  nibbāyati. Heṭṭhāākāsena saha upariākāso eko hoti
  mahandhakāro. Evaṁ ekamasaṅkheyyaṁ ekaṅgaṇaṁ hutvā ṭhite lokasannivāse
  lokassa saṇṭhānatthāya devo vassituṁ ārabhati. Āditova
-------------------------------------------------
[page 437]
  Antaraṭṭhake himapāto viya hoti. Tato kaṇamattā taṇḍulamattā
  muggamāsabadarāamalakaelāḷukakumbhaṇḍālābumattā udakadhārā hutvā
  anukkamena usabhadveusabhāḍḍhagāvutagāvutāḍḍhayojanayojanadviyojana .pe.
  Yojanasatayojanasahassamattā hutvā koṭisatasahassacakkavāḷagabbhantaraṁ
  yāva avinaṭṭhabrahmalokā pūretvā antaradhāyati. Taṁ udakaṁ heṭṭhā
  ca tiriyañca vāto samuṭṭhahitvā ghanaṁ karoti parivaṭumaṁ paduminipatte
  udakabindusadisaṁ. Kathaṁ tāvamahantaṁ udakarāsiṁ ghanaṁ karotīti ce.
  Vivarasampadānato. Taṁ hissa tahiṁ tahiṁ vivaraṁ deti. Taṁ evaṁ
  vātena sampiṇḍiyamānaṁ ghanaṁ kariyamānaṁ parikkhayamānaṁ anupubbena
  heṭṭhā otarati. Otiṇṇe otiṇṇe udake brahmalokaṭṭhāne
  brahmaloko upari catukkāmāvacaradevalokaṭṭhāne ca devalokā
  pātubhavanti. Cātummahārājikatāvatiṁsabhavanāni pana paṭhavīsambandhatāya
  na tāva pātubhavanti. Purimapaṭhaviṭṭhānaṁ otiṇṇe pana balavavātā
  uppajjanti. Te taṁ pihitadvāre dhamakarake ṭhitaudakamiva
  nirussāsaṁ katvā nirumbhanti. Madhurodakaṁ parikkhayaṁ gacchamānaṁ upari
  rasapaṭhaviṁ samuṭṭhapeti. Udakapiṭṭhe uppalinipattaṁ viya paṭhavī
  saṇṭhāti. Sā vaṇṇasampannā ceva hoti gandharasasampannā ca
  nirudakapāyāsassa upari paṭalaṁ viya. Ettha pana mahābodhipallaṅkaṭṭhānaṁ
  vinassamāne loke pacchā vinassati saṇṭhahamāne paṭhamaṁ
-------------------------------------------------
[page 438]
  Saṇṭhahatīti veditabbaṁ. Tadā ca ābhassarabrahmaloke paṭhamatarābhinibbattā
  sattā āyukkhayā vā puññakkhayā vā tato cavitvā upapātikā
  hutvā idhupapajjanti. Te honti sayampabhā antalikkhacarā.
  Te taṁ rasapaṭhaviṁ sāyitvā taṇhābhibhūtā āluppakāraṁ
  paribhuñjituṁ upakkamanti. Atha tesaṁ sayampabhā antaradhāyati.
  Andhakāro hoti. Te andhakāraṁ disvā bhāyanti. Tato tesaṁ
  bhayaṁ nāsetvā sūrabhāvaṁ janayantaṁ paripuṇṇapaññāsayojanaṁ suriyamaṇḍalaṁ
  pātubhavati. Te taṁ disvā ālokaṁ paṭilabhimhāti haṭṭhatuṭṭhā
  hutvā amhākaṁ bhītānaṁ bhayaṁ nāsetvā sūrabhāvaṁ janayanto
  uṭṭhito tasmā suriyo hotūti suriyotvevassa nāmaṁ karonti.
  Atha suriye divasaṁ ālokaṁ katvā atthaṅgate yampi ālokaṁ
  labhimhā sopi no naṭṭhoti puna bhītā honti. Tesaṁ evaṁ
  hoti sādhu vatassa sace aññaṁ ālokaṁ labheyyāmāti. Tesaṁ
  cittaṁ ñatvā viya ekūnapaññāsayojanaṁ candamaṇḍalaṁ pātubhavati.
  Te taṁ disvā bhiyyoso mattāya haṭṭhatuṭṭhā hutvā amhākaṁ
  chandaṁ ñatvā viya uṭṭhito tasmā cando hotūti candotvevassa
  nāmaṁ karonti. Evaṁ candimasuriyesu pātubhūtesu nakkhattāni
  tārakarūpāni pātubhavanti. Tato pabhūti rattindivā paññāyanti.
  Anukkamena ca māsaḍḍhamāsautusaṁvaccharā. Candimasuriyānaṁ
-------------------------------------------------
[page 439]
  Pātubhūtadivaseyeva sinerucakkavāḷahimavantapabbatadīpasamuddā ca pātubhavanti.
  Te ca kho apubbaṁ acarimaṁ phagguṇapuṇṇamīdivaseyeva pātubhavanti.
  Kathaṁ. Yathā nāma kaṅgubhatte paccamāne ekappahāreneva bubbuḷakā
  uṭṭhahanti eke padesā thūpathūpā honti eke ninnaninnā eke
  samasamā evameva thūpathūpaṭṭhāne pabbatā honti ninnaninnaṭṭhāne
  samuddā samasamaṭṭhāne dīpāti. Atha tesaṁ sattānaṁ rasapaṭhaviṁ
  paribhuñjantānaṁ kammena ekacce vaṇṇavanto honti. Ekacce
  dubbaṇṇā honti. Tattha vaṇṇavanto dubbaṇṇe atimaññanti.
  Tesaṁ atimānapaccayā sāpi rasapaṭhavī antaradhāyati. Bhūmipappaṭako
  pātubhavati. Atha nesaṁ teneva nayena sopi antaradhāyati. Atha
  badālatā pātubhavati. Teneva nayena sāpi antaradhāyati.
  Akaṭṭhapāko sāli pātubhavati akaṇo athuso sugandho taṇḍulapphalo.
  Tato nesaṁ bhājanāni uppajjanti. Te sālī bhājane
  ṭhapetvā pāsāṇapiṭṭhiyaṁ ṭhapenti. Sayameva jālasikhā uṭṭhahitvā
  taṁ paccati. So hoti odano sumanajātipupphasadiso. Na tassa
  sūpena vā byañjanena vā karaṇīyaṁ atthi. Yaṁ yaṁ rasaṁ bhuñjitukāmā
  honti taṁtaṁrasova hoti. Tesaṁ taṁ oḷārikaṁ āhāraṁ āharayataṁ
  tato pabhūti muttakarīsaṁ sañjāyati. Tathāhi rasapaṭhavī bhūmipappaṭako
  badālatāti ime tāva paribhuttā sudhāhāro viya khuddaṁ vinodetvā
-------------------------------------------------
[page 440]
  Rasaharaṇīhi rasameva paribrūhontā tiṭṭhanti. Vatthuno sukhumabhāvena
  nissandā sukhumabhāveneva gahaṇindhanameva honti. Odano pana
  paribhutto rasaṁ vaḍḍhentopi vatthuno oḷārikabhāvena nissandaṁ
  visajjento passāvaṁ karīsañca uppādeti. Atha nesaṁ nikkhamanatthāya
  vaṇamukhāni pabhijjanti. Purisassa purisabhāvo itthiyā itthībhāvo
  pātubhavati. Purimattabhāvesu hi pavattaupacārajjhānānubhāvena yāva
  sattasantānesu kāmarāgo vikkhambhanavegena samito. Na tāva
  bahalakāmarāgupanissayāni itthīpurisindriyāni pāturahesuṁ. Yadā
  panassa vicchinnatāya bahalakāmarāgo laddhāvasaro ahosi. Tadā
  tadupanissayāni tāni sattānaṁ attabhāvesu sañjāyiṁsu. Tadā
  itthī purisaṁ puriso ca itthiṁ ativelaṁ upanijjhāyati. Tesaṁ ativelaṁ
  upanijjhāyanapaccayā kāmapariḷāho uppajjati. Tato methunadhammaṁ
  paṭisevanti. Te asaddhammapaṭisevanapaccayā viññūhi garahiyamānā
  viheṭhiyamānā tassa asaddhammassa paṭicchādanahetu agārāni
  karonti. Te agāraṁ ajjhāvasamānā anukkamena aññatarassa
  alasajātikassa sattassa diṭṭhānugatiṁ āpajjantā sannidhiṁ karonti.
  Tato pabhūti kaṇopi thusopi taṇḍulaṁ pariyonaddhanti. Lāyitaṭṭhānampi
  nappaṭivirūhati. Te sannipatitvā anutthunanti pāpakā
  vata bho dhammā sattesu pātubhūtā mayaṁ hi pubbe manomayā
-------------------------------------------------
[page 441]
  Ahumhāti. Aggaññasutte vuttanayena vitthāretabbaṁ. Tato
  mariyādaṁ ṭhapenti. Athaññataro satto aññatarassa bhāgaṁ adinnaṁ
  ādiyati. Taṁ dvikkhattuṁ paribhāsetvā tatiyavāre pāṇileḍḍudaṇḍehi
  paharanti. Te evaṁ adinnādānagarahamusāvādadaṇḍādānesu
  uppannesu sannipatitvā mantayanti yannūna mayaṁ ekaṁ sattaṁ
  sammanneyyāma yo no sammā khīyitabbaṁ khīyeyya garahitabbaṁ
  garaheyya pabbājetabbaṁ pabbājeyya mayaṁ panassa sālīnaṁ
  bhāgamanuppadassāmāti. Evaṁ katasanniṭṭhānesu pana sattesu imasmiṁ
  tāva kappe ayameva bhagavā bodhisattabhūto tena samayena tesu sattesu
  abhirūpataro ca dassanīyataro ca mahesakkhataro ca buddhisampanno
  paṭibalo niggahapaggahaṁ kātuṁ. Te taṁ upasaṅkamitvā yācitvā
  sammanniṁsu. So tena mahājanena sammatoti mahāsammato khettānaṁ
  adhipatīti khattiyo dhammena samena paresaṁ rañjetīti rājāti tīhi
  nāmehi paññāyittha. Yaṁ hi loke acchariyaṭṭhānaṁ bodhisattova
  tattha ādipurisoti. Evaṁ bodhisattaṁ ādiṁ katvā khattiyamaṇḍale
  saṇṭhite anupubbena brāhmaṇādayopi vaṇṇā saṇṭhahiṁsu. Tattha
  kappavināsakamahāmeghato yāva jālopacchedo idamasaṅkheyyaṁ saṁvaṭṭoti
  vuccati. Kappavināsakajālopacchedato yāva koṭisatasahassacakkavāḷaparipūrako
  sampattimahāmegho idaṁ dutiyamasaṅkheyyaṁ saṁvaṭṭaṭṭhāyīti
-------------------------------------------------
[page 442]
  Vuccati. Sampattimahāmeghato yāva candimasuriyapātubhāvo idaṁ
  tatiyamasaṅkheyyaṁ vivaṭṭoti vuccati. Candimasuriyapātubhāvato yāva
  puna kappavināsakamahāmegho idaṁ catutthamasaṅkheyyaṁ vivaṭṭaṭṭhāyīti
  vuccati. Vivaṭṭaṭṭhāyīasaṅkheyyaṁ catussaṭṭhiantarakappasaṅgahaṁ.
  Vīsatiantarakappasaṅgahanti keci. Sesāsaṅkheyyāni kālato tena
  samappamāṇāneva. Imāni cattāri asaṅkheyyāni eko mahākappo
  hoti. Evaṁ tāva agginā vināso ca saṇṭhahanañca veditabbaṁ.
      [211] Yasmiṁ pana samaye kappo udakena vinassati. Āditova
  kappavināsakamahāmegho uṭṭhahitvāti pubbe vuttanayeneva
  vitthāretabbaṁ. Ayaṁ pana viseso. Yathā tattha dutiyasuriyo evamidha
  kappavināsako khārudakamahāmegho vuṭṭhāti. So ādito sukhumasukhumaṁ
  vassanto anukkamena mahādhārāhi koṭisatasahassacakkavāḷānaṁ pūrento
  vassati. Khārudakena phuṭṭhaphuṭṭhā paṭhavīpabbatādayo vilīyanti.
  Udakaṁ samantato vātehi dhāriyati. Paṭhaviyā heṭṭhimantato pabhūti
  yāva dutiyajjhānabhūmiṁ udakaṁ gaṇhāti. Tena hi khārudakena phuṭṭhaphuṭṭhā
  paṭhavīpabbatādayo udake pakkhittaloṇasakkharā viya vilīyanteva
  tasmā paṭhavī sandhārudakena saddhiṁ ekudakameva taṁ taṁ hotīti keci.
  Apare pana paṭhavīsandhārudakaṁ taṁsandhārakavāyukkhandhañca anavasesato
  vināsetvā sabbattha sayameva eko ghanabhūto tiṭṭhatīti vadanti.
-------------------------------------------------
[page 443]
  Taṁ yuttaṁ. Upari pana chapi brahmaloke vilīyāpetvā subhakiṇhe
  āhacca tiṭṭhati. Taṁ yāva aṇumattampi saṅkhāragataṁ atthi
  tāva na vūpasammati. Udakānugataṁ pana sabbasaṅkhāragataṁ abhibhavitvā
  sahasā vūpasammati antaradhānaṁ gacchati. Heṭṭhāākāsena saha
  upariākāso eko hoti mahandhakāroti sabbaṁ vuttasadisaṁ. Kevalaṁ
  panidha ābhassarabrahmalokaṁ ādiṁ katvā loko pātubhavati.
  Subhakiṇhato cavitvā ābhassaraṭṭhānādīsu sattā nibbattanti. Tattha
  kappavināsakamahāmeghato yāva kappavināsakakhārudakopacchedo idamekaṁ
  asaṅkheyyaṁ. Udakupacchedato yāva sampattimahāmegho idaṁ
  dutiyamasaṅkheyyaṁ. Sampattimahāmeghato yāva candimasuriyapātubhāvo idaṁ
  tatiyamasaṅkheyyaṁ. Candimasuriyapātubhāvato yāva kappavināsakamahāmegho
  idaṁ catutthamasaṅkheyyaṁ. Imāni cattāri asaṅkheyyāni eko
  mahākappo hoti. Evaṁ udakena vināso ca saṇṭhahanañca
  veditabbaṁ.
      [212] Yasmiṁ samaye kappo vātena vinassati. Āditova
  kappavināsakamahāmegho vuṭṭhahitvāti pubbe vuttanayeneva
  vitthāretabbaṁ. Ayaṁ pana viseso. Yathā tattha dutiyasuriyo evamidha
  kappavināsanatthaṁ vāto samuṭṭhāti. So paṭhamaṁ saṇharajaṁ uṭṭhāpeti
  tato thūlarajaṁ tato sukhumavālikaṁ thūlavālikaṁ sakkharapāsāṇādayoti yāva
-------------------------------------------------
[page 444]
  Kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti.
  Te paṭhavito nabhamuggatā na puna patanti tattheva cuṇṇavicuṇṇā hutvā abhāvaṁ
  gacchanti. Athānukkamena heṭṭhā mahāpaṭhaviyā vāto samuṭṭhahitvā paṭhaviṁ
  parivattetvā uddhaṁmūlaṁ katvā ākāse khipati. Yojanasatappamāṇāpi
  paṭhavippadesā dviyojanatiyojanacatuyojanapañcayojanasatappamāṇāpi ca bhijjitvā
  vātavegukkhittā ākāseyeva cuṇṇavicuṇṇā hutvā abhāvaṁ gacchanti.
  Cakkavāḷapabbatampi sinerupabbatampi vāto ukkhipitvā ākāse
  khipati. Te aññamaññaṁ abhihantā cuṇṇavicuṇṇā hutvā vinassanti.
  Eteneva upāyena bhummaṭṭhakavimānāni ca ākāsaṭṭhakavimānāni ca
  vināsento chakāmāvacaradevaloke vināsetvā koṭisatasahassacakkavāḷāni
  vināseti. Tattha cakkavāḷā cakkavāḷehi himavantā himavantehi
  sinerū sinerūhi aññamaññaṁ samāgantvā cuṇṇavicuṇṇā hutvā
  vinassanti. Paṭhavito yāva tatiyajjhānabhūmiṁ vāto gaṇhāti.
  Navapi brahmaloke vināsetvā vehapphale āhacca tiṭṭhati. Evaṁ
  paṭhavīsandhārakaudakena taṁsandhārakavātena ca saddhiṁ sabbasaṅkhāragataṁ
  vināsetvā sayampi vinassati avaṭṭhānassa kāraṇābhāvato.
  Heṭṭhāākāsena saha upariākāso eko hoti mahandhakāroti sabbaṁ
  vuttasadisaṁ. Idha pana subhakiṇhabrahmalokaṁ ādiṁ katvā loko
-------------------------------------------------
[page 445]
  Pātubhavati. Vehapphalato cavitvā subhakiṇhaṭṭhānādīsu sattā nibbattanti.
  Tattha kappavināsakamahāmeghato yāva kappavināsakavātupacchedo
  idamekamasaṅkheyyaṁ. Vātupacchedato yāva sampattimahāmegho
  idaṁ dutiyamasaṅkheyyantiādi vuttanayameva. Evaṁ vātena
  vināso ca saṇṭhahanañca veditabbaṁ.
      [213] Atha kiṁkāraṇā evaṁ loko vinassati. Yadipi hi
  saṅkhārānaṁ ahetuko sarasanirodho vināsakābhāvato santānanirodho
  pana hetuvirahito natthi yathātaṁ sattanikāyesūti bhājanalokassāpi
  sahetukena vināsena bhavitabbaṁ tasmā kimeva lokavināse kāraṇanti.
  Akusalamūlaṁ kāraṇaṁ. Yathā hi tattha nibbattanakasattānaṁ puññabalena
  paṭhamaṁ loko vivaṭṭati evaṁ tesaṁ pāpabalena saṁvaṭṭati tasmā
  akusalamūlesu ussannesu evaṁ loko vinassati. Yathā hi
  rāgadosamohānaṁ adhikabhāvena yathākkamaṁ rogantarakappo satthantarakappo
  dubbhikkhantarakappoti ime tividhā antarakappā vivaṭṭaṭṭhāyimhi
  asaṅkheyyakappe jāyanti. Evamete yathāvuttā tayo
  saṁvaṭṭā rāgādīnaṁ adhikabhāveneva honti. Tattha rāge ussannatare
  agginā vinassati. Dose ussannatare udakena vinassati.
  Dose hi ussannatare adhikatarena dosena viya tikkhatarena khārudakena
  vināso yutto. Keci pana dose ussannatare agginā rāge
-------------------------------------------------
[page 446]
  Udakenāti vadanti. Tesaṁ kira ayamadhippāyo pākaṭasattusadisassa
  dosassa aggisadisatā apākaṭasattusadisassa rāgassa khārudakasadisatā
  ca yuttāti. Mohe pana ussannatare vātena vinassati. Evaṁ
  vinassantopi ca nirantarameva satta vāre agginā vinassati.
  Aṭṭhame vāre udakena. Puna satta vāre agginā aṭṭhame
  udakenāti evaṁ aṭṭhame aṭṭhame vāre vinassanto sattakkhattuṁ
  udakena vinassitvā puna satta vāre agginā nassati. Ettāvatā
  tesaṭṭhikappā atītā honti. Etthantare udakena nassanavāraṁ
  sampattampi paṭibāhitvā laddhokāso vāto paripuṇṇacatussaṭṭhikappāyuke
  subhakiṇhe viddhaṁsento lokaṁ vināseti. Ettha pana rāgo sattānaṁ
  bahulaṁ pavattatīti rāgavasena bahulo lokavināso veditabbo.
      [214] Iti evaṁ imehi kāraṇehi vinassitvā saṇṭhahantaṁ
  saṇṭhahitvā ṭhitañca okāsalokaṁ bhagavā yāthāvato avedīti.
  Evampissa sabbathā okāsaloko viditoti daṭṭhabbaṁ. Yaṁ pana
  heṭṭhā vuttaṁ sabbathā viditalokattā lokavidūti. Idāni taṁ
  nigamento āha evaṁ sabbathā viditalokattā lokavidūti. Tattha
  sabbathāti lakkhaṇādippabhedato saṅkhāralokassa āsayādippabhedato
  sattalokassa parimāṇasaṇṭhānādippabhedato okāsalokassāti evaṁ
-------------------------------------------------
[page 447]
  Sabbappakārena viditalokattāti attho.
      [215] Idāni anuttaroti padassa atthaṁ saṁvaṇṇento āha
  attano pana guṇehītiādiṁ. Tattha attanoti nissakkatthe
  sāmivacanametaṁ. Attatoti attho. Guṇehi attano visiṭṭhatarassāti
  sambandho. Taraggahaṇañcettha anuttaroti padassa atthaniddesatāya
  kataṁ na visiṭṭhassa kassaci atthitāya. Sadevake hi loke
  sadisakappopi nāma koci tathāgatassa natthi. Kuto sadiso.
  Visiṭṭhe pana kā kathā. Kassacīti kassacipi. Abhibhavatīti sīlasampadāya
  upanissayabhūtānaṁ hirottappamettākaruṇānaṁ visesapaccayānaṁ
  saddhāsativīriyapaññānañca ukkaṁsappattiyā samudāgamato paṭṭhāya
  anaññasādhāraṇo savāsanapaṭipakkhassa pahīnattā ukkaṁsapāramippatto
  satthu sīlaguṇo. Tena bhagavā sadevakaṁ lokaṁ aññadatthuṁ abhibhūya
  pavattati. Na sayaṁ kenaci adhibhuyyatīti adhippāyo. Evaṁ
  samādhiguṇādīsupi yathārahaṁ vattabbaṁ. Sīlādayo cete
  lokiyalokuttaramissakā veditabbā. Vimuttiñāṇadassanaṁ pana lokiyaṁ
  kāmāvacarameva. Yadi evaṁ kathaṁ tena sadevakaṁ lokaṁ abhibhavatīti.
  Tassāpi ānubhāvato asadisattā. Tampi hi visayato pavattito
  pavattiākārato ca uttaritarameva. Taṁ hi anaññasādhāraṇaṁ satthu
  vimuttiguṇaṁ ārabbha pavattati. Pavattamānañca atakkāvacaraṁ
-------------------------------------------------
[page 448]
  Paramagambhīraṁ saṇhaṁ sukhumaṁ sātisayaṁ paṭipakkhadhammānaṁ suppahīnattā suṭṭhu
  pākaṭaṁ vibhūtataraṁ katvā pavattati. Sammadeva ca vasībhāvassa pāpitattā
  bhavaṅgaparivāsassa ca atiparittakattā lahuṁ lahuṁ pavattatīti.
  Evaṁ sīlādiguṇehi bhagavato uttaritarassa abhāvaṁ dassetvā idāni
  sadisassāpi abhāvaṁ dassetuṁ sīlaguṇenāpi asamotiādi vuttaṁ.
      [216] Tattha asamoti ekasmiṁ kāle natthi etassa
  sīlādiguṇena samā sadisāti asamo. Asamasamoti tathā asamehi samo
  asamasamo. Asamā vā samā etassāti asamasamo. Appaṭimoti
  sīlādiguṇena natthi etassa paṭimāti appaṭimo. Sesapadadvayepi
  eseva nayo. Tattha upamāmattaṁ paṭimā sadisupamā paṭibhāgo
  yugaggāhavasena ṭhito paṭipuggaloti veditabbo. Na kho panāhaṁ
  bhikkhave samanupassāmītiādīsu mama samantacakkhunā hatthatale āmalakaṁ
  viya sabbalokaṁ passantopi tattha sadevake .pe. Pajāya attano
  attato sīlasampannataraṁ sampannatarasīlaṁ kañcipi puggalaṁ na kho pana
  passāmi tādisassa abhāvatoti adhippāyo. Aggappasādasuttādīnīti
  ettha yāvatā bhikkhave sattā apadā vā dvipadā vā
  catuppadā vā bahuppadā vā rūpino vā arūpino vā saññino
  vā asaññino vā nevasaññīnāsaññino vā tathāgato tesaṁ
  aggamakkhāyati arahaṁ sammāsambuddho ye bhikkhave buddhe pasannā agge
-------------------------------------------------
[page 449]
  Te pasannā agge kho pana pasannānaṁ aggo vipāko hotīti idaṁ
  aggappasādasuttaṁ. Ādisaddena sadevake bhikkhave loke .pe.
  Sadevamanussāya tathāgato abhibhū anabhibhūto aññadatthudaso vasavattī
  tasmā tathāgatoti vuccatīti evamādīni suttapadāni veditabbāni.
  Ādikā gāthāyoti
          ahaṁ hi arahā loke ahaṁ satthā anuttaro
          ekomhi sammāsambuddho sītibhūto nirūpadhi
          danto damayataṁ seṭṭho santo samayataṁ isi
          mutto mocayataṁ aggo tiṇṇo tārayataṁ varo
               na imasmiṁ loke parasmiṁ vā pana
               buddhena seṭṭho sadiso ca vijjati
               yamāhu dakkhiṇeyyānaṁ aggataṁ gato
               puññatthikānaṁ vipulapphalesinanti
  evamādikā gāthā vitthāretabbā.
      [217] Purisadamme sāretītiādīsu damitabbāti dammā damituṁ
  araharūpā. Purisā ca te dammā cāti purisadammā. Visesanassa
  cettha paranipātaṁ katvā niddeso dammapurisāti attho. Satipi
  mātugāmassāpi dammabhāve purisaggahaṇaṁ ukkaṭṭhaparicchedavasenāti
  vadanti. Sāretīti imassa atthaṁ dassento āha dametītiādiṁ.
-------------------------------------------------
[page 450]
  Tattha dametīti sameti. Kāyasamādīhi yojetīti attho. Taṁ pana
  kāyasamādīhi yojanaṁ yathārahaṁ tadaṅgavinayādīsu patiṭṭhāpanaṁ hotīti
  āha vinetīti vuttaṁ hotīti. Adantāti idaṁ sabbena sabbaṁ damathaṁ
  anupagatā purisadammāti vuttāti katvā vuttaṁ. Ye pana
  vippakatadammabhāvā sabbathā dametabbataṁ nātivattā tepi purisadammāeva
  yato ne satthā dameti. Bhagavā hi visuddhasīlassa paṭhamajjhānaṁ
  ācikkhati paṭhamajjhānalābhino dutiyajjhānantiādinā tassa tassa
  uparūpari visesaṁ ācikkhanto ekadesena dantepi dameti. Teneva
  vuttaṁ visuddhimagge apica bhagavā visuddhasīlādīnaṁ paṭhamajjhānādīni
  sotāpannādīnañca uttarimagge paṭipadaṁ ācikkhanto dantepi
  dametiyevāti. Athavā sabbena sabbaṁ adantā ekadesena dantā
  ca idha adantaggahaṇeneva saṅgahitāti veditabbaṁ. Dametuṁ yuttāti
  damanārahā.
      [218] Tiracchānapurisātiādīsu uddhaṁ anuggantvā tiriyaṁ
  añcitā gatā vaḍḍhitāti tiracchānā. Devamanussādayo viya
  uddhaṁ dīghā ahutvā tiriyaṁ dīghāti attho. Tiracchānāyeva
  purisā tiracchānapurisā. Manassa ussannatāya manussā
  satisūrabhāvabrahmacariyayogyatādiguṇavasena upacitamānasā ukkaṭṭhaguṇacittā.
  Ke pana te. Jambūdīpavāsino sattavisesā. Tenāha bhagavā
-------------------------------------------------
[page 451]
  Tīhi bhikkhave ṭhānehi jambūdīpakā manussā uttarakuruke manusse
  adhiggaṇhanti deve ca tāvatiṁse katamehi tīhi sūrā satimanto
  idha brahmacariyavāsoti. Tathāhi buddhā bhagavanto paccekabuddhā
  aggasāvakā mahāsāvakā cakkavattino aññe ca mahānubhāvā sattā
  tattheva uppajjanti. Tehi samānarūpāditāya pana saddhiṁ parittadīpavāsīhi
  itaramahādīpavāsinopi manussātveva paññāyiṁsūti eke.
  Apare pana bhaṇanti lobhādīhi alobhādīhi ca sahitassa manassa
  ussadatāya manussā. Ye hi sattā manussajātikā tesu
  visesato lobhādayo alobhādayo ca ussadā te lobhādiussadatāya
  apāyamaggaṁ alobhādiussadatāya sugatimaggaṁ nibbānagāmimaggañca
  pūrenti tasmā lobhādīhi alobhādīhi ca sahitassa manassa
  ussadatāya parittadīpavāsīhi saddhiṁ cātummahādīpavāsino sattavisesā
  manussāti vuccanti. Lokiyā pana manuno apaccabhāvena manussāti
  vadanti. Manu nāma paṭhamakappiko lokamariyādāya ādibhūto
  hitāhitavidhāyako sattānaṁ pituṭṭhāniyo yo sāsane mahāsammatoti
  vuccati. Paccakkhato paramparāya ca tassa ovādānusāsaniyaṁ ṭhitā
  tassa puttasadisatāya manussā manusāti ca vuccanti. Tatoeva
  hi te mānavā manujāti ca vohariyanti. Manussā ca te purisā
  cāti manussapurisā. Amanussapurisāti ettha na manussāti
-------------------------------------------------
[page 452]
  Amanussā. Taṁsadisatā ettha jotiyati. Tena manussattamattaṁ
  natthi aññaṁ samānanti yakkhādayo amanussāti adhippetā. Na
  yekeci manussehi aññe. Tathāhi tiracchānapurisānaṁ visuṁ gahaṇaṁ
  kataṁ. Yakkhādayoeva ca niddiṭṭhā. Apalālo himavantavāsī
  cūḷodaramahodarā nāgadīpavāsino aggisikhadhūmasikhā sīhaladīpavāsino ca
  nibbisā katā dosavisassa vinodanena. Tenāha saraṇesu ca sīlesu
  ca patiṭṭhāpitāti. Kūṭadantādayoti ādisaddena ghoramukhaupāligahapatiādīnaṁ
  saṅgaho daṭṭhabbo. Sakkādayoti ādisaddena ajakalāpayakkhabakabrahmādīnaṁ
  saṅgaho daṭṭhabbo. Etesampana damanaṁ tattha tattha
  vuttanayeneva sakkā viññātunti atippapañcabhāvato idha
  na vuccati. Idañcettha suttaṁ vitthāretabbanti idaṁ kesisuttaṁ
  vinītā vicitrehi vinayanupāyehīti etasmiṁ atthe vitthāretabbaṁ yathārahaṁ
  saṇhādīhi upāyehi vinayanassa dīpanato. Atthapadanti
  atthābhibyañjanakaṁ padaṁ. Vākyanti attho. Vākyena hi
  atthābhibyatti. Na nāmādipadamattena. Ekapadabhāvena ca
  anaññasādhāraṇo satthu purisadammasārathibhāvo dassito hoti. Tenāha
  bhagavā hītiādiṁ. Aṭṭha disāti aṭṭha samāpattiyo. Tā hi
  aññamaññaṁ sambandhāpi asaṁkiṇṇabhāvena dissanti apadissanti
  disā viyāti vā disā. Asajjamānāti na sajjamānā vasībhāvappattiyā
-------------------------------------------------
[page 453]
  Nissaṅgacārā. Dhāvantīti javanavuttiyogato dhāvanti. Ekaṁyeva
  disaṁ dhāvatīti attano kāyaṁ aparivattentoti adhippāyo. Satthārā
  pana damitā purisadammā ekiriyāpatheneva aṭṭha disā dhāvanti.
  Tenāha ekapallaṅkeneva nisinnāti. Aṭṭha disāti ca nidassanamattametaṁ
  lokiyehi agatapubbaṁ nirodhasamāpattidisaṁ amatadisañca pakkhandanato.
      [219] Diṭṭhadhammikasamparāyikaparamatthehītiādīsu diṭṭhadhammo vuccati
  paccakkho attabhāvo. Tattha niyuttoti diṭṭhadhammiko idhalokattho.
  Kammakilesavasena samparetabbato samāgantabbato samparāyo paraloko.
  Tattha niyuttoti samparāyiko paralokattho. Paramo uttamo attho
  paramattho nibbānaṁ. Tehi diṭṭhadhammikasamparāyikaparamatthehi. Yathārahanti
  yathānurūpaṁ tesu tesu atthesu yo yo puggalo yaṁ yaṁ arahati tadanurūpaṁ.
  Anusāsatīti vineti tasmiṁ tasmiṁ atthe patiṭṭhāpeti. Saha atthena vattatīti
  sattho. Bhaṇḍamūlena vaṇijjāya desantaraṁ gacchanto janasamūho.
  Hitupadesādivasena paripāletabbo sāsitabbo so etassa atthīti satthā
  satthavāho niruttinayena. So viya bhagavāti āha satthāti bhagavā
  satthavāhoti. Idāni tamatthaṁ niddesapālinayena dassetuṁ yathā
  satthavāhotiādi vuttaṁ. Tattha sattheti satthike jane. Kaṁ
-------------------------------------------------
[page 454]
  Udakaṁ tārenti etthāti kantāro nirudako araññappadeso.
  Rūḷhivasena pana itaropi araññappadeso tathā vuccati.
  Corakantāranti corehi adhiṭṭhitakantāraṁ. Tathā vāḷakantāraṁ.
  Dubbhikkhakantāranti dullabhabhikkhaṁ kantāraṁ. Tāretīti akkhemantaṭṭhānaṁ
  atikkāmeti. Uttāretītiādi upasaggena padaṁ vaḍḍhetvā
  vuttaṁ. Athavā uttāretīti khemantabhūmiṁ upanento tāreti.
  Nittāretīti akkhemantaṭṭhānato nikkhāmento tāreti. Pattāretīti
  pariggahetvā tāreti. Hatthena pariggahetvā viya tāretīti attho.
  Sabbampetaṁ tāraṇuttāraṇādi kheme ṭhāne ṭhapanamevāti āha
  khemantabhūmiṁ sampāpetīti. Satteti veneyyasatte. Mahāgahanatāya
  mahānatthatāya dunnittharatāya ca jātiyeva kantāro jātikantāro.
  Taṁ jātikantāraṁ. Ukkaṭṭhaparicchedavasenāti ukkaṭṭhasattaparicchedavasena.
  Devamanussāeva hi ukkaṭṭhasattā na tiracchānādayo. Etanti
  devamanussānanti etaṁ vacanaṁ. Bhabbapuggalaparicchedavasenāti
  sammattaniyāmokkamanassa yogyapuggalassa paricchindanavasena.
  Bhagavatoti nissakkavacanaṁ yathā upajjhāyato ajjhetīti. Bhagavato
  santiketi vā attho. Upanissayasampattinti tihetukapaṭisandhiādikaṁ
  maggaphalādhigamassa balavakāraṇaṁ.
      [220] Gaggarāyāti gaggarāya nāma rañño deviyā. Tāya
-------------------------------------------------
[page 455]
  Vā kāritattā gaggarāti laddhanāmāya. Sare nimittaṁ aggahesīti
  dhammo eso vuccatīti dhammasaññāya sare nimittaṁ gaṇhi.
  Gaṇhanto ca pasannacitto parisapariyante nipajji. Sannirumhitvā
  aṭṭhāsīti tassa sīse daṇḍassa ṭhapitabhāvaṁ apassanto tattha daṇḍaṁ
  uppīḷetvā aṭṭhāsi. Maṇḍūkopi daṇḍe ṭhapitepi uppīḷitepi
  dhammagatena pasādena vissaramakarontova kālamakāsi. Devaloke
  nibbattasattānaṁ ayaṁ dhammatā yā kutohaṁ idha nibbatto tattha
  kinnu kho kammamakāsinti āvajjanā. Tasmā attano purimabhavassa
  diṭṭhattā āha are ahampi nāma idha nibbattoti. Bhagavato
  pāde sirasā vandīti kataññutāsaṁvaḍḍhitena pemagāravabahumānena
  vandi. Jānantova pucchīti mahājanassa kammaphalaṁ buddhānubhāvañca
  paccakkhaṁ kātukāmo bhagavā ko me vandatīti gāthāya pucchi.
  Tattha koti devanāgayakkhagandhabbādīsu ko katamoti attho. Meti
  mama. Pādānīti pāde. Iddhiyāti imāya evarūpāya deviddhiyā.
  Yasasāti iminā edisena yasena ca parivārena ca. Jalanti
  vijjotamāno. Abhikkantenāti ativiya kantena kāmanīyena
  sundarena. Vaṇṇenāti chavivaṇṇena sarīravaṇṇanibhāya. Sabbā
  obhāsayaṁ disāti sabbā dasapi disā pabhāsento cando viya suriyo
  viya ca ekobhāsaṁ ekālokaṁ karontoti attho. Evaṁ pana bhagavatā
-------------------------------------------------
[page 456]
  Pucchito devaputto attānaṁ pavedento maṇḍūkohaṁ pure āsinti
  gāthamāha. Tattha pureti purimajātiyaṁ. Udaketi idaṁ tadā attano
  uppattiṭṭhānadassanaṁ. Udake maṇḍūkoti tena uddhumāyikādikassa
  thale maṇḍūkassa nivattanaṁ kataṁ hoti. Gāvo caranti etthāti
  gocaro gunnaṁ ghāsesanaṭṭhānaṁ. Idha pana gocaro viyāti
  gocaro. Vāri udakaṁ gocaro etassāti vārigocaro.
  Udakacārīpi hi koci kacchapādi avārigocaropi hotīti vārigocaroti
  visesetvā vuttaṁ. Tava dhammaṁ suṇantassāti brahmasarena
  karavikarutamañjunā desentassa tava dhammaṁ dhammo eso vuccatīti sare
  nimittaggāhavasena suṇantassa. Anādare cetaṁ sāmivacanaṁ. Avadhi
  vacchapālakoti vacche rakkhanto gopālakadārako mama samīpaṁ
  āgantvā daṇḍamolubbha tiṭṭhanto mama sīse daṇḍaṁ sannirumhitvā
  maṁ māresīti attho. Sitaṁ katvāti tathā parittatarenāpi puññānubhāvena
  evaṁ ativiya uḷārā lokiyalokuttarā sampattiyo labbhantīti
  pītisomanassajāto bhāsurataradhavaḷavipphurantadasanakhakiraṇāvalīhi bhiyyoso
  mattāya taṁ padesaṁ obhāsento sitaṁ katvā. Pītisomanassavasena
  hi so
          muhuttaṁ cittappasādassa iddhiṁ passa yasañca me
          ānubhāvañca me passa vaṇṇaṁ passa jutiñca me
-------------------------------------------------
[page 457]
          Ye ca te dīghamaddhānaṁ dhammaṁ assosu gotama
          pattā te acalaṁ ṭhānaṁ yattha gantvā na socareti
  imā dve gāthā vatvā pakkāmi.
      [221] Yaṁ pana kiñcīti ettha yanti aniyāmitavacanaṁ. Tathā
  kiñcīti. Panāti vacanālaṅkāramattaṁ. Tasmā yaṅkiñcīti ñeyyassa
  anavasesapariyādānaṁ kataṁ hoti. Panāti vā visesatthadīpako
  nipāto. Tena sammāsambuddhoti iminā saṅkhepato vitthārato
  ca satthu catussaccābhisambodho vutto. Buddhoti pana iminā
  tadaññassapi ñeyyassa avabodho. Purimena vā satthu
  paṭivedhañāṇānubhāvo pacchimena desanāñāṇānubhāvopīti upari
  vuccamāno viseso jotiyati. Vimokkhantikaññāṇavasenāti ettha
  sabbaso paṭipakkhehi vimuccatīti vimokkho aggamaggo. Tassa anto
  aggaphalaṁ tasmiṁ laddhe laddhabbato. Tattha bhavaṁ vimokkhantikaṁ
  ñāṇaṁ sabbaññutañāṇena saddhiṁ sabbampi buddhañāṇaṁ. Evaṁ
  pavattoti ettha sabbaññutāya buddho sabbadassāvitāya buddho
  anaññañeyyatāya buddho visavitāya 1- buddho khīṇāsavasaṅkhātena
  buddho nirupalepasaṅkhātena 2- buddho ekantavītarāgoti buddho
  ekantavītadosoti buddho ekantavītamohoti buddho

  *  *  *  *  *  *
  Footnote: 1. Ma. vikasitāya. 2. Ma. nirupakkilesasaṅkhātena.
-------------------------------------------------
[page 458]
  Ekantanikkilesoti buddho ekāyanamaggaṁ gatoti buddho eko
  anuttaraṁ sammāsambodhiṁ abhisambuddhoti buddho abuddhivihatattā
  buddhipaṭilābhā buddho buddhoti netaṁ nāmaṁ mātarā kataṁ na pitarā
  kataṁ na bhātarā kataṁ na bhaginiyā kataṁ na mittāmaccehi kataṁ na
  ñātisālohitehi kataṁ na samaṇabrāhmaṇehi kataṁ na devatāhi kataṁ
  vimokkhantikametaṁ buddhānaṁ bhagavantānaṁ bodhiyā mūle saha
  sabbaññutañāṇassa paṭilābhā sacchikā paññatti yadidaṁ buddhoti ayaṁ
  niddesapālinayo. Yasmā cettha tassā paṭisambhidāpāliyā bhedo
  natthi tasmā dvīsu ekenāpi atthasiddhīti dassanatthaṁ paṭisambhidānayo
  vāti aniyamattho vā saddo vutto. Tattha yathā loke
  avagantā avagatoti vuccati evaṁ bujjhitā saccānīti buddho
  suddhakattuvasena. Yathā paṇṇasosā vātā paṇṇasusāti vuccanti evaṁ
  bodhetā pajāyāti buddho hetukattuvasena. Hetuattho cettha
  anto nīto. Sabbaññutāya buddhoti sabbadhammabujjhanasamatthāya
  buddhiyā buddhoti attho. Sabbadassāvitāya buddhoti
  sabbadhammabodhanasamatthāya buddhiyā buddhoti attho. Anaññañeyyatāya
  buddhoti aññena abodhito sayameva buddhattā buddhoti attho.
  Visavitāya buddhoti nānāguṇasavanato 1- padumamiva vikasanaṭṭhena buddhoti

  *  *  *  *  *  *
  Footnote: 1. Ma. nānāguṇavikasanato.
-------------------------------------------------
[page 459]
  Attho. Khīṇāsavasaṅkhātena buddhoti evamādīhi chahi padehi
  cittasaṅkocakaradhammappahānena niddākkhayavibuddho puriso viya
  sabbakilesaniddākkhayavibuddhattā buddhoti vuttaṁ hoti. Tattha saṅkhā
  saṅkhātanti atthato ekattā saṅkhātenāti vacanassa koṭṭhāsenāti
  attho. Taṇhālepadiṭṭhilepābhāvena nirupalepasaṅkhātena.
  Savāsanānaṁ sabbakilesānaṁ pahīnattā ekantavacanena visesetvā
  ekantavītarāgotiādi vuttaṁ. Ekantanikkilesoti rāgadosamohāvasesehi
  sabbakilesehi nikkileso. Ekāyanamaggaṁ gatoti buddhoti gamanatthānaṁ
  buddhiatthatā viya buddhiatthānampi gamanatthatā labbhatīti ekāyanamaggaṁ
  gatattā buddhoti vuccatīti attho. Eko anuttaraṁ sammāsambodhiṁ
  abhisambuddhoti buddhoti na parehi buddhattā buddho athakho sayameva
  anuttaraṁ sammāsambodhiṁ abhisambuddhattā buddhoti attho. Abuddhivihatattā
  buddhipaṭilābhā buddhoti buddhi buddhaṁ bodhi bodhoti anatthantaraṁ.
  Tattha yathā rattaguṇayogato ratto paṭo evaṁ buddhaguṇayogato
  buddhoti ñāpanatthaṁ vuttaṁ. Tato paraṁ buddhoti netaṁ nāmantiādi
  atthānugatāyaṁ paññattīti bodhanatthaṁ vuttanti. Evamettha imināpi imināpi
  kāraṇena bhagavā buddhoti veditabbaṁ.
      [222] Idāni bhagavāti imassa atthaṁ dassento āha bhagavāti
-------------------------------------------------
[page 460]
  Idaṁ panassātiādiṁ. Tattha assāti bhagavato. Guṇavisiṭṭha-
  sattuttamagarugāravādhivacananti sabbehi sīlādiguṇehi visiṭṭhassa tatoeva
  sabbasattehi uttamassa garuno gāravavasena vuccamānavacanamidaṁ bhagavāti.
  Tathāhi lokanātho aparimitanirupamappabhāvasīlādiguṇavisesasamaṅgitāya
  sabbānatthaparihārapubbaṅgamāya niravasesahitasukhavidhānatapparāyaniratisayāya
  payogasampattiyā sadevamanussāya pajāya accantupakāritāya
  ca aparimāṇāsu lokadhātūsu aparimāṇānaṁ sattānaṁ
  uttamagāravaṭṭhānanti. Bhagavāti vacanaṁ seṭṭhanti seṭṭhavācakaṁ
  vacanaṁ seṭṭhaguṇasahacaraṇato seṭṭhanti vuttaṁ. Athavā vuccatīti vacanaṁ
  attho. Tasmā yo bhagavāti vacanena vacanīyo attho so
  seṭṭhoti attho. Bhagavāti vacanamuttamanti etthāpi eseva
  nayo. Gāravayuttoti garubhāvayutto garuguṇayogato. Garukaraṇaṁ vā
  sātisayaṁ arahatīti gāravayutto. Gāravārahoti attho.
  Sippādisikkhāpakā garū honti na ca gāravayuttā ayaṁ pana tādiso
  na hoti tasmā garūti vatvā gāravayuttoti vuttanti keci.
  Guṇavisesahetukaṁ bhagavāti idaṁ bhagavato nāmanti saṅkhepato
  vuttamatthaṁ vitthārato vibhajitukāmo nāmaṁyeva tāva atthuddhāravasena
  dassento catubbidhaṁ hi nāmantiādimāha.
      [223] Tattha āvatthikanti avatthāya viditaṁ taṁtaṁ avatthaṁ
-------------------------------------------------
[page 461]
  Upādāya paññattaṁ voharitaṁ. Tathā liṅgikaṁ tena tena liṅgena
  voharitaṁ. Nemittikanti nimittato āgataṁ. Adhiccasamuppannanti
  yadicchāya pavattaṁ. Yadicchāya āgataṁ yādicchakaṁ. Idāni
  āvatthikādīni nāmāni sarūpato dassento āha tattha vaccho damo
  balibaddotiādiṁ. Tattha paṭhamena ādisaddena bālo yuvā
  vuḍḍhoti evamādiṁ saṅgaṇhāti. Dutiyena muṇḍī jaṭīti evamādiṁ.
  Tatiyena bahussuto dhammakathiko jhāyīti evamādiṁ. Catutthena agha 1-
  padīpanaṁ pāvacananti evamādiṁ saṅgaṇhāti. Nemittikanti vuttamatthaṁ
  byatirekavasena patiṭṭhapetuṁ na mahāmāyāyātiādi vuttaṁ.
  Vimokkhantikanti iminā pana idaṁ nāmaṁ ariyāya jātiyā jātakkhaṇeyeva
  jātanti dasseti. Yadi vimokkhantikaṁ atha kasmā aññehi
  khīṇāsavehi asādhāraṇanti āha saha sabbaññutañāṇassa paṭilābhāti.
  Buddhānaṁ hi arahattaphalaṁ nippajjamānaṁ sabbaññutañāṇādīhi
  sabbehi buddhaguṇehi saddhiṁyeva nippajjati. Tena vuttaṁ
  vimokkhantikanti. Sacchikā paññattīti sabbadhammānaṁ sacchikiriyānimittā
  paññatti. Athavā sacchikā paññattīti paccakkhasiddhā paññatti.
  Yaṅguṇanimittā hi sā te satthu paccakkhabhūtāti guṇā viya sāpi
  sacchikatāeva nāma hoti na paresaṁ vohāramattenāti adhippāyo.
  Vadantīti mahātherassa garubhāvato

  *  *  *  *  *  *
  Footnote: 1. aññattha pana aghamarisananti dissati.
-------------------------------------------------
[page 462]
  Bahuvacanenāha. Saṅgītikārakehi vā katamanuvādaṁ sandhāya.
      [224] Issariyādibhedo bhago assa atthīti bhagī.
  Maggaphalādi ariyadhammaratanaṁ araññavanapatthāni pantāni senāsanāni
  appasaddādiguṇayuttāni bhaji sevi sīlenāti bhajī. Bhajanasīloti
  attho. Bhāgīti cīvarapiṇḍapātādīnaṁ catunnaṁ paccayānañceva
  atthadhammavimuttirasassa ca adhisīlādīnañca bhāgīti attho. Vibhaji
  pavibhaji dhammaratananti vibhattavā. Akāsi bhagganti rāgādipāpadhammaṁ
  bhaggaṁ akāsīti bhagavāti attho. Garu hi loke bhagavāti vuccatīti āha
  garūti. Yasmāpi garu tasmāpi bhagavāti vuttaṁ hoti. Hetuattho
  hi itisaddo. So ca yattha itisaddo natthi bhagītiādīsu tattha
  paccekaṁ yojetabbo. Bhāgyamassa atthīti bhāgyavā. Bahūhi
  ñāyehīti kāyabhāvanādikehi anekehi bhāvanākkamehi.
  Subhāvitattanoti sammadeva bhāvitasabhāvassa. Paccatte cetaṁ sāmivacanaṁ.
  Tena subhāvitattāti vuttaṁ hoti. Subhāvitasabhāvoti attho.
  Mahāgaṇṭhīpade pana subhāvitattanoti subhāvitakāyoti vuttaṁ. Bhavānaṁ
  antaṁ nibbānaṁ gatoti bhavantago. Niddese vuttanayenāti etthāyaṁ
  niddesanayo. Bhagavāti gāravādhivacanametaṁ apica bhaggarāgoti bhagavā
  bhaggadosoti bhagavā bhaggamohoti bhagavā bhaggadiṭṭhīti bhagavā bhaggakaṇṭakoti
  bhagavā bhaggakilesoti bhagavā bhaji vibhaji pavibhaji dhammaratananti
-------------------------------------------------
[page 463]
  Bhagavā bhavānaṁ antaṁ karotīti bhagavā bhāvitakāyo bhāvitasīlo
  bhāvitacitto bhāvitapaññoti bhagavā bhaji vā bhagavā araññavanapatthāni
  pantāni senāsanāni appasaddāni appanigghosāni vijanavātāni
  manussarāhaseyyakāni paṭisallānasāruppānīti bhagavā bhāgī
  vā bhagavā cīvarapiṇḍapātasenāsanagilānapaccayabhesajjaparikkhārānanti
  bhagavā bhāgī vā bhagavā attharasassa dhammarasassa vimuttirasassa
  adhisīlassa adhicittassa adhipaññāyāti bhagavā bhāgī vā bhagavā
  catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti
  bhagavā bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ
  navannaṁ anupubbasamāpattīnanti bhagavā bhāgī vā bhagavā dasannaṁ
  saññābhāvanānaṁ dasannaṁ kasiṇasamāpattīnaṁ ānāpānassatisamādhissa
  asubhasamāpattiyāti bhagavā bhāgī vā bhagavā catunnaṁ satipaṭṭhānānaṁ
  catunnaṁ sammappadhānānaṁ catunnaṁ iddhippādānaṁ pañcannaṁ
  indriyānaṁ pañcannaṁ balānaṁ sattannaṁ bojjhaṅgānaṁ ariyassa
  aṭṭhaṅgikassa maggassāti bhagavā bhāgī vā bhagavā dasannaṁ tathāgatassa
  balānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ
  channaṁ buddhadhammānanti bhagavā bhagavāti netaṁ nāmaṁ .pe. Sacchikā
  paññatti yadidaṁ bhagavāti. Ettha ca gāravādhivacanantiādīni
  yadipi gāthāyaṁ āgatapadānukkamena na niddiṭṭhāni yathārahaṁ pana
-------------------------------------------------
[page 464]
  Tesaṁ sabbesampi niddesabhāvena veditabbāni.
      [225] Tattha gāravādhivacananti garūnaṁ garubhāvavācakaṁ vacanaṁ.
  Bhajīti bhāgaso kathesi. Tenāha vibhaji pavibhaji dhammaratananti.
  Maggaphalādi hi ariyadhammoyeva dhammaratanaṁ. Puna bhajīti imassa
  sevīti attho. Bhāgīti bhāgābhidheyyavā. Puna bhāgīti ettha
  bhajanasīloti attho. Attharasassāti atthasannissayassa rasassa.
  Vimuttāyatanasīse hi ṭhatvā dhammaṁ kathentassa suṇantassa ca tadatthaṁ
  ārabbha uppajjanakapītisomanassaṁ attharaso. Dhammaṁ ārabbha
  dhammaraso. Yaṁ sandhāya vuttaṁ labhati atthavedaṁ labhati dhammavedanti.
  Vimuttirasassāti vimuttibhūtassa vimuttisannissayassa vā rasassa.
  Saññābhāvanānanti aniccasaññādīnaṁ dasannaṁ saññābhāvanānaṁ.
  Channaṁ buddhadhammānanti cha asādhāraṇañāṇāni sandhāya vuttaṁ.
  Tattha tattha bhagavāti saddasiddhi niruttinayena veditabbā. Yadipi
  bhāgyavātiādīhi padehi vuccamāno attho bhagī bhajīti niddesagāthāya
  saṅgahitoeva. Tathāpi padasiddhiatthavibhāgātthayojanādisaṅgahito
  saṁvaṇṇanānayo tato aññākāroti vuttaṁ ayaṁ pana aparo nayoti.
      [226] Vaṇṇavipariyāyoti etanti ettha itisaddo ādiattho.
  Tena vaṇṇavikāro vaṇṇalopo dhātuatthena
-------------------------------------------------
[page 465]
  Niyojanañcāti imaṁ tividhaṁ lakkhaṇaṁ saṅgaṇhāti. Saddanayenāti
  saddalakkhaṇanayena. Pisodarādīnaṁ saddānaṁ āgatiggahaṇabhāvato vuttaṁ
  pisodarādipakkhepalakkhaṇaṁ gahetvāti. Pakkhipanameva lakkhaṇaṁ.
  Tappariyāpannatākaraṇaṁ hi pakkhipanaṁ. Pārappattanti paramukkaṁsagataṁ
  pāramibhāvappattaṁ. Bhāgyanti kusalaṁ. Tattha maggakusalaṁ
  lokuttarasukhanibbattakaṁ. Itaraṁ lokiyasukhanibbattakaṁ. Itarampi vā
  vivaṭṭupanissayaṁ pariyāyato lokuttarasukhanibbattakaṁ siyā. Idāni
  bhagavāti imassa atthaṁ vibhajitvā dassento āha yasmā panātiādiṁ.
      [227] Tattha lobhādayo ekekavasena gahitā. Tathā
  viparītamanasikāro vipallāsabhāvasāmaññena. Ahirikādayo dukavasena.
  Tattha kujjhanalakkhaṇo kodho. So dasavidho āghātavatthusambhavo.
  Akkocchi maṁ avadhi mantiādinā punappunaṁ kujjhanavasena
  cittapariyonaddhano upanāho. Ubhayampi paṭighoyeva. So
  pavattinānattato bhinditvā vutto. Sakiṁ uppanno kodho kodhoyeva.
  Taduttari upanāho. Vuttañcetaṁ pubbakāle kodho aparakāle
  upanāhoti. Āgāriyassa anāgāriyassa vā sukatakaraṇavināsano
  makkho. Āgāriyopi hi kenaci anukampakena daliddo samāno
  ucce ṭhāne ṭhapito aparena samayena kiṁ tayā mayhaṁ katanti tassa
  sukatakaraṇaṁ vināseti. Anāgāriyopi sāmaṇerakālato pabhūti
-------------------------------------------------
[page 466]
  Ācariyena vā upajjhāyena vā catūhi paccayehi uddesaparipucchādīhi
  ca anuggahetvā dhammakathānayapakaraṇakosallādīni sikkhāpito aparena
  samayena rājarājamahāmattādīhi sakkato garukato ācariyupajjhāyesu
  acittikato caramāno ayaṁ amhehi dadarakāleeva anuggahito
  saṁvaḍḍhito ca atha ca panidāni nissineho jātoti vuccamāno
  kiṁ mayhaṁ tumhehi katanti tesaṁ sukatakaraṇaṁ vināseti. Tasseso
  pubbakāritālakkhaṇassa guṇassa vināsano udakapuñchaniyā viya
  sarīrānugataṁ udakaṁ nipuñchanto makkho. Tathāhi so paresaṁ guṇānaṁ
  makkhanaṭṭhena makkhoti vuccati. Paḷāsatīti paḷāso. Parassa
  guṇe dhaṁsitvā attano guṇehi same karotīti attho. So pana
  bahussutepi puggale ajjhottharitvā edisassa ce bahussutassa
  aniyatā gati tava vā mama vā ko visesoti rattaññū
  cirapabbajite puggale ajjhottharitvā tvampi imasmiṁ sāsane
  pabbajito ahampi pabbajito tvampi sīlamatte ṭhito ahampītiādinā
  nayena uppajjamāno yugaggāho. Yugaggāhalakkhaṇo hi
  paḷāso. Paresaṁ sakkārādīni khīyamānā ussuyamānā issā.
  Attano sampattiyā nigūhanaṁ parehi sādhāraṇabhāvaṁ asahanaṁ macchariyaṁ.
  Vañcanikacariyabhūtā māyā. Sā sakadosapaṭicchādanalakkhaṇā.
  Tathāhi sā attano vijjamānadosapaṭicchādanato cakkhumohanamāyā
-------------------------------------------------
[page 467]
  Viyāti māyāti vuccati. Attano avijjamānaguṇappakāsanalakkhaṇaṁ
  kerāṭikabhāvena uppajjamānaṁ sātheyyaṁ. Asantaguṇadīpanaṁ hi
  kerāṭiyanti vuccati. Kerāṭiko hi puggalo āyandamaccho viya
  hoti. Āyandamaccho nāma sappamukhamacchavālā ekā macchajāti. So
  kira macchānaṁ naṅguṭṭhaṁ dasseti sappānaṁ sīsaṁ tumhākaṁ sadiso
  ahanti jānāpetuṁ evameva kerāṭiko puggalo yaṁ yaṁ suttantikaṁ
  vā ābhidhammikaṁ vā upasaṅkamitvā evaṁ vadeti ahaṁ tumhākaṁ
  antevāsī tumhe mayhaṁ anukampakā nāhaṁ tumhe muñcāmīti evamete
  sagāravo ayaṁ amhesu sappatissoti maññissantīti. Tasseva
  kerāṭikabhāvena uppajjamānaṁ sātheyyaṁ. Sabbaso maddavābhāvena
  vātabharitabhastāsadisassa thaddhabhāvassa anonamitadaṇḍasadisatāya
  paggahitasirānivātavuttikārassa ca kārako thambho. Taduttarikaraṇo
  sārambho. So duvidhena labbhati akusalavasena ceva kusalavasena ca.
  Tattha āgāriyassa ca parena kataṁ alaṅkārādiṁ disvā
  taddiguṇataddiguṇakaraṇena uppajjamāno anāgāriyassa ca yattakaṁ yattakaṁ
  paro pariyāpuṇāti vā katheti vā mānavasena taddiguṇataddiguṇakaraṇena
  uppajjamāno akusalo. Tena hi samannāgato puggalo
  taddiguṇaṁ taddiguṇaṁ karoti. Āgāriyo samāno ekenekasmiṁ
  gharavatthusmiṁ sajjite aparo dve vatthūni sajjeti aparo
-------------------------------------------------
[page 468]
  Cattāro aparo aṭṭha aparo soḷasa. Anāgāriyo samāno
  ekenekasmiṁ nikāye gahite nāhaṁ etassa heṭṭhā bhavissāmīti
  aparo dve gaṇhāti aparo tayo aparo cattāro aparo
  pañca. Sārambhavasena hi gaṇhituṁ na vaṭṭati. Akusalapakkho
  hesa nirayagāmimaggo. Āgāriyassa pana paraṁ paraṁ ekaṁ salākabhattaṁ
  dentaṁ disvā attanā dve vā tīṇi vā dātukāmatāya
  uppajjamāno anāgāriyassa ca parena ekanikāye gahite mānaṁ
  anissāya kevalaṁ taṁ disvā attano ālasiyaṁ abhibhuyya dve nikāye
  gahetukāmatāya uppajjamāno kusalo. Kusalapakkhavasena hi ekasmiṁ
  ekaṁ salākabhattaṁ dente dve dve dente cattāri dātuṁ
  vaṭṭati. Bhikkhunāpi parena ekasmiṁ nikāye gahite dve nikāye
  gahetvā sajjhāyantassa me phāsu hotīti vivaṭṭapakkhe ṭhatvā
  taduttariṁ gaṇhituṁ vaṭṭati. Idha pana akusalapakkhiyo taduttarikaraṇo
  sārambhoti vutto. Jātiādīni nissāya seyyassa
  seyyohamasmītiādinā uṇṇativasena paggaṇhanavasena pavatto māno.
  Abbhuṇṇativasena pavatto atimāno. Pubbe kenaci attānaṁ
  sadisaṁ katvā pacchā tato adhikato dahato uppajjanako atimānoti
  veditabbo.
      [228] Jātiādiṁ paṭicca majjanākāro mado. Sopi atthato
-------------------------------------------------
[page 469]
  Mānoeva. So pana jātimado gottamado ārogyamado yobbnamado
  jīvitamado lābhamado sakkāramado garukāramado purekkhāramado
  parivāramado bhogamado vaṇṇamado sutamado paṭibhāṇamado rattaññumado
  piṇḍapātikamado anavaññattimado iriyāpathamado iddhimado
  yasamado sīlamado jhānamado sippamado ārohamado pariṇāhamado
  saṇṭhānamado pāripūrimadoti anekavidho. Tattha jātiṁ nissāya
  uppanno majjanākārappatto māno jātimado. So khattiyādīnaṁ
  catunnampi vaṇṇānaṁ uppajjati. Jātisampanno hi khattiyo
  mādiso añño natthi avasesā antarā uṭṭhāya khattiyā
  jātā ahaṁ pana vaṁsāgatakhattiyoti mānaṁ karoti. Brāhmaṇādīsupi
  eseva nayo. Gottaṁ nissāya uppanno majjanākārappatto
  māno gottamado. Sopi khattiyādīnaṁ catunnampi vaṇṇānaṁ
  uppajjati. Khattiyopi hi ahaṁ koṇḍaññagotto ahaṁ ādiccagottoti
  mānaṁ karoti. Brāhmaṇopi ahaṁ kassapagotto ahaṁ
  bhāradvājagottoti mānaṁ karoti. Vessopi suddopi attano
  attano kulagottaṁ nissāya mānaṁ karoti. Ārogyamadādīsupi.
  Ahaṁ arogo sesā rogabahulā kaṇḍuvanamattampi mayhaṁ byādhi
  nāma natthīti majjanavasena uppanno māno ārogyamado nāma.
  Ahaṁ taruṇo avasesasattānaṁ attabhāvo papāte ṭhitarukkhasadiso
-------------------------------------------------
[page 470]
  Ahaṁ pana paṭhamavaye ṭhitoti majjanavasena uppanno māno yobbanamado
  nāma. Ahaṁ ciraṁ jīvi ciraṁ jīvāmi ciraṁ jīvissāmi sukhaṁ jīvi
  sukhaṁ jīvāmi sukhaṁ jīvissāmīti majjanavasena uppanno māno jīvitamado
  nāma. Ahaṁ lābhī avasesā sattā appalābhā mayhaṁ pana
  lābhassa pamāṇaṁ natthīti majjanavasena uppanno māno lābhamado
  nāma. Avasesasattā yaṁ vā taṁ vā labhanti ahaṁ pana
  sukataṁ paṇītaṁ cīvarādipaccayaṁ labhāmīti majjanavasena uppanno māno
  sakkāramado nāma. Avasesabhikkhūnaṁ pādapiṭṭhiyaṁ akkamitvā gacchantā
  manussā ayaṁ samaṇotipi na vandanti maṁ pana disvā vandanti
  pāsāṇacchattaṁ viya garukaṁ katvā aggikkhandhaṁ viya ca durāsadaṁ
  katvā maññantīti majjanavasena uppanno māno garukāramado
  nāma. Uppanno pañho mayhameva mukhena chijjatīti bhikkhācāraṁ
  gacchantāpi āgacchantāpi mameva purato katvā parivāretvā
  gacchantīti majjanavasena uppanno māno purekkhāramado nāma.
  Āgāriyassa tāva mahāparivārassa purisasatampi purisasahassampi maṁ
  parivāretīti anāgāriyassa samaṇasatampi samaṇasahassampi maṁ
  parivāreti sesā appaparivārā ahaṁ mahāparivāro ceva suciparivāro
  cāti majjanavasena uppanno māno parivāramado nāma. Avasesasattā
  attano paribhogamattakampi na labhanti mayhaṁ pana
-------------------------------------------------
[page 471]
  Nidhānagatasseva dhanassa pamāṇaṁ natthīti majjanavasena uppanno māno
  bhogamado nāma. Avasesā sattā dubbaṇṇā durūpā ahaṁ
  abhirūpo pāsādikotipi avasesasattā nigguṇā patthaṭākittino
  mayhaṁ pana kittisaddo devamanussesu pākaṭo itipi thero bahussuto
  itipi sīlavā itipi dhutaguṇayuttotipi evaṁ sarīravaṇṇaṁ guṇavaṇṇañca
  paṭicca majjanavasena uppanno māno vaṇṇamado nāma.
  Avasesā sattā appassutā ahaṁ pana bahussutoti majjanavasena
  uppanno māno sutamado nāma. Avasesā sattā appaṭibhāṇā
  mayhaṁ pana paṭibhāṇassa pamāṇaṁ natthīti majjanavasena uppanno
  māno paṭibhāṇamado nāma. Ahaṁ rattaññū asukaṁ buddhavaṁsaṁ
  rājavaṁsaṁ janapadavaṁsaṁ gāmavaṁsaṁ rattindivaparicchedaṁ nakkhattamuhuttayogaṁ
  jānāmīti majjanavasena uppanno māno rattaññumado nāma.
  Avasesabhikkhū antarāpiṇḍapātikā jātā ahaṁ pana jātipiṇḍapātikoti
  majjanavasena uppanno māno piṇḍapātikamado nāma. Avasesā
  sattā uññātā avaññātā ahaṁ pana anavaññātoti majjanavasena
  uppanno māno anavaññattimado nāma. Avasesānaṁ
  sattānaṁ iriyāpatho apāsādiko mayhaṁ pana pāsādikoti
  majjanavasena uppanno māno iriyāpathamado nāma. Avasesā
  sattā chinnapakkhikākasadisā ahaṁ pana mahiddhiko mahānubhāvoti
-------------------------------------------------
[page 472]
  Vā ahaṁ yaṁ yaṁ kammaṁ karoti taṁ taṁ ijjhatīti vā majjanavasena
  uppanno māno iddhimado nāma. Yasamado pana āgārikenapi
  anāgārikenapi dīpetabbo. Āgāriko hi ekacco aṭṭhārasasu senīsu
  ekissā jeṭṭhako hoti tassa avasese purise ahaṁ paṭṭhapemi ahaṁ
  vicāremīti anāgāriyopi ekacco katthaci jeṭṭhako hoti tassa
  avasesabhikkhū mayhaṁ ovāde vattanti ahaṁ jeṭṭhakoti majjanavasena
  uppanno māno yasamado nāma. Avasesā sattā dussīlā
  ahampana sīlavāti majjanavasena uppanno māno sīlamado nāma.
  Avasesasattānaṁ kukkuṭassa udakapānamattepi kāle cittekaggatā
  natthi ahampana upacārappanānaṁ lābhīti majjanavasena uppanno
  māno jhānamado nāma. Avasesā sattā nissippā ahaṁ
  sippavāti majjanavasena uppanno māno sippamado nāma.
  Avasesā sattā rassā ahaṁ dīghoti majjanavasena uppanno māno
  ārohamado nāma. Avasesā sattā rassā vā honti dīghā
  vā ahaṁ nigrodhaparimaṇḍaloti majjanavasena uppanno māno
  pariṇāhamado nāma. Avasesasattānaṁ sarīrasaṇṭhānaṁ virūpaṁ vibhacchaṁ
  mayhaṁ pana manāpaṁ pāsādikanti majjanavasena uppanno māno
  saṇṭhānamado nāma. Avasesasattānaṁ sarīre bahū dosā mayhaṁ
  pana sarīre kesaggamattampi vajjaṁ natthīti majjanavasena uppanno
-------------------------------------------------
[page 473]
  Māno pāripūrimado nāma. Evamayaṁ sabbopi jātiādiṁ nissāya
  majjanākāravasappavatto māno idha madoti vutto.
      [229] Kāmaguṇesu cittassa vossaggo pamādo. Pañcasu
  kāmaguṇesu satiyā aniggaṇhitvā cittassa vossajjanaṁ sativirahoti
  vuttaṁ hoti. Taṇhāvijjā pākaṭāyeva. Lobhādayova puna
  tividhākusalamūlanti tikavasena gahitā. Duccaritādīsupi tividhasaddo
  paccekaṁ yojetabbo. Tattha kāyaduccaritādīni tividhaduccaritāni.
  Taṇhāsaṅkilesādayo tividhasaṅkilesā. Rāgamalādayo
  malīnabhāvakāraṇattā tividhamalāni. Rāgādayo hi cittaṁ malīnaṁ karonti
  malaṁ gāhāpenti tasmā malānīti vuccanti. Rāgo visamaṁ
  doso visamaṁ moho visamanti evaṁ vuttā rāgādayo kāyavisamaṁ
  vacīvisamaṁ manovisamanti evamāgatā kāyaduccaritādayo ca
  tividhavisamāni. Tāni pana yasmā rāgādīsu ceva kāyaduccaritādīsu
  ca sattā pakkhalanti pakkhalitā ca sāsanatopi sugatitopi patanti
  tasmā pakkhalanapātanahetubhāvato visamānīti vuccanti. Kāmasaññā
  byāpādasaññā vihiṁsāsaññāti evamāgatā kāmādipaṭisaṁyuttā
  saññā tividhasaññā. Tathā kāmavitakko byāpādavitakko
  vihiṁsāvitakkoti evamāgatā tividhavitakkā. Taṇhāpapañco diṭṭhipapañco
  mānapapañcoti ime tividhapapañcā. Vaṭṭasmiṁ satte papañcentīti
-------------------------------------------------
[page 474]
  Taṇhādayo papañcāti vuccanti.
      [230] Catubbidhavipariyesātiādīsu catubbidhasaddo paccekaṁ
  yojetabbo. Tattha aniccādīni vatthūni niccantiādinā nayena
  viparītato esantīti vipariyesā. Anicce niccanti saññāvipariyeso
  cittavipariyeso diṭṭhivipariyeso dukkhe sukhanti saññāvipariyeso
  cattavipariyeso diṭṭhivipariyeso asubhe subhanti saññāvipariyeso
  cittavipariyeso diṭṭhivipariyeso anattani attāti saññāvipariyeso
  cittavipariyeso diṭṭhivipariyesoti evamāgatā dvādasa vipallāsā
  catunnaṁ aniccādivatthūnaṁ vasena catubbidhavipariyesāti vuttā. Ettha
  pana cittakiccassa dubbalaṭṭhāne diṭṭhivirahitāya akusalasaññāya
  sakakiccassa balavakāle saññāvipallāso veditabbo. Diṭṭhivirahitasseva
  akusalacittassa sakakiccassa balavakāle cittavipallāso.
  Diṭṭhisampayuttacitte diṭṭhivipallāso. Tasmā sabbadubbalo
  saññāvipallāso tato balavataro cittavipallāso sabbabalavataro
  diṭṭhivipallāso. Ajātabuddhidārakassa kahāpaṇadassanaṁ viya saññā
  ārammaṇassa upaṭṭhānākāramattaggahaṇato. Gāmikapurisassa
  kahāpaṇadassanaṁ viya cittaṁ lakkhaṇapaṭivedhassāpi sampāpanato. Kammārassa
  mahāsaṇḍāsena ayogahaṇaṁ viya diṭṭhi abhinivissa parāmasanato.
  Tattha cattāro diṭṭhivipallāsā aniccānattesu niccaṁ
-------------------------------------------------
[page 475]
  Attātiādivasappavattā cattāro saññācittavipallāsāti ime aṭṭha
  vipallāsā sotāpattimaggena pahīyanti. Asubhe subhanti
  saññācittavipallāsā sakadāgāmimaggena tanukā honti anāgāmimaggena
  pahīyanti. Dukkhe sukhanti saññācittavipallāsā arahattamaggena
  pahīyantīti veditabbā.
      [231] Kāmāsavo bhavāsavo diṭṭhāsavo avijjāsavoti
  evamāgatā kāmataṇhādayo cattāro. Āsavanti cakkhuādito
  sandanti pavattantīti āsavā. Kiñcāpi cakkhuādito
  kusalādīnampi pavatti atthi kāmāsavādayoeva pana vaṇato yūsaṁ viya
  paggharaṇakāsucibhāvena sandanti tasmā teeva āsavāti vuccanti.
  Tattha hi paggharaṇakāsucimhi nirūḷho āsavasaddoti. Athavā
  dhammato yāva gotrabhū okāsato yāva bhavaggaṁ savanti gacchanti
  ārammaṇakaraṇavasena pavattantīti āsavā ete dhamme etañca
  okāsaṁ anto karitvā pavattantīti attho. Avadhiattho hi
  ākāro. Avadhi ca mariyādābhividhibhedato duvidho. Tattha mariyādaṁ
  kiriyaṁ bahi katvā pavattati yathā āpātaliputtaṁ vuṭṭho devoti.
  Abhividhi pana kiriyaṁ byāpetvā pavattati yathā ābhavaggaṁ bhagavato
  yaso pavattatīti. Abhividhiattho cāyamākāro idha gahito. Tasmā
  te dhamme tañca okāsaṁ anto karitvā ārammaṇakaraṇavasena
-------------------------------------------------
[page 476]
  Savantīti āsavāti vuccanti. Cirapārivāsiyaṭṭhena madirādayo āsavā
  viyātipi āsavā. Lokasmiṁ hi cirapārivāsikā madirādayo āsavāti
  vuccanti. Yadi ca cirapārivāsiyaṭṭhena āsavā eteyeva
  bhavitumarahanti. Vuttaṁ hetaṁ purimā bhikkhave koṭi na paññāyati
  avijjāya ito pubbe avijjā nāhosītiādi. Aññesu pana
  yathāvutte dhamme okāsañca ārammaṇaṁ katvā pavattamānesu
  anādīsu ca vijjamānesu attattaniyādiggāhavasena abhibyāpanaṁ
  madakaraṇavasena āsavasadisatā ca etesaṁyeva na aññesanti dvīsupi
  atthavikappesu etesuyeva āsavasaddo nirūḷhoti daṭṭhabbo.
  Āyataṁ vā saṁsāradukkhaṁ savanti pasavantītipi āsavā. Na hi taṁ
  kiñci saṁsāradukkhaṁ atthi yaṁ āsavehi vinā uppajjeyya.
      [232] Abhijjhā kāyagantho byāpādo kāyagantho sīlabbataparāmāso
  kāyagantho idaṁsaccābhiniveso kāyaganthoti evamāgatā
  abhijjhādayo cattāro yassa saṁvijjanti taṁ cutipaṭisandhivasena
  vaṭṭasmiṁ ganthenti ghaṭentīti ganthā. Kāmogho bhavogho diṭṭhogho
  avijjoghoti evamāgatā cattāro kāmataṇhādayo yassa saṁvijjanti
  taṁ vaṭṭasmiṁ oghanti osīdāpentīti oghā. Teyeva kāmayogo
  bhavayogo diṭṭhiyogo avijjāyogoti evamāgatā vaṭṭasmiṁ yojentīti
  yogā. Ariyā etāya na gacchantīti agati. Sā chandādivasena
-------------------------------------------------
[page 477]
  Catubbidhā. Cīvarahetu vā bhikkhuno taṇhā uppajjamānā uppajjati
  piṇḍapātasenāsanaitibhavābhavahetu vā bhikkhuno taṇhā uppajjamānā
  uppajjatīti evamāgatā cattāro taṇhūpādā. Tattha
  itibhavābhavahetūti ettha itīti nidassane nipāto. Yathā cīvarādihetu
  evaṁ bhavābhavahetupīti attho. Bhavābhavoti cettha paṇītapaṇītatarāni
  telamadhuphāṇitādīni adhippetāni. Kāmupādānādīni cattāri
  upādānāni.
      [233] Pañca cetokhīlātiādīsu buddhe kaṅkhati dhamme saṅghe
  sikkhāya kaṅkhati sabrahmacārīsu kupito hoti anattamano āhatacitto
  khīlajātoti evamāgatāni pañca cetokhīlāni. Ceto khīlāyati
  thaddhabhāvaṁ āpajjati etehīti cetokhīlāni. Vinibandhādīsupi
  pañcasaddo paccekaṁ yojetabbo. Kāme avītarāgo hoti kāye
  avītarāgo rūpe avītarāgo yāvadatthaṁ udarāvadehakaṁ bhuñjitvā
  seyyasukhaṁ passasukhaṁ middhasukhaṁ anuyutto viharati aññataraṁ devanikāyaṁ
  paṇidhāya brahmacariyaṁ caratīti āgatā pañca cittaṁ bandhitvā muṭṭhiyaṁ
  katvā viya gaṇhantīti cetovinibandhā. Ete hi taṇhāppavattibhāvato
  kusalappavattiyā avasarādānavasena cittaṁ bandhaṁ viya
  samorodhetvā gaṇhanti. Saddatthato pana ceto virūpaṁ nibandhiyati
  saṁyamiyati etehīti cetovinibandhā. Kāmacchandādīni pañca
-------------------------------------------------
[page 478]
  Kusaladhamme nīvārenti āvarantīti nīvaraṇāni. Rūpābhinandanādayo
  pañcābhinandanā.
      [234] Cha vivādamūlātiādīsu kodho makkho issā sātheyyaṁ
  pāpicchatā sandiṭṭhiparāmāsoti imāni cha vivādamūlāni. Yasmā
  kuddho vā kodhavasena .pe. Sandiṭṭhiparāmāsī vā sandiṭṭhiparāmasitāya
  kalahaṁ viggahaṁ vivādaṁ āpajjati tasmā kodhādayo cha
  vivādamūlānīti vuccanti. Rūpataṇhāsaddataṇhādayo cha
  taṇhākāyā. Kāmarāgapaṭighadiṭṭhivicikicchābhavarāgamānāvijjā
  sattānusayā. Thāmagataṭṭhena appahīnaṭṭhena ca anusentīti anusayā.
  Micchādiṭṭhimicchāsaṅkappamicchāvācāmicchākammantamicchāajīva
  micchāvāyāmamicchāsatimicchāsamādhi aṭṭha micchattā.
      [235] Taṇhaṁ paṭicca pariyesanā pariyesanaṁ paṭicca lābho
  lābhaṁ paṭicca vinicchayo vinicchayaṁ paṭicca chandarāgo chandarāgaṁ
  paṭicca ajjhosānaṁ ajjhosānaṁ paṭicca pariggaho pariggahaṁ
  paṭicca macchariyaṁ macchariyaṁ paṭicca ārakkhā ārakkhādhikaraṇaṁ
  daṇḍādānasatthādānakalahaviggahavivādatuvaṁtuvaṁpesuññamusāvādā
  aneke pāpakā akusalā dhammā sambhavantīti evamāgatā pariyesanādayo
  nava taṇhāmūlakā. Tattha taṇhaṁ paṭiccāti taṇhaṁ nissāya.
  Pariyesanāti rūpādiārammaṇapariyesanā. Sā hi taṇhāya sati
-------------------------------------------------
[page 479]
  Hoti. Lābhoti rūpādiārammaṇapaṭilābho. So hi pariyesanāya
  sati hoti. Vinicchayoti idha vitakko adhippeto. Lābhaṁ labhitvā
  hi iṭṭhāniṭṭhaṁ sundarāsundarañca vitakkeneva vinicchinati ettakaṁ
  me rūpārammaṇatthāya bhavissati ettakaṁ saddādiārammaṇatthāya
  ettakaṁ mayhaṁ bhavissati ettakaṁ parassa ettakaṁ paribhuñjissāmi
  ettakaṁ nidahissāmīti. Tena vuttaṁ lābhaṁ paṭicca vinicchayoti.
  Chandarāgoti evaṁ akusalavitakkena vitakkite vatthusmiṁ dubbalarāgo
  ca balavarāgo ca uppajjati. Chandoti hi idha dubbalarāgassādhivacanaṁ.
  Ajjhosānanti ahaṁ mamanti balavasanniṭṭhānaṁ. Pariggahoti
  taṇhādiṭṭhivasena pariggahakaraṇaṁ. Macchariyanti parehi sādhāraṇabhāvassa
  asahanatā. Tenevassa porāṇā evaṁ vacanatthaṁ vadanti
  idaṁ acchariyaṁ mayhameva hotu mā aññassa acchariyaṁ hotūti pavattatā
  macchariyanti vuccatīti. Ārakkhāti dvārapidahanamañjusagopanādivasena
  suṭṭhu rakkhaṇaṁ. Adhikarotīti adhikaraṇaṁ. Kāraṇassetaṁ
  nāmaṁ. Ārakkhādhikaraṇanti bhāvanapuṁsakaṁ. Ārakkhahetūti attho.
  Daṇḍādānādīsu. Paranisedhanatthaṁ daṇḍassa ādānaṁ daṇḍādānaṁ.
  Ekatodhārādino satthassa ādānaṁ satthādānaṁ. Kalahoti
  kāyakalahopi vācākalahopi. Purimo purimo virodho viggaho. Pacchimo
  pacchimo vivādo. Tuvaṁ tuvanti agāravavacanaṁ. Tvaṁ tvanti
-------------------------------------------------
[page 480]
  Attho.
      [236] Pāṇātipātādinnādānakāmesumicchācāramusāvāda-
  pisuṇāvācāpharusavācāsamphappalāpābhijjhābyāpādamicchādiṭṭhi dasa
  akusalakammapathā. Cattāro sassatavādā cattāro ekaccasassatavādā
  cattāro antānantikā cattāro amarāvikkhepikā dve
  adhiccasamuppannikā soḷasa saññīvādā aṭṭha asaññīvādā
  aṭṭha nevasaññīnāsaññīvādā satta ucchedavādā pañca
  paramadiṭṭhadhammanibbānavādāti etāni dvāsaṭṭhī diṭṭhigatāni.
      [237] Rūpataṇhādi cha taṇhāyeva paccekaṁ kāmataṇhābhava-
  taṇhāvibhavataṇhāvasena aṭṭhārasa honti. Tathāhi rūpārammaṇā
  taṇhā rūpe vā taṇhāti rūpataṇhā. Sā kāmarāgabhāvena rūpaṁ
  assādentī pavattamānā kāmataṇhā sassatadiṭṭhisahagatarāgabhāvena
  rūpaṁ niccaṁ dhuvaṁ sassatanti evaṁ assādentī pavattamānā bhavataṇhā
  ucchedadiṭṭhisahagatarāgabhāvena rūpaṁ ucchijjati vinassati pecca na
  bhavatīti evaṁ assādentī pavattamānā vibhavataṇhāti evaṁ tividhā
  hoti. Yathā ca rūpataṇhā evaṁ saddataṇhādayopīti etāni
  aṭṭhārasa taṇhāviparītāni honti. Tāni ajjhattarūpādīsu aṭṭhārasa
  bahiddhārūpādīsu aṭṭhārasāti chattiṁsa. Iti atītāni chattiṁsa
  anāgatāni chattiṁsa paccuppannāni chattiṁsāti aṭṭhasatataṇhāviparītāni.
-------------------------------------------------
[page 481]
  Aṭṭhuttarasatataṇhāviparītānīti attho. Pabhedasaddo paccekaṁ
  sambandhitabbo. Tatthāyaṁ yojanā lobhappabhedo dosappabhedo yāva
  aṭṭhasatataṇhāviparītappabhedoti. Sabbadarathapariḷāhakilesasatasahassānīti
  sabbāni sattānaṁ darathapariḷāhakarāni kilesānaṁ anekāni satasahassāni.
  Ārammaṇādivibhāgato hi pavattiākāravibhāgato ca anantappabhedā kilesā.
      [238] Saṅkhepato vātiādīsu. Sampati āyatiñca sattānaṁ
  anatthāvahattā māraṇaṭṭhena vibādhanaṭṭhena kilesāva māroti
  kilesamāro. Vadhakaṭṭhena khandhāva māroti khandhamāro. Tathāhi
  vuttaṁ vadhakaṁ rūpaṁ vadhakaṁ rūpanti yathābhūtaṁ nappajānātītiādi.
  Jātijarādimahābyasananibbattanena abhisaṅkhārova māroti abhisaṅkhāramāro.
  Saṅkilesanimittaṁ hutvā guṇamāraṇaṭṭhena devaputtova māroti
  devaputtamāro. Sattānaṁ jīvitassa jīvitaparikkhārānañca
  jānikaraṇaṭṭhena mahābādharūpattā maccueva māroti maccumāro.
  Tattha samucchedappahānavasena sabbaso appavattikaraṇena kilesamāraṁ
  samudayappahānapariññāvasena khandhamāraṁ sahāyavekallakaraṇavasena sabbathā
  appavattikaraṇena abhisaṅkhāramāraṁ balavidhamanavisayātikkamanavasena
  devaputtamaccumārañca abhañji bhagge akāsīti attho. Parissayānanti
  upaddavānaṁ.
-------------------------------------------------
[page 482]
      [239] Satapuññalakkhaṇadharassāti anekasatapuññanibbattamahā-
  purisalakkhaṇadharassa. Ettha hi kevalaṁ satamattena puññakammena
  ekekaṁ lakkhaṇaṁ nibbattanti imamatthaṁ na rocayiṁsu aṭṭhakathācariyā
  evaṁ sante yokoci buddho bhaveyyāti. Anantāsu pana lokadhātūsu
  yattakā sattā tehi sabbehi paccekaṁ satakkhattuṁ katāni dānādīni
  puññakammāni yattakāni tato ekekaṁ puññakammaṁ mahāsattena
  sataguṇaṁ kataṁ satanti adhippetanti imamatthaṁ rocayiṁsu.
  Tasmā idha satasaddo bahubhāvapariyāyo na saṅkhyāvisesavacanoti
  daṭṭhabbo satagghisataṁ devamanussātiādīsu viya. Rūpakāyasampatti
  dīpitā hotīti itarāsaṁ phalasampadānaṁ mūlabhāvato adhiṭṭhānabhāvato
  ca. Dīpitā hotīti idaṁ dhammakāyasampattītiādīsupi yojetabbaṁ.
  Tattha pahānasampadāpubbakattā ñāṇasampadādīnaṁ dhammakāyasampatti
  dīpitā hotīti veditabbā. Lokiyaparikkhakānaṁ bahumatabhāvoti ettha
  bhāgyavatāya lokiyānaṁ bahumatabhāvo bhaggadosatāya parikkhakānaṁ
  bahumatabhāvoti yojetabbaṁ. Bahumatabhāvoti pūjāmatabhāvo vā.
  Evaṁ ito paresupi yathākkamaṁ yojanā veditabbā. Puññavantaṁ
  gahaṭṭhā khattiyādayo abhigacchanti pahīnadosaṁ dosavinayāya dhammaṁ
  desetīti pabbajitā tāpasaparibbājakādayo abhigacchantīti āha
  gahaṭṭhapabbajitehi abhigamanīyatāti. Abhigatānañca tesaṁ kāyacittadukkhāpanayane
-------------------------------------------------
[page 483]
  Paṭibalabhāvo āmisadānadhammadānehi upakārasabbhāvato
  rūpakāyaṁ tassa pasādacakkhunā dhammakāyaṁ paññācakkhunā disvā
  dukkhadvayassa paṭippassambhanatoti veditabbo. Bhāgyavantatāya
  upagatānaṁ āmisadānaṁ deti bhaggadosatāya dhammadānaṁ detīti āha
  āmisadānadhammadānehi upakāritāti. Lokiyalokuttarasukhehi ca
  saññojanasamatthatā dīpitā hotīti pubbe āmisadānadhammadānehi
  mayā ayaṁ lokaggabhāvo adhigato tasmā tumhehipi evameva
  paṭipajjitabbanti evaṁ sammāpaṭipattiyaṁ niyojanena abhigatānaṁ
  lokiyalokuttarasukhehi saññojanasamatthatā ca dīpitā hoti. Sakacitte
  issariyaṁ nāma attano cittassa vasībhāvāpādanaṁyeva. Paṭikūlādīsu
  appaṭikūlasaññitādi vihārasiddhi adhiṭṭhāniddhiādiko iddhividhopi
  cittissariyameva cittabhāvanāya vasībhāvappattiyā ijjhanato.
  Aṇimālaṅghimādikanti ādisaddena mahimā patti pākammaṁ īsitā vasitā
  yatthakāmāvasāyitāti ime chapi saṅgahitā. Tattha kāyassa aṇubhāvakaraṇaṁ
  aṇimā. Ākāsena padasā gamanādiarahabhāvena lahubhāvo
  laṅghimā. Mahattaṁ mahimā kāyassa mahantatāpādanaṁ. Iṭṭhadesassa
  pāpuṇanaṁ patti. Adhiṭṭhānādivasena icchitanipphādanaṁ pākammaṁ.
  Sayaṁ vasitā issarabhāvo īsitā. Iddhividhe vasībhāvo vasitā.
  Ākāsena vā gacchato aññaṁ vā kiñci karoto yatthakatthaci
-------------------------------------------------
[page 484]
  Vosānappatti yatthakāmāvasāyitā. Kumārakarūpādidassanantipi vadanti.
  Evamidaṁ aṭṭhavidhaṁ lokiyasammataṁ issariyaṁ. Taṁ pana bhagavato
  iddhividhantogadhaṁ anaññasādhāraṇañcāti āha sabbākāraparipūraṁ atthīti.
  Tathā lokuttaro dhammo atthīti sambandho. Evaṁ yasādīsupi atthisaddo
  yojetabbo. Kesañci yaso padesavutti ayathābhūtaguṇasannissayattā
  aparisuddho ca hoti na evaṁ tathāgatassāti dassetuṁ lokattayabyāpakotiādi
  vuttaṁ.
      [240] Tattha idha adhigatasatthuguṇānaṁ āruppe uppannānaṁ
  itipi so bhagavātiādinā bhagavato yaso pākaṭo hotīti āha
  lokattayabyāpakoti. Yathābhuccaguṇādhigatoti yathābhūtaguṇehi adhigato.
  Ativiya parisuddhoti yathābhūtaguṇādhigatattāeva accantaparisuddho.
  Sabbākāraparipūrāti anavasesalakkhaṇānubyañjanādisampattiyā
  sabbākārehi paripuṇṇā. Sabbaṅgapaccaṅgasirīti sabbesaṁ
  aṅgapaccaṅgānaṁ sobhā. Yaṁ yaṁ etena icchitaṁ paṭṭhitanti tiṇṇo
  tāreyyantiādinā yaṁ yaṁ etena lokanāthena manovacīpaṇidhānavasena
  icchitaṁ kāyapaṇidhānavasena paṭṭhitaṁ. Tathevāti paṇidhānānurūpameva.
  Sammāvāyāmasaṅkhāto payattoti vīriyapāramibhāvappatto
  ariyamaggapariyāpanno ca sammāvāyāmasaṅkhāto ussāho. Kusalādīhi
  bhedehīti sabbattikadukapadasaṅgahitehi kusalādippabhedehi.
-------------------------------------------------
[page 485]
  Paṭiccasamuppādādīhītiādisaddena nakevalaṁ vibhaṅgapāliyaṁ āgatā
  satipaṭṭhānādayova saṅgahitā athakho saṅgahādayo samayavimuttādayo
  ṭhapanādayo tikapaṭṭhānādayo ca saṅgahitāti veditabbaṁ.
  Pīḷanasaṅkhatasantāpavipariṇāmaṭṭhena vā dukkhamariyasaccantiādīsu pīḷanaṭṭho
  taṁsamaṅgino sattassa hiṁsanaṁ avipphārikatākaraṇaṁ. Saṅkhataṭṭho samecca
  sambhūya paccayehi katabhāvo. Santāpaṭṭho dukkhadukkhatādīhi santāpanaṁ
  paridahanaṁ. Vipariṇāmaṭṭho jarāya maraṇena cāti dvidhā
  vipariṇāmetabbatā. Samudayassa āyūhanaṭṭho dukkhassa nibbattanavasena
  sampiṇḍanaṁ. Nidānaṭṭho idaṁ taṁ dukkhanti nidassentaṁ viya samuṭṭhāpanaṁ.
  Saṁyogaṭṭho saṁsāradukkhena saṁyojanaṁ. Palibodhaṭṭho maggādhigamassa
  nīvāraṇaṁ. Nirodhassa nissaraṇaṭṭho sabbupadhīnaṁ paṭinissaggasabhāvattā
  tato vinissaṭatā taṁnissaraṇanimittatā vā. Vivekaṭṭho
  sabbasaṅkhāravisaṁyuttatā. Asaṅkhataṭṭho kenacipi paccayena anabhisaṅkhatatā.
  Amataṭṭho niccasabhāvattā maraṇābhāvo sattānaṁ maraṇābhāvahetutā
  vā. Maggassa niyyānaṭṭho vaṭṭadukkhato niggamanaṭṭho.
  Hetuaṭṭho nibbānassa sampāpakabhāvo. Dassanaṭṭho accantasukhumassa
  nibbānassa sacchikaraṇaṁ. Adhipateyyaṭṭho catussaccadassanena
  sampayuttānaṁ ādhipaccakaraṇaṁ ālambaṇādhipatibhāvo vā. Visesato
  maggādhipativacanato satīpi hi jhānādīnaṁ ārammaṇādhipatibhāve
-------------------------------------------------
[page 486]
  Jhānādhipatino dhammāti evamādiṁ avatvā maggādhipatino dhammā iccevaṁ
  vuttaṁ. Tasmā viññāyati atthi maggassa ārammaṇādhipatibhāve
  visesoti. Eteyeva ca pīḷanādayo soḷasakārāti vuccanti.
      [241] Dibbabrahmāriyavihāretiādīsu kasiṇādiārammaṇāni
  rūpāvacarajjhānāni dibbavihāro. Mettādijjhānāni brahmavihāro.
  Phalasamāpatti ariyavihāro. Kāmehi vivekaṭṭhakāyatāvasena ekībhāvo
  kāyaviveko. Paṭhamajjhānādinā nīvaraṇādīhi vivittacittatā
  cittaviveko. Upadhiviveko nibbānaṁ. Upadhīti cettha cattāro upadhī
  kāmupadhi khandhupadhi kilesupadhi abhisaṅkhārupadhīti. Kāmāpi hi yaṁ
  pañcakāmaguṇe paṭicca uppajjati sukhaṁ somanassaṁ ayaṁ kāmānaṁ
  assādoti evaṁ vuttassa sukhassa adhiṭṭhānabhāvato upadhiyati ettha
  sukhanti iminā vacanaṭṭhena upadhīti vuccanti. Khandhāpi khandhamūlakassa
  dukkhassa adhiṭṭhānabhāvato. Kilesāpi apāyadukkhassa adhiṭṭhānabhāvato.
  Abhisaṅkhārāpi bhavadukkhassa adhiṭṭhānabhāvato vuttanayena
  upadhīti vuccanti. Imehi pana catūhi upadhīhi vivittatāya nibbānaṁ
  upadhivivekoti vuccati. Suññatākārena nibbānaṁ ārammaṇaṁ katvā
  pavatto ariyamaggo suññatavimokkho. So hi suññatāya dhātuyā
  uppannattā suññato. Kilesehi ca vimuttattā vimokkho.
  Eteneva nayena appaṇihitākārena nibbānaṁ ārammaṇaṁ katvā
-------------------------------------------------
[page 487]
  Pavatto appaṇihitavimokkho. Animittākārena nibbānaṁ ārammaṇaṁ
  katvā pavatto animittavimokkho. Athavā suññatānupassanāsaṅkhātāya
  anattānupassanāya vasena paṭiladdho ariyamaggo āgamanavasena
  suññatavimokkhoti vuccati. Tathā appaṇihitānupassanāsaṅkhātāya
  dukkhānupassanāya vasena paṭiladdho appaṇihitavimokkho.
  Animittānupassanāsaṅkhātāya aniccānupassanāya vasena paṭiladdho
  animittavimokkhoti veditabbo. Vuttaṁ hetaṁ aniccato manasikaronto
  adhimokkhabahulo animittavimokkhaṁ paṭilabhati dukkhato manasikaronto
  passaddhibahulo appaṇihitavimokkhaṁ paṭilabhati anattato manasikaronto
  vedabahulo suññatavimokkhaṁ paṭilabhatīti. Aññeti lokiyābhiññādike.
      [242] Kilesābhisaṅkhāravasena bhavesu paribbhamanaṁ tañca taṇhāppadhānanti
  āha taṇhāsaṅkhātaṁ gamananti. Vantanti ariyamaggamukhena
  uggiritaṁ puna apaccāgamanavasena chaḍḍitaṁ. Bhagavāti vuccati
  niruttinayenāti dassento āha yathā loketiādiṁ. Yathā loke
  niruttinayena ekekapadato ekekamakkharaṁ gahetvā mekhalāti vuttaṁ
  evamidhāpīti attho. Mehanassāti guyhappadesassa. Khassāti
  okāsassa.
      [243] Aparo nayo. Bhāgavāti bhagavā. Bhatavāti bhagavā.
  Bhāge vanīti bhagavā. Bhage vanīti bhagavā. Bhattavāti bhagavā.
-------------------------------------------------
[page 488]
  Bhage vamīti bhagavā. Bhāge vamīti bhagavā.
          Bhāgavā bhatavā bhāge bhage ca vani bhattavā
          bhage vami tathā bhāge vamīti bhagavā jino.
      [244] Tattha kathaṁ bhāgavāti bhagavā. Ye te sīlādayo
  dhammakkhandhā guṇakoṭṭhāsā vā te anaññasādhāraṇā niratisayā
  tathāgatassa atthi upalabbhanti. Tathāhissa sīlaṁ samādhi paññā
  vimutti vimuttiñāṇadassanaṁ hirī ottappaṁ saddhā viriyaṁ sati
  sampajaññaṁ sīlavisuddhi diṭṭhivisuddhi samatho vipassanā tīṇi
  kusalamūlāni tīṇi sucaritāni tayo sammāvitakkā tisso anavajjasaññā
  tisso dhātuyo cattāro satipaṭṭhānā cattāro sammappadhānā
  cattāro iddhippādā cattāro ariyamaggā cattāri ariyaphalāni
  catasso paṭisambhidā catuyoniparicchedakañāṇāni cattāro ariyavaṁsā
  cattāri vesārajjañāṇāni pañca padhāniyaṅgāni pañcaṅgiko
  sammāsamādhi pañcañāṇiko sammāsamādhi pañcindriyāni pañca balāni
  pañca nissāraṇīyā dhātuyo pañca vimuttāyatanañāṇāni pañca
  vimuttiparipācanīyā paññā cha anussatiṭṭhānāni cha gāravā cha
  nissāraṇīyā dhātuyo cha sattavihārā cha anuttariyāni cha
  nibbedhabhāgiyā paññā cha abhiññā cha asādhāraṇañāṇāni satta
  aparihāniyā dhammā satta ariyadhanāni satta bojjhaṅgā satta
-------------------------------------------------
[page 489]
  Sappurisadhammā satta nijjaravatthūni satta saññā satta dakkhiṇeyyapuggaladesanā
  satta khīṇāsavabaladesanā aṭṭha paññāpaṭilābhahetudesanā
  aṭṭha sammattāni aṭṭha lokadhammātikkamā aṭṭha ārambhavatthūni
  aṭṭha akkhaṇadesanā aṭṭha mahāpurisavitakkā aṭṭha abhibhāyatanadesanā
  aṭṭha vimokkhā nava yonisomanasikāramūlakā dhammā nava
  pārisuddhipadhāniyaṅgāni nava sattāvāsadesanā nava āghātapaṭivinayā nava
  saññā nava nānattā nava anupubbavihārā dasa nāthakaraṇā dhammā
  dasa kasiṇāyatanāni dasa kusalakammapathā dasa sammattāni dasa
  ariyavāsā dasa asekkhadhammā dasa tathāgatabalāni ekādasa
  mettānisaṁsā dvādasa dhammacakkākārā terasa dhutaṅgaguṇā cuddasa
  buddhañāṇāni pañcadasa vimuttiparipācanīyā dhammā soḷasavidhā
  ānāpānassati soḷasa aparantapanīyā dhammā aṭṭhārasa buddhadhammā
  ekūnavīsati paccavekkhaṇañāṇāni catucattālīsa ñāṇavatthūni paññāsa
  udayabbayañāṇāni paropaṇṇāsa kusaladhammā sattasattati
  ñāṇavatthūni catuvīsatikoṭisatasahassasamāpattisañcārimahāvajirañāṇaṁ
  anantanayasamantapaṭṭhānapaccayapaccavekkhaṇadesanāñāṇāni tathā
  anantāsu lokadhātūsu anantānaṁ sattānaṁ āsayādivibhāvanañāṇāni
  cātievamādayo anantāparimāṇabhedā anaññasādhāraṇā niratisayā
  guṇabhāgā guṇakoṭṭhāsā assa saṁvijjanti upalabbhanti. Tasmā
-------------------------------------------------
[page 490]
  Yathāvuttavibhāgā guṇabhāgā assa atthīti bhāgavāti vattabbe ākārassa
  rassattaṁ katvā bhagavāti vutto. Evaṁ tāva bhāgavāti bhagavā.
          Yasmā sīlādayo sabbe guṇabhāgā asesato
          vijjanti sugate tasmā bhagavāti pavuccati.
      [245] Kathaṁ bhatavāti bhagavā. Ye te sabbalokahitāya
  ussukkamāpannehi manussattādike aṭṭha dhamme samodhānetvā
  sammāsambodhiyā katamahābhinīhārehi mahābodhisattehi paripūretabbā
  dānapāramī sīlanekkhammapaññāviriyakhantisaccādhiṭṭhānamettāupekkhāpāramīti
  dasa pāramiyo dasa upapāramiyo dasa paramatthapāramiyoti
  samatiṁsapāramiyo dānādīni cattāri saṅgahavatthūni cattāri adhiṭṭhānāni
  attapariccāgo dhanarajjaputtadārapariccāgoti pañca mahāpariccāgā
  pubbayogo pubbacariyā dhammakkhānaṁ ñātatthacariyā lokatthacariyā
  buddhatthacariyāti evamādayo saṅkhepato vā puññasambhārañāṇasambhārā
  buddhakaradhammā te mahābhinīhārato paṭṭhāya kappānaṁ satasahassādhikāni
  cattāri asaṅkheyyāni yathā hānabhāgiyā saṅkilesabhāgiyā
  ṭhitibhāgiyā vā na honti athakho uttaruttarivisesabhāgiyāva
  honti evaṁ sakkaccaṁ nirantaraṁ anavasesato bhatā sambhatā
  assa atthīti bhatavāti bhagavā niruttinayena takārassa gakāraṁ katvā.
  Athavā bhatavāti teyeva yathāvutte buddhakaradhamme vuttanayena bhari
-------------------------------------------------
[page 491]
  Sambhari paripūresīti attho. Evampi bhatavāti bhagavā.
          Yasmā sambodhiyā sabbe dānapāramiādike
          sambhāre bhatavā nātho tasmāpi bhagavā mato.
      [246] Kathaṁ bhāge vanīti bhagavā. Ye te catuvīsatikoṭisatasahassasaṅkhā
  devasikaṁ valañjanakasamāpattibhāgā te anavasesato lokahitatthaṁ
  attano ca diṭṭhadhammasukhavihāratthaṁ niccakappaṁ vani bhaji sevi
  bahulamakāsīti bhāge vanīti bhagavā. Athavā abhiññeyyadhammesu
  kusalādīsu khandhādīsu ca ye te pariññeyyādivasena saṅkhepato
  catubbidhā abhisamayabhāgā vitthārato pana cakkhu pariññeyyaṁ sotaṁ
  pariññeyyaṁ .pe. Jarāmaraṇaṁ pariññeyyantiādinā aneke
  pariññeyyabhāgā cakkhussa samudayo pahātabbo .pe.
  Jarāmaraṇassa samudayo pahātabbotiādinā pahātabbabhāgā cakkhussa
  nirodho .pe. Jarāmaraṇassa nirodho sacchikātabbotiādinā
  sacchikātabbabhāgā cakkhussa nirodhagāminī paṭipadātiādinā
  cattāro satipaṭṭhānātiādinā ca anekabhedā bhāvetabbabhāgā
  ca dhammā te sabbe vani bhaji yathārahaṁ gocarabhāvanāsevanānaṁ
  vasena sevi. Evampi bhāge vanīti bhagavā. Athavā ye ime
  sīlādayo dhammakkhandhā sāvakehi sādhāraṇā guṇakoṭṭhāsā
  guṇabhāgā kinti nu kho te veneyyasantānesu patiṭṭhaheyyunti
-------------------------------------------------
[page 492]
  Mahākaruṇāya vani abhipaṭṭhayi. Sā cassa abhipaṭṭhanā yathādhippetaphalāvahā
  ahosi. Evampi bhāge vanīti bhagavā.
          Yasmā ñeyyasamāpatti guṇabhāge tathāgato
          bhaji paṭṭhayi sattānaṁ hitāya bhagavā tato.
      [247] Kathaṁ bhage vanīti bhagavā. Samāsato tāva katapuññehi
  payogasampannehi yathāvibhavaṁ bhajiyantīti bhagā lokiyalokuttarasampattiyo.
  Tattha lokiye tāva tathāgato sambodhito pubbe bodhisattabhūto
  paramukkaṁsagate vani bhaji sevi yattha patiṭṭhāya niravasesato buddhakaradhamme
  samannānento buddhadhamme paripāpesi. Buddhabhūto panettha
  niravajjasukhupasaṁhite anaññasādhāraṇe lokuttarepi vani bhaji sevi.
  Vitthārato pana padesarajjaissariyacakkavattisampattidevarajjasampattiādivasena
  jhānavimokkhasamādhisamāpattiñāṇadassanamaggabhāvanā-
  phalasacchikiriyādiuttarimanussadhammavasena ca anekavihite
  anaññasādhāraṇe bhage vani bhaji sevi. Evaṁ bhage vanīti bhagavā.
          Yā tā sampattiyo loke yā ca lokuttarā puthu
          sabbā tā bhaji sambuddho tasmāpi bhagavā mato.
      [248] Kathaṁ bhattavāti bhagavā. Bhattā daḷhabhattikā assa
  bahū atthīti bhattavā. Tathāgato hi mahākaruṇāsabbaññutañāṇādi-
  aparimitanirupamappabhāvaguṇavisesabhāgibhāvato sabbasattuttamo
-------------------------------------------------
[page 493]
  Sabbānatthaparihārapubbaṅgamāya niravasesahitasukhavidhānatapparāya niratisayāya
  payogasampattiyā sadevamanussāya pajāya accantupakāritāya dvattiṁsa-
  mahāpurisalakkhaṇāsītianubyañjanabyāmappabhādianaññasādhāraṇavisesa-
  paṭimaṇḍitarūpakāyatāya yathābhuccaguṇādhigatena itipi so
  bhagavātiādinayappavattena lokattayabyāpinā suvipulena suvisuddhena ca
  thutighosena samannāgatattā ukkaṁsapāramippattāsu appicchatāsantuṭṭhiādīsu
  suppatiṭṭhitabhāvato dasabalacatuvesārajjādiniratisayaguṇavisesasamaṅgibhāvato
  ca rūpappamāṇo rūpappasanno ghosappamāṇo ghosappasanno lūkhappamāṇo
  lūkhappasanno dhammappamāṇo dhammappasannoti evaṁ catuppamāṇike
  lokasannivāse sabbathāpi pasādāvahabhāvena samantapāsādikattā
  aparimāṇānaṁ sattānaṁ sadevamanussānaṁ ādarabahumānagāravāyatanatāya
  paramaṁ pemasambhattiṭṭhānaṁ. Ye vā tassa ovāde patiṭṭhitā
  aveccappasādena samannāgatā honti kenaci asaṁhāriyā tesaṁ
  sambhatti samaṇena vā brāhmaṇena vā devena vā mārena vā
  brahmunā vāti. Tathāhi te attano jīvitapariccāgepi tattha
  pasādaṁ na pariccajanti tassa vā āṇaṁ daḷhabhattibhāvato. Tenevāha
               yo ve kataññū katavedi dhīro
               kalyāṇamitto daḷhabhatti ca hotīti.
-------------------------------------------------
[page 494]
  Seyyathāpi bhikkhave mahāsamuddo ṭhitadhammo velaṁ nātivattati
  evameva kho bhikkhave yaṁ mayā sāvakānaṁ sikkhāpadaṁ paññattaṁ taṁ
  mama sāvakā jīvitahetupi nātikkamantīti ca. Evaṁ bhattavāti bhagavā
  niruttinayena ekassa takārassa lopaṁ katvā itarassa takārassa
  gakāraṁ katvā.
          Guṇātisayayuttassa yasmā lokahitesino
          sambhattā bahavo satthu bhagavā tena vuccati.
      [249] Kathaṁ bhage vamīti bhagavā. Yasmā tathāgato bodhisattabhūtopi
  purimāsu jātīsu pāramiyo pūrento bhagasaṅkhātaṁ siriṁ issariyaṁ
  yasañca vami uggiri khelapiṇḍaṁ viya anapekkho chaḍḍayi. Tathāhissa
  somanassakumārakāle hatthipālakumārakāle ayogharapaṇḍitakāle
  mūgaphakkapaṇḍitakāle cūḷasutasomakāleti evamādīsu nekkhammapāramipūraṇavasena
  devarajjasadisāya rajjasiriyā pariccattattabhāvānaṁ pamāṇaṁ
  natthi. Carimattabhāvepi hatthagataṁ cakkavattisiriṁ devalokādhipaccasadisaṁ
  catuddīpissariyaṁ cakkavattisampattisannissayaṁ sattaratanasamujjalaṁ yasañca
  tiṇāyapi amaññamāno nirapekkho pahāya abhinikkhamitvā sammāsambodhiṁ
  abhisambuddho. Tasmā iti siriādike bhage vamīti bhagavā.
  Athavā bhāni nāma nakkhattāni tehi samaṁ gacchanti pavattantīti
  bhagā sineruyugandharauttarakuruhimavantādibhājanalokavisesasannissayā sobhā
-------------------------------------------------
[page 495]
  Kappaṭṭhiyabhāvato. Tepi bhagavā vami tannivāsisattāvāsasamatikkamanato
  tappaṭibaddhacchandarāgappahānena pajahīti evampi bhage vamīti bhagavā.
          Cakkavattisiriṁ yasmā yasaṁ issariyaṁ sukhaṁ
          pahāsi lokavittañca sugato bhagavā tato.
      [250] Kathaṁ bhāge vamīti bhagavā. Bhāgā nāma sabhāgadhammakoṭṭhāsā.
  Te khandhāyatanadhātādivasena tatthāpi rūpavedanādivasena
  atītādivasena ca anekavidhā. Te ca bhagavā sabbaṁ papañcaṁ sabbaṁ
  yogaṁ sabbaṁ ganthaṁ sabbaṁ saññojanaṁ samucchinditvā amataṁ dhātuṁ
  samadhigacchanto vami uggiri anapekkho chaḍḍayi na paccāgami.
  Tathāhesa sabbatthakameva paṭhaviṁ āpaṁ tejaṁ vāyuṁ cakkhuṁ sotaṁ
  ghānaṁ jivhaṁ kāyaṁ manaṁ rūpe sadde gandhe rase phoṭṭhabbe dhamme
  cakkhuviññāṇaṁ .pe. Manoviññāṇaṁ cakkhusamphassaṁ .pe.
  Manosamphassaṁ cakkhusamphassajaṁ vedanaṁ .pe. Manosamphassajaṁ vedanaṁ
  cakkhusamphassajaṁ saññaṁ .pe. Manosamphassajaṁ saññaṁ cakkhusamphassajaṁ
  cetanaṁ .pe. Manosamphassajaṁ cetanaṁ rūpataṇhaṁ .pe. Dhammataṇhaṁ
  rūpavitakkaṁ .pe. Dhammavitakkaṁ rūpavicāraṁ .pe. Dhammavicārantiādinā
  anupadadhammavibhāgavasenapi sabbeva dhammakoṭṭhāse anavasesato
  vami uggiri anapekkhapariccāgena chaḍḍayi.
-------------------------------------------------
[page 496]
  Vuttaṁ hetaṁ yantaṁ ānanda cattaṁ vantaṁ muttaṁ pahīnaṁ paṭinissaṭṭhaṁ
  taṁ tathāgato puna paccāgamissatīti netaṁ ṭhānaṁ vijjatīti. Evampi
  bhāge vamīti bhagavā. Athavā bhāge vamīti sabbepi kusalākusale
  sāvajjānavajje hīnappaṇīte kaṇhasukkasappaṭibhāge dhamme
  ariyamaggañāṇamukhena vami uggiri anapekkho pariccaji pajahi paresañca
  tathattāya dhammaṁ desesi. Vuttampi cetaṁ dhammāpi vo bhikkhave
  pahātabbā pageva adhammā kullupamaṁ vo bhikkhave dhammaṁ desissāmi
  nittharaṇatthāya no gahaṇatthāyātiādi. Evampi bhāge vamīti
  bhagavā.
          Khandhāyatanadhātādi dhammabhedā mahesinā
          kaṇhasukkā yato vantā tatopi bhagavā mato.
  Tena vuttaṁ
          bhāgavā bhatavā bhāge bhage ca vani bhattavā
          bhage vami tathā bhāge vamīti bhagavā jinoti.
      [251] Ettha ca yasmā saṅkhepato attahitasampattiparahitapaṭipattivasena
  duvidhā buddhaguṇā. Tāsu attahitasampatti pahānasampadāñāṇasampadābhedato
  duvidhā ānubhāvasampadādīnaṁ tadavinābhāvena tadantogadhattā.
  Parahitapaṭipatti payogāsayabhedato duvidhā. Tattha payogato
  lābhasakkārādinirapekkhacittassa
-------------------------------------------------
[page 497]
  Sabbadukkhaniyyānikadhammupadeso. Āsayato paṭiviruddhesupi niccaṁ hitesitā
  ñāṇaparipākakālāgamanādi parahitapaṭipatti. Āmisapaṭiggahaṇādināpi
  atthacariyā parahitapaṭipatti hotiyeva. Tasmā tesaṁ vibhāvanavasena
  pāliyaṁ arahantiādīnaṁ padānaṁ gahaṇaṁ veditabbaṁ.
      [252] Tattha arahanti iminā padena pahānasampadāvasena
  bhagavato attahitasampatti vibhāvitā. Sammāsambuddho lokavidūti
  ca imehi padehi ñāṇasampadāvasena. Nanu ca lokavidūti imināpi
  sammāsambuddhatā vibhāviyatīti. Saccaṁ vibhāviyati atthi pana
  viseso. Sammāsambuddhoti iminā sabbaññutañāṇānubhāvo vibhāvito.
  Lokavidūti pana iminā āsayānusayañāṇādīnampi ānubhāvo
  vibhāvito. Vijjācaraṇasampannoti iminā sabbāpi bhagavato
  attahitasampatti vibhāvitā. Sugatoti pana iminā samudāgamato paṭṭhāya
  bhagavato attahitasampatti parahitapaṭipatti ca vibhāvitā. Anuttaro
  purisadammasārathi satthā devamanussānanti imehi padehi pana bhagavato
  parahitapaṭipatti vibhāvitā. Buddhoti iminā bhagavato attahitasampatti
  parahitapaṭipatti ca vibhāvitā. Evañca katvā sammāsambuddhoti
  vatvā buddhoti vacanaṁ samatthitaṁ hoti. Tenevāha attanāpi
  bujjhi aññepi satte bodhesītiādiṁ. Bhagavāti ca imināpi
  samudāgamato paṭṭhāya bhagavato sabbā attahitasampatti
-------------------------------------------------
[page 498]
  Parahitapaṭipatti ca vibhāvitā. Aparo nayo. Hetuphalasattupakāravasena
  saṅkhepato tividhā buddhaguṇā. Tattha arahaṁ sammāsambuddho
  vijjācaraṇasampanno lokavidūti imehi padehi phalasampattivasena
  buddhaguṇā vibhāvitā. Anuttaro purisadammasārathi satthā
  devamanussānanti imehi sattupakāravasena buddhaguṇā pakāsitā.
  Buddhoti iminā phalavasena sattupakāravasena ca buddhaguṇā vibhāvitā.
  Sugato bhagavāti pana imehi hetuphalasattupakāravasena buddhaguṇā
  vibhāvitāti veditabbaṁ.
      [253] So imaṁ lokantiādīsu. So bhagavāti yo arahantiādinā
  kittitaguṇo so bhagavā. Imaṁ lokanti nayidaṁ mahājanassa
  sammukhīmattaṁ sandhāya vuttaṁ. Atha kho pana anavasesaṁ pariyādāyāti
  dassetuṁ sadevakantiādi vuttaṁ. Tenāha idāni vattabbaṁ
  nidassetīti. Pajātattāti yathāsakaṁ kammakilesehi nibbattattā.
  Sadevakavacanena pañcakāmāvacaradevaggahaṇaṁ pārisesañāyenāti veditabbaṁ
  itaresaṁ padantarehi saṅgahitattā. Sadevakanti ca avayavena
  viggaho samudāyo samāsattho. Samārakavacanena chaṭṭhakāmāvacaradevaggahaṇaṁ
  paccāsattiñāyenāti daṭṭhabbaṁ. Tattha hi so jāto taṁnivāsī ca.
  Sabrahmakavacanena brahmakāyikādibrahmaggahaṇanti etthāpi
  eseva nayo. Paccatthika .pe. Samaṇabrāhmaṇaggahaṇanti
-------------------------------------------------
[page 499]
  Nidassanamattametaṁ apaccatthikānaṁ asamitābāhitapāpānañca
  samaṇabrāhmaṇānaṁ sassamaṇabrāhmaṇīvacanena gahitattā. Kāmaṁ
  sadevakantiādi visesanānaṁ vasena sattavisayo lokasaddoti viññāyati
  tulyayogavisayattā. Tesaṁ salomako sapakkhakoti ādīsu pana
  atulyayogepi ayaṁ samāso labbhatīti byabhicāradassanato pajāgahaṇanti
  āha pajāvacanena sattalokaggahaṇanti. Sadevakādivacanena
  upapattidevānaṁ sassamaṇabrāhmaṇīvacanena visuddhidevānañca gahitattā
  āha sadevamanussavacanena sammatidevāvasesamanussaggahaṇanti. Tattha
  sammatidevā rājāno. Avasesamanussaggahaṇanti samaṇabrāhmaṇehi
  avasesamanussaggahaṇaṁ. Tīhi padehīti sadevakasamārakasabrahmakavacanehi.
  Dvīhīti sassamaṇabrāhmaṇiṁ sadevamanussanti imehi dvīhi padehi.
      [254] Arūpisattā attano āneñjavihārena viharantā
  dibbantīti devāti imaṁ nibbacanaṁ labhantīti āha sadevakaggahaṇena
  arūpāvacaraloko gahitoti. Tenevāha bhagavā ākāsānañcāyatanupagānaṁ
  devānaṁ sahabyatantiādiṁ. Chakāmāvacaradevalokassa savisesaṁ mārassa
  vase vattanato āha samārakaggahaṇena chakāmāvacaradevalokoti.
  Arūpibrahmalokassa visuṁ gahitattā āha rūpibrahmalokoti.
  Catupparisavasenāti khattiyaparisā brāhmaṇagahapatisamaṇacātummahārājika-
  tāvatiṁsamārabrahmaparisāti imāsu aṭṭhasu parisāsu
-------------------------------------------------
[page 500]
  Khattiyādicatupparisavasena. Itarā pana catasso parisā samārakādiggahaṇena
  gahitāevāti. Kathaṁ panettha catupparisavasena manussaloko gahito.
  Sassamaṇabrāhmaṇinti iminā samaṇaparisā brāhmaṇaparisā ca
  gahitā honti. Sadevamanussanti iminā khattiyaparisā gahapatiparisā
  ca gahitā. Pajanti iminā pana imāyeva catasso parisā vuttā.
  Catupparisasaṅkhātaṁ pajanti vuttaṁ hoti. Kathaṁ pana sammatidevehi
  saha manussaloko gahito. Etthāpi sassamaṇabrāhmaṇinti iminā
  samaṇabrāhmaṇā gahitā. Sadevamanussanti iminā sammatidevasaṅkhātā
  khattiyā gahapatisuddasaṅkhātā avasesamanussā ca gahitā
  honti. Ito pana aññesaṁ manussasattānaṁ abhāvato pajanti
  iminā catūhi pakārehi ṭhitā eteyeva manussasattā gahitāti
  daṭṭhabbaṁ. Evaṁ vikappadvayepi pajāgahaṇena catupparisādivasena
  ṭhitānaṁ manussānaṁyeva gahitattā idāni pajanti iminā avasesasatte
  saṅgahetvā dassetukāmo āha avasesasabbasattaloko vāti.
  Tattha nāgaruḷādivasena avasesasattaloko veditabbo. Etthāpi
  catupparisavasena sammatidevehi vā saha avasesasabbasattaloko vāti
  yojetabbaṁ. Catupparisasahito avasesasamuddanāgasupaṇṇanerayikādisattaloko
  catudhā ṭhitamanussaloko vā gahitoti vuttaṁ hoti.
      [255] Ettāvatā bhāgaso lokaṁ gahetvā yojanaṁ dassetvā
-------------------------------------------------
[page 501]
  Idāni tena tena visesena abhāgaso lokaṁ gahetvā yojanaṁ dassetuṁ
  apicetthātiādi vuttaṁ. Tattha ukkaṭṭhaparicchedatoti
  ukkaṁsagativijānanena. Pañcasu hi gatīsu devagatipariyāpannāva
  seṭṭhā. Tatthāpi arūpino dūrasamussāditakilesadukkhatāya
  santappaṇītāaneñjavihārasamaṅgitāya ativiya dīghāyukatāyāti
  evamādīhi visesehi ativiya ukkaṭṭhā. Brahmā mahānubhāvoti
  dasasahassiyamahābrahmuno vasena vadati. Ukkaṭṭhaparicchedatoti hi
  vuttaṁ. Anuttaranti seṭṭhaṁ navalokuttaraṁ. Anusandhikkamoti
  atthānañceva padānañca anusandhānukkamo. Porāṇā panettha evaṁ
  vaṇṇayanti. Sadevakanti devatāhi saddhiṁ avasesaṁ lokaṁ. Samārakanti
  mārena saddhiṁ avasesaṁ lokaṁ. Sabrahmakanti brahmehi saddhiṁ avasesaṁ
  lokaṁ. Evaṁ sabbepi tibhavupage satte devamārabrahmasahitatāsaṅkhātehi
  tīhi pakārehi sadevakantiādīsu tīsu padesu pakkhipitvā puna dvīhi padehi
  pariyādiyanto sassamaṇabrāhmaṇiṁ pajaṁ sadevamanussanti āha. Evaṁ
  pañcahipi padehi sadevakattādinā tena tena pakārena tedhātukameva
  pariyādiṇṇanti.
      [256] Abhiññāti yakāralopenāyaṁ niddeso. Abhijānitvāti
  ayamettha atthoti āha abhiññāya adhikena ñāṇena ñatvāti.
  Anumānādipaṭikkhepoti anumānaupamānātthāpattiādipaṭikkhepo
-------------------------------------------------
[page 502]
  Ekappamāṇattā. Sabbattha appaṭihatañāṇacāratāya hi sabbapaccakkhā
  buddhā bhagavanto.
      [257] Anuttaraṁ vivekasukhanti phalasamāpattisukhaṁ. Tena
  paṭimissāpi kadāci bhagavato dhammadesanā hotīti hitvāpīti pisaddaggahaṇaṁ.
  Bhagavā hi dhammaṁ desento yasmiṁ khaṇe parisā sādhukāraṁ
  vā deti yathāsutaṁ vā dhammaṁ paccavekkhati taṁ khaṇaṁ pubbābhogena 1-
  paricchinditvā phalasamāpattiṁ samāpajjati yathāparicchedañca
  samāpattito vuṭṭhāya ṭhitaṭṭhānato paṭṭhāya dhammaṁ deseti. Appaṁ
  vā bahuṁ vā desentoti ugghatitaññussa vasena appaṁ vā
  vipacitaññussa neyyassa vā vasena bahuṁ vā desento.
  Ādikalyāṇādippakārameva desetīti ādimhipi kalyāṇaṁ bhaddakaṁ
  anavajjameva katvā deseti majjhepi pariyosānepi kalyāṇaṁ bhaddakaṁ
  anavajjameva katvā desetīti vuttaṁ hoti. Dhammassa hi kalyāṇatā
  niyyānikatāya niyyānikatā ca sabbaso anavajjabhāvena.
  Samantabhaddakattāti sabbabhāgehi sundarattā. Dhammassāti
  pariyattidhammassa. Kiñcāpi avayavavinimutto samudāyo nāma paramatthato
  koci natthi. Yesu pana avayavesu samudāyarūpena avekkhitesu gāthāti
  samaññā taṁ tato bhinnaṁ viya katvā sassāmivohāraṁ āropetvā

  *  *  *  *  *  *
  Footnote: 1. Ma. pubbabhāgena.
-------------------------------------------------
[page 503]
  Dassento paṭhamena pādena ādikalyāṇātiādimāha.
  Ekānusandhikanti idaṁ nātibahuvibhāgaṁ yathānusandhinā ekānusandhikaṁ
  sandhāya vuttaṁ. Itarassa pana teneva desetabbadhammavibhāgena
  ādimajjhapariyosānabhāgā labbhantīti. Nidānenāti ānandattherena
  ṭhapitakāladesadesakaparisādiapadissanalakkhaṇena nidānaganthena.
  Nigamanenāti idamavocāti ādikena iti yantaṁ vuttaṁ idametaṁ paṭicca
  vuttanti vā yathāvuttatthanigamanena. Saṅgītikācariyehi ṭhapitānipi hi
  nidānanigamanāni satthu desanāya anuvidhānato tadantogadhāneva.
  Teneva dīghanikāyaṭṭhakathāyaṁ ekānusandhikassa suttassa nidānaṁ ādi
  idamavocāti pariyosānaṁ ubhinnamantarā majjhanti vuttaṁ. Evaṁ
  suttantapiṭakavasena dhammassa ādikalyāṇāditaṁ dassetvā idāni
  tīṇi piṭakāni ekajjhaṁ gahetvā taṁ dassetuṁ sakalopītiādi vuttaṁ.
  Tattha sāsanadhammoti
          sabbapāpassa akaraṇaṁ kusalassūpasampadā
          sacittapariyodapanaṁ etaṁ buddhāna sāsananti
  evaṁ vuttassa satthu sāsanassa pakāsanako pariyattidhammo.
  Sīlamūlakattā sāsanassa sīlena ādikalyāṇoti vuttaṁ. Samathādīnaṁ
  sāsanasampattiyā vemajjhabhāvato āha samathavipassanāmaggaphalehi
  majjhekalyāṇoti. Nibbānādhigamato uttarikaraṇīyābhāvato vuttaṁ
-------------------------------------------------
[page 504]
  Nibbānena pariyosānakalyāṇoti. Sāsane sammāpaṭipatti nāma
  paññāya hoti tassā ca sīlaṁ samādhi ca mūlanti āha
  sīlasamādhīhi vā ādikalyāṇoti. Paññā pana anubodhapaṭivedhavasena
  duvidhāti tadubhayampi gaṇhanto vipassanāmaggehi majjhekalyāṇoti
  āha. Tassā nipphattiphalaṁ kiccaṁ nibbānasacchikiriyā tato paraṁ
  kattabbaṁ natthīti dassento āha phalanibbānehi pariyosānakalyāṇoti.
  Phalaggahaṇena vā saupādisesaṁ nibbānamāha. Itarena itaraṁ.
  Tadubhayañca sāsanasampattiyā osānanti āha phalanibbānehi
  pariyosānakalyāṇoti. Buddhasubodhitāya vā ādikalyāṇoti buddhassa
  subodhitā sammāsambuddhatā tāya ādikalyāṇo tappabhavattā.
  Sabbaso saṅkilesappahānaṁ vodānapāripūri ca dhammasudhammatā tāya
  majjhekalyāṇo taṁsarīrattā. Satthārā yathānusiṭṭhaṁ tathā
  paṭipatti saṅghasupaṭipatti tāya pariyosānakalyāṇo tāya sāsanassa
  loke suppatiṭṭhitabhāvato. Tanti sāsanadhammaṁ. Tathattāyāti
  yathattāya bhagavatā dhammo desito tathattāya tathābhāvāya.
  So pana abhisambodhi paccekabodhi sāvakabodhīti tividho ito aññathā
  nibbānādhigamassa abhāvato. Tattha sabbaguṇehi aggabhāvato
  itarabodhidvayamūlatāya ca paṭhamāya bodhiyā ādikalyāṇatā guṇehi
  vemajjhabhāvato dutiyāya majjhekalyāṇatā tadubhayāparatāyatavosānatāya 1-
-------------------------------------------------
[page 505]
  Ca sāsanadhammassa tatiyāya pariyosānakalyāṇatā vuttā.
  Esoti sāsanadhammo. Nīvaraṇavikkhambhanatoti vimuttāyatanasīse ṭhatvā
  saddhammaṁ suṇantassa nīvaraṇānaṁ vikkhambhanasabbhāvato. Vuttaṁ hetaṁ
  yathā yathā āvuso bhikkhuno satthā vā dhammaṁ deseti aññataro
  vā garuṭṭhānīyo sabrahmacārī tathā tathā so tattha labhati
  atthavedaṁ labhati dhammavedanti yasmiṁ bhikkhave samaye ariyasāvako
  ohitasoto dhammaṁ suṇāti pañcassa nīvaraṇāni tasmiṁ samaye
  pahīnāni hontīti ca ādi. Samathavipassanāsukhāvahanatoti
  samathasukhassa vipassanāsukhassa ca sampāpanato. Vuttampi cetaṁ so
  vivicceva kāmehi vivicca akusalehi dhammehi savitakkaṁ savicāraṁ
  vivekajampītisukhantiādi. Tathā
          yato yato sammasati khandhānaṁ udayabbayaṁ
          labhati pītipāmojjaṁ amatantaṁ vijānataṁ
          amānusī rati hoti sammā dhammaṁ vipassatoti ca.
  Tathā paṭipannoti yathā samathavipassanāsukhaṁ āvahati yathā vā satthārā
  anusiṭṭhaṁ tathā paṭipanno sāsanadhammo. Tādibhāvāvahanatoti
  chaḷaṅgupekkhāvasena iṭṭhādīsu tādibhāvassa lokadhammehi
  anupalepassa āvahanato. Nāthappabhavattāti pabhavati etasmāti

  *  *  *  *  *  *
  Footnote: 1. Ma. tadubhayatāya vā vosānatāya.
-------------------------------------------------
[page 506]
  Pabhavo uppattiṭṭhānaṁ. Nāthova pabhavo etassāti nāthappabhavo.
  Tassa bhāvo nāthappabhavattaṁ. Tasmā. Sāsanadhammassa
  nāthahetukattāti attho. Atthasuddhiyā majjhekalyāṇoti
  nirupakkilesatāya niyyānikatā atthasuddhi tāya majjhekalyāṇo.
  Kiccasuddhiyā pariyosānakalyāṇoti supaṭipattisaṅkhātakiccassa suddhiyā
  pariyosānakalyāṇo supaṭipattipariyosānattā sāsanadhammassa.
  Yathāvuttamatthaṁ nigamento āha tasmātiādiṁ.
      [258] Sāsanabrahmacariyantiādīsu. Avisesena tisso sikkhā
  sakalo ca tantidhammo sāsanabrahmacariyaṁ yaṁ sandhāya vuttaṁ
  katamesānaṁ kho bhante buddhānaṁ bhagavantānaṁ brahmacariyaṁ na ciraṭṭhitikaṁ
  ahosītiādi. Ariyo aṭṭhaṅgiko maggo maggabrahmacariyaṁ yaṁ
  sandhāya vuttaṁ khīṇā jāti vusitaṁ brahmacariyaṁ kataṁ karaṇīyanti.
  Yathānurūpanti yathārahaṁ. Sikkhāttayasaṅgahaṁ hi sāsanabrahmacariyaṁ
  atthasampattiyā sātthaṁ. Tathā maggabrahmacariyaṁ. Itaraṁ pana
  tantidhammasaṅkhātaṁ sāsanabrahmacariyaṁ yathāvuttenatthena sātthaṁ
  sabyañjanañca. Atthasampattiyāti sampannatthatāya. Sampattiattho
  hi idha sahasaddo. Byañjanasampattiyāti etthāpi eseva nayo.
  Yassa hi yāgubhattaitthīpurisādivaṇṇanānissitā desanā hoti.
  Na so sātthaṁ deseti niyyānatthavirahato tassā desanāya. Bhagavā
-------------------------------------------------
[page 507]
  Pana tathārūpaṁ desanaṁ pahāya catussatipaṭṭhānādinissitaṁ desanaṁ deseti
  tasmā atthasampattiyā sātthaṁ desetīti vuccati. Yassa pana desanā
  sithiladhanitādibhedesu byañjanesu ekappakāreneva dvippakārena vā
  byañjanena yuttatāya ekabyañjanādiyuttā vā damiḷabhāsā viya
  vivaṭakaraṇatāya oṭṭhe aphusāpetvā uccāretabbato sabbaniroṭṭhabyañjanā
  vā kirātabhāsā viya sabbattheva vissajjanīyayuttatāya
  sabbavissaṭṭhabyañjanā vā yavanabhāsā viya sabbattheva sānusāratāya
  sabbaniggahitabyañjanā vā pārasikādimilakkhabhāsā viya. Tassa
  byañjanapāripūriyā abhāvato abyañjanā nāma desanā hoti.
  Sabbāpi hi esā byañjanekadesavaseneva pavattiyā aparipuṇṇabyañjanāti
  katvā abyañjanāti vuccati. Bhagavā pana
               sithilaṁ dhanitañca dīgharassaṁ
               lahukaṁ garukañca niggahitaṁ
               sambandhaṁ vavatthitaṁ vimuttaṁ
               dasadhā byañjanavuddhiyā pabhedoti
  evaṁ vuttaṁ dasavidhaṁ byañjanaṁ amakkhetvā paripuṇṇabyañjanameva
  katvā dhammaṁ deseti. Tasmā byañjanasampattiyā sabyañjanaṁ
  desetīti vuccati.
      [259] Idāni sātthaṁ sabyañjananti ettha nettinayenāpi
-------------------------------------------------
[page 508]
  Atthaṁ dassetuṁ saṅkāsana .pe. Sabyañjananti vuttaṁ. Tattha yadipi
  nettiyaṁ byañjanamukhena byañjanaggahaṇaṁ hotīti akkharapadantiādinā
  byañjanapadāni paṭhamaṁ uddiṭṭhāni. Idha pana pāliyaṁ sātthaṁ
  sabyañjananti āgatattā atthapadāniyeva paṭhamaṁ dassetuṁ
  saṅkāsanappakāsanātiādi vuttaṁ. Tattha saṅkhepato kāsanaṁ dīpanaṁ
  saṅkāsanaṁ. Kāsananti ca kāsiyati dīpiyati vibhāviyatīti attho.
  Maññamāno kho bhikkhu bandho mārassa amaññamāno muttotiādīsu
  viya saṅkhepena dīpanaṁ saṅkāsanaṁ nāma. Tattakena hi tena
  bhikkhunā paṭividdhaṁ. Tenāha aññātaṁ bhagavātiādiṁ. Paṭhamaṁ
  kāsanaṁ pakāsanaṁ. Sabbaṁ bhikkhave ādittantievamādīsu
  pacchākathitabbamatthaṁ paṭhamavacanena dīpanaṁ pakāsanaṁ nāma.
  Ādikammasmiṁ hi ayaṁ pasaddo paññāpeti paṭṭhapetītiādīsu
  viya. Tikkhindriyāpekkhañcetaṁ padadvayaṁ uddesabhāvato.
  Tikkhindriyo hi saṅkhepato paṭhamañca vuttamatthaṁ paṭivijjhati.
  Saṅkhittassa vitthāravacanaṁ sakiṁ vuttassa punavacanañca vivaraṇavibhajanāni.
  Yathā kusalā dhammāti saṅkhepato sakiṁyeva ca vuttassa atthassa
  katame dhammā kusalā yasmiṁ samaye kāmāvacaraṁ kusalaṁ cittantiādinā
  vitthārato vivaraṇavasena vibhajanavasena ca punavacanaṁ. Majjhimindriyāpekkhametaṁ
  padadvayaṁ niddesabhāvato. Vivaṭassa vitthāratarābhidhānaṁ vibhattassa ca pakārehi
-------------------------------------------------
[page 509]
  Ñāpanaṁ veneyyānaṁ cittaparitosanaṁ uttānīkaraṇapaññāpanāni.
  Yathā phasso hotītiādinā vivaṭavibhattassa atthassa katamo tasmiṁ
  samaye phasso hoti yo tasmiṁ samaye phasso phusanā samphusanātiādinā
  uttānīkiriyā paññāpanā ca. Mudindriyāpekkhametaṁ
  padadvayaṁ paṭiniddesabhāvato. Athavā sabbaṁ bhikkhave ādittanti
  evaṁ paṭhamaṁ dīpitaṁ atthaṁ puna pākaṭaṁ katvā dīpanena kiñca bhikkhave
  sabbaṁ ādittaṁ cakkhuṁ bhikkhave ādittaṁ rūpaṁ ādittantievamādinā
  saṅkhittassa vitthārābhidhānena sakiṁ vuttassa punapi abhidhānena
  vitthāretvā desanaṁ vivaraṇaṁ nāma. Kusalā dhammāti saṅkhepena
  nikkhittassa katameva dhammā kusalā yasmiṁ samaye kāmāvacaraṁ kusalaṁ
  cittaṁ uppannaṁ hotīti niddesavasena vivarite kusale dhamme tasmiṁ
  samaye phasso hoti vedanā hotīti vibhāgakaraṇaṁ vibhajanaṁ nāma.
  Vivaṭassa vitthārābhidhānena vibhattassa ca upamābhidhānena uttāniṁ
  karotīti vivaraṇena vivaritatthassa katamo tasmiṁ samaye phasso hoti
  yo tasmiṁ samaye phasso phusanā samphusanāti vivaritvā kathanaṁ
  vibhajanena vibhattassa seyyathāpi bhikkhave gāvī niccammā evameva khvāyaṁ
  bhikkhave phassāhāro daṭṭhabboti vadāmīti evamādi upamākathanañca
  uttānīkaraṇaṁ nāma. Dhammaṁ suṇantānaṁ dhammadesanena citte
  anekavidhena somanassassa uppādanaṁ atikhiṇabuddhīnaṁ anekavidhena
-------------------------------------------------
[page 510]
  Ñāṇatikhiṇakaraṇañca paññatti nāma sotūnaṁ cittatosanena cittanisānena
  ca paññāpanaṁ paññattīti katvā. Atthapadasamāyogato sātthanti
  pariyattiatthassa saṅkāsanādiatthapadarūpattā yathāvuttachātthapadasamāyogato
  sātthaṁ sāsanaṁ. Saṅkāsanādayo hi atthākārattā
  atthapadānīti vuccanti. Atthoyeva hi byañjanapadehi saṅkāsiyati
  pakāsiyati vivariyati vibhajiyati uttānīkariyati paññāpiyati.
      [260] Akkharapadabyañjanākāraniruttiniddesasampattiyāti ettha
  saṭṭhī vassasahassānīti evamādīsu sakāradukārasokārādi viya
  uccāraṇavelāyaṁ apariyosite pade vaṇṇo akkharaṁ pariyāyavasena
  akkharaṇato avevacanato. Na hi vaṇṇassa pariyāyo vijjati. Yathā hi
  padaṁ savevacanatāya atthavasena pariyāyaṁ kharantaṁ sañcarantaṁ viya hoti
  na evaṁ vaṇṇo avevacanattā. Ekakkharaṁ vā padaṁ akkharaṁ vā
  ādi evaṁ kira tantiādīsu ākārādayo viya. Keci pana tīsu
  dvāresu parisuddhapayogabhāvena visuddhikaraṇaṭṭhānaṁ cittena
  pavattitadesanā vācāhi akkharaṇato avevacanato akathitattā akkharanti
  saññitā taṁ pārāyaṇikabrāhmaṇānaṁ manasā pucchitapañhānaṁ
  vasena bhagavatā ratanaghare nisīditvā sammasitapaṭṭhānamahāpakaraṇavasena
  ca gahetabbanti vadanti. Vibhattiyantaṁ atthassa ñāpanato padaṁ.
  Pajjati attho etenāti hi padaṁ. Taṁ nāmapadaṁ ākhyātapadaṁ
-------------------------------------------------
[page 511]
  Upasaggapadaṁ nipātapadanti catubbidhaṁ. Tattha phasso vedanā cittanti
  evamādikaṁ drabyappadhānaṁ nāmapadaṁ. Nāmapadehi drabyamāvibhūtarūpaṁ.
  Kiriyā anāvibhūtarūpā. Phusati vedayati vijānātīti evamādikaṁ
  kiriyāppadhānaṁ ākhyātapadaṁ. Ākhyātapadehi kiriyā āvibhūtarūpā.
  Drabyamanāvibhūtarūpaṁ. Yathā cirappavāsinti ettha pasaddo
  vasanakiriyāya viyogavisiṭṭhataṁ dīpeti. Evaṁ kiriyāvisesadīpanato
  kiriyāvisesāvabodhanimittaṁ paiti evamādikaṁ upasaggapadaṁ. Kiriyāya
  drabyassa ca sarūpavisesappakāsanahetubhūtaṁ evanti evamādikaṁ
  nipātapadaṁ. Evaṁ manasikarotha mā evaṁ manasākatthātiādīsu hi
  kiriyāvisesassa jotako evaṁsaddo. Evaṁsīlā evaṁdhammātiādīsu
  drabyavisesassa. Saṅkhepato vuttaṁ padābhihitaṁ atthaṁ byañjetīti
  byañjanaṁ vākyaṁ. Cattāro iddhippādāti saṅkhepena kathitamatthaṁ
  katame cattāro idha bhikkhave bhikkhu chandasamādhipadhānasaṅkhārasamannāgataṁ
  iddhipādaṁ bhāveti viriya... Citta... Vīmaṁsāsamādhipadhānasaṅkhārasamannāgataṁ
  iddhipādaṁ bhāvetītiādinā pākaṭaṁ karotīti vākyameva
  byañjanaṁ. Taṁ pana atthato padasamudāyoti daṭṭhabbaṁ. Sāakhyātaṁ
  sanipātaṁ sakārakaṁ savisesanaṁ vākyanti hi vadanti. Nanu ca
  padenapi attho byañjiyatīti padampi byañjananti āpajjati.
  Tanna. Padamattasavanepi hi adhikārādivasena labbhamānehi
-------------------------------------------------
[page 512]
  Padantarehi anusandhānaṁ katvāva atthasampatti hotīti vākyameva
  atthaṁ byañjayati. Pakārato vākyavibhāgo ākāro. Tattha
  katamo chando yo chando chandikatā kattukamyatāti evamādīsu
  kathitasseva vākyassa anekavidhena vibhāgakaraṇaṁ ākāro nāma.
  Ākārābhihitaṁ nibbacanaṁ nirutti. Phasso vedanāti evamādīsu hi
  ākārena kathitaṁ phusatīti phasso vedayatīti vedanāti nīharitvā
  nīharitvā vacanaṁ nirutti nāma. Nibbānaṁ maggati nibbānatthikehi
  vā maggiyati kilese vā mārento gacchatīti maggotiādinā
  nibbacanavitthāro nissesupadesattā niddeso. Athavā vedayatīti
  vedanāti nibbacanaladdhapadesu sukhadukkhādukkhamasukhāsu sukhayatīti sukhā
  dukkhayatīti dukkhā neva dukkhayati na sukhayatīti adukkhamasukhāti
  atthavitthāro niravasesena kathitattā niddeso nāma. Etesaṁ
  akkharādīnaṁ byañjanapadānaṁ sampattiyā sampannatāya sabyañjanaṁ.
  Evampanassa atthapadasamāyogo byañjanapadasampatti ca veditabbā.
      [261] Tatra bhagavā akkharehi saṅkāseti padehi pakāseti
  byañjanehi vivarati ākārehi vibhajati niruttīhi uttāniṁ karoti
  niddesehi paññapeti. Tathāhi padāvayavaggahaṇamukhena padaggahaṇaṁ.
  Gahite ca pade padena padatthāvabodho gahitapubbasaṅketassa hotīti
  bhagavā akkharehi saṅkāseti. Yasmā pana akkharehi saṅkhittena
-------------------------------------------------
[page 513]
  Dīpiyamāno attho padapariyosāne vākyassa apariyositattā padena
  paṭhamaṁ pakāsito dīpito hoti. Tasmā padehi pakāseti.
  Vākyapariyosāne pana so attho vivarito vivaṭo kato hotīti byañjanehi
  vivarati. Yasmā ca pakārehi vākyabhede kate tadattho vibhatto
  nāma hoti. Tasmā ākārehi vibhajati. Tathā vākyāvayavānaṁ
  paccekaṁ nibbacanavibhāge kate so attho pākaṭo hotīti niruttīhi
  uttāniṁ karoti. Katanibbacanehi pana vākyāvayavehi vitthāravasena
  niravasesato desitehi veneyyānaṁ cittaparitosanaṁ buddhinisānañca kataṁ
  hotīti niddesehi paññapeti. Apica bhagavā akkharehi ugghātetvā
  padehi vineti ugghatitaññuṁ byañjanehi vipañcetvā ākārehi
  vineti vipañcitaññuṁ niruttīhi netvā niddesehi vineti neyyaṁ.
  Evañcāyaṁ dhammo ugghātiyamāno ugghatitaññuṁ vineti vipañciyamāno
  vipañcitaññuṁ nīyamāno neyyaṁ. Tattha ugghātanā ādi
  vipañcanā majjhe nayanaṁ ante. Evaṁ tīsu kālesu tidhā
  desito dosattayavidhamano guṇattayāvaho tividhaveneyyavinayanoti evampi
  tividhakalyāṇoyaṁ dhammo atthabyañjanapāripūriyā sāttho sabyañjanoti
  veditabbo. Vuttaṁ hetaṁ nettippakaraṇe tattha bhagavā akkharehi
  saṅkāseti padehi pakāseti byañjanehi vivarati ākārehi vibhajati
  niruttīhi uttāniṁ karoti niddesehi paññapeti. Tattha bhagavā
-------------------------------------------------
[page 514]
  Akkharehi ca padehi ca ugghāteti byañjanehi ca ākārehi ca
  vipañceti niruttīhi ca niddesehi ca vitthāreti. Tattha ugghātanā
  ādi vipañcanā majjhe vitthāranā pariyosānaṁ. Soyaṁ dhammavinayo
  ugghātiyanto ugghatitaññuṁ puggalaṁ vineti. Tena naṁ āhu
  ādikalyāṇoti. Vipañciyanto vipañcitaññuṁ puggalaṁ vineti.
  Tena naṁ āhu majajhekalyāṇoti. Vitthārayanto neyyaṁ puggalaṁ
  vineti. Tena naṁ āhu pariyosānakalyāṇoti.
      [262] Atthagambhīratātiādīsu attho nāma tantiattho
  dhammo tanti paṭivedho tantiyā tantiatthassa ca yathābhūtāvabodho.
  Desanā manasā vavatthāpitāya tantiyā desanā. Te
  panete atthādayo yasmā sasādīhi viya mahāsamuddo mandabuddhīhi
  dukkhogāḷhā alabbhaneyyappatiṭṭhā ca tasmā gambhīrā.
  Athavā attho nāma hetuphalaṁ dhammo hetu desanā paññatti
  yathādhammaṁ dhammābhilāpo anulomapaṭilomasaṅkhepavitthārādivasena vā
  kathanaṁ. Paṭivedho abhisamayo atthānurūpaṁ dhammesu dhammānurūpaṁ
  atthesu paññattipathānurūpaṁ paññattīsu avabodho tesaṁ tesaṁ
  vā dhammānaṁ paṭivijjhitabbo salakkhaṇasaṅkhāto aviparītasabhāvo.
  Tepi cete atthādayo yasmā anupacitakusalasambhārehi duppaññehi
  sasādīhi viya mahāsamuddo dukkhogāḷhā alabbhaneyyappatiṭṭhā ca
-------------------------------------------------
[page 515]
  Tasmā gambhīrā. Tesu paṭivedhassāpi atthasannissitattā vuttaṁ
  atthagambhīratāpaṭivedhagambhīratāhi sātthanti atthaguṇadīpanato. Tāsaṁ
  dhammadesanānaṁ byañjanasannissitattā vuttaṁ dhammagambhīratādesanāgambhīratāhi
  sabyañjananti tāsaṁ byañjanasampattidīpanato.
      [263] Atthesu pabhedagataṁ ñāṇaṁ atthapaṭisambhidā.
  Atthadhammaniruttipaṭisambhidāsu pabhedagataṁ ñāṇaṁ paṭibhāṇapaṭisambhidāti
  imissāpi paṭisambhidāya atthavisayattā āha atthapaṭibhāṇapaṭisambhidāvisayato
  sātthanti atthasampattiyā asati tadabhāvato. Dhammoti tanti.
  Niruttīti tantipadānaṁ niddhāretvā vacanaṁ. Tattha pabhedagatāni
  ñāṇāni dhammaniruttipaṭisambhidāti āha dhammaniruttipaṭisambhidāvisayato
  sabyañjananti byañjanasampattiyā asati tadabhāvato.
      [264] Parikkhakajanappasādakantīti ettha itisaddo hetuattho.
  Yasmā parikkhakajanānaṁ kiṅkusalagavesīnaṁ pasādāvahaṁ tasmā sātthaṁ.
  Atthasampannanti phalena hetuno anumānaṁ nadīpūrena viya upari
  vuṭṭhippavattiyā. Sātthakatā panassa paṇḍitavedanīyatāya.
  Sā paramagambhīrasaṇhasukhumabhāvato veditabbā. Vuttaṁ hetaṁ gambhīro
  duddasotiādi. Lokiyajanappasādakanti sabyañjananti yasmā
  lokiyajanassa pasādāvahaṁ tasmā sabyañjanaṁ. Lokiyajano hi
-------------------------------------------------
[page 516]
  Byañjanasampattiyā tussati. Idhāpi phalena hetuno anumānaṁ.
  Sabyañjanatā panassa saddheyyatāya. Sā ādikalyāṇādibhāvato
  veditabbā. Athavā paṇḍitavedanīyato sātthanti paññāpadaṭṭhānatāya
  atthasampannataṁ āha tato parikkhakajanappasādakataṁ saddheyyato
  sabyañjananti saddhāpadaṭṭhānatāya byañjanasampannataṁ tato
  lokiyajanappasādakatanti evampettha attho daṭṭhabbo.
      [265] Gambhīrādhippāyato sātthanti adhippāyato agādhāpāratāya 1-
  atthasampannaṁ aññathā tadabhāvato. Uttānapadato sabyañjananti
  subodhasaddakatāya byañjanasampannaṁ paramagambhīrassapi atthassa veneyyānaṁ
  suviññeyyabhāvāpādanato. Sabbopesa atthasampattiyā sātthaṁ
  byañjanasampattiyā sabyañjananti sabbapaṭhamaṁ vuttasseva
  atthadvayassa papañcoti daṭṭhabbo. Tathā ceva tattha
  tattha saṁvaṇṇitaṁ. Tathā hettha vikappassa samuccayassa vā
  aggahaṇaṁ. Upanetabbassa abhāvatoti pakkhipitabbassa vodānatthassa
  avuttassa abhāvato. Kevalasaddo sakalādhivacananti āha
  sakalaparipuṇṇabhāvenāti. Sabbabhāgehi paripuṇṇatāyāti attho.
  Apanetabbassāti saṅkilesadhammassa.
      [266] Brahmacariyaṁ pakāsetīti ettha pana ayaṁ

  *  *  *  *  *  *
  Footnote: 1. Ma. agādhapādatāya.
-------------------------------------------------
[page 517]
  Brahmacariyasaddo dāne veyyāvacce pañcasikkhāpadasīle appamaññāsu
  methunaviratiyaṁ sadārasantose viriye uposathaṅgesu ariyamagge sāsaneti
  imesu atthesu dissati.
               Kinte vataṁ kiṁ pana brahmacariyaṁ
               kissa suciṇṇassa ayaṁ vipāko
               iddhī jutī balaviriyūpapatti
               idañca te nāga mahāvimānaṁ
               ahañca bhariyā ca manussaloke
               saddhā ubho dānapatī ahumhā
               opānabhūtaṁ me gharaṁ tadāsi
               santappitā samaṇabrāhmaṇā ca
               tamme vataṁ tampana brahmacariyaṁ
               tassa suciṇṇassa ayaṁ vipāko
               iddhī jutī balaviriyūpapatti
               idañca me dhīra mahāvimānanti
  imasmiṁ hi puṇṇakajātake dānaṁ brahmacariyanti vuttaṁ.
          Kena pāṇi kāmadado kena pāṇi madhussavo
          kena te brahmacariyena puññaṁ pāṇimhi ijjhati
          tena pāṇi kāmadado tena pāṇi madhussavo
-------------------------------------------------
[page 518]
      Tena me brahmacariyena puññaṁ pāṇimhi ijjhatīti
  imasmiṁ aṅkurapetavatthumhi veyyāvaccaṁ brahmacariyanti vuttaṁ. Idaṁ
  kho taṁ bhikkhave tittiriyaṁ nāma brahmacariyaṁ ahosīti imasmiṁ
  tittirajātake pañcasikkhāpadasīlaṁ brahmacariyanti vuttaṁ. Taṁ kho pana
  pañcasikha brahmacariyaṁ neva nibbidāya na virāgāya na nirodhāya
  yāvadeva brahmalokupapattiyāti imasmiṁ mahāgovindasutte catasso
  appamaññāyo brahmacariyanti vuttā. Pare abrahmacārī bhavissanti
  mayamettha brahmacārino bhavissāmāti sallekhasutte methunavirati
  brahmacariyanti vuttā.
               Mayañca bhariyā nātikkamāma
               amhe ca bhariyā nātikkamanti
               aññatra tāhi brahmacariyaṁ carāma
               tasmātihamhaṁ daharā na mīyareti 1-
  mahādhammapālajātake sadārasantoso brahmacariyanti vutto.
  Abhijānāmi kho panāhaṁ sārīputta caturaṅgasamannāgataṁ brahmacariyaṁ caritvā
  tapassī sudaṁ homīti lomahaṁsanasutte viriyaṁ brahmacariyanti vuttaṁ.
          Hīnena brahmacariyena khattiye upapajjati
          majjhimena ca devattaṁ uttamena visujjhatīti
  evaṁ nimijātake attadamanavasena kato aṭṭhaṅgiko uposatho

  *  *  *  *  *  *
  Footnote: 1. mahādhammapālajātake pana tasmā hi amhaṁ daharā na miyyareti dissati.
-------------------------------------------------
[page 519]
  Brahmacariyanti vutto. Idaṁ kho pana pañcasikha brahmacariyaṁ ekantaṁ
  nibbidāya virāgāya .pe. Ayameva ariyo aṭṭhaṅgiko maggoti
  mahāgovindasuttasmiṁyeva ariyamaggo brahmacariyanti vutto. Tayidaṁ
  brahmacariyaṁ iddhañceva phītañca vitthārikaṁ bahujaññaṁ puthubhūtaṁ yāva
  devamanussehi suppakāsitanti pāsādikasutte sikkhāttayasaṅgahaṁ sakalaṁ
  sāsanaṁ brahmacariyanti vuttaṁ. Imasmiṁpi ṭhāne idameva
  brahmacariyanti adhippetanti āha sikkhāttayapariggahitattātiādiṁ.
  Seṭṭhehīti buddhādīhi seṭṭhehi. Seṭṭhaṭṭhena brahmabhūtaṁ vā cariyaṁ
  brahmacariyaṁ.
      [267] Sanidānanti heṭṭhāvuttalakkhaṇena nidānena sanidānaṁ.
  Sauppattikanti sātthuppattikaṁ. Veneyyānaṁ anurūpatoti veneyyānaṁ
  cariyādianurūpato. Atthassāti desiyamānassa sīlādiatthassa.
  Hetūdāharaṇayuttatoti taṁ kissa hetu seyyathāpi bhikkhaveti ca ādinā
  tattha tattha hetūpamāgahaṇena hetūdāharaṇehi yuttato.
  Saddhāpaṭilābhenāti te taṁ dhammaṁ sutvā tathāgate saddhaṁ
  paṭilabhantītiādinā vuttasaddhāpaṭilābhena. Paṭipattiyāti
  sīlavisuddhiyādisammāpaṭipattiyā. Paṭipattinimittanti attho.
  Adhigamabyattitoti saccasampaṭivedhena adhigamaveyyattiyasabhāvato
  sātthaṁ kapilamatādi viya tucchaṁ niratthakaṁ ahutvā atthasampannanti
  katvā. Pariyattiyāti
-------------------------------------------------
[page 520]
  Pariyattidhammaparicayena. Āgamabyattitoti durakkhātadhammesu paricayaṁ
  karontassa viya sammohaṁ ajanetvā bāhusaccaveyyattiyasabhāvato
  sabyañjanaṁ. Byañjanasampattiyā hi sati āgamabyattīti.
  Sīlādipañcadhammakkhandhayuttatoti sīlādīhi pañcahi dhammakoṭṭhāsehi
  avirahitattā. Kevalaparipuṇṇanti anavasesena samantato puṇṇaṁ pūritaṁ.
  Nirupakkilesatoti diṭṭhimānādiupakkilesābhāvato. Nittharaṇatthāyāti
  vaṭṭadukkhato nissaraṇāya. Lokāmisanirapekkhatoti kathañcipi
  taṇhāsannissayassa anissayanato parisuddhaṁ. Idaṁ vuttaṁ hoti yo
  imaṁ dhammadesanaṁ nissāya lābhaṁ vā sakkāraṁ vā labhissāmīti deseti
  tassa aparisuddhā desanā hoti bhagavā pana lokāmisanirapekkho
  hitapharaṇena mettābhāvanāya muduhadayo ullumpanasabhāvasaṇṭhitena
  cittena deseti tasmā tassa desanā parisuddhāti.
      [268] Sādhūti ayaṁ saddo sādhu me bhante bhagavā saṅkhittena
  dhammaṁ desetūtiādīsu āyācane dissati. Sādhu bhanteti kho
  so bhikkhu bhagavato bhāsitaṁ abhinanditvā anumoditvātiādīsu
  sampaṭicchane. Sādhu sādhu sārīputtātiādīsu sampahaṁsane.
  Tenahi brāhmaṇa sādhukaṁ suṇāhītiādīsu daḷhikamme āṇattiyañca
  dissati.
          Sādhu dhammaruci rājā sādhu paññāṇavā naro
-------------------------------------------------
[page 521]
      Sādhu mittānamaddubbho pāpassa akaraṇaṁ sukhantiādīsu
  sundare. Idhāpi sundareyeva daṭṭhabboti āha sādhu kho
  panāti sundaraṁ kho panāti.
      [269] Tattha sundaranti bhaddakaṁ. Bhaddakatā ca passantassa
  hitasukhāvahabhāvenāti āha atthāvahaṁ sukhāvahanti. Tattha atthāvahanti
  diṭṭhadhammikasamparāyikaparamatthasañhitahitāvahaṁ. Sukhāvahanti
  yathāvuttatividhasukhāvahaṁ. Tathārūpānanti tādisānaṁ. Yādisehi pana
  guṇehi bhagavā samannāgato tehi catuppamāṇikassa lokassa
  sabbakālepi accantāya pasādanīyo tesaṁ yathābhūtasabhāvatāti
  dassento yathārūpotiādimāha. Tattha yathābhucca .pe. Arahatanti
  iminā dhammappamāṇānaṁ lūkhappamāṇānañca sattānaṁ bhagavato
  pasādāvahataṁ dasseti. Taṁ dassanena ca itaresampi
  rūpappamāṇaghosappamāṇānaṁ pasādāvahatā dassitā hotīti daṭṭhabbaṁ
  tadavinābhāvato. Brahmacariyaṁ pakāsetīti kittisaddo abbhuggatoti
  evamettha sambandhoti āha dassanamattampi sādhu hotīti evamajjhāsayaṁ
  katvātiādiṁ. Tattha dassanamattampi sādhu hotīti ettha kosiyasakuṇavatthu
  kathetabbaṁ.
      [270] Yena vā kāraṇenāti hetumhi idaṁ karaṇavacanaṁ.
  Hetuattho hi kiriyāya kāraṇaṁ na karaṇaṁ viya kiriyattā tasmā
-------------------------------------------------
[page 522]
  Nānappakāraguṇavisesādhigamatthaṁ idha upasaṅkamanakiriyāti annena
  vasatītiādīsu viya hetuatthameva cetaṁ karaṇavacanaṁ yuttaṁ na karaṇatthaṁ
  tassa ayujjamānattāti vuttaṁ yena vā kāraṇenāti. Avibhāgato
  satatappavattaniratisayasādhuvipulāmatarasasaddhammaphalatāya sādhuphalaniccaphalitamahārukkhena
  bhagavā upamito. Sādhuphalupabhogādhippāyaggahaṇeneva
  hi mahārukkhassa sādhuphalatāva gahitāti. Upasaṅkamīti upasaṅkamanto.
  Sampattakāmatāya hi kiñci ṭhānaṁ gacchanto taṁtaṁpadesātikkamanena
  upasaṅkami upasaṅkamantoti vattabbataṁ labhati. Tenāha gatoti
  vuttaṁ hotīti. Upagatoti attho. Upasaṅkamitvāti
  pubbakālakiriyāniddesoti āha upasaṅkamanapariyosānadīpananti. Tatoti
  yaṁ ṭhānaṁ patto upasaṅkamīti vutto tato upagataṭṭhānato.
  Āsannataraṁ ṭhānanti pañhaṁ vā pucchituṁ dhammaṁ vā sotuṁ sakkuṇeyyaṭṭhānaṁ.
      [271] Yathā khamanīyādīni pucchantoti yathā bhagavā kacci te
  brāhmaṇa khamanīyaṁ kacci yāpanīyantiādinā khamanīyādīni pucchanto
  tena brāhmaṇena saddhiṁ samappavattamodo ahosi pubbabhāsitāya
  tadanukaraṇena evaṁ sopi brāhmaṇo bhagavatā saddhiṁ samappavattamodo
  ahosīti yojanā. Tampana samappavattamodattaṁ upamāya dassetuṁ
  sītodakaṁ viyātiādi vuttaṁ. Sammoditanti saṁsanditaṁ. Ekībhāvanti
-------------------------------------------------
[page 523]
  Sammodanakiriyāya samānataṁ ekarūpataṁ. Khamanīyanti idaṁ catuccakkaṁ
  navadvāraṁ sarīrayantaṁ dukkhabahulatāya sabhāvato dussahaṁ kacci khamituṁ
  sakkuṇeyyanti pucchati. Yāpanīyanti paccayāyattavuttikaṁ
  cirappabandhasaṅkhātāya yāpanāya kacci yāpetuṁ sakkuṇeyyaṁ.
  Sīsarogādiābādhābhāvena kacci appābādhaṁ dukkhajīvikābhāvena kacci
  appātaṅkaṁ taṁtaṁkiccakaraṇe uṭṭhānasukhatāya kacci lahuṭṭhānaṁ
  tadanurūpabalayogato kacci balaṁ sukhavihārasabbhāvena kacci phāsuvihāro atthīti
  tattha tattha kaccisaddaṁ yojetvā attho veditabbo. Balappattā
  pīti pītiyeva. Taruṇā pīti pāmojjaṁ. Sammodaṁ janeti karotīti
  sammodanikaṁ tadeva sammodanīyanti āha sammodajananatoti.
  Sammoditabbato sammodanīyanti imampana atthaṁ dassento sammodituṁ
  yuttabhāvatoti āha. Saritabbabhāvatoti anussaritabbabhāvato.
  Saraṇīyanti vattabbe dīghaṁ katvā sārāṇīyanti vuttaṁ.
  Suyyamānasukhatoti āpāthamadhurattaṁ āha. Anussariyamānasukhatoti
  vimaddaramaṇīyataṁ. Byañjanaparisuddhatāyāti sabhāvaniruttibhāvena tassā
  kathāya vacanapāturiyamāha. Atthaparisuddhatāyāti atthassa
  nirupakkilesataṁ.
      [272] Anekehi pariyāyehīti anekehi kāraṇehi.
  Atidūrāccāsannapaṭikkhepena nātidūranāccāsannaṁ nāma gahitaṁ. Taṁ pana
-------------------------------------------------
[page 524]
  Avakaṁsato ubhinnaṁ pasāritahatthāsaṅghaṭṭanena daṭṭhabbaṁ. Gīvaṁ
  pasāretvāti gīvaṁ parivattanavasena pasāretvā.
      [273] Meti kattuatthe sāmivacananti āha mayā sutanti.
  Jātibrāhmaṇeti jātiyā brāhmaṇe. Na bāhitapāpatāyāti vuttaṁ
  hoti. Khaṇḍiccādibhāvaṁ āpāditeti khaṇḍitadantapalitakesādibhāvaṁ
  sampāpite. Vuḍḍhimariyādappatteti vuḍḍhiparicchedaṁ sampatte.
  Vuḍḍhipariyantappatteti vuttaṁ hoti. Jātimahallakatāyāti uppattiyā
  mahallakabhāvena. Mahattaṁ lāti gaṇhātīti mahallako. Jātiyā
  mahallako na vibhavādināti jātimahallako. Addhānanti
  dīghakālaṁ. Kittako pana soti āha dve tayo rājaparivaṭṭeti.
  Dvinnaṁ tiṇṇaṁ rājūnaṁ rajjapasāsanapaṭipāṭiyoti attho. Addhagateti
  vatvā kathaṁ vayogahaṇaṁ osānavayāpekkhanti āha pacchimavayaṁ
  anuppatteti. Pacchimo tatiyabhāgoti sattasaṭṭhito paṭṭhāya
  pacchimavayokoṭṭhāso. Dutiye atthavikappe jiṇṇeti nāyaṁ jiṇṇatā
  vayomattena athakho kulaparivaṭṭena purāṇatāyāti āha jiṇṇeti
  porāṇetiādiṁ. Tena tesaṁ brāhmaṇānaṁ kulavasena uditoditabhāvamāha.
  Vayoanuppatteti iminā jātivuḍḍhiyā vakkhamānattā guṇavuḍḍhiyā
  tayo sātisayattā ca vuḍḍheti sīlācārādiguṇavuḍḍhiyutteti
  āha. Tathā jātimahallakatāyapi teneva vakkhamānattā
-------------------------------------------------
[page 525]
  Mahallaketi padena vibhavamahantatā yojitā. Maggapaṭipanneti
  brāhmaṇānaṁ paṭipattivīthiṁ upagate taṁ avokkamma caraṇato.
  Antimavayanti pacchimavayaṁ. Paccuṭṭhānaṁ nāma āsanā vuṭṭhānanti
  āha na āsanā vuṭṭhahatīti. Nisinnāsanato na vuṭṭhātīti attho.
  Ettha ca jiṇṇe .pe. Vayoanuppatteti upayogavacanaṁ āsanā
  vuṭṭhānakiriyāpekkhaṁ na hoti tasmā jiṇṇe .pe. Vayoanuppatte
  disvāti ajjhāhāraṁ katvā attho veditabbo. Athavā
  paccuggamanakiriyāpekkhaṁ upayogavacanaṁ tasmā na paccuṭṭhetīti
  uṭṭhāya paccuggamanaṁ na karotīti attho veditabbo. Paccuggamanampi
  hi paccuṭṭhānanti vuccati. Vuttaṁ hetaṁ ācariyampana
  dūratova disvā paccuṭṭhāya paccuggamanakaraṇaṁ paccuṭṭhānaṁ nāmāti.
  Nāsanā vuṭṭhātīti iminā pana paccuggamanābhāvassa upalakkhaṇamattaṁ
  dassitanti daṭṭhabbaṁ. Vibhāvane nāma attheti pakativibhāvanasaṅkhāte
  atthe. Na abhivādeti vāti na abhivādetabbanti sallakkhetīti
  vuttaṁ hoti.
      [274] Taṁ aññāṇanti ayaṁ mama abhivādanādīni kātuṁ araharūpo
  na hotīti ajānanavasena pavattaṁ aññāṇaṁ. Olokentoti
  dukkhaṁ kho agāravo viharati appatisso kaṁ nu kho ahaṁ samaṇaṁ
  vā brāhmaṇaṁ vā sakkareyyaṁ garukareyyantiādisuttavasena
-------------------------------------------------
[page 526]
  Ñāṇacakkhunā olokento. Nipaccakārārahanti paṇipātārahaṁ. Sampatijātoti
  muhuttajāto. Jātasamanantaramevāti vuttaṁ hoti. Uttarena
  mukhoti uttarābhimukho. Uttaradisābhimukhoti vuttaṁ hoti.
  Sattapadavītihārena gantvā sakalaṁ dasasahassilokadhātuṁ olokesinti idaṁ
  dhammatā esā bhikkhave sampatijāto bodhisatto samehi pādehi
  patiṭṭhahitvā uttarābhimukho sattapadavītihārena gacchati setamhi chatte
  anudhāriyamāne sabbā disā viloketi āsabhiñca vācaṁ bhāsatīti
  evaṁ pāliyaṁ sattapadavītihārupariṭṭhitassa viya sabbadisānuvilokanassa
  kathitattā vuttaṁ. Na panetaṁ evaṁ daṭṭhabbaṁ sattapadavītihārato
  pageva disāvilokanassa katattā. Mahāsatto hi manussānaṁ hatthato
  muñcitvā puratthimaṁ disaṁ olokesi. Anekāni cakkavāḷasahassāni
  ekaṅgaṇāni ahesuṁ. Tattha devamanussā gandhamālādīhi pūjayamānā
  mahāpurisa iha tumhehi sadisopi natthi kuto uttaritaroti āhaṁsu.
  Evaṁ catasso disā catasso anudisā heṭṭhā uparīti dasapi disā
  anuviloketvā attano sadisaṁ adisvā ayaṁ uttarā disāti
  sattapadavītihārena agamāsīti veditabbo. Olokesinti mama
  puññānubhāvena lokavivaraṇapāṭihāriye jāte paññāyamānaṁ
  dasasahassilokadhātuṁ maṁsacakkhunāva olokesinti attho. Mahāpurisoti
  jātigottakulappadesādivasena mahantapuriso. Aggoti guṇehi sabbappadhāno.
-------------------------------------------------
[page 527]
  Jeṭṭhoti guṇavaseneva sabbesaṁ vuḍḍhatamo. Guṇehi mahallakatamoti
  vuttaṁ hoti. Seṭṭhoti guṇavaseneva sabbesaṁ paseṭṭhatamo.
  Atthato pana pacchimāni dve purimasseva vevacanānīti veditabbaṁ.
  Tayāti nissakke karaṇavacanaṁ. Uttaritaroti adhikataro. Paṭimānesīti
  pūjesi. Āsabhinti uttamaṁ. Mayhaṁ abhivādanādiraho puggaloti
  mayhaṁ abhivādanādikiriyāya araho anucchaviko puggalo. Niccasāpekkhatāya
  panettha samāso daṭṭhabbo. Tathāgatāti tathāgatato. Tathāgatassa
  santikāti vuttaṁ hoti. Evarūpanti abhivādanādisabhāvaṁ.
  Paripākasithilabandhananti paripākena sithilabandhanaṁ. Taṁ vacananti nāhantaṁ
  brāhmaṇāti ādivacanaṁ. Nāhaṁ arasarūpo mādisā vā arasarūpāti
  vutte brāhmaṇo thaddho bhaveyya. Tena vuttaṁ cittamudubhāvajananatthanti.
      [275] Ayaṁ hi pariyāyasaddo desanāvārakāraṇesu vattatīti
  ettha pariyāyeti desetabbamatthaṁ avagameti bodhetīti pariyāyo
  desanā. Pariyāyeti aparāparaṁ parivattetīti pariyāyo vāro.
  Pariyāyeti attano phalaṁ pariggahitvā vattati tassa vā
  kāraṇabhāvaṁ gacchatīti pariyāyo kāraṇanti evaṁ pariyāyasaddassa
  desanāvārakāraṇesu pavatti veditabbā. Aññāya saṇṭhaheyyāti arahatte
  patiṭṭhaheyya. Katamo pana soti pariyāyāpekkho pulliṅganiddeso.
-------------------------------------------------
[page 528]
  Katamo so pariyāyoti attho. Jātivasenāti khattiyādijātivasena.
  Upapattivasenāti devesu upapattivasena. Seṭṭhasammatānampīti
  apisaddena pageva aseṭṭhasammatānanti dasseti.
  Abhinandantānanti sappītikataṇhāvasena pamodamānānaṁ.
  Rajjantānanti balavarāgavasena rajjantānaṁ. Rūpādiparibhogena
  uppannataṇhāyuttasomanassavedanānurūpato nibbattitvā hadayakampanato
  ambarasādayo viya rūparasāti vuccanti. Āviñchantīti ākaḍḍhanti.
  Vatthārammaṇādisāmaggiyanti vatthuārammaṇādikāraṇasāmaggiyaṁ.
  Anukkhipantoti attukkaṁsanavasena kathite brāhmaṇassa asappāyabhāvato
  attānaṁ anukkhipanto anukkaṁsento.
      [276] Etasmiṁ panatthe karaṇe sāmivacananti jahitāti etasmiṁ
  atthe. Tathāgatassāti karaṇe sāmivacanaṁ. Tathāgatena jahitāti
  attho. Mūlanti bhavamūlaṁ. Tālavatthuvatthukatāti vattabbe
  oṭṭhamukhotiādīsu viya majjhepadalopaṁ katvā akārañca dīghaṁ katvā
  tālāvatthukatāti vuttanti āha tālavatthu viya nesaṁ vatthu katanti
  tālāvatthukatāti. Tattha tālassa vatthu tālavatthu. Yathā
  ārāmassa vatthubhūtapubbo padeso ārāmassa abhāve ārāmavatthūti
  vuccati evaṁ tālassa patiṭṭhitokāso samūlaṁ uddharite tāle
  padesamatte ṭhite tālassa vatthubhūtapubbattā tālavatthūti vuccati.
-------------------------------------------------
[page 529]
  Nesanti rūparasādīnaṁ. Kathaṁ pana tālavatthu viya nesaṁ vatthu katanti
  āha yathā hītiādiṁ. Rūpādiparibhogena uppannataṇhāyutta-
  somanassavedanāsaṅkhātarūparasādīnaṁ cittasantānassa adhiṭṭhānabhāvato
  vuttaṁ tesaṁ pubbe uppannapubbabhāvena vatthumatte cittasantāne
  kateti. Tattha pubbeti pure sarāgakāleti vuttaṁ hoti.
  Tālāvatthukatāti vuccantīti tālavatthu viya attano vatthussa katattā
  rūparasādayo tālāvatthukatāti vuccanti. Etena pahīnakilesānaṁ
  puna uppattiyā abhāvo dassito. Aviruḷhidhammattāti
  aviruḷhisabhāvatāya. Matthakacchinno tālo pattaphalādīnaṁ avatthubhūto
  tālāvatthūti āha matthakacchinnatālo viya katāti. Etena tālāvatthu
  viya katāti tālāvatthukatāti ayaṁ viggaho dassito. Ettha pana
  avatthubhūto tālo viya katāti avatthutālakatāti vattabbe
  visesanassa paranipātaṁ katvā tālāvatthukatāti vuttanti daṭṭhabbaṁ.
  Iminā panatthena idaṁ dasseti rūparasādivacanena vipākadhammadhammā
  hutvā pubbe uppannā kusalākusaladhammā gahitā. Te uppannāpi
  matthakasadisānaṁ taṇhāvijjānaṁ maggasatthena chinnattā āyatiṁ
  tālapattasadise vipākakkhandhe nibbattetuṁ asamatthā jātā tasmā
  tālāvatthu viya katāti tālāvatthukatā rūparasādayoti. Imasmiṁ
  hi atthe abhinandantānanti iminā padena kusalasomanassampi
-------------------------------------------------
[page 530]
  Saṅgahitanti vadanti. Anabhāvaṁ katāti ettha anusaddo pacchāsaddena
  samānatthoti āha yathā nesaṁ pacchābhāvo na hotītiādiṁ.
  Anuabhāvaṁ gatāti pacchāanuppattidhammatāvasena abhāvaṁ
  gatā vināsamupagatā. Pahīnāti attho. Imā anacchariyā gāthāyo
  paṭibhaṁsūti ettha anacchariyasaddaṁ udāharaṇavasena dassento āha
  yathā anuacchariyā anacchariyāti. Tattha anuacchariyāti savanakāle
  uparūpari vimhayakarāti attho. Yañca kho tvaṁ vadesi so
  pariyāyo na hotīti yaṁ vandanādisāmaggīrasābhāvasaṅkhātaṁ kāraṇaṁ
  arasarūpatāya vadesi taṁ kāraṇaṁ na hoti na vijjatīti attho. Nanu
  ca brāhmaṇo yaṁ vandanādisāmaggīrasābhāvasaṅkhātaṁ pariyāyaṁ sandhāya
  arasarūpo bhavaṁ gotamoti āha so pariyāyo natthīti vutte
  vandanādīni bhagavā karotīti āpajjatīti imaṁ aniṭṭhappasaṅgaṁ dassento
  āha kasmā pana bhagavā evamāhātiādiṁ.
      [277] Sabbapariyāyesūti sabbavāresu. Sandhāya bhāsitamatthanti
  yaṁ sandhāya brāhmaṇo nibbhogo bhavaṁ gotamotiādimāha bhagavā
  ca yaṁ sandhāya nibbhogatādiṁ attani anujānāti taṁ sandhāya
  bhāsitamatthaṁ. Chandarāgaparibhogoti chandarāgavasena paribhogo.
  Aparaṁ pariyāyanti aññaṁ kāraṇaṁ. Kulasamudācārakammanti
  kulācārasaṅkhātaṁ kammaṁ kulacārittanti vuttaṁ hoti. Akiriyanti
-------------------------------------------------
[page 531]
  Akaraṇabhāvaṁ.
      [278] Duṭṭhu caritaṁ duccaritaṁ. Kāyadvāre bāhullavuttito
  kāyato pavattaṁ duccaritanti kāyaduccaritaṁ. Taṁ sarūpato dassento
  tattha cātiādimāha. Pāṇātipāta adinnādāna micchācāracetanā
  veditabbāti ettha pāṇoti paramatthato jīvitindriyaṁ vohārato
  satto. Jīvitindriyañcettha rūpārūpavasena veditabbaṁ.
  Rūpajīvitindriye hi vikopite itarampi taṁsambandhatāya vinassati. Sattoti
  ca khandhasantāno gahetabbo. Tattha hi sattapaññatti. Saraseneva
  patanasabhāvassa antarāeva ativa pātanaṁ atipāto. Saṇikaṁ patituṁ
  adatvā sīghapātananti attho. Atikkamma vā satthādīhi
  atibhavitvā pātanaṁ atipāto. Pāṇassa atipāto pāṇātipāto.
  Pāṇavadho pāṇaghātoti vuttaṁ hoti. Atthato pana pāṇe
  pāṇasaññino parassa jīvitindriyupacchedakapayogasamuṭṭhāpikā
  kāyavacīdvārānamaññataradvārappavattā vadhakacetanā. Yāya hi
  cetanāya pavattamānassa jīvitindriyassa nissayabhūtesu mahābhūtesu
  upakkamakaraṇahetukamahābhūtappaccayā uppajjanakamahābhūtā nuppajjissanti.
  Sā tādisappayogasamuṭṭhāpikā cetanā pāṇātipāto. Laddhupakkamāni
  hi bhūtāni itarabhūtāni viya na visadānīti samānajātiyānaṁ kāraṇaṁ
  na honti. Etthāha khaṇe khaṇe nirujjhanasabhāvesu saṅkhāresu ko
-------------------------------------------------
[page 532]
  Hantā ko vā haññati yadi cittacetasikasantāno so arūpatāya
  na chedanabhedanādivasena vikopanasamattho nāpi vikopanīyo atha
  rūpasantāno so acetanatāya kaṭṭhakaliṅgarupamoti na tattha
  chedanādinā pāṇātipāto labbhati yathā matasarīre payogopi
  pāṇātipātassa paharaṇappahārādi atītesu vā saṅkhāresu bhaveyya
  anāgatesu vā paccuppannesu vā tattha na tāva atītānāgatesu
  sambhavati tesaṁ abhāvato paccuppannesu ca saṅkhārānaṁ khaṇikattā
  saraseneva nirujjhanasabhāvatāya vināsābhimukhesu nippayojano payogo
  siyā vināsassa ca kāraṇarahitattā na paharaṇappahārādippayogahetukaṁ
  maraṇaṁ nirīhakatāya ca saṅkhārānaṁ kassa so payogo khaṇikattā
  vadhādhippāyasamakālabhijjanato kassa kiriyā pariyosānakālānavaṭṭhānato
  kassa vā pāṇātipātakammabandhoti. Vuccate.
  Yathāvuttavadhakacetanāsahito saṅkhārānaṁ puñjo sattasaṅkhāto hantā.
  Tena pavattitavadhappayoganimittaṁ apagatusmāviññāṇajīvitindriyo
  matavohārappavattinibandhano yathāvuttavadhappayogakaraṇe uppajjanāraho
  rūpārūpadhammasamūho haññati. Kevalo vā cittacetasikasantāno
  vadhappayogāvisayabhāvepi tassa pañcavokārabhave rūpasantānādhīnavuttitāya
  rūpasantāne parena payojitajīvitindriyupacchedakapayogavasena
  tannibbattivinibandhakavisadisarūpuppattiyā vihate vicchedo hotīti na
-------------------------------------------------
[page 533]
  Pāṇātipātassa asambhavo. Nāpi ahetuko pāṇātipāto. Na ca
  payogo nippayojano. Paccuppannesu saṅkhāresu katappayogavasena
  tadanantaraṁ uppajjanārahassa saṅkhārakalāpassa tathā anuppattito.
  Khaṇikānaṁ saṅkhārānaṁ khaṇikamaraṇassa idha maraṇabhāvena anadhippetattā
  santatimaraṇassa ca yathāvuttanayena sahetukabhāvato na ahetukaṁ maraṇaṁ.
  Na ca katturahito pāṇātipātappayogo nirīhesupi saṅkhāresu
  sannihitatāmattena upakārakesu attano attano anurūpaphaluppādananiyatesu
  kāraṇesu kattuvohārasaddhito yathā padīpo pakāseti nisākarova
  candimāti. Na ca kevalassa vadhādhippāyasahabhuno cittacetasikakalāpassa
  pāṇātipāto icchitabbo santānavasena avaṭṭhitasseva
  paṭijānanato. Santānavasena pavattamānānañca padīpādīnaṁ
  atthakiriyā dissatīti attheva pāṇātipātena kammabandho. Ayañca
  vicāro adinnādānādīsupi yathāsambhavaṁ vibhāvetabbo. So ca
  pāṇātipāto guṇavirahitesu tiracchānagatādīsu pāṇesu khuddake
  pāṇe appasāvajjo mahante mahāsāvajjo. Kasmā.
  Payogamahantatāya. Payogasamattepi vatthumahantatāya. Guṇavantesu
  manussādīsu appaguṇe pāṇe appasāvajjo. Mahāguṇe
  mahāsāvajjo. Sarīraguṇānaṁ samabhāve satipi kilesānaṁ upakkamānañca
  mudutāya appasāvajjo tibbatāya mahāsāvajjoti veditabbo.
-------------------------------------------------
[page 534]
  Kāyavācāhi na dinnanti adinnaṁ parasantakaṁ. Tassa ādānaṁ
  adinnādānaṁ. Parassa haraṇaṁ theyyaṁ corikāti vuttaṁ hoti. Atthato
  pana parapariggahe parapariggahasaññino tadādāyakaupakkamasamuṭṭhāpikā
  kāyavacīdvārānamaññataradvārappavattā theyyacetanā.
  Taṁ hīne parasantake appasāvajjaṁ paṇīte mahāsāvajjaṁ. Kasmā.
  Vatthuppaṇītatāya. Vatthusamatte sati guṇādhikānaṁ santake vatthusmiṁ
  mahāsāvajjaṁ. Taṁ taṁ guṇādhikaṁ upādāya tato tato hīnaguṇassa
  santake vatthusmiṁ appasāvajjaṁ. Micchācaraṇaṁ micchācāro
  methunasamācāresu ekantanindito lāmakācāro. So pana lakkhaṇato
  asaddhammādhippāyena kāyadvārappavattā agamanīyaṭṭhānavītikkamanacetanā.
  So panesa micchācāro sīlādiguṇavirahite agamanīyaṭṭhāne
  appasāvajjo sīlādiguṇasampanne mahāsāvajjo. Tassa cattāro
  sambhārā agamanīyavatthu tasmiṁ sevanacittaṁ sevanappayogo maggena
  maggapaṭipattiadhivāsananti. Eko payogo sāhatthikoeva.
      [279] Vacīdvāre bāhullavuttito vācato pavattaṁ
  duccaritanti vacīduccaritaṁ. Taṁ sarūpato dassento āha musāvāda
  pisuṇāvācapharusavācasamphappalāpacetanā veditabbāti. Tattha musāti abhūtaṁ
  atacchaṁ vatthu. Musā vadiyati vuccati etāyāti musāvādo.
  Atathaṁ vatthuṁ tathato paraṁ viññāpetukāmassa tathāviññattisamuṭṭhāpikā
-------------------------------------------------
[page 535]
  Cetanā. So yamatthaṁ bhañjati tassa appatāya appasāvajjo
  mahantatāya mahāsāvajjo. Apica gahaṭṭhānaṁ attano
  santakaṁ adātukāmatāya natthītiādinayappavatto appasāvajjo
  sakkhinā hutvā atthabhañjanatthaṁ vutto mahāsāvajjo. Pabbajitānaṁ
  appakampi telaṁ vā sappiṁ vā labhitvā hassādhippāyena ajja
  gāme telaṁ nadī maññe sandatīti pūraṇakathānayena pavatto
  appasāvajjo. Adiṭṭhaṁyeva pana diṭṭhantiādinā nayena vadantānaṁ
  mahāsāvajjo. Tassa cattāro sambhārā atathaṁ vatthu
  visaṁvādanacittaṁ tajjo vāyāmo parassa tadatthaviññāpananti. Eko
  payogo sāhatthikova. So kāyena vā kāyapaṭibaddhena vā vācāya
  vā paravisaṁvādakakiriyākaraṇe daṭṭhabbo. Tāya ce kiriyāya paro
  tamatthaṁ jānāti ayaṁ kiriyasamuṭṭhāpikacetanākkhaṇeyeva
  musāvādakammunā bajjhati. Yasmā pana yathā kāyakāyapaṭibaddhavācāhi
  paraṁ visaṁvādeti tathā imassa bhaṇāhīti āṇāpentopi paṇṇaṁ
  likhitvā purato nissajjantopi ayaṁ attho evaṁ veditabboti
  kuḍḍādīsu likhitvā ṭhapentopi tasmā ettha āṇattikanissaggiyathāvarāpi
  payogā yujjanti. Aṭṭhakathāsu pana anāgatattā vīmaṁsitvā
  gahetabbā. Piṁsatīti pisuṇā samagge satte avayavabhūte vagge
  bhinne karotīti attho. Niruttinayena vā piyasuññakaraṇato pisuṇā.
-------------------------------------------------
[page 536]
  Yāya hi vācāya yassa taṁ taṁ vācaṁ bhāsati tassa hadaye attano
  piyasuññabhāvaṁ parassa ca piyasuññabhāvaṁ karoti sā pisuṇā vācā.
  Lakkhaṇato pana saṅkiliṭṭhacittassa paresaṁ vā bhedāya attano
  piyakamyatāya vā kāyavacīpayogasamuṭṭhāpikā cetanā pisuṇavācā
  pisuṇaṁ vatti etāyāti katvā. Sā yassa bhedaṁ karoti tassa
  appaguṇatāya appasāvajjā. Mahāguṇatāya mahāsāvajjā.
  Tassā cattāro sambhārā bhinditabbo paro iti ime nānā
  bhavissantīti bhedapurekkhāratā vā iti ahaṁ piyo bhavissāmi
  vissāsikoti piyakamyatā vā tajjo vāyāmo tassa tadatthavijānananti.
  Pare pana abhinne kammapathabhedo natthi bhinneeva hoti.
  Pharusayatīti pharusā vācā. Yāya hi vācāya attānampi parampi
  pharusaṁ sinehābhāvena sukkhaṁ karoti sā pharusavācā. Athavā
  sayampi pharusā domanassasamuṭṭhitattā sabhāvenapi kakkasā neva
  kaṇṇasukhā na hadayasukhāti pharusā vācā. Ettha pana paresaṁ
  mammacchedanavasena pavattiyā ekantaniratthatāya sabhāvena
  kāraṇavohārena ca vācāya pharusasaddappavatti daṭṭhabbā. Taṁ pharusaṁ
  vadati etāyāti pharusavācā parassa mammacchedakakāyavacīpayogasamuṭṭhāpikā
  ekantapharusā cetanā. Tassā āvibhāvatthamidaṁ vatthu.
      [280] Eko kira dārako mātu vacanaṁ anādayitvā araññaṁ
-------------------------------------------------
[page 537]
  Gacchati. Taṁ mātā nivattetuṁ asakkontī caṇḍā taṁ mahisī
  anubandhatūti akkosi. Athassa tatheva araññe mahisī uṭṭhāsi.
  Dārako yaṁ mama mātā mukhena kathesi taṁ mā hotu yaṁ
  cittena cintesi taṁ hotūti saccakiriyaṁ akāsi. Mahisī tattheva
  bandhā 1- viya aṭṭhāsi.
      [281] Evaṁ mammacchedako vacīpayogo cittasaṇhatāya
  pharusavācā na hoti. Mātāpitaro hi kadāci puttake evampi
  vadanti corā vo khaṇḍākhaṇḍikaṁ karontūti uppalapattampi ca
  nesaṁ upari patantaṁ na icchanti. Ācariyupajjhāyā ca kadāci
  nissitake evaṁ vadanti kiṁ ime ahirikā anottappino vadanti
  niddhamatha neti atha ca nesaṁ āgamādhigamasampattiṁ icchanti.
  Yathā ca cittasaṇhatāya pharusavācā na hoti evaṁ vacanasaṇhatāya
  apharusavācāpi na hoti. Na hi mārāpetukāmassa imaṁ sukhaṁ
  sayāpethāti vacanaṁ apharusavācā hoti. Cittapharusatāya pana esā
  pharusavācāva. Sā yaṁ sandhāya pavattitā tassa appaguṇatāya
  appasāvajjā mahāguṇatāya mahāsāvajjā. Tassā
  tayo sambhārā akkositabbo paro kuppitacittaṁ akkosanāti.
  Paresaṁ sukhaṁ hitañca phalati visarati vināsetīti samphaṁ attano
  paresañca anupakārakaṁ yaṅkiñci. Samphaṁ palapati etāyāti

  *  *  *  *  *  *
  Footnote: 1. baddhātipi dissati.
-------------------------------------------------
[page 538]
  Samphappalāpo anatthaviññāpakakāyavacīpayogasamuṭṭhāpikā
  akusalacetanā. So āsevanamandatāya appasāvajjo.
  Āsevanamahantatāya mahāsāvajjo. Tassa dve sambhārā
  bhāratayuddhasītāharaṇādiniratthakakathāpurekkhāratā tathārūpīkathākathanañca.
  Pare pana taṁ kathaṁ aggaṇhante kammapathabhedo natthi. Parena pana
  samphappalāpe gahiteyeva hoti.
      [282] Abhijjhābyāpādamicchādiṭṭhiyoti ettha parasampattiṁ
  abhimukhaṁ jhāyatīti abhijjhā parasampattīsu lobho. Sā pana aho
  vata idaṁ mamassāti evaṁ parabhaṇḍābhijjhāyanalakkhaṇā adinnādānaṁ
  viya appasāvajjā mahāsāvajjā ca. Tassā dve sambhārā
  parabhaṇḍaṁ attano pariṇāmanañca. Parabhaṇḍavatthuke hi lobhe
  uppannepi na tāva kammapathabhedo hoti yāva aho vata idaṁ
  mamassāti attano na pariṇāmeti. Hitasukhaṁ byāpādeti
  vināsetīti byāpādo paṭigho. So paravināsāya
  manopadosalakkhaṇo. So pharusavācā viya appasāvajjo
  mahāsāvajjo ca. Tassa dve sambhārā parasatto tassa ca
  vināsanacintā. Parasattavatthuke hi kodhe uppannepi na tāva
  kammapathabhedo hoti yāva aho vatāyaṁ ucchijjeyya vinasseyyāti
  tassa vināsanaṁ na cinteti. Yathābhuccaggahaṇābhāvena
-------------------------------------------------
[page 539]
  Micchā passatīti micchādiṭṭhi. Sā natthi dinnantiādinā
  nayena viparītadassanalakkhaṇā samphappalāpo viya appasāvajjā
  mahāsāvajjā ca. Apica aniyatā appasāvajjā niyatā
  mahāsāvajjā. Tassā dve sambhārā vatthuno gahitākāraviparītatā
  yathā ca taṁ gaṇhāti tathābhāvena tassupaṭṭhānanti. Tattha
  natthikāhetukākiriyadiṭṭhīhieva kammapathabhedo hoti.
      [283] Anekavihitānaṁ pāpakānaṁ akusalānaṁ dhammānanti
  sāmaññavacanepi pārisesañāyato vuttāvasesā akusalā dhammā
  gahetabbāti āha ṭhapetvā te dhammetiādiṁ. Te
  yathāvuttakāyaduccaritādike akusaladhamme ṭhapetvāti attho.
  Anekavihitāti anekappakārā. Ayaṁ lokatantīti ayaṁ vuḍḍhānaṁ
  abhivādanādikiriyalakkhaṇā lokappaveṇi. Anāgāmibrāhmaṇānaṁ
  alaṅkārādīsu anāgāmibhikkhūnañca cīvarādīsu nikkantivasena
  rāguppatti hotīti anāgāmimaggena pañcakāmaguṇikarāgasseva
  pahānaṁ veditabbanti āha pañcakāmaguṇikarāgassāti. Rūpādīsu
  pañcasu kāmaguṇesu vatthukāmakoṭṭhāsesu uppajjamāno rāgo
  pañcakāmaguṇikarāgoti veditabbo. Koṭṭhāsavacano hettha guṇasaddo
  vayoguṇā anupubbaṁ jahantītiādīsu viya. Dvīsu akusalacittesūti
  domanassasahagatesu dvīsu akusalacittesu. Mohassa
  sabbākusalasādhāraṇattā āha
-------------------------------------------------
[page 540]
  Sabbākusalasambhavassāti. Avasesānanti sakkāyadiṭṭhiādīnaṁ.
  Jigucchati maññeti ahamabhijāto rūpavā paññavā kathaṁ nāma aññesaṁ
  abhivādanādiṁ kareyyanti jigucchati viya jigucchatīti vā sallakkhemi.
  Akosallasambhūtaṭṭhenāti añāṇasambhūtaṭṭhena. Akusale dhamme
  jigucchamāno tesaṁ samaṅgibhāvampi jigucchatīti vuttaṁ akusalānaṁ dhammānaṁ
  samāpattīti. Etasseva vevacanaṁ samāpajjanā samaṅgibhāvoti.
  Maṇḍanakajātiyoti maṇḍanasabhāvo maṇḍanasīloti attho. Jegucchitanti
  jigucchanasīlataṁ. Lokajeṭṭhakakammanti loke jeṭṭhakānaṁ kattabbakammaṁ
  loke vā seṭṭhasammataṁ kammaṁ. Tatrāti yathāvuttesu dvīsupi
  atthavikappesu. Padābhihito attho padattho. Byañjanatthoti
  vuttaṁ hoti. Vinayaṁ vā arahatīti ettha vinayanaṁ vinayo.
  Niggaṇhananti attho. Tenāha niggahaṁ arahatīti vuttaṁ hotīti.
  Nanu ca paṭhamaṁ vuttesu dvīsupi atthavikappesu sakatthe arahatthe ca
  taddhitapaccayo saddalakkhaṇato dissati na pana vinayāya dhammaṁ
  desetīti imasmiṁ atthe tasmā kathamettha taddhitapaccayoti āha
  vicitrā hi taddhitavuttīti. Vicitratā cettha lokappamāṇato
  veditabbā. Tathāhi yasmiṁ yasmiṁ atthe taddhitappayogo lokassa
  tattha tattha taddhitavutti lokato siddhāti vicitrā taddhitavutti.
  Tasmā yathā mā saddamakāsīti vadanto māsaddikoti vuccati evaṁ
-------------------------------------------------
[page 541]
  Vinayāya dhammaṁ desetīti venayikoti vuccatīti adhippāyo.
  Kapaṇapurisoti guṇavirahitatāya hīnamanusso. Byañjanāni avicāretvāti
  uddiṭṭhavitthārasaddesu 1- viya imasmiṁ atthe ayaṁ nāma paccayoti evaṁ
  byañjanavicāraṁ akatvā. Anipphannapāṭipadikavasenāti vuttaṁ hoti.
  Devalokagabbhasampattiyāti vatvāpi ṭhapetvā bhummadeve sesadevesu
  gabbhaggahaṇassa abhāvato paṭisandhiyevettha gabbhasampatti veditabbāti.
  Vuttamevatthaṁ vivaritvā dassento āha devalokapaṭisandhipaṭilābhāya
  saṁvattatīti. Assāti abhivādanādisāmīcikammassa. Mātukucchismiṁ
  paṭisandhiggahaṇe dosaṁ dassentoti mātito aparisuddhabhāvaṁ
  dassento. Akkositukāmassa dāsiyā puttoti dāsikucchismiṁ
  nibbattabhāve dosaṁ dassetvā akkosanaṁ viya bhagavato mātukucchismiṁ
  paṭisandhiggahaṇe dosaṁ dassetvā akkosantopi evamāhāti
  adhippāyo. Gabbhatoti devalokasmiṁ paṭisandhito. Tenevāha abhabbo
  devalokupapattiṁ pāpuṇitunti adhippāyoti. Hīno vā gabbho
  assāti apagabbhoti imassa viggahassa ekena pariyāyena
  adhippāyaṁ dassento āha devalokagabbhaparibāhirattā āyatiṁ
  hīnagabbhapaṭilābhabhāgīti. Itisaddo hetuattho. Yasmā āyatiṁ
  hīnagabbhapaṭilābhabhāgī tasmā hīno vā gabbho assāti apagabbhoti

  *  *  *  *  *  *
  Footnote: 1. Ma. tissadattādisaddesu.
-------------------------------------------------
[page 542]
  Adhippāyo. Puna tasseva ca viggahassa kodhavasena .pe. Dassentoti
  heṭṭhāvuttanayassa anurūpaṁ katvā adhippāyaṁ dassento āha
  hīno vāssa mātukucchismiṁ gabbhavāso ahosīti adhippāyoti.
  Gabbhasaddo atthi mātukucchipariyāyo gabbhe vasati mānavotiādīsu
  viya. Atthi mātukūcchismiṁ nibbattasattapariyāyo antamaso
  gabbhapātanaṁ upādāyātiādīsu viya. Tattha mātukucchipariyāyaṁ gahetvā
  tadatthaṁ dassento āha anāgate gabbhaseyyāti. Gabbhe seyyā
  gabbhaseyyā. Anuttarena maggenāti aggamaggena. Kammakilesānaṁ
  maggena vihatattā āha vihatakāraṇattāti. Itarā tissopīti
  aṇḍajasaṁsedajaupapātikā. Ettha ca yadipi apagabbhoti imassa
  anurūpato gabbhaseyyāeva vattabbā. Pasaṅgato pana labbhamānaṁ
  sabbampi vattuṁ vaṭṭatīti punabbhavābhinibbattipi vuttāti veditabbā.
  Idāni sattapariyāyassa gabbhasaddassa vasena viggahanānattaṁ dassento
  āha apicātiādiṁ. Imasmiṁ pana vikappe gabbhaseyyāeva pahīnā
  na pana gabbhoti āpajjatīti āha punabbhavābhinibbattīti. Ubhayampi
  gabbhaseyyāvaseneva vuttantipi vadanti. Nanu ca āyatiṁ gabbhaseyyā
  pahīnāti vuttattā gabbhaseyyāeva pahīnā na pana gabbhoti
  āpajjatīti āha yathā cātiādiṁ. Atha abhinibbattīti ettakameva
  avatvā punabbhavaggahaṇaṁ kimatthanti āha abhinibbatti ca
-------------------------------------------------
[page 543]
  Nāmātiādiṁ. Apunabbhavabhūtāti khaṇe khaṇe uppajjamānānaṁ dhammānaṁ
  abhinibbatti.
      [284] Dhammadhātunti ettha dhamme anavasese dhāreti yāthāvato
  upadhāretīti dhammadhātu dhammānaṁ yāthāvasabhāvato avabujjhanasabhāvo.
  Sabbaññutañāṇassetaṁ adhivacanaṁ. Paṭivajjhitvāti sacchikatvā.
  Paṭilabhitvāti attho. Paṭilābhahetūti vuttaṁ hoti. Desanāvilāsappatto
  hotīti rucivasena parivattetvā desetuṁ samatthatā desanāvilāso
  taṁ patto adhigatoti attho. Karuṇāvipphāranti sabbasattesu mahākaruṇāya
  pharaṇaṁ. Tādiguṇalakkhaṇameva puna upamāya vibhāvetvā dassento āha
  paṭhavīsamacittatanti. Yathā paṭhavī suciasucinikkhepachedanabhedanādīsu na
  vikampati anurodhavirodhaṁ na pāpuṇāti evaṁ iṭṭhāniṭṭhesu lābhālābhādīsu
  anurodhavirodhappahānato avikampitacittatāya paṭhavīsamacittatanti attho.
  Akuppadhammatanti ettha akuppadhammo nāma phalasamāpattīti tīsupi
  gaṇṭhīpadesu vuttaṁ. Paresu pana akkosantesupi attano
  paṭhavīsamacittatālakkhaṇaṁ akujjhanasabhāvatanti evamettha attho gahetabboti
  amhākaṁ khanti. Jarāya anusaṭanti jarāya palivedhitaṁ 1-. Vaṭṭakhāṇubhūtanti
  anekesaṁ anayabyasanānaṁ nipātalakkhaṇatthambhabhūtatāya saṁsārakhāṇubhūtaṁ.
  Brāhmaṇassa vuḍḍhatāya āsannaṁ vata maraṇanti sambhāvanavasena

  *  *  *  *  *  *
  Footnote: 1. paliveṭhitanti bhaveyya.
-------------------------------------------------
[page 544]
  Ajja maritvātiādi vuttaṁ. Mahantena kho pana ussāhenāti
  sādhu kho pana tathārūpānaṁ arahataṁ dassanaṁ hotīti evaṁ
  sañjātamahussāhena. Appaṭisamaṁ purejātabhāvanti anaññasādhāraṇaṁ
  purejātabhāvaṁ. Natthi etassa paṭisamoti appaṭisamo purejātabhāvo.
  Apīti avatvā pīti vadanto pisaddo visuṁ atthi nipātoti dasseti.
  Sambhāvanattheti apināmevaṁ siyāti vikappanattho sambhāvanattho.
  Tasmiṁ jotakatte pisaddo vaṭṭati. Vacanasiliṭṭhatāyāti vacanassa
  madhurabhāvatthaṁ. Mudubhāvatthanti attho. Evaṁ hi loke siliṭṭhavacanaṁ
  hotīti evaṁ ekameva gaṇanaṁ avatvā aparāya gaṇanāya saddhiṁ
  vacanaṁ loke siliṭṭhavacanaṁ hoti yathā dve vā tīṇi vā
  udakaphusitānīti. Sammā adhisayitānīti pādādīhi attanā nesaṁ kiñci
  upaghātaṁ akarontiyā bahivātādiparissayaparihāratthaṁ sammadeva upari
  sayitāni. Upariattho hettha adhisaddo. Utuṁ gaṇhāpentiyāti
  tesaṁ allasinehapariyādānatthaṁ attano kāyusmāvasena utuṁ
  gaṇhāpentiyā. Tenāha usmīkatānīti. Sammāparibhāvitānīti
  sammadeva sabbaso kukkuṭavāsanāya vāsitāni. Tenāha kukkuṭīgandhaṁ
  gāhāpitānīti. Ettha ca sammāparisedanaṁ kukkuṭīgandhaparibhāvanañca
  sammāadhisayananipphattiyā anunipphāditanti daṭṭhabbaṁ. Sammāadhisayaneneva
  hi itaradvayaṁ ijjhati. Na hi sammāadhisayanato visuṁ sammāparisedanassa
-------------------------------------------------
[page 545]
  Sammāparibhāvanassa ca karaṇaṁ atthi. Tena pana saddhiṁyeva
  itaresaṁ dvinnampi ijjhanato vuttaṁ evaṁ tīhi pakārehi
  tāni aṇḍāni paripāliyamānānīti. Nakhasikhāti nakhaggāni.
  Mukhatuṇḍakanti mukhaggaṁ. Kapālassa tanuttāti ettha yathā kapālassa
  tanutā ālokassa anto paññāyanassa kāraṇaṁ tathā kapālassa
  tanutāya nakhasikhāmukhatuṇḍakānaṁ kharatāya ca allasinehapariyādānaṁ
  kāraṇavacananti daṭṭhabbaṁ. Saṅkuṭitahatthapādāti ettha hatthāti
  pakkhā. Na hi kukkuṭānaṁ pakkhato aññe hatthā nāma
  atthi. Etthāti ālokaṭṭhāne. Pakkhe vidhunantāti pakkhe
  cālentā. Nikkhamantānanti niddhāraṇe sāmivacanaṁ. Nikkhamantesūti
  attho. So jeṭṭho iti assa vacanīyoti yo paṭhamataraṁ
  aṇḍakosato nikkhanto kukkuṭapotako soyeva jeṭṭhoti vacanīyo
  assa bhaveyyāti attho.
      [285] Paṭipādentoti saṁsandento. Tibhūmipariyāpannāpi
  sattā avijjākosassa anto paviṭṭhā tattha appahīnāya
  avijjāya veṭṭhitattāti āha avijjākosassa anto paviṭṭhesu
  sattesūti. Aṇḍakosanti vījakapālaṁ. Lokasannivāseti
  lokoeva lokasannivāso. Sammāsambodhinti ettha sammāti
  aviparītattho. Saṁsaddo sāmanti imamatthaṁ dīpeti. Tasmā sammā
-------------------------------------------------
[page 546]
  Aviparītenākārena sayameva cattāri saccāni bujjhati paṭivijjhatīti
  sammāsambodhīti maggo vuccati. Tenāha sammā sāmañca
  bodhinti. Sammā sayameva ca bujjhanakanti attho. Sammāti
  vā pasatthavacano saṁsaddo sundaravacanoti āha athavā pasatthaṁ
  sundarañca bodhinti. Bodhisaddassa anekatthataṁ dassetvā
  idhādhippetamatthaṁ niddhāretvā dassetukāmo āha bodhīti rukkhopi
  maggopītiādiṁ.
      [286] Tattha abujjhi etthāti rukkho bodhi. Sayaṁ bujjhati
  bujjhanti vā tena ariyāti maggo bodhi. Sabbadhamme
  sabbākārato bujjhati paṭivijjhatīti sabbaññutañāṇaṁ bodhi. Bujjhiyati
  sacchikariyatīti nibbānaṁ bodhi. Antarā ca bodhinti dutiyamudāharaṇaṁ
  vināpi rukkhasaddena bodhisaddassa rukkhe pavattidassanatthaṁ
  vuttaṁ. Varabhūrimedhasoti mahāpaṭhavī viya patthaṭavarapaññoti attho.
  Asabbaguṇadāyakattāti sabbaguṇānaṁ adāyakattā. Sabbe guṇe
  na dadātīti hi asabbaguṇadāyako. Ayuttatthasamāsoyaṁ gamakattā 1-
  yathā asuriyapassāni mukhānīti. Tisso vijjāti upanissayavato
  saheva arahattaphalena tisso vijjā deti. Nanu cettha tīsu
  vijjāsu āsavakkhayañāṇassa maggapariyāpannattā kathametaṁ yujjati
  maggo tisso vijjā detīti. Nāyaṁ doso. Satipi

  *  *  *  *  *  *
  Footnote: 1. gammakattā gamyakattā vāti maññe.
-------------------------------------------------
[page 547]
  Āsavakkhayañāṇassa maggapariyāpannabhāve aṭṭhaṅgike magge sati
  maggañāṇena saddhiṁ tisso vijjā paripuṇṇā hontīti maggo tisso
  vijjā detīti vuccati. Cha abhiññāti etthāpi eseva nayo.
  Sāvakapāramīñāṇanti aggasāvakehi paṭilabhitabbaṁ sabbameva
  lokiyalokuttarañāṇaṁ. Paccekabodhiñāṇanti etthāpi imināva nayena
  attho veditabbo. Abbhaññāsinti jāniṁ. Jānanañca na
  anussavādivasenāti āha paṭivijjhinti. Paccakkhaṁ akāsinti
  attho. Paṭivedhopi na dūre ṭhitalakkhaṇapaṭivedho viyāti āha
  pattomhīti. Pāpuṇinti attho. Pāpuṇanañca na sayaṁ gantvāti
  āha adhigatomhīti. Santāne uppādanavasena paṭilabhinti attho.
  Opammasampaṭipādananti opammatthassa upameyyena sammadeva
  paṭipādanaṁ. Atthenāti upameyyatthena. Yathā kukkuṭiyā aṇḍesu
  tividhakiriyākaraṇaṁ kukkuṭacchāpakānaṁ aṇḍakosato nikkhamanassa
  mūlakāraṇaṁ evaṁ bodhisattabhūtassa bhagavato tividhānupassanākaraṇaṁ
  avijjaṇḍakosato nikkhamanassa mūlakāraṇanti āha yathā hi tassā
  kukkuṭiyā .pe. Tividhānupassanākaraṇanti. Santāneti vuttattā
  aṇḍasadisatā santānassa bahinikkhantakukkuṭacchāpakasadisatā
  buddhaguṇānaṁ. Buddhaguṇāti ca atthato buddhoyeva tathāgatassa kho
  etaṁ vāsiṭṭha adhivacanaṁ dhammakāyo itipīti vacanato.
-------------------------------------------------
[page 548]
  Avijjaṇḍakosassa tanubhāvoti balavavipassanāvasena avijjaṇḍakosassa
  tanubhāvo. Paṭicchādanasāmaññena ca avijjāya aṇḍakosasadisatā.
  Mudubhūtassāpi kharabhāvapatti hotīti tannivattanatthaṁ thaddhakharabhāvoti
  vuttaṁ. Tikkhakharavippasannasūrabhāvoti ettha pariggayhamānesu
  saṅkhāresu vipassanāñāṇassa samādhindriyavasena sukhānuppaveso
  tikkhatā. Anupavisitvāpi satindriyavasena amandatā 1- kharabhāvo.
  Tikkhopi hi ekacco saro lakkhaṁ patvā kuṇḍo 2- hoti na tathā idaṁ.
  Satipi kharabhāve sukhumappavattivasena kilesasamudācārasaṅkhobharahitatāya
  saddhindriyavasena pasannabhāvo. Satipi ca pasannabhāve antarā
  anosakkitvā kilesapaccatthikānaṁ suṭṭhu abhibhavanato viriyindriyavasena
  sūrabhāvo veditabbo. Evamimehi pakārehi saṅkhārupekkhāñāṇameva
  gahitanti daṭṭhabbaṁ. Vipassanāñāṇassa pariṇāmakāloti vipassanāya
  vuṭṭhānagāminībhāvāpatti. Tadā ca sā maggañāṇagabbhaṁ dhārentī
  viya hotīti āha gabbhaggahaṇakāloti. Gabbhaṁ gaṇhāpetvāti
  saṅkhārupekkhāya anantaraṁ sikhāppattānulomavipassanāvasena
  maggavijāyanatthaṁ gabbhaṁ gaṇhāpetvā. Anupubbādhigatenāti
  paṭhamamaggādipaṭipāṭiyā adhigatena. Abhiññāpakkheti
  lokiyābhiññāpakkhe. Lokuttarābhiññā hi avijjaṇḍakosampadālikā.

  *  *  *  *  *  *
  Footnote: 1. Ma. anatikkamanato akuṇḍatā. 2. kuṇṭhoti bhaveyya.
-------------------------------------------------
[page 549]
  Potthakesu pana katthaci chābhiññāpakkheti likhanti. So
  apāṭhoti veditabbo. Jeṭṭho seṭṭhoti vuḍḍhatamattā
  jeṭṭho sabbaguṇehi uttamattā paseṭṭhatamoti seṭṭho.
      [287] Idāni āraddhaṁ kho pana me brāhmaṇa
  viriyantiādikāya desanāya anusandhiṁ dassento āha evaṁ
  bhagavātiādiṁ. Tattha pubbabhāgato pabhūtīti bhāvanāya
  pubbabhāgiyaviriyārambhādito paṭṭhāya. Cittamevamuppannanti evaṁ
  upari vakkhamānaparivitakkavasena cittamuppannanti attho. Cittameva
  uppannantipi pāṭho. Tattha cittameva uppannaṁ na tāva bhagavati
  pasādoti attho. Muṭṭhassatināti vinaṭṭhassatinā. Sativirahitenāti
  attho. Sāraddhakāyenāti sadarathakāyena. Bodhimaṇḍeti bodhisaṅkhātassa
  ñāṇassa maṇḍabhāvappatte ṭhāne. Bodhīti hi paññā vuccati.
  Sā ettha maṇḍā pasannā jātāti so padeso bodhimaṇḍoti
  paññāto. Caturaṅgasamannāgatanti kāmaṁ taco ca nhāru ca
  aṭṭhi ca avasissatu upasussatu sarīre maṁsalohitanti evaṁ
  vuttaṁcaturaṅgasamannāgataṁ viriyaṁ. Tattha tacoti ekaṁ aṅgaṁ nhāru
  ekaṁ aṭṭhi ekaṁ maṁsalohitaṁ ekaṁ aṅganti veditabbaṁ. Taco
  ekaṁ aṅganti ca tace nirapekkhabhāvo ekaṁ aṅganti gahetabbaṁ.
  Padhānaṁ anuyuñjantassa hi tace palujjamānepi taṁnimittaṁ
-------------------------------------------------
[page 550]
  Avosānāpajjanaṁ tassa viriyassa ekaṁ aṅgaṁ ekaṁ kāraṇaṁ. Evaṁ
  sesesupi attho veditabbo. Paggahitanti ārabbha sithilaṁ akatvā
  daḷhaparakkamasaṅkhātussāhanabhāvena gahitaṁ. Tenāha asithilappavattitanti
  vuttaṁ hotīti. Asallīnanti asaṅkucitaṁ kosajjavasena saṅkocaṁ
  anāpannaṁ. Upaṭṭhitāti ogāhanasaṅkhātena apilāpanabhāvena
  ārammaṇaṁ upagantvā ṭhitā. Tenāha ārammaṇābhimukhībhāvenāti.
  Sammosassa viddhaṁsanavasena pavattiyā na pamuṭṭhāti appamuṭṭhā. Kiñcāpi
  cittappassaddhivasena cittameva passaddhaṁ kāyappassaddhivaseneva
  ca kāyopi passaddho hoti tathāpi yasmā kāyappassaddhi
  uppajjamānā cittappassaddhiyā saheva uppajjati na vinā
  tasmā vuttaṁ kāyacittappassaddhivasenāti. Kāyappassaddhiyā
  ubhayesampi kāyānaṁ passambhanāvahattā vuttaṁ rūpakāyopi
  passaddhoyeva hotīti. So ca khoti so ca kho kāyo.
  Vigatadarathoti vigatakilesadaratho. Nāmakāye hi vigatadarathe rūpakāyopi
  vūpasantadarathapariḷāho hoti. Sammāāhitanti nānārammaṇesu
  vidhāvanasaṅkhātaṁ vikkhepaṁ vicchinditvā ekasmiṁyeva ārammaṇe
  avikkhittabhāvāpādanena sammadeva āhitaṁ ṭhapitaṁ. Tenāha suṭṭhu
  ṭhapitantiādiṁ. Cittassa anekaggabhāvo vikkhepavasena cañcalatā.
  Sā sati ekaggatāya na hotīti āda ekaggaṁ acalaṁ nipphandananti.
-------------------------------------------------
[page 551]
  Ettāvatāti āraddhaṁ kho panātiādinā viriyasatipassaddhisamādhīnaṁ
  kiccasiddhidassanena. Nanu ca saddhāpaññānampi kiccasiddhi jhānassa
  pubbapaṭipadāya icchitabbāti. Saccaṁ icchitabbā. Sā pana
  nānantariyabhāvena avuttasiddhāti na gahitā. Asati hi saddhāya
  viriyārambhādīnaṁ asambhavoyeva. Paññāpariggahe ca nesaṁ asati
  viriyārambhādibhāvo na siyā tathā asallīnāsammosatādayo.
  Viriyādīnanti asallīnatādiggahaṇenevettha paññākiccasiddhi gahitāti
  daṭṭhabbaṁ. Jhānabhāvanāyaṁ vā samādhikiccaṁ adhikaṁ icchitabbanti
  dassetuṁ samādhipariyosānāva jhānassa pubbabhāgapaṭipadā kathitāti
  daṭṭhabbaṁ.
      [288] Idāni vivicceva kāmehīti ādinayappavattāya pāliyā
  jhānavibhaṅge vuttampi atthaṁ aṭṭhakathānayeneva saṁvaṇṇetukāmo
  vibhaṅgapāliyaṁ vuttanayena avacane kāraṇaṁ dassetuṁ kiñcāpi tattha
  katame kāmātiādimāha. Tattha paṭṭhanākārena pavatto dubbalo
  lobho chandanaṭṭhena chando. Tato balavā rañjanaṭṭhena rāgo.
  Tatopi balavataro bahalarāgo chandarāgo. Nimittānubyañjanāni
  saṅkappeti etenāti saṅkappo tathā pavatto lobho. Tattha
  nimittasaṅkappanā nāma avayave samodhānetvā itthī purisotiādinā
  ekajjhaṁ katvā uparūpari kilesuppattiyā nimittassa kappanā.
-------------------------------------------------
[page 552]
  Anubyañjanasaṅkappanā pana hatthā sobhaṇā pādā sobhaṇāti evaṁ
  anubyañjanavasena vibhajitvā kappanā. Kilesānaṁ hi anubyañjanato
  paribyattivasena uppattiyā paccayabhāvato anubyañjanaṁ hatthapādādiavayavā
  vuccanti. Tato balavā rañjanaṭṭhena rāgo. Saṅkappanavaseneva
  pavatto tato balavataro saṅkapparāgo. Svāyaṁ pabhedo
  ekasseva lobhassa pavattiākāravasena avatthābhedavasena ca veditabbo
  yathā vaccho dammo balibaddoti. Kāmāti kilesakāmā.
  Kāmentīti kāmā. Kāmenti etehīti vā. Seyyathīdanti imassa
  taṁ katamaṁ taṁ kathanti vā attho. Viviccitvāti visuṁ hutvā.
  Tenāha vinā hutvā apasakkitvāti. Pajahanavasena apakkamitvāti
  attho. Vivicceva kāmehīti ettha viviccāti iminā vivecanaṁ
  jhānakkhaṇe kāmānaṁ abhāvamattaṁ vuttaṁ. Viviccevāti pana iminā
  ekaṁsato kāmānaṁ vivecetabbatādīpanena tappaṭipakkhatā jhānassa
  kāmavivekassa ca jhānādhigamupāyatā dassitā hotīti imamatthaṁ
  dassetuṁ paṭhamaṁ jhānantiādiṁ vatvā tamevatthaṁ pākaṭataraṁ kātuṁ
  kathantiādi vuttaṁ. Andhakāre sati padīpo viyāti etena yathā
  padīpābhāvena rattiyaṁ andhakārābhibhavo evaṁ jhānābhāvena
  cittasantatiyaṁ kāmābhibhavoti dasseti. Etanti pubbapadeyeva
  avadhāraṇavacanaṁ na kho pana evaṁ daṭṭhabbaṁ kāmehievāti avadhāraṇassa
-------------------------------------------------
[page 553]
  Akatattā. Tannissaraṇatoti nissaranti niggacchanti etena ettha
  vāti nissaraṇaṁ. Ke niggacchanti. Kāmā. Tesaṁ kāmānaṁ
  nissaraṇaṁ pahānaṁ tannissaraṇaṁ. Tato kāmanissaraṇatoti attho. Kathaṁ
  pana samāne vikkhambhane kāmānamevetaṁ nissaraṇaṁ na byāpādādīnanti
  codanaṁ yuttito āgamato ca sādhetuṁ kāmadhātūtiādi vuttaṁ. Tattha
  kāmadhātusamatikkamanatoti sakalassapi kāmabhavassa samatikkamapaṭipadābhāvato.
  Tena imassa jhānassa kāmapariññābhāvamāha. Kāmarāgapaṭipakkhatoti chando
  kāmotiādinā vuttavibhāgassa kilesakāmassa paccatthikabhāvato. Tena
  yathā mettā byāpādassa karuṇā vihiṁsāya evamidaṁ jhānaṁ kāmarāgassa
  ujuvipaccanīkabhūtanti dasseti. Vipākena cettha kāmadhātusamatikkamo
  attano pavattikkhaṇe kāmarāgapaṭipakkhatā ca veditabbā. Evamattano
  pavattiyā vipākappavattiyā ca. Kāmarāgato kāmadhātuto ca
  vinivattasabhāvattā idaṁ jhānaṁ visesato kāmānameva nissaraṇaṁ.
  Svāyamattho pākaṭoevāti 1- āha yathāhātiādiṁ. Nekkhammanti
  paṭhamajjhānaṁ. Kāmañcettha tamatthaṁ dīpetuṁ purimapadeyeva avadhāraṇaṁ
  gahitaṁ uttarapadepi pana taṁ gahetabbameva tathā atthasambhavatoti
  dassetuṁ uttarapadepītiādi vuttaṁ. Itoti kāmacchandato.

  *  *  *  *  *  *
  Footnote: 1. Ma. pāṭhāgato.
-------------------------------------------------
[page 554]
  Esa daṭṭhabboti esa niyamo daṭṭhabbo. Sādhāraṇavacanenāti
  sabbavivekasādhāraṇavacanena. Tadaṅgavikkhambhanasamucchedapaṭippassaddhi-
  nissaraṇavivekā tadaṅgavivekādayo kāyacittaupadhivivekā kāyavivekādayo.
  Tayoeva idha daṭṭhabbāti tayoeva idha jhānakathāyaṁ daṭṭhabbā
  samucchedavivekādīnaṁ asambhavato. Niddeseti mahāniddese. Tattha
  hi uddānato dve kāmā vatthukāmā kilesakāmā cāti uddisitvā
  tattha katame vatthukāmā manāpiyā rūpā .pe. Manāpiyā
  phoṭṭhabbātiādinā vatthukāmā niddiṭṭhā. Te pana kāmiyantīti kāmāti
  veditabbā. Tatthevāti niddeseyeva. Vibhaṅgeti jhānavibhaṅge.
  Evaṁ hi satīti evaṁ ubhayesampi kāmānaṁ saṅgahe sati.
  Vatthukāmehipīti vatthukāmehi. Viviccevāti attho yujjatīti evaṁ
  yujjamānatthantarasamuccayattho pisaddo na kilesakāmasamuccayattho.
  Kasmā. Imasmiṁ atthe kilesakāmehi vivekassa dutiyapadena
  vuttattā. Tenāti vatthukāmavivekena. Kāyaviveko vutto hotīti
  puttadārādipariggahavivekadīpanato kāyaviveko vutto hoti. Purimenāti
  kāyavivekena. Etthāti vivicceva kāmehi vivicca akusalehi
  dhammehīti etasmiṁ padadvaye. Ito vā niddhārite vivekadvaye.
  Akusalasaddena yadi kilesakāmā sabbākusalāpi vā gahitā sabbathā
  kilesakāmehi viveko vuttoti āha dutiyena kilesakāmehi
-------------------------------------------------
[page 555]
  Vivekavacanatoti. Dutiyenāti cittavivekenāti attho. Etesanti
  yathāvuttānaṁ dvinnaṁ padānaṁ. Niddhāraṇe cetaṁ sāmivacanaṁ.
  Taṇhādisaṅkilesānaṁ vatthuno pahānaṁ saṅkilesavatthuppahānaṁ.
  Lolabhāvo nāma tattha tattha rūpādīsu taṇhuppādo. Tassa hetū
  vatthukāmāeva veditabbā. Bālabhāvassa hetupariccāgoti
  sambandho. Bālabhāvo nāma avijjā duccintitacintitādi vā.
  Tassa ayoniso manasikāro sabbepi vā akusaladhammā hetū.
  Kāmaguṇādhigamahetu pāṇātipātādi asuddhappayogo hotīti
  tabbivekena payogasuddhi vibhāvitā. Taṇhāsaṅkilesavisodhanena
  vivaṭṭupanissayasaṁvaḍḍhanena ca ajjhāsayavisodhanaṁ āsayaposanaṁ.
  Āsayaposananti ca jhānabhāvanāya paccayabhūtā pubbayogādivasena siddhā
  ajjhāsayasampadā. Sā pana taṇhūpatāpavigamena hoti. Tena
  vuttaṁ taṇhāsaṅkilesavisodhanenāti. Kāmesūti niddhāraṇe bhummaṁ.
  Anekabhedoti kāmāsavakāmarāgasaṁyojanādivasena rūpataṇhādivasena ca
  anekabhedo. Kāmacchandoyevāti kāmasabhāvoyeva chando. Na
  kattukamyatāchando nāpi kusalacchandoti adhippāyo.
  Akusalapariyāpannopīti vivicca akusalehīti ettha vuttākusalesu
  antogadhopi. Jhānapaṭipakkhatoti jhānassa paṭipakkhabhāvato. Taṁhetu
  taṁnimittaṁ visuṁ vutto akusalabhāvasāmaññena aggahetvā chando
-------------------------------------------------
[page 556]
  Visuṁ sarūpena gahito. Yadi kilesakāmova purimapade vutto taṁ
  kathaṁ bahuvacananti āha anekabhedatotiādiṁ. Aññesampīti
  diṭṭhimānāhirikānottappādīnaṁ taṁsahitaphassādīnañca. Upari
  jhānaṅgapaccanīkapaṭipakkhabhāvadassanatoti savitakkaṁ savicārantiādinā
  upari vuccamānāni jhānaṅgāni tesaṁ attano paccanīkānaṁ
  paṭipakkhabhāvadassanato tappaccanīkanīvaraṇavacanaṁ. Upari jhānaṅgānaṁ
  paccanīkapaṭipakkhabhāvadassanatotipi pāṭho. Tattha paccanīkapaṭipakkhabhāvadassanatoti
  upari vuccamānajhānaṅgānaṁ ujuvipaccanīkavasena paṭipakkhabhāvadassanatoti
  atthaṁ vadanti. Jhānaṅgapaccanīkānīti jhānaṅgānaṁ pavattinīvaraṇato
  jhānaṅgapaccanīkāni. Viddhaṁsakānīti vighātakāni. Samādhi
  kāmacchandassa paṭipakkhoti rāgappaṇidhiyā ujuvipaccanīkabhāvato
  nānārammaṇehi palobhitassa paribbhamantassa cittassa samādhānato
  kāmacchandassa samādhi paṭipakkho. Pīti byāpādassāti
  pāmojjena samāyogakkhamattā 1- byāpādassa pīti paṭipakkhā.
  Vitakko thīnamiddhassāti yoniso saṅkappanavasena savipphārappavattito
  vitakko thīnamiddhassa paṭipakkho. Sukhaṁ uddhaccakukkuccassāti sukhaṁ
  vūpasantasītalasabhāvato avūpasamānutāpasabhāvassa uddhaccakukkuccassa
  paṭipakkhaṁ. Vicāro vicikicchāyāti vicāro ārammaṇe

  *  *  *  *  *  *
  Footnote: 1. Ma. samānayogakkhemattā.
-------------------------------------------------
[page 557]
  Anumajjanavasena paññāpaṭirūpasabhāvattā vicikicchāya paṭipakkho.
  Mahākaccāyanattherena desitapiṭakānaṁ saṁvaṇṇanā peṭakaṁ. Tasmiṁ peṭake.
  Pañcakāmaguṇabhedavisayassāti rūpādipañcakāmaguṇavisesavisayassa.
  Āghātavatthubhedādivisayānanti byāpādavivekavacanena anatthaṁ me
  acarītiādiāghātavatthubhedavisayassa dosassa mohādhikehi thīnamiddhādīhi
  vivekavacanena paṭicchādanavasena dukkhādipubbantādibhedavisayassa mohassa
  vikkhambhanaviveko vutto. Kāmarāgabyāpādatadekaṭṭhathīnamiddhādivikkhambhakañcetaṁ
  sabbākusalapaṭipakkhasabhāvattā sabbākusalānaṁ tena sabhāvena
  sabbākusalappahāyakaṁ hontampi kāmarāgādivikkhambhanasabhāvameva hoti
  taṁsabhāvattāti avisesetvā nīvaraṇākusalamūlādīnaṁ vikkhambhanaviveko
  vutto hotīti āha.
      [289] Yathāpaccayaṁ pavattamānānaṁ sabhāvadhammānaṁ natthi kāci
  vasavattitāti vasavattibhāvanivāraṇatthaṁ vitakkanaṁ vitakkoti vuttaṁ.
  Vitakkananti hi vitakkanakiriyā. Sā ca vitakkassa attano
  paccayehi pavattimattamevāti bhāvaniddeso vasavattibhāvanivāraṇāya
  hoti. Tayidaṁ vitakkanaṁ īdisamidanti ārammaṇassa parikappananti
  āha ohananti vuttaṁ hotīti. Yasmā cittaṁ vitakkabalena ārammaṇaṁ
  abhinirūḷhaṁ viya hoti tasmā so ārammaṇābhiniropanalakkhaṇo vutto.
  Yathā hi koci rājavallabhaṁ ñātiṁ vā mittaṁ vā
-------------------------------------------------
[page 558]
  Nissāya rājagehaṁ ārohati anupavisati evaṁ vitakkaṁ nissāya cittaṁ
  ārammaṇaṁ ārohati. Yadi evaṁ kathaṁ avitakkaṁ cittaṁ ārammaṇaṁ
  ārohati. Vitakkabaleneva. Yathā hi so puriso paricayena
  tena vināpi nirāsaṅko rājagehaṁ pavisati evaṁ paricayena vitakkena
  vināpi avitakkaṁ cittaṁ ārammaṇaṁ ārohati. Paricayenāti ca
  santāne pavattavitakkabhāvanāsaṅkhātena paricayena. Vitakkassa hi
  santāne abhiṇhaṁ pavattassa vasena cittassa ārammaṇābhirūhanaṁ
  ciraparicitaṁ. Tena taṁ kadāci vitakkena vināpi tattha pavattateva.
  Yathā taṁ ñāṇasahitaṁ hutvā sammasanavasena ciraparicitaṁ kadācipi
  ñāṇarahitampi sammasanavasena pavattati. Yathā vā kilesasahitaṁ hutvā
  pavattaṁ sabbaso kilesarahitampi ciraparicayena kilesavāsanāvasena
  pavattati. Evaṁ sampadamidaṁ daṭṭhabbaṁ. Āhananapariyāhananarasotiādito
  abhimukhaṁ vā hananaṁ āhananaṁ. Parito parivattetvā vā āhananaṁ
  pariyāhananaṁ. Rūpaṁ rūpaṁ paṭhavī paṭhavīti ākoṭentassa viya pavatti
  āhananaṁ pariyāhanananti ca veditabbaṁ. Yasmiṁ hi ārammaṇe cittaṁ
  abhiniropeti taṁ tassa gahaṇayogyaṁ karonto vitakko ākoṭento
  viya hoti. Yadi evaṁ nāgasenattherena ākoṭanalakkhaṇo vitakko
  yathā mahārāja bherī ākoṭitā atha pacchā anuravati anusaddāyati
  evameva kho mahārāja yathā
-------------------------------------------------
[page 559]
  Ākoṭanā evaṁ vitakko daṭṭhabbo atha pacchā anuravanā
  anusaddanā evaṁ vicāro daṭṭhabboti ākoṭanalakkhaṇatā vitakkassa
  kasmā vuttā. Nāyaṁ virodho. Therena hi kiccasannissitaṁ
  katvā lakkhaṇaṁ vuttaṁ. Dhammānaṁ hi sabhāvavinimuttā kāci kiriyā
  nāma natthi. Tathā gahetabbākāro. Bodhaneyyajanānurodhena
  pana paramatthato ekībhāvopi sabhāvadhammo pariyāyavacanehi viya
  samāropitarūpehi bahūhi pakārehi pakāsiyati. Evaṁ hi so suṭṭhu
  pakāsito hoti.
      [290] Ānayanapaccupaṭṭhānoti ettha ānayanaṁ citte
  ārammaṇassa upanayanaṁ ākaḍḍhanaṁ vā. Anusañcaraṇaṁ anuparibbhamanaṁ.
  Svāyaṁ viseso santānamhi labbhamānoeva santāne
  pākaṭo hotīti daṭṭhabbo. Sesesupi eseva nayo.
  Anumajjananti ārammaṇe cittassa anumasanaṁ parimajjananti attho.
  Tathāhi vicāro parimajjanahattho viya saṁsaraṇahattho viyāti ca vutto.
  Tatthāti ārammaṇe. Sahajātānaṁ anuyojanaṁ ārammaṇe
  anuvicaraṇasaṅkhātānumajjanavaseneva veditabbaṁ. Anuppabandhanaṁ ārammaṇe
  cittassa avicchinnassa viya pavatti. Tathāhi so anusandhanatāti
  niddiṭṭho. Teneva ca ghaṇḍānuravo viya paribbhamanaṁ viyāti ca
  vutto. Katthacīti paṭhamajjhāne parittacittuppādesu ca.
-------------------------------------------------
[page 560]
  Oḷārikaṭṭhenāti vicārato oḷārikaṭṭhena. Yathā ghaṇḍābhighātasaddo
  paṭhamābhinipāto hoti evaṁ ārammaṇābhimukhaniropanaṭṭhena 1-
  vitakko veditabbo 2- cetaso paṭhamābhinipāto viya hotīti āha
  ghaṇḍābhighātasaddo viyātiādiṁ.
      [291] Vipphāravāti ettha vipphāro nāma vitakkassa
  thīnamiddhapaṭipakkho ārammaṇe anolīnatā asaṅkoco. So pana
  abhiniropanabhāvena calanaṁ viya hotīti adhippāyenāha paripphandabhāvo
  cittassāti. Paribbhamanaṁ viyāti ettha parissayābhāvavīmaṁsanatthaṁ
  paribbhamananti veditabbaṁ. Dukanipātaṭṭhakathāyaṁ pana ākāse gacchato
  mahāsakuṇassa ubhohi pakkhehi vātaṁ gahetvā pakkhe sannisīdāpetvā
  gamanaṁ viya ārammaṇe cetaso abhiniropanabhāvena pavatto
  vitakko vātaggahaṇatthaṁ pakkhe phandāpayamānassa gamanaṁ viya
  anumajjanabhāvena pavatto vicāroti vuttaṁ. Taṁ anuppabandhena pavattiyaṁ
  yujjati. Tathāhi upacāre vā appanāyaṁ vā santānena pavattiyaṁ
  vitakko niccalo hutvā ārammaṇaṁ anupavisitvā viya pavattati.
  Na paṭhamābhinipāte pākaṭo hoti. Yathā hi apubbārammaṇe
  paṭhamābhinipātabhūto vitakko vipphāravā hoti na tathā ekasmiṁyeva
  ārammaṇe nirantaraṁ anuppabandhavasena pavattiyaṁ nātivipphāravā pana

  *  *  *  *  *  *
  Footnote: 1. Ma. ārammaṇābhimukhaniropanaṭṭho. 2. Ma. ayaṁ pāṭho natthi.
-------------------------------------------------
[page 561]
  Tattha hoti sannisinnabhāvato. Paṭhamadutiyajjhānesu pākaṭo hotīti
  vitakkassa viseso abhiniropanākāro oḷārikattā paṭhamajjhāne
  pākaṭo hoti tadabhāvato pañcakanaye dutiyajjhāne vicārassa
  viseso anumajjanākāro pākaṭo hoti. Ayampanettha aparo
  nayo. Malaggahitaṁ kaṁsabhājanaṁ ekena hatthena daḷhaṁ gahetvā
  itarena hatthena cuṇṇatelaeḷakalomādikatacumbaṭakena parimajjantassa
  daḷhaṁ gahaṇahattho viya vitakko parimajjanahattho viya vicāro tathā
  kumbhakārassa daṇḍappahārena cakkaṁ bhamayitvā bhājanaṁ karontassa
  piṇḍassa uppīḷanahattho viya vitakko tasseva itocitoca
  saṁsaraṇahattho viya vicāro tathā kaṁsabhājanādīsu kiñci maṇḍalaṁ
  vaṭṭalekhaṁ karontassa majjhe sannirumbhitvā ṭhitakaṇṭako viya
  abhiniropano vitakko bahi paribbhamanakaṇṭako viya anumajjano
  vicāroti veditabbaṁ.
      [292] Yathā pupphaphalasākhādiavayavavinimutto avijjamānopi
  rukkho sapuppho saphaloti vohariyati evaṁ vitakkādiaṅgavinimuttaṁ
  avijjamānaṁpi jhānaṁ savitakkaṁ savicāranti vohariyatīti dassetuṁ rukkho
  viyātiādi vuttaṁ. Vibhaṅge panātiādīsu jhānabhāvanāya
  puggalavasena desetabbattā idha bhikkhu vivicceva kāmehītiādinā
  puggalādhiṭṭhānena jhānāni uddiṭṭhānīti. Yadipi vibhaṅge
-------------------------------------------------
[page 562]
  Puggalādhiṭṭhānā desanā katā attho pana tatrāpi vibhaṅgepi yathā
  idha iminā ca vitakkenātiādinā dhammavasena vutto evameva
  daṭṭhabbo paramatthato puggalasseva abhāvatoti adhippāyo.
  Athavā jhānasamaṅgino vitakkavicārasamaṅgitādassanena jhānasseva
  savitakkasavicāratā vuttāti āha attho pana tatrāpi evameva
  daṭṭhabboti. Vivekasaddassa bhāvasādhanataṁ sandhāyāha tasmā
  vivekāti. Hetuatthe cetaṁ nissakkavacanaṁ. Tasmā vivekā
  hetubhūtāti attho. Vivekasaddassa kattusādhanataṁ kammasādhanataṁ vā
  sandhāyāha tasmiṁ vā viveketi. Vivittoti hi iminā nīvaraṇehi
  vinābhūto tehi vivecitoti ca sādhanadvayampi saṅgahitamevāti.
      [293] Pīnayatīti tappeti vaḍḍheti vā. Sampiyāyanalakkhaṇāti
  paritussanalakkhaṇā. Pīnanarasāti paribarūhanarasā. Pharaṇarasāti
  paṇītarūpehi kāyassa byāpanarasā. Udaggabhāvo odagyaṁ.
  Sukhayatīti sukhaṁ attanā sampayuttadhamme laddhassāde karotīti
  attho. Svāyaṁ kattuniddeso pariyāyasaddo dhammato aññassa
  kattunivattanattho. Nippariyāyena pana bhāvasādhanameva labbhatīti
  sukhanaṁ sukhanti vuttaṁ. Sātalakkhaṇanti iṭṭhabhāvattā taṁsamaṅgipuggalaṁ
  sampayuttadhamme vā attani sādayatīti sātaṁ dakārassa takāraṁ
  katvā. Sātaṁ madhuranti vadanti. Sātaṁ lakkhaṇaṁ etassāti
-------------------------------------------------
[page 563]
  Sātalakkhaṇaṁ. Upabrūhanarasantiādīsu upabrūhanaṁ sampayuttadhammānaṁ
  saṁvaḍḍhanaṁ. Dukkhaṁ viya avissajjetvā adukkhamasukhā viya
  anajjhupekkhitvā anuanu gaṇhanaṁ upakāritā vā anuggaho.
  Katthacīti paṭhamajjhānādike. Paṭilābhatuṭṭhīti paṭilābhavasena
  uppajjanakatuṭṭhi. Paṭiladdharasānubhavananti paṭiladdhassa ārammaṇarasassa
  anubhavanaṁ. Etena pītisukhāni sabhāvato vibhajitvā dassitāni.
  Yattha pīti tattha sukhanti vitakkassa viya vicārena pītiyā sukhena
  accantasaṁyogamāha. Yattha sukhaṁ tattha na niyamato pītīti vicārassa
  viya vitakkena sukhassa pītiyā anaccantasaṁyogaṁ. Tena
  accantānaccantasaṁyogatāya pītisukhānaṁ visesaṁ dasseti. Kaṁ udakaṁ
  tārenti etthāti kantāraṁ nirudakamaruddhānaṁ. Vanameva vanantaṁ.
  Vanacchāyappavesanaudakaparibhogesu viya sukhanti yathā hi puriso
  mahākantāramaggaṁ paṭipanno ghammapareto tasito pipāsito paṭipathe
  purisaṁ disvā kattha pāniyaṁ atthīti puccheyya. So aṭaviṁ uttaritvāva
  jātassaravanasaṇḍo atthi tattha gantvā labhissasīti vadeyya.
  So tassa kathaṁ sutvāva haṭṭhapahaṭṭho bhaveyya tato gacchanto
  bhūmiyaṁ patitāni uppalanāḷapattāni disvā suṭṭhutaraṁ haṭṭhapahaṭṭho
  hutvā gacchanto allavatthe allakese purise passeyya
  vanakukkuṭavanamorādīnaṁ saddaṁ suṇeyya jātassarapariyante jātaṁ
-------------------------------------------------
[page 564]
  Maṇijālasadisaṁ nīlavanasaṇḍaṁ passeyya sare jātāni uppalapadumakumudāni
  passeyya acchaṁ vippasannaṁ udakaṁ passeyya. So bhiyyo bhiyyo
  haṭṭhapahaṭṭho hutvā jātassaraṁ otaritvā yathāruciṁ nhātvā ca
  pivitvā ca passaddhadaratho bhisamūḷālapokkharādīni khāditvā
  nīluppalādīni pilandhitvā mandālavamūlāni khandhe khipitvā uttaritvā
  sāṭakaṁ nivāsetvā udakasāṭakaṁ ātape katvā sītacchāyāya
  mandamande vāte paharante nipanno aho sukhaṁ aho sukhanti vadeyya.
  Evaṁ sampadamidaṁ daṭṭhabbaṁ. Tassa hi purisassa jātassaravanasaṇḍasavanato
  paṭṭhāya yāva udakadassanā haṭṭhapahaṭṭhakālo viya pubbabhāgārammaṇe
  haṭṭhapahaṭṭhākārā pīti. Nhātvā ca pivitvā ca sītacchāyāya
  mandamande vāte paharante aho sukhaṁ aho sukhanti vadato nipannakālo
  viya balappattaṁ ārammaṇarasānubhavanākārasaṇṭhitaṁ sukhaṁ. Tasmiṁ tasmiṁ
  samayeti iṭṭhārammaṇassa paṭilābhasamaye paṭiladdharasānubhavanasamaye
  vanacchāyādīnaṁ savanadassanasamaye paribhogasamaye ca. Pākaṭabhāvatoti
  yathākkamaṁ pītisukhānaṁ vibhūtabhāvato.
      [294] Vivekajaṁ pītisukhanti ettha purimasmiṁ atthe vivekajanti
  jhānaṁ vuttaṁ. Pītisukhasaddato ca atthiatthavisesato ca assa
  jhānassa asmiṁ vā jhāneti ettha akāro daṭṭhabbo yathā
-------------------------------------------------
[page 565]
  Arisasoti. Dutiye pītisukhameva vivekajaṁ. Vivekajaṁ pītisukhanti ca
  aññapadatthasamāso paccattaniddesassa ca aṁlopo kato. Lope
  vā sati vivekajapītisukhanti pāṭhoti ayaṁ viseso. Gaṇanānupubbato
  paṭhamanti iminā desanākkamaṁ ulliṅgeti. Gaṇanānupubbatā
  paṭhamantipi pāṭho. Tatthāpi gaṇanānupubbatāti gaṇanānupubbatāyāti
  attho. Gaṇanānupubbatāmattaṁ vā paṭhamanti idaṁ vacananti
  attho. Paṭhamaṁ samāpajjatīti paṭhamanti idaṁ pana na ekantalakkhaṇaṁ.
  Ciṇṇavasibhāvo hi aṭṭhasamāpattilābhī ādito paṭṭhāya matthakaṁ
  pāpentopi samāpajjituṁ sakkoti matthakato paṭṭhāya ādiṁ
  pāpentopi samāpajjituṁ sakkoti antarantarā okkamantopi
  sakkoti. Evaṁ pubbuppattiyaṭṭhena pana paṭhamaṁ uppannantipi
  paṭhamaṁ. Teneva visuddhimagge gaṇanānupubbatā paṭhamaṁ paṭhamaṁ
  uppannantipi paṭhamanti ettakameva vuttaṁ.
      [295] Paccanīkadhamme jhāpetīti nīvaraṇādipaccanīkadhamme dahati
  vikkhambhanavasena pajahatīti attho. Gocaranti kasiṇādiālambanaṁ.
  Tanti taṁ gocaraṁ. Upanijjhāyatīti passati. Saha upacārenāti
  saddhiṁ upacārajjhānena. Kasiṇārammaṇupanijjhāyanatoti paṭhavīkasiṇādino
  attano ārammaṇassa rūpaṁ viya cakkhunā upanijjhāyanato.
  Lakkhaṇupanijjhāyanatoti yathāsambhavaṁ aniccādilakkhaṇattayassa
-------------------------------------------------
[page 566]
  Nibbānadhātuyā tathalakkhaṇassa ca upanijjhāyanato. Tenevāha
  ettha hītiādiṁ. Niccādivipallāsappahānena maggo asammohato
  aniccādilakkhaṇāni upanijjhāyatīti lakkhaṇupanijjhānanti āha
  vipassanāya upanijjhāyanakiccantiādiṁ. Tathalakkhaṇanti
  avināsadhammassa nibbānassa anaññathābhāvato aviparītasabhāvo
  tathalakkhaṇaṁ. Maggassāpi vā nibbānārammaṇato tathalakkhaṇupanijjhānatā
  yojetabbā. Visadisodāharaṇaṁ tāva dassento āha yathā sadhanotiādiṁ.
  Añño apadesāraho hotīti dhanato parijanato ca añño
  dhanavā parijanavā ca puriso saha dhanena vattati parijanena cāti
  sadhano saparijanoti apadesaṁ arahatīti apadesāraho hoti.
  Apadisitabbo hotīti vuttaṁ hoti. Senaṅgesueva senāsammatīti
  rathādisenaṅgavinimuttāya senāya abhāvepi rathehi pattīhi ca saha
  vattanato sarathā sapatti senāti rathādisenaṅgesuyeva senāvohāroti
  attho. Kasmā panettha jhānapāṭhe aggahitā cittekaggatā
  gahitāti anuyogaṁ sandhāyāha avuttattātiādiṁ. Evaṁ vuttāyevāti
  evaṁ sarūpato vibhaṅge vuttāyeva. Sacittekaggatanti idha
  avuttepīti sacittekaggatanti evaṁ sarūpato imasmiṁ jhānapāṭhe
  avuttepīti attho. Sāmaññato pana jhānaggahaṇena gahitāeva.
  Tenevāha yena hītiādiṁ. Idaṁ vuttaṁ hoti yena vitakkādīhi
-------------------------------------------------
[page 567]
  Saha vattabbaṁ taṁ dhammaṁ dīpetuṁ tassa pakāsanādhippāyena savitakkaṁ
  savicārantiādinā uddeso kato soeva adhippāyo tena
  bhagavatā vibhaṅge cittekaggatāti niddisantena pakāsito tasmā
  sā jhānapāṭhe aggahitāti na cintetabbanti. Upasampajjāti
  ettha upasaṁsaddā upalabbhatītiādīsu viya niratthakāti dassetuṁ
  upagantvātiādiṁ vatvā puna tesaṁ sātthakabhāvaṁ dassetuṁ
  upasampādayitvātiādi vuttaṁ. Tasmā upasampajjāti ettha patvā
  sādhetvāti vā attho. Iriyananti kiriyaṁ. Vuttintiādīni
  tasseva vevacanāni. Ekaṁ iriyāpathabādhanaṁ iriyāpathantarehi rakkhanaṁ
  pālanaṁ. Sabbabuddhānaṁ āciṇṇattā ānāpānassatikammaṭṭhānameva
  vuttaṁ. Tañhi sabbabuddhānaṁ āciṇṇanti vadanti.
                   Paṭhamajjhānakathā niṭṭhitā.
      [296] Vūpasamāti vūpasamahetu. Vūpasamoti cettha pahānaṁ
  adhippetaṁ. Tañca vitakkavicārānaṁ atikkamo atthato
  dutiyajjhānakkhaṇe anuppādoti āha samatikkamātiādiṁ. Katamesaṁ
  panettha vitakkavicārānaṁ vūpasamo adhippeto kiṁ paṭhamajjhānikānaṁ
  udāhu dutiyajjhānikānanti kiñcettha yadi paṭhamajjhānikānaṁ natthi
  tesaṁ vūpasamo na hi kadāci paṭhamajjhānaṁ vitakkavicārarahitaṁ atthi
  atha dutiyajjhānikānaṁ evampi nattheva vūpasamo sabbena sabbaṁ
-------------------------------------------------
[page 568]
  Tesaṁ tattha abhāvatoti imaṁ anuyogaṁ sandhāyāha tattha kiñcāpītiādiṁ.
  Yasmā diṭṭhādīnavassa taṁtaṁjhānakkhaṇe anuppattidhammatāpādanaṁ
  vūpasamanaṁ adhippetaṁ vitakkādayoeva ca jhānaṅgabhūtā tathā
  kariyanti na taṁsampayuttā phassādayo tasmā vitakkādīnaṁyeva
  vūpasamādivacanaṁ jhāne āgataṁ. Yasmā pana vitakkādīnaṁ viya
  taṁsampayuttadhammānampi etena etaṁ oḷārikanti ādīnavadassanaṁ
  sutte āgataṁ tasmā avisesena vitakkādīnaṁ taṁsahagatānañca
  vūpasamādike vattabbe vitakkādīnaṁyeva vūpasamo vuccamāno
  adhikavacanaṁ aññamatthaṁ bodhetīti katvā kiñci visesaṁ dīpetīti
  dassento oḷārikassa panātiādimāha. Ayaṁ hettha adhippāyo
  yehi vitakkavicārehi paṭhamajjhānassa oḷārikatā tesaṁ samatikkamā
  dutiyajjhānassa samadhigamo na sabhāvato anoḷārikānaṁ phassādīnaṁ
  samatikkamāti ayamattho vitakkavicārānaṁ vūpasamāti etena dīpito
  tasmā kiṁ paṭhamajjhānikānaṁ vitakkavicārānaṁ vūpasamo idhādhippeto
  udāhu dutiyajjhānikānanti edisī codanā anokāsāva.
  Pītiyā ca virāgāti ādīsupi eseva nayo. Tasmā
  vitakkavicārapītisukhasamatikkamavacanāni oḷārikoḷārikaṅgasamatikkamā
  dutiyādiadhigamadīpakānīti tesaṁ ekadesabhūtaṁ vitakkavicārasamatikkamavacanaṁ
  avayavena samudāyopalakkhaṇanayena taṁdīpakaṁ vuttaṁ. Visuṁ visuṁ ṭhitepi hi
-------------------------------------------------
[page 569]
  Vitakkavicārasamatikkamavacanādike paheyyaṅganiddesatāsāmaññena cittena
  samūhato gahite vitakkavicāravūpasamavacanassa tadekadesatā hotīti.
  Athavā vitakkavicāravūpasamavacaneneva taṁsamatikkamā dutiyādhigamadīpakena
  pītivirāgādivacanānaṁ pītiādisamatikkamā tatiyādiadhigamadīpakatā dīpitā
  hotīti tassa taṁdīpakatā vuttā. Evaṁ hi avayavena samudāyopalakkhaṇaṁ
  vinā vitakkavicāravūpasamavacanena pītivirāgādivacanānaṁ savisaye
  samānabyāpāratā dassitā hoti.
      [297] Ajjhattanti niyakajjhattaṁ adhippetaṁ na ajjhattajjhattādīti
  dassento āha ajjhattanti niyakajjhattaṁ adhippetanti. Tattha
  kāraṇamāha vibhaṅge panātiādiṁ. Panasaddo apisaddattho.
  Vibhaṅgepīti attho. Ayameva vā pāṭho. Nīlavaṇṇayogato
  nīlaṁ vatthaṁ viyāti nīlavaṇṇayogato vatthaṁ nīlaṁ viyāti adhippāyo.
  Imasmiñca atthavikappeti ceto sampasādayatīti etasmiṁ pakkhe.
  Cetasoti ca upayogatthe sāmivacanaṁ. Purimasminti sampasādanayogato
  jhānaṁ sampasādananti vuttapakkhe. Cetasoti sambandhe sāmivacanaṁ.
  Yāva na pare ekaggate karomītiādīsu seṭṭhavacanopi ekasaddo
  loke dissatīti āha seṭṭhopi hi loke ekoti vuccatīti.
  Ekakīhi khuddakehi jitantiādīsu asahāyatthopi ekasaddo
  diṭṭhoti āha eko asahāyo hutvāti. Saddhādayopi
-------------------------------------------------
[page 570]
  Kāmaṁ sampayuttadhammānaṁ sādhāraṇato ca asādhāraṇato ca paccayā
  hontiyeva. Samādhi pana jhānakkhaṇe sampayuttadhammānaṁ
  avikkhepalakkhaṇe indaṭṭhakaraṇena sātisayaṁ paccayo hotīti dassento
  sampayuttadhamme .pe. Adhivacananti āha. Sampasādanaṁ cetaso
  ekodibhāvanti visesanadvayaṁ jhānassa atisayavacanicchāvasena
  gahitaṁ. Svāyamatisayo yathā imasmiṁ jhāne labbhati na tathā
  paṭhamajjhāneti imaṁ visesaṁ dassetuṁ nanu cātiādi vuttaṁ. Ārammaṇe
  āhananapariyāhananavasena anumajjanānuyojanavasena ca pavattamānā dhammā
  satipi nīvaraṇappahānena kilesakālussiyāpagame sampayuttānaṁ kiñci
  khobhaṁ karonto viya tehi ca tena sannisinnā hontīti vuttaṁ
  vitakkavicārakkhobhena .pe. Na suppasannanti. Tattha khuddakā
  ummiyo vīciyo. Mahatiyo taraṅgā. Samādhipi na suṭṭhu pākaṭoti
  satipi indriyasamatte viriyasamatāya ca teneva khobhena sampasādanābhāvena
  ca bahale viya jale maccho samādhipi na suṭṭhu pākaṭo.
  Vitakkavicārapalibodhābhāvenāti ettha yathāvuttakkhobhoeva palibodho.
  Evaṁ vuttenāti yassā saddhāya vasena sampasādanaṁ yassā ca
  cittekaggatāya vasena ekodibhāvanti ca jhānaṁ vuttaṁ tāsaṁeva
  saddahanātiādinā pavattiākāravisesavibhāvanavasena vuttena tena
  vibhaṅgapāṭhena. Ayaṁ atthavaṇṇanāti sampasādanayogato
-------------------------------------------------
[page 571]
  Sampasādanato vā sampasādanaṁ ekodiṁ bhāvetīti ekodibhāvanti
  jhānaṁ vuttanti evaṁ pavattā ayaṁ atthavaṇṇanā. Aññadatthuṁ
  saṁsandati ceva sameti ca evaṁ veditabbāti kathampanāyaṁ
  atthavaṇṇanā tena vibhaṅgapāṭhena saddhiṁ saṁsandati sameti nanu
  jhānavibhaṅge sampasādananti padaṁ uddharitvā yā saddhā
  saddahanātiādinā saddhāyeva vuttā cetaso ekodibhāvanti
  ca padaṁ uddharitvā yā cittassa ṭhiti saṇṭhiti avaṭṭhitītiādinā
  samādhisseva niddeso kato aṭṭhakathāyampana sampasādanaṁ
  ekodibhāvanti ca jhānameva vuttanti aṭṭhakathāya vibhaṅgapāṭhena
  saddhiṁ virodho āpajjatīti. Nāpajjati vibhaṅgepi imināva adhippāyena
  niddesassa katattā. Tathāhi yena sampasādanena yogā jhānaṁ
  sampasādananti vuccati tasmiṁ yā saddhā saddahanātiādinā dassite
  sampasādanaṁ jhānanti samānādhikaraṇaniddeseneva taṁyogā jhāne
  taṁsaddappavatti dassitā hoti ekodibhāvanti ca padaṁ uddharitvā
  ekodimhi dassite ekodibhāvaṁ jhānanti samānādhikaraṇaniddeseneva
  jhānassa ekodivaḍḍhanatā vuttāva hotīti iminā adhippāyena
  byañjanavicāraṁ akatvā dhammamattameva niddiṭṭhanti avirodho yutto.
  Yampana vuttaṁ ṭīkākārehi ācariyadhammapālattherādīhi yadi ekodīti
  samādhissa gahaṇaṁ adhippetaṁ tadā ekodibhāvanti padaṁ uddharitvā
-------------------------------------------------
[page 572]
  Samādhissa niddeso na kattabbo siyā tasmā ekodibhāvasaddoeva
  samādhimhi pavatto sampasādanasaddo viya jhāne pavattatīti yuttanti.
  Taṁ aṭṭhakathāya virujjhati. Tasmā so aṭṭhakathānirapekkho
  visuṁyeveko atthavikappoti gahetabbaṁ. Ayaṁ hi nesaṁ adhippāyo
  vitakkavicārehi anajjhārūḷhattā ekaṁ udetīti ekodīti
  tathāvidhasamādhiyuttaṁ jhānacittameva gahetvā ekodissa bhāvo
  ekodibhāvoti samādhissa gahaṇaṁ sakkā vattunti. Yo panāyaṁ
  nesamabhiniveso ekodīti samādhissa gahaṇe sati ekodibhāvanti
  padaṁ uddharitvā samādhissa niddeso na kattabbo siyāti so
  anekantikattā ayutto viya khāyati. Evaṁ hi sati paṇītasaṁsaṭṭhaṁ
  bhojanaṁ paṇītabhojananti adhippetaṁ yāni kho pana tāni paṇītabhojanānīti
  uddisitvā seyyathīdaṁ sappi navanītaṁ telaṁ madhu phāṇitaṁ maccho maṁsaṁ
  khīraṁ dadhīti paṇītānaṁ niddeso na kattabbo siyā yathā pana
  katthaci paṇītabhojanāni uddisitvā paṇītānaṁ uddese katepi
  paṇītasaṁsaṭṭhāni bhojanāni paṇītabhojanānīti viññāyati evamidhāpi
  ekodibhāvanti uddisitvā ekodissa niddese kate ekodivaḍḍhanato
  ekodibhāvanti jhānanti viññāyatīti avirodho yutto. Aññathāpi
  hi byañjanavicāraṁ akatvā atthamattasseva bāhullena vibhaṅge
  niddeso dissati. Tathāhi tatiyapārājikāya iti cittamano
-------------------------------------------------
[page 573]
  Cittasaṅkappoti etassa vibhaṅge iticittamanoti idaṁ uddharitvā yena
  cittena yena ca manena so iticitto itimanoti vuccati tadubhayaṁpi
  atthato ekaṁ taṁ ekaṁ dassetuṁ byañjanavicāraṁ akatvā
  yaṁ cittaṁ taṁ mano yaṁ mano taṁ cittanti ettakameva vuttaṁ.
  Tathāpi dutiyapārājikāyañca theyyasaṅkhātanti padaṁ uddharitvā
  theyyacitto avaharaṇacittoti puggalavasena attho vibhattoti
  evamekattha byañjanesu ādaraṁ akatvā atthamattasseva niddeso
  dissati.
      [298] Santāti samaṁ nirodhaṁ gatā. Samitāti bhāvanāya
  samaṅgamitā nirodhitā. Vūpasantāti tatoeva suṭṭhu upasantā.
  Atthaṅgatāti atthaṁ vināsaṁ gatā. Abbhatthaṅgatāti upasaggena padaṁ
  vaḍḍhetvā vuttaṁ. Appitāti gamitā vināsaṁ gatā. Sositāti
  pavattisaṅkhātassa sandanassa abhāvena sosaṁ sukkhabhāvaṁ gatā.
  Byantīkatāti vigatantā katā. Ayamatthoti bhāvanāya pahīnattā
  vitakkavicārānaṁ abhāvasaṅkhāto attho. Codakena vuttamatthaṁ
  sampaṭicchitvā pariharituṁ evameva siddho vāyamatthoti vatvā na
  panetantiādi vuttaṁ. Tattha etanti vitakkavicārānaṁ vūpasamāti
  etaṁ vacanaṁ. Tadatthadīpakanti tassa vitakkavicārābhāvamattasaṅkhātassa
  atthassa dīpakaṁ. Na kilesakālussiyassāti upacārakkhaṇe viya
  nīvaraṇasaṅkhātakilesasaṅkhobhassa vūpasamānasampasādananti attho. Nanu
-------------------------------------------------
[page 574]
  Ca purimaṁ vatvāpi vattabbamevāti idaṁ kasmā vuttaṁ tathāhi
  dutiyajjhānādiadhigamupāyadīpakena ajjhattaṁ sampasādanatāya cetaso
  ekodibhāvatāya ca hetudīpakena avitakkāvicārabhāvahetudīpakena ca
  vitakkavicāravūpasamavacaneneva vitakkavicārābhāvo dīpitoti kiṁ puna
  avitakkāvicāravacanena katenāti. Na adīpitattā. Na hi
  vitakkavicāravūpasamavacanena vitakkavicārānaṁ appavatti vuttā hoti.
  Vitakkavicāresu hi taṇhappahānaṁ etesaṁ vūpasamanaṁ. Oḷārikaṅgamukhena
  hi taṁtaṁjhānanikantiyā vikkhambhanaṁ vitakkavicāravūpasamavacanādīhi
  pakāsitaṁ. Yato vitakkavicāresu viratibhāvadīpakaṁ vitakkavicāravūpasamavacanaṁ.
  Ye ca saṅkhāresu taṇhappahānaṁ karonti tesu maggesu
  pahīnataṇhesu ca phalesu saṅkhārappavatti hoti. Evamidhāpi
  vikkhambhitavitakkavicārataṇhassa dutiyajjhānassa vitakkavicārasampayogo
  purimena na nivārito siyāti taṁnivāraṇatthaṁ āvajjitukāmatādiatikkamo
  ca tesaṁ vūpasamoti dassanatthañca avitakkaṁ avicāranti vuttaṁ.
  Paṭhamajjhānaṁ dutiyajjhānassa upanissayapaccayo hotīti āha
  paṭhamajjhānasamādhitoti. Paṭhamampīti paṭhamajjhānampi. Gaṇanānupubbatātiādi
  heṭṭhā vuttanayeneva veditabbaṁ. Etthāpi dutiyaṁ uppannantipi
  dutiyanti vattuṁ vaṭṭatiyeva. Vuttamevatthaṁ vibhaṅgapāṭhena sādhento
  āha yathāhātiādiṁ. Yampana vibhaṅge jhānanti sampasādo pīti
-------------------------------------------------
[page 575]
  Sukhaṁ cittassekaggatāti vuttaṁ taṁ saparikkhāraṁ jhānaṁ dassetuṁ
  pariyāyena vuttaṁ. Rathassa paṇḍukambalaṁ viya hi sampasādo jhānassa
  parikkhāro na jhānaṅganti āha pariyāyoyeva cesoti. Nippariyāyato
  pana upanijjhānalakkhaṇappattānaṁ aṅgānaṁ vasena tivaṅgikamevetaṁ
  hotīti āha sampasādanaṁ pana ṭhapetvātiādiṁ.
                   Dutiyajjhānakathā niṭṭhitā.
      [299] Virajjanaṁ virāgo. Tampana virajjanaṁ nibbindanamukhena
  hīḷanaṁ vā tappaṭibaddharāgappahānaṁ vāti tadubhayaṁ dassetuṁ tassā
  pītiyā jigucchanaṁ vā samatikkamo vāti vuttaṁ. Ubhinnamantarāti
  pītiyā virāgāti imesaṁ dvinnaṁ padānaṁ antarā majjheti attho.
  Sampiṇḍanaṁ samuccayo. Maggoti upāyo. Dutiyajjhānassa hi
  paṭilābhaṁ vinā tatiyajjhānassa adhigamo na hotīti vitakkavicārānaṁ
  vūpasamo tatiyajjhānādhigamassa upāyo. Tadadhigamāyāti tatiyamaggādhigamāya.
  Upapattitoti samavāhitabhāvena paṭirūpato. Jhānupekkhāpi
  samavāhitameva anto nītaṁ katvā pavattatīti āha samaṁ passatīti.
  Visadāyāti saṅkilesavigamena paribyattāya. Vipulāyāti
  sātisayaṁ mahaggatabhāvappattito mahatiyā. Thāmagatāyāti pītivigamena
  thirabhāvappattāya. Nanu cettha upekkhā vedanāva na sambhavati
  tasmā kathamayaṁ tatiyajjhānasamaṅgī upekkhāya samannāgatattā
-------------------------------------------------
[page 576]
  Upekkhakoti vuccatīti ce. Na kevalaṁ vedanupekkhāva upekkhāti vuccati
  athakho aññāpi upekkhā vijjantīti dassento āha upekkhā
  pana dasavidhā hotītiādiṁ.
      [300] Tattha idha khīṇāsavo bhikkhu cakkhunā rūpaṁ disvā neva
  sumano hoti na dummano upekkhako viharati sato sampajānoti
  evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe
  parisuddhipakatibhāvāvijahanākārabhūtā upekkhā chaḷaṅgupekkhā nāma.
  Yā pana upekkhāsahagatena cetasā ekaṁ disaṁ pharitvā viharatīti
  evamāgatā sattesu majjhattākārabhūtā upekkhā ayaṁ
  brahmavihārupekkhā nāma. Yā upekkhāsambojjhaṅgaṁ bhāveti
  vivekanissitanti evamāgatā sahajātadhammānaṁ majjhattākārabhūtā
  upekkhā ayaṁ bojjhaṅgupekkhā nāma. Yā pana kālena kālaṁ
  upekkhānimittaṁ manasikarotīti evamāgatā anaccāraddhanātisithilaviriyasaṅkhātā
  upekkhā ayaṁ viriyupekkhā nāma. Yā katī saṅkhārupekkhā
  samādhivasena uppajjanti katī saṅkhārupekkhā vipassanāvasena
  uppajjanti aṭṭha saṅkhārupekkhā samādhivasena uppajjanti dasa
  saṅkhārupekkhā vipassanāvasena uppajjanti katamā aṭṭha
  saṅkhārupekkhā samādhivasena uppajjanti paṭhamajjhānapaṭilābhatthāya
  nīvaraṇe paṭisaṅkhā santiṭṭhanā paññā saṅkhārupekkhāsu ñāṇaṁ
-------------------------------------------------
[page 577]
  Dutiyajjhānapaṭilābhatthāya vitakkavicāre paṭisaṅkhā santiṭṭhanā
  paññā saṅkhārupekkhāsu ñāṇaṁ tatiyajjhānapaṭilābhatthāya pītiṁ
  paṭisaṅkhā santiṭṭhanā paññā saṅkhārupekkhāsu ñāṇaṁ
  catutthajjhānapaṭilābhatthāya sukhadukkhe paṭisaṅkhā santiṭṭhanā paññā
  saṅkhārupekkhāsu ñāṇaṁ ākāsānañcāyatanasamāpattipaṭilābhatthāya
  rūpasaññaṁ paṭighasaññaṁ nānattasaññaṁ paṭisaṅkhā santiṭṭhanā paññā
  saṅkhārupekkhāsu ñāṇaṁ viññāṇañcāyatanasamāpattipaṭilābhatthāya
  ākāsānañcāyatanasaññaṁ paṭisaṅkhā santiṭṭhanā paññā
  saṅkhārupekkhāsu ñāṇaṁ ākiñcaññāyatanasamāpattipaṭilābhatthāya
  viññāṇañcāyatanasaññaṁ paṭisaṅkhā santiṭṭhanā paññā saṅkhārupekkhāsu
  ñāṇaṁ nevasaññānāsaññāyatanasamāpattipaṭilābhatthāya
  ākiñcaññāyatanasaññaṁ paṭisaṅkhā santiṭṭhanā paññā saṅkhārupekkhāsu
  ñāṇaṁ imā aṭṭha saṅkhārupekkhā samādhivasena uppajjanti
  katamā dasa saṅkhārupekkhā vipassanāvasena uppajjanti
  sotāpattimaggapaṭilābhatthāya uppādaṁ pavattaṁ nimittaṁ āyūhanaṁ
  paṭisandhiṁ gatiṁ nibbattiṁ upapattiṁ jātiṁ jaraṁ byādhiṁ maraṇaṁ sokaṁ
  paridevaṁ upāyāsaṁ paṭisaṅkhā santiṭṭhanā paññā saṅkhārupekkhāsu
  ñāṇaṁ sotāpattiphalasamāpattatthāya uppādaṁ pavattaṁ nimittaṁ
  āyūhanaṁ paṭisandhiṁ paṭisaṅkhā santiṭṭhanā paññā saṅkhārupekkhāsu ñāṇaṁ
-------------------------------------------------
[page 578]
  Sakadāgāmimaggapaṭilābhatthāya .pe. Sakadāgāmiphalasamāpattatthāya
  anāgāmimaggapaṭilābhatthāya anāgāmiphalasamāpattatthāya
  arahattamaggapaṭilābhatthāya uppādaṁ pavattaṁ nimittaṁ āyūhanaṁ
  paṭisandhiṁ gatiṁ nibbattiṁ upapattiṁ jātiṁ jaraṁ byādhiṁ maraṇaṁ sokaṁ paridevaṁ
  upāyāsaṁ paṭisaṅkhā santiṭṭhanā paññā saṅkhārupekkhāsu ñāṇaṁ
  arahattaphalasamāpattatthāya .pe. Suññatavihārasamāpattatthāya .pe.
  Animittavihārasamāpattatthāya uppādaṁ pavattaṁ nimittaṁ āyūhanaṁ
  paṭisandhiṁ paṭisaṅkhā santiṭṭhanā paññā saṅkhārupekkhāsu ñāṇaṁ imā
  dasa saṅkhārupekkhā vipassanāvasena uppajjantīti evamāgatā
  nīvaraṇādipaṭisaṅkhāsantiṭṭhanākārabhūtā upekkhā ayaṁ saṅkhārupekkhā
  nāma.
      [301] Tattha nīvaraṇe paṭisaṅkhāti pañca nīvaraṇāni
  pahātabbabhāvena paṭisaṅkhāya pariggahetvāti attho. Santiṭṭhanāti
  nīvaraṇānaṁ pahānābhimukhībhūtattā tesaṁ pahānepi abyāpārabhāvupagamanena
  majjhattatāya santiṭṭhanā. Saṅkhārupekkhāsūti nīvaraṇappahāne
  byāpārākaraṇena nīvaraṇasaṅkhātānaṁ saṅkhārānaṁ upekkhanāsūti
  attho. Eseva nayo vitakkavicārādīsu uppādādīsu ca.
  Tattha uppādanti purimakammapaccayā khandhānaṁ idha uppattimāha.
  Pavattanti tathā uppannassa pavattaṁ. Nimittanti sabbampi
-------------------------------------------------
[page 579]
  Tebhūmikaṁ saṅkhāragataṁ nimittabhāvena upaṭṭhānato. Āyūhananti āyatiṁ
  paṭisandhihetubhūtaṁ kammaṁ. Paṭisandhinti āyatiṁ upapattiṁ. Gatinti
  yāya gatiyā sā paṭisandhi hoti. Nibbattinti khandhānaṁ nibbattanaṁ.
  Upapattinti vipākappavattiṁ. Jātinti jarādīnaṁ paccayabhūtaṁ
  bhavapaccayā jātiṁ. Jarāmaraṇādayo pākaṭāeva. Ettha ca
  uppādādayo pañceva saṅkhārupekkhāñāṇassa visayavasena vuttā.
  Sesā tesaṁ vevacanavasena. Nibbatti jātīti idaṁ hi dvayaṁ
  uppādassa ceva paṭisandhiyā ca vevacanaṁ. Gati upapatti cāti idaṁ
  dvayaṁ pavattassa. Jarādayo nimittassāti veditabbaṁ.
      [302] Nanu cettha catūsu maggavāresu uppādantiādīni
  pañca mūlapadāni gatintiādīni dasa vevacanapadānīti pannarasa
  padāni vuttāni chasu pana phalasamāpattivāresu pañca mūlapadāneva
  vuttāni taṁ kasmā iti ce. Saṅkhārupekkhāya tikkhabhāve sati
  kilesappahānasamatthassa maggassa sabbhāvato tassā tikkhabhāvadassanatthaṁ
  vevacanapadehi saha daḷhaṁ katvā mūlapadāni vuttāni phalassa
  narussāhabhāvena santisabhāvattā maggāyattattā ca mandabhūtāpi
  saṅkhārupekkhā phalassa paccayo hotīti dassanatthaṁ mūlapadāneva
  vuttānīti veditabbāni. Tattha sotāpattimaggapaṭilābhatthāyātiādīsu
  catūsu maggavāresu suññatānimittappaṇihitamaggānaṁ
-------------------------------------------------
[page 580]
  Aññataro vutto. Sotāpattiphalasamāpattatthāyātiādīsu
  catūsu phalavāresu pana appaṇihitaphalasamāpatti veditabbā. Kasmā.
  Suññatavihārasamāpattatthāya animittavihārasamāpattatthāyāti itarāsaṁ
  dvinnaṁ phalasamāpattīnaṁ visuṁ vuttattā. Aniccānupassanāvuṭṭhānavasena
  hi animittamaggo. Tatheva phalasamāpattikāle animittaphalasamāpatti.
  Dukkhānupassanāvuṭṭhānavasena appaṇihitamaggaphalasamāpattiyo.
  Anattānupassanāvuṭṭhānavasena suññatamaggaphalasamāpattiyo
  suttantanayena veditabbā. Evañca katvā suññatādivimokkhavasena
  maggappattihetubhūtā catasso tathā appaṇihitaphalasamāpattiyo
  catasso suññatavihārānimittavihāravasena dveti dasa saṅkhārupekkhā
  vipassanāpaññā vuttā. Samathe saṅkhārupekkhā pana
  appanāvīthiyā āsannapubbabhāge balappattaṁ bhāvanāmayañāṇaṁ.
      [303] Yā pana yasmiṁ samaye kāmāvacaraṁ kusalaṁ cittaṁ uppannaṁ
  hoti upekkhāsahagatanti evamāgatā adukkhamasukhasaññitā upekkhā
  ayaṁ vedanūpekkhā nāma. Yā yadatthi yaṁ bhūtaṁ taṁ pajahati upekkhaṁ
  paṭilabhatīti evamāgatā vicinane majjhattabhūtā upekkhā ayaṁ
  vipassanūpekkhā nāma. Tattha yadatthi yaṁ bhūtanti khandhapañcakaṁ taṁ
  muñcitukamyatāñāṇena pajahati. Upekkhaṁ paṭilabhatīti diṭṭhasovatthikattayassa
  sappassa lakkhaṇavicinane viya diṭṭhalakkhaṇattayassa
-------------------------------------------------
[page 581]
  Khandhapañcakassa saṅkhāralakkhaṇavicinane upekkhaṁ paṭilabhatīti attho.
      [304] Yā pana chandādīsu yevāpanakesu āgatā sahajātānaṁ
  samappavattihetubhūtā upekkhā ayaṁ tatramajjhattupekkhā nāma.
  Yā upekkhako ca viharatīti evamāgatā aggasukhepi tasmiṁ apakkhapātajananī
  upekkhā ayaṁ jhānupekkhā nāma. Yā pana upekkhāsatipārisuddhiṁ
  catutthaṁ jhānanti evamāgatā sabbapaccanīkaparisuddhā paccanīkavūpasamanepi
  abyāpārabhūtā upekkhā ayaṁ pārisuddhiupekkhā nāma.
      [305] Tattha chaḷaṅgupekkhā ca brahmavihārupekkhā ca
  bojjhaṅgupekkhā ca tatramajjhattupekkhā ca jhānupekkhā ca
  pārisuddhiupekkhā ca atthato ekā tatramajjhattupekkhāva hoti.
  Tena tena avatthābhedena panassā ayaṁ bhedo ekassāpi sato sattassa
  kumārayuvattherasenāpatirājādivasena bhedo viya. Tasmā tāsu yattha
  chaḷaṅgupekkhā na tattha bojjhaṅgupekkhādayo yattha vā pana
  bojjhaṅgupekkhā na tattha chaḷaṅgupekkhādayo hontīti veditabbā. Yathā
  cetāsaṁ atthato ekībhāvo evaṁ saṅkhārupekkhāvipassanūpekkhānampi.
  Paññāeva hi sā kiccavasena dvidhā bhinnā. Yathā hi purisassa
  sāyaṁ gehaṁ paviṭṭhasappaṁ ajapadadaṇḍaṁ gahetvā pariyesamānassa taṁ
  thusakoṭṭhake nipannaṁ disvā sappo nukho noti
-------------------------------------------------
[page 582]
  Avalokentassa sovatthikattayaṁ disvā nibbematikassa sappo na
  sappoti vicinane majjhattatā hoti evameva yā
  āraddhavipassakassa vipassanāñāṇena lakkhaṇattaye diṭṭhe saṅkhārānaṁ
  aniccabhāvādivicinane majjhattatā uppajjati ayaṁ vipassanūpekkhā.
  Yathā pana tassa purisassa ajapadena daṇḍena gāḷhaṁ sappaṁ
  gahetvā kintāhaṁ imaṁ sappaṁ aviheṭhento attānañca iminā
  aḍaṁsāpento muñceyyanti muñcanākārameva pariyesato gahaṇe
  majjhattatā hoti evameva yā lakkhaṇattayassa diṭṭhattā
  āditte viya tayo bhave passato saṅkhāraggahaṇe majjhattā
  ayaṁ saṅkhārupekkhā. Iti vipassanūpekkhāya siddhāya saṅkhārupekkhāpi
  siddhāva hoti. Iminā panesā vicinanaggahaṇesu majjhattasaṅkhātena
  kiccena dvidhā bhinnā. Vīriyupekkhā pana vedanūpekkhā
  ca aññamaññañca avasesāhi ca atthato bhinnāevāti. Imāsaṁ
  pana dasannampi upekkhānaṁ bhūmipuggalādivasena vibhāgo tattha tattha
  vuttanayeneva veditabboti dassento āha evamayaṁ dasavidhātiādiṁ.
      [306] Tattha bhūmipuggalacittārammaṇatoti chaḷaṅgupekkhā
  kāmāvacarā brahmavihārupekkhā rūpāvacarāti evamādinā bhūmito.
  Chaḷaṅgupekkhā khīṇāsavasseva brahmavihārupekkhā tiṇṇampi
  puthujjanasekhāsekhānanti evamādinā puggalato. Chaḷaṅgupekkhā
-------------------------------------------------
[page 583]
  Somanassupekkhāsahagatacittasampayuttātiādinā cittato. Chaḷaṅgupekkhā
  chaḷārammaṇā brahmavihārupekkhā dhammārammaṇātiādinā ārammaṇato.
  Khandhasaṅgahaekakkhaṇakusalattikasaṅkhepavasenāti vedanūpekkhā vedanākkhandhena
  saṅgahitā itarā nava saṅkhārakkhandhenāti khandhasaṅgahavasena.
  Chaḷaṅgupekkhā brahmavihārabojjhaṅgajhānapārisuddhitatramajjhattupekkhā
  ca atthato ekā tasmā ekakkhaṇe tāsu ekāya sati na itarā
  tathā saṅkhārupekkhā vipassanūpekkhāpi veditabbā vedanāvīriyupekkhānaṁ
  ekakkhaṇe siyā uppattīti evaṁ ekakkhaṇavasena. Chaḷaṅgupekkhā
  abyākatā brahmavihārupekkhā kusalābyākatā tathā sesā vedanūpekkhā
  pana siyā akusalāpīti evaṁ kusalattikavasena. Dasapetā saṅkhepato cattārova
  dhammā vīriyavedanātatramajjhattatāñāṇavasenāti evaṁ saṅkhepavasena.
      [307] Idāni idhādhippetāya jhānupekkhāya lakkhaṇādiṁ
  niddhāretvā dassento āha lakkhaṇādito panātiādiṁ. Tattha
  anābhogarasāti paṇītasukhepi tasmiṁ accantapakkhakiccāti attho.
  Abyāpārapaccupaṭṭhānāti satipi sukhapāramippattiyaṁ tasmiṁ sukhe
  abyāvaṭā hutvā paccupatiṭṭhati. Sampayuttānaṁ vā tattha abyāpāraṁ
  paccupaṭṭhapetīti attho. Sampayuttadhammānaṁ khobhaṁ ubbillañca
  āvahantehi vitakkādīhi abhibhūtattā aparibyattaṁ tattha tatramajjhattatāya
-------------------------------------------------
[page 584]
  Kiccaṁ tadabhāvato idha paribyattanti āha aparibyattakiccatoti.
  Tenevāha aparibyattaṁ hītiādiṁ.
      [308] Idāni sato ca sampajānoti ettha vuccatīti
  ajjhāharitabbaṁ. Saratīti iminā satoti padassa kattusādhanatamāha.
  Sampajānātīti sammadeva pajānāti. Puggalenāti puggalādhiṭṭhānena.
  Saraṇaṁ cintanaṁ upaṭṭhānaṁ lakkhaṇametissāti saraṇalakkhaṇā.
  Pamusanapaṭipakkho appamusanaṁ kiccaṁ etissāti appamusanarasā.
  Kilesehi ārakkhā hutvā paccupatiṭṭhati tato vā ārakkhaṁ
  paccupaṭṭhapetīti ārakkhapaccupaṭṭhānā. Asammuyhanaṁ sammadeva
  pajānanaṁ sammohapaṭipakkho vā asammoho lakkhaṇametassāti
  asammohalakkhaṇaṁ. Tīraṇaṁ kiccassa pāragamanaṁ. Pavicayo vīmaṁsā.
      [309] Kāmaṁ upacārajjhānādiṁ upādāya paṭhamadutiyajjhānānipi
  sukhumāneva imaṁ pana uparijjhānaṁ upādāya oḷārikattā pana
  tesaṁ jhānānanti vuttaṁ. Sā ca oḷārikatā vitakkādithūlaṅgatāya
  veditabbā. Keci bahucetasikatāyātipi vadanti. Bhūmiyaṁ viya
  purisassāti purisassa bhūmiyaṁ gati viyāti vuttaṁ hoti. Gati sukhā
  hotīti tesu jhānesu gati sukhā hoti. Abyattaṁ tattha
  satisampajaññakiccanti idaṁ nāma dukkaraṁ kariyatīti vattabbassa abhāvato
  vuttaṁ. Oḷārikaṅgappahānena sukhumattāti ayamattho kāmaṁ
-------------------------------------------------
[page 585]
  Dutiyajjhānepi sambhavati tathāpi yebhuyyena avippayogībhāvena vattamānesu
  pītisukhesu pītisaṅkhātassa oḷārikaṅgassa pahānena sukhumatāya idha
  sātisayo satipaññābyāpāroti vuttaṁ purisassātiādi. Dhenuṁ
  pivatīti dhenupako. Dhenuyā khīraṁ pivantoti vuttaṁ hoti. Punadeva
  pītiṁ upagaccheyyāti hānabhāgiyaṁ jhānaṁ siyā dutiyajjhānameva
  sampajjeyyāti attho. Tenāha pītisampayuttameva siyāti.
  Idañca atimadhuraṁ sukhanti tatiyajjhāne sukhaṁ sandhāyāha. Atimadhuratā
  cassa pahāsodagyasabhāvāya pītiyā abhāveneva veditabbā.
  Idanti sato sampajānoti padadvayaṁ.
      [310] Sukhañca kāyena paṭisaṁvedesinti ettha kāmabhogena
  vinā sukhapaṭisaṁvedanāti āha kiñcāpītiādiṁ. Yasmā tassa
  nāmakāyena sampayuttaṁ sukhaṁ tasmā etamatthaṁ dassento sukhañca
  kāyena paṭisaṁvedesinti āhāti yojetabbaṁ. Ayaṁ panettha
  saṅkhepattho sukhaṁ vediyāmīti evamābhoge asatipi nāmakāyena
  cetasikasukhaṁ kāyikasukhaheturūpasamuṭṭhāpanena kāyikasukhañca jhānasamaṅgī
  paṭisaṁvedetīti vuccatīti. Tassāti jhānasamaṅgino. Yaṁ vā tanti
  yaṁ vā taṁ yathāvuttaṁ nāmakāyasampayuttaṁ sukhaṁ. Taṁsamuṭṭhānenāti
  tato samuṭṭhitena atipaṇītena rūpena assa jhānasamaṅgino rūpakāyo
  yasmā phuṭṭho tasmā etamatthaṁ dassentoti sambandhitabbaṁ.
-------------------------------------------------
[page 586]
  Yassāti rūpakāyassa. Phuṭṭhattāti byāpitattāti attho. Yathā
  hi udakena phuṭṭhasarīrassa tādise nātipaccanīke vātādiphoṭṭhabbe
  phuṭṭhe sukhaṁ uppajjati evaṁ etehi jhānacittasamuṭṭhitehi rūpehi
  phuṭṭhasarīrassa. Jhānā vuṭṭhitopīti jhānamhā vuṭṭhitopi. Sukhaṁ
  paṭisaṁvedeyyāti cittasamuṭṭhitarūpehi avasesatisamuṭṭhitarūpasaṅghaṭṭanena
  uppannakāyaviññāṇena kāyikasukhaṁ paṭisaṁvedeyya. Etamatthanti
  vuttanayena cetasikakāyikasukhapaṭisaṁvedanasaṅkhātaṁ atthaṁ. Yanti
  hetuatthe nipāto. Yasmāti attho. Tenāha yaṁjhānahetūti.
  Ācikkhantītiādīni padāni kittanatthānīti adhippāyenāha pasaṁsantīti
  adhippāyoti. Kintīti pasaṁsanākārapucchā. Sukhapāramippatteti
  sukhassa paramaṁ pariyantaṁ patte. Sukhābhisaṅgenāti sukhasmiṁ ālayena.
  Īdisesu ṭhānesu satiggahaṇeneva sampajaññampi gahitaṁ hotīti idha
  pāliyaṁ satiyāeva gahitattā evaṁ upaṭṭhitassatitāya satimā icceva
  vuttaṁ sampajānoti heṭṭhā vuttattā vā. Asaṅkiliṭṭhanti
  kilesehi asammissattā asaṅkiliṭṭhaṁ. Jhānakkhaṇe nippariyāyato
  cetasikasukhameva labbhatīti sukhaṁ nāmakāyena paṭisaṁvedetīti vuttaṁ.
  Tatiyanti gaṇanānupubbato tatiyantiādi heṭṭhā vuttanayānusārena
  veditabbaṁ.
                   Tatiyajjhānakathā niṭṭhitā.
-------------------------------------------------
[page 587]
      [311] Pubbevāti vuttattā kadā pana tesaṁ pahānaṁ hotīti
  codanaṁ samuṭṭhāpetvā āha catunnaṁ jhānānaṁ upacārakkhaṇeti.
  Evaṁ veditabbanti sambandho. Pahānakkamena avuttānanti ettha
  pahānakkamo nāma pahāyakadhammānaṁ uppattipaṭipāṭi. Tena pana
  vuccamāne dukkhaṁ domanassaṁ sukhaṁ somanassanti vattabbaṁ siyā
  kasmā ito aññathā vacananti āha indriyavibhaṅgetiādiṁ.
  Uddesakkamenāti sukhindriyaṁ dukkhindriyaṁ somanassindriyaṁ
  domanassindriyanti evaṁ pavattauddesakkamena. Atha kasmā
  jhānesveva nirodho vuttoti sambandho. Kattha cuppannaṁ
  dukkhindriyanti attano paccayehi uppannaṁ avikkhambhitaṁ dukkhindriyaṁ.
  Kattha ca aparisesaṁ nirujjhatīti nirodhaṭṭhānaṁ nirodhakāraṇaṁ pucchati. Tena
  katthāti pucchāyaṁ etthāti visajjanepi hetumhi bhummavacanaṁ daṭṭhabbaṁ.
  Jhānānubhāvanimittaṁ hi anuppajjantaṁ dukkhindriyaṁ aparisesaṁ
  nirujjhatīti vuttaṁ. Atisayanirodho suṭṭhu pahānaṁ ujupaṭipakkhena
  vūpasamo. Nirodho pahānamattaṁ. Nānāvajjaneti yena āvajjanena
  appanāvīthi tato bhinnāvajjane anekāvajjane vā. Appanāvīthiyaṁ
  hi upacāro ekāvajjano. Itaro anekāvajjano anekakkhattuṁ
  pavattanato. Visamanisajjāya uppannakilamatho visamāsanupatāpo.
  Pītipharaṇenāti pītiyā pharaṇattā pītisamuṭṭhānānaṁ vā paṇītarūpānaṁ
-------------------------------------------------
[page 588]
  Kāyassa byāpanato vuttaṁ. Tenāha sabbo kāyo sukhokkanto
  hotīti. Paṇītarūpaphuṭṭhasarīrassa sukhokkantakāyattā kuto
  dukkhuppatti visamāsanupatāpādināti āha paṭipakkhena vihatattāti.
  Vitakkavicārapaccayepīti pisaddo aṭṭhānappayutto. So pahīnassāti
  ettha ānetvā sambandhitabbo. Pahīnassāpi
  domanassindriyassāti idañca siyā uppattīti iminā sambandhitabbaṁ.
  Etanti domanassindriyaṁ uppajjatīti iminā sambandho. Tassa mayhaṁ
  aticiraṁ vitakkayato vicārayato kāyopi kilami cittampi uhaññīti
  vacanato kāyacittakhedānaṁ vitakkavicārapaccayatā veditabbā.
  Vitakkavicārabhāveti ettha uppajjati domanassindriyanti ānetvā
  sambandhitabbaṁ. Tatthassa siyā uppattīti tattha dutiyajjhānupacāre
  assa pahīnassāpi domanassindriyassa uppatti bhaveyya. Ettha
  ca yadeke vadanti tatthassa siyā uppattīti vadantena jhānalābhīnampi
  domanassappavatti atthīti dassitaṁ hoti tena ca anīvaraṇasabhāvo
  lobho viya dosopi atthīti dīpeti na hi dosena vinā domanassaṁ
  pavattati na cettha paṭṭhānapāliyā virodho cintetabbo yasmā
  tattha parihīnajjhānaṁ ārammaṇaṁ katvā pavattamānaṁ domanassaṁ dassitaṁ
  aparihīnajjhānaṁ ārammaṇaṁ katvā uppajjamānassa domanassassa
  asambhavato jhānalābhīnaṁ sabbaso domanassaṁ nuppajjatīti ca
-------------------------------------------------
[page 589]
  Na sakkā vattuṁ aṭṭhasamāpattilābhino asitassa 1- uppannattā na
  heva kho so parihīnajjhāno ahosīti. Taṁ ayuttaṁ anīvaraṇasabhāvassa
  dosassa abhāvato. Yadi siyā rūpārūpāvacarasattānampi uppajjeyya
  na ca uppajjati. Tathāhi āruppe kāmacchandanīvaraṇaṁ paṭicca
  thīnamiddhanīvaraṇaṁ uddhaccanīvaraṇaṁ avijjānīvaraṇantiādīsu
  byāpādakukkuccanīvaraṇāni anuddhaṭāni na cettha anīvaraṇatāpariyāyo
  kāmacchandādīnampi anīvaraṇānaṁyeva nīvaraṇasadisatāya nīvaraṇapariyāyassa
  vuttattā. Yaṁ pana vuttaṁ aṭṭhasamāpattilābhino asitassa 1-
  uppannattāti. Taṁpi akāraṇaṁ uppajjamānena ca domanassena
  jhānato parihāyanato. Lahukena pana paccayena parihīnaṁ tādisā
  naṁ appakasireneva paṭipākatikaṁ karontīti daṭṭhabbaṁ. Tatthassa
  siyā uppattīti idaṁ pana parikappavacanaṁ upacārakkhaṇe domanassassa
  appahīnabhāvadassanatthaṁ. Tathāhi vuttaṁ na tveva antoappanāyanti.
  Yadi pana tadā domanassaṁ uppajjeyya paṭhamajjhānampissa
  parihīnamevāti daṭṭhabbaṁ. Pahīnampi somanassindriyaṁ pīti viya na
  dūreti katvā āsannattāti vuttaṁ. Nānāvajjanupacāre pahīnampi
  pahānaṅgaṁ paṭipakkhena avihatattā antarantarā uppajjeyya vāti
  imamatthaṁ dassento appanāpattāyātiādimāha. Tādisāya

  *  *  *  *  *  *
  Footnote: 1. Ma. api tassa.
-------------------------------------------------
[page 590]
  Sevanāya icchitabbattā. Yathā maggavīthito pubbe dve tayo
  javanavārā sadisānupassanāva pavattanti evamidhāpi appanāvārato
  pubbe dve tayo javanavārā upekkhāsahagatāva pavattantīti vadanti.
  Samāharīti samānesi. Saṅgahetvā abhāsīti attho. Sukhumāti
  sukhadukkhāni viya anoḷārikattā avibhūtatāya sukhumā. Tatoeva
  anuminitabbasabhāvattā dubbiññeyyā. Duṭṭhassāti duṭṭhapayogassa
  duddammassāti attho. Sakkā hoti esā gāhayitunti aññathohanayena 1-
  sakkā gāhayitunti adhippāyo. Adukkhamasukhāya cetovimuttiyāti
  idameva catutthajjhānaṁ daṭṭhabbaṁ. Paccayadassanatthanti adhigamassa
  upāyabhūtapaccayadassanatthaṁ. Tenāha dukkhappahānādayo hi tassā
  paccayāti. Dukkhappahānādayoti ca sopacārā paṭhamajjhānādayo
  cettha adhippetā. Pahīnāti vuttāti pañcannaṁ orambhāgiyānaṁ
  saññojanānaṁ parikkhayāti vuttattā. Etāti sukhādayo vedanā. Sukhaṁ
  somanassassa paccayoti vasanagandhālepanapupphābharaṇasamālapanādinibbattaṁ
  kāyikaṁ sukhaṁ somanassassa paccayo. Sukhāya kho āvuso visākha vedanāya
  rāgānusayo anusetīti vacanato āha somanassaṁ rāgassa paccayoti.
  Dukkhāya kho āvuso visākha vedanāya paṭighānusayo anusetīti vacanato
  vuttaṁ domanassaṁ dosassa

  *  *  *  *  *  *
  Footnote: 1. Ma. aññāpohaṇanayena.
-------------------------------------------------
[page 591]
  Paccayoti. Sukhādighātenāti sukhādīnaṁ pahānena. Adukkhamasukhanti
  ettha na dukkhanti adukkhaṁ dukkhavidūraṁ. Yasmā tattha dukkhaṁ natthi
  tasmā vuttaṁ dukkhābhāvenāti. Asukhanti etthāpi eseva nayo.
  Etenāti dukkhasukhapaṭikkhepavacanena. Paṭipakkhabhūtanti idaṁ
  tatiyavedanāya dukkhādīnaṁ samatikkamavasena pattabbattā vuttaṁ na
  kusalākusalānaṁ viya ujuvipaccanīkatāya. Iṭṭhāniṭṭhaviparītānubhavanalakkhaṇāti
  iṭṭhāniṭṭhaviparītassa majjhattārammaṇassa iṭṭhāniṭṭhaviparītaṁ vā
  majjhattākārena anubhavanalakkhaṇā. Tatoeva majjhattarasā.
  Avibhūtapaccupaṭṭhānāti sukhadukkhāni viya na vibhūtākārā piṭṭhipāsāṇe
  migagatamaggo viya tehi anumātabbāvibhūtākāropaṭṭhānā. Sukhanirodho
  nāma idha catutthajjhānupacāro. So padaṭṭhānaṁ etissāti
  sukhanirodhapadaṭṭhānā. Upekkhāsatipārisuddhinti purimapade
  uttarapadalopena taṁ samāsapadanti āha upekkhāya janitasatipārisuddhinti.
  Sabbapaccanīkadhammaparisuddhāya paccanīkasamanepi abyāvaṭāya
  pārisuddhiupekkhāya vattamānāya catutthajjhāne sati sampahaṁsanapaññā viya
  suparisuddhā suvisadā ca hotīti āha satiyā pārisuddhi sā
  upekkhāya katā na aññenāti. Yadi tatramajjhattatā idha
  upekkhāti adhippetā kathaṁ satiyeva parisuddhāti vuttāti āha
  na kevalantiādiṁ. Satisīsenāti satiṁ uttamaṅgaṁ katvā padhānaṁ
-------------------------------------------------
[page 592]
  Katvāti vuttaṁ hoti. Evampi kasmā idheva sati upekkhāsatipārisuddhīti
  vuttāti anuyogaṁ sandhāya tattha kiñcāpītiādi vuttaṁ. Tattha heṭṭhā
  tīsu jhānesu vijjamānāyapi tatramajjhattatāya paccanīkābhibhavanato
  sahāyapaccayavekallato ca apārisuddhi tathā taṁsampayuttānaṁ
  tadabhāvato idha pārisuddhīti imamatthaṁ upamāvasena dassetuṁ
  yathā panātiādi vuttaṁ. Suriyappabhābhibhavāti suriyappabhāya
  abhibhuyyamānattā. Atikkhatāya candalekhāya rattipi sommasabhāvā
  sabhāgāya rattiyameva ca candalekhā samujjalatīti sā tassā saṅgayhatīti
  dassento sommabhāvena ca attano upakārakattena vā sabhāgāya
  rattiyāti āha. Sesamettha uttānameva.
                   Catutthajjhānakathā niṭṭhitā.
      [312] Rūpavirāgabhāvanāvasena pavattaṁ catubbidhaṁpi arūpajjhānaṁ
  catutthajjhānasaṅgahamevāti āha cattāri jhānānīti. Yuttaṁ tāva
  cittekaggatā bhavokkamanatthatā viya vipassanāpādakatāpi catunnaṁ
  jhānānaṁ sādhāraṇāti tesaṁ vasena cattāri jhānānītiādivacanaṁ.
  Abhiññāpādakatā pana nirodhapādakatā ca catutthasseva jhānassa
  āveṇikā sā kathaṁ catunnaṁ jhānānaṁ sādhāraṇā vuttāti.
  Paramparādhiṭṭhānabhāvato. Padaṭṭhānapadaṭṭhānampi hi padaṭṭhānantveva
  vuccati. Kāraṇakāraṇampi kāraṇanti. Yathā tiṇehi
-------------------------------------------------
[page 593]
  Bhattaṁ siddhanti. Evañca katvā payojananiddese aṭṭhasamāpattiggahaṇaṁ
  samatthitaṁ hoti. Cittekaggatatthānīti cittasamādhatthāni.
  Diṭṭhadhammasukhavihāratthānīti attho. Cittekaggatāsīsena hi
  diṭṭhadhammasukhavihāro vutto. Sukkhavipassakakhīṇāsavavasena cetaṁ vuttaṁ.
  Tenāha ekaggacittā sukhaṁ divasaṁ viharissāmāti. Bhavokkamanatthānīti
  bhavesu nibbattiatthāni. Sattāhaṁ nirodhasamāpattiyā
  samāpajjanato āha sattāhaṁ acittakā hutvāti. Kasmā pana
  sattāhameva nirodhaṁ samāpajjantīti. Tathākālaparicchedakaraṇato.
  Tañca yebhuyyena āhārupajīvīnaṁ sattānaṁ upādinnakappavattassa
  ekadivasaṁ bhuttāhārassa sattāhameva yāpanato.
      [313] Kā panāyaṁ nirodhasamāpatti nāma ke taṁ
  samāpajjanti kena samāpajjanti kattha samāpajjanti kasmā
  samāpajjanti kathañcassā samāpajjanaṁ hotīti. Tattha kā
  panāyaṁ nirodhasamāpatti nāmāti yā anupubbanirodhavasena
  cittacetasikānaṁ dhammānaṁ appavatti. Ke taṁ samāpajjanti kena
  samāpajjantīti sabbepi puthujjanasotāpannasakadāgāmino sukkhavipassakā
  ca anāgāmiarahanto na samāpajjanti aṭṭhasamāpattilābhino pana
  anāgāmino khīṇāsavā ca samāpajjanti. Kattha samāpajjantīti
  pañcavokārabhave. Kasmā. Anupubbasamāpattisambhavato.
-------------------------------------------------
[page 594]
  Catuvokārabhave pana paṭhamajjhānādīnaṁ uppattiyeva natthi tasmā na
  sakkā tattha samāpajjituṁ. Kasmā samāpajjantīti saṅkhārānaṁ
  pavattibhede ukkaṇṭhitvā diṭṭhadhamme acittakā hutvā nirodhaṁ
  nibbānaṁ patvā sukhaṁ viharissāmāti. Kathañcassā samāpajjanaṁ
  hotīti samathavipassanāvasena ussakkitvā katapubbakiccassa
  nevasaññānāsaññāyatanaṁ nirodhayato evamassā samāpajjanaṁ hoti. Yo
  hi samathavaseneva ussakkati so nevasaññānāsaññāyatanasamāpattiṁ
  patvā tiṭṭhati. Yopi vipassanāvaseneva ussakkati so
  phalasamāpattiṁ patvā tiṭṭhati. Yo pana ubhayavasena ussakkitvā
  nevasaññānāsaññāyatanaṁ nirodheti so taṁ samāpajjatīti. Ayamettha
  saṅkhepo.
      [314] Ayaṁ pana vitthāro. Idha bhikkhu nirodhaṁ samāpajjitukāmo
  paṭhamajjhānaṁ samāpajjitvā vuṭṭhāya tattha saṅkhāre aniccato
  dukkhato anattato vipassati. Vipassanā ca panesā tividhā
  saṅkhārapariggaṇhanakavipassanā phalasamāpattivipassanā
  nirodhasamāpattivipassanāti. Tattha saṅkhārapariggaṇhanakavipassanā mandā
  vā tikkhā vā maggassa padaṭṭhānaṁ hotiyeva. Phalasamāpattivipassanā
  tikkhāva vaṭṭati maggabhāvanāsadisā. Nirodhasamāpattivipassanā pana
  nātimandā nātitikkhā vaṭṭati. Tasmā esa nātimandāya
-------------------------------------------------
[page 595]
  Nātitikkhāya vipassanāya te saṅkhāre vipassati. Tato dutiyaṁ jhānaṁ
  .pe. Tato viññāṇañcāyatanaṁ samāpajjitvā vuṭṭhāya tattha
  saṅkhāre tatheva vipassati. Atha ākiñcaññāyatanaṁ samāpajjitvā
  vuṭṭhāya catubbidhaṁ pubbakiccaṁ karoti nānābaddhāvikopanaṁ saṅghapaṭimānanaṁ
  satthupakkosanaṁ addhānaparicchedanti. Tattha nānābaddhāvikopananti
  yaṁ iminā bhikkhunā saddhiṁ ekābaddhaṁ na hoti nānābaddhaṁ hutvā
  ṭhitaṁ pattacīvaraṁ vā mañcapīṭhaṁ vā nivāsagehaṁ vā aññaṁ vā pana
  kiñci parikkhārajātaṁ taṁ yathā na vikuppati aggiudakavātacoraundurādīnaṁ
  vasena na vinassati evaṁ adhiṭṭhātabbaṁ. Tatridaṁ adhiṭṭhānavidhānaṁ.
  Idañcidañca imasmiṁ sattāhabbhantare mā agginā jhāyatu mā udakena
  vuyhatu mā vātena viddhaṁsatu mā corehi hariyatu mā undurādīhi
  khajjatūti evaṁ adhiṭṭhite taṁ sattāhaṁ tassa na koci parissayo hoti.
  Anadhiṭṭhahato pana aggiādīhi nassati. Idaṁ nānābaddhāvikopanaṁ
  nāma. Yaṁ pana ekābaddhaṁ hoti nivāsanapārupanaṁ vā nisinnāsanaṁ vā
  tattha visuṁ adhiṭṭhānakiccaṁ natthi samāpattiyeva naṁ rakkhati.
  Saṅghapaṭimānananti bhikkhusaṅghassa paṭimānanaṁ uddikkhanaṁ yāva so
  bhikkhu āgacchati tāva saṅghakammassa akaraṇanti attho. Ettha ca
  paṭimānanaṁ na etassa pubbakiccaṁ paṭimānanāvajjanaṁ pana
-------------------------------------------------
[page 596]
  Pubbakiccaṁ tasmā evaṁ āvajjitabbaṁ sace mayi imaṁ sattāhaṁ
  nirodhaṁ samāpajjitvā nisinne saṅgho apalokanakammādīsu kiñcideva
  kammaṁ kattukāmo hoti yāva maṁ koci bhikkhu āgantvāna
  pakkosati tāvadeva vuṭṭhahissāmīti. Evaṁ katvā samāpajjanto
  hi tasmiṁ samaye vuṭṭhahatiyeva. Yo pana evaṁ na karoti saṅgho
  ce sannipatitvā taṁ apassanto asuko bhikkhu kuhinti pucchitvā
  nirodhaṁ samāpannoti vutte kiñci bhikkhuṁ peseti taṁ pakkosāhīti.
  Athassa tena bhikkhunā savanupacāre ṭhatvā saṅgho taṁ āvuso
  paṭimānetīti vuttamatteyeva vuṭṭhānaṁ hoti. Evaṁ garukā hi
  saṅghassa āṇā nāma. Tasmā taṁ āvajjitvā yathā paṭhamameva
  vuṭṭhāti evaṁ samāpajjitabbaṁ. Satthu pakkosananti idhāpi
  satthu pakkosanāvajjanameva imassa pubbakiccaṁ. Tasmā taṁpi evaṁ
  āvajjitabbaṁ. Sesaṁ purimanayeneva veditabbaṁ. Addhānaparicchedoti
  jīvitaddhānassa paricchedo. Iminā bhikkhunā addhānaparicchedesu
  kusalena bhavitabbaṁ. Attano āyusaṅkhārā sattāhaṁ pavattissanti
  na pavattissantīti āvajjitvāva samāpajjitabbaṁ. Sace hi
  sattāhabbhantare nirujjhanake āyusaṅkhāre anāvajjitvāva
  samāpajjati tassa nirodhasamāpatti maraṇaṁ paṭibāhituṁ na sakkoti.
  Antonirodhe maraṇassa natthitāya antarāva samāpattito vuṭṭhāti.
-------------------------------------------------
[page 597]
  Tasmā etaṁ āvajjitvāva samāpajjitabbaṁ. Avasesaṁ hi
  anāvajjitumpi vaṭṭati. Idampana āvajjitabbamevāti vuttaṁ. So
  evaṁ ākiñcaññāyatanaṁ samāpajjitvā vuṭṭhāya imaṁ pubbakiccaṁ
  katvā nevasaññānāsaññāyatanaṁ samāpajjati. Athekaṁ vā dve
  vā cittavāre atikkamitvā acittako hoti nirodhaṁ phusati.
  Kasmā panassa dvinnaṁ cittānaṁ upari cittāni nappavattantīti.
  Nirodhassa payogattā. Idaṁ hi imassa bhikkhuno dve
  samathavipassanādhamme yuganaddhe katvā aṭṭhasamāpattiārohanaṁ
  anupubbanirodhassa payogo na nevasaññānāsaññāyatanasamāpattiyāti
  nirodhassa payogattā dvinnaṁ cittānaṁ upari cittāni nappavattanti.
  Yasmā bodhisattena bodhimaṇḍupasaṅkamanato pubbepi carimabhave
  catutthajjhānaṁ nibbattitapubbaṁ tadā pana taṁ nibbattitamattameva
  ahosi na vipassanādipādakaṁ tasmā bodhirukkhamūle nibbattitanti
  tato visesetvā vuttaṁ.
      [315] Vipassanāpādakanti vipassanārambhe vipassanāya
  pādakaṁ. Abhiññāpādakanti etthāpi eseva nayo. Buddhānaṁ hi
  paṭhamārambheeva pādakajjhānena payojanaṁ ahosi na tato paraṁ
  uparimaggādhigamaphalasamāpattiabhiññāvalañjanādiatthaṁ. Abhisambodhisamadhigamato
  paṭṭhāya hi sabbaññutañāṇasamādhikiccaṁ ākaṅkhāmattapaṭibaddhamevāti.
-------------------------------------------------
[page 598]
  Sabbakiccasādhakanti anupubbavihārādisabbakiccasādhakaṁ.
  Sabbalokiyalokuttaraguṇadāyakanti ettha vipassanābhiññāpādakattāeva
  catutthassa jhānassa bhagavato sabbalokiyalokuttaraguṇadāyakatā veditabbā.
  Sabbaññutañāṇapadaṭṭhānaṁ hi maggañāṇaṁ maggañāṇapadaṭṭhānañca sabbaññutañāṇaṁ
  abhisambodhi tadadhigamasamakālameva ca bhagavato sabbe buddhaguṇā hatthagatā
  ahesuṁ catutthajjhānasannissayo ca maggādhigamoti. Catutthaṁ jhānaṁ
  upasampajja vihāsinti vatvā soti vuttattā āha so ahanti.
  Evaṁ samāhiteti ettha evaṁsaddo heṭṭhā jhānattayādhigamapaṭipāṭiyā
  siddhassa catutthajjhānasamādhānassa nidassanatthoti āha evanti
  catutthajjhānakkamanidassanametanti. Catutthajjhānassa tassa ca
  adhigamakkamassa nidassanaṁ yena samādhānānukkamena catutthajjhānasamādhi
  laddho tadubhayanidassananti attho. Tenāha iminā .pe. Vuttaṁ
  hotīti. Tattha iminā kamenāti iminā paṭhamajjhānādhigamādinā kamena.
  Yadi hi evanti idaṁ āgamanasamādhinā saddhiṁ catutthajjhānasamādhānaṁ dīpeti
  satipārisuddhisamādhieva pana iddhiyā adhiṭṭhānabhāvato padhānanti āha
  catutthajjhānasamādhinā samāhiteti. Sabbapaccanīkadhammupakkilesaparisuddhāya
  paccanīkasamanepi abyāvaṭāya pārisuddhiupekkhāya vattamānāya catutthajjhānaṁ
-------------------------------------------------
[page 599]
  Taṁsampayuttā ca dhammā suparisuddhā suvisadā ca honti.
  Satisīsena pana tattha desanā katāti āha upekkhāsatipārisuddhibhāvena
  parisuddheti. Upekkhāya janitasatipārisuddhisambhavenāti attho.
  Parisuddhiyāeva paccayavisesena pavattiviseso pariyodātatā
  suddhantasuvaṇṇassa nighaṁsanena pabhassaratā viyāti āha parisuddhattāyeva
  pariyodāte pabhassareti vuttaṁ hotīti. Sukhādīnaṁ paccayānaṁ ghātenāti
  sukhasomanassānaṁ dukkhadomanassānañca yathākkamaṁ rāgadosapaccayānaṁ
  vikkhambhanena. Sukhaṁ somanassassa paccayo somanassaṁ rāgassa
  dukkhaṁ domanassassa paccayo domanassaṁ dosassāti hi vuttaṁ. Yathā
  rāgādayo cetaso malāsucibhāvena aṅgaṇānīti vuccanti evaṁ
  upagantvā kilesanaṭṭhena upakkilesāti āha anaṅgaṇattāeva
  vigatupakkileseti. Tenāha aṅgaṇena hi cittaṁ upakkilissatīti.
  Vibādhiyati upatāpiyatīti attho. Subhāvitattāti paguṇabhāvāpādanena
  suṭṭhu bhāvitattā. Tenāha vasībhāvappatteti. Āvajjanādinā
  pañcadhā cuddasavidhena vā paridamanena vasavattitaṁ upagateti attho.
  Vase vattamānaṁ hi cittaṁ mudūti vuccatīti vase vattamānaṁ cittaṁ
  paguṇabhāvappattiyā suparimadditaṁ viya cammaṁ suparikammakatā viya ca lākhā
  mudūti vuccati. Kammakkhameti vikubbanādiiddhikammakkhame. Tadubhayanti
  mudutākammaniyadvayaṁ.
-------------------------------------------------
[page 600]
      [316] Nāhantiādīsu nakāro paṭisedhattho. Ahanti satthā
  attānaṁ niddisati. Bhikkhaveti bhikkhū ālapati. Aññanti idāni
  vuccamānacittato aññaṁ. Ekadhammampīti ekampi sabhāvadhammaṁ na
  samanupassāmīti sambandho. Ayaṁ hettha attho ahaṁ bhikkhave
  sabbaññutañāṇena olokentopi aññaṁ ekadhammampi na samanupassāmi
  yaṁ vasībhāvāpādanena bhāvitaṁ tathā punappunaṁ karaṇena bahulīkataṁ evaṁ
  savisesamudubhāvappattiyā mudu kammakkhamatāya kammaniyañca hoti yathā
  idaṁ cittanti. Idaṁ cittanti ca attano tesañca paccakkhatāya
  evamāha. Yathā yathā vuttā parisuddhatādayo na vigacchanti evaṁ
  subhāvitaṁ cittaṁ tattha avaṭṭhitaṁ adhiṭṭhitaṁ āneñjappattanti āha
  etesu parisuddhatādīsu ṭhitattā ṭhite ṭhitattāeva ca āneñjappatteti.
  Yathā mudukammaññatā vasībhāvappattiyā lakkhiyanti evaṁ vasībhāvappattipi
  mudukammaññatāhi lakkhiyatīti mudukammaññabhāvena vā attano vase
  ṭhitattā ṭhiteti vuttaṁ. Yathā hi kāraṇena phalaṁ niddhāriyati evaṁ
  phalenāpi kāraṇaṁ niddhāriyati. Niccalabhāvena avaṭṭhānaṁ
  āneñjappattiyā ca sampayuttadhammesu thirabhāvena paṭipakkhehi
  akampaniyatāya ca sambhavataṁ saddhādibalānaṁ ānubhāvena hotīti āha
  saddhādīhi pariggahitattā āneñjappatteti.
      [317] Idāni saṅkhepato vuttamevatthaṁ vivarituṁ saddhāpariggahitaṁ
-------------------------------------------------
[page 601]
  Hītiādi vuttaṁ. Tattha saddhāpariggahitanti evaṁ subhāvitaṁ
  vasībhāvappattaṁ cittaṁ ekaṁsena abhiññāsacchikaraṇīyānaṁ dhammānaṁ
  abhiññāsacchikiriyāya saṁvattatīti evaṁ pavattāya saddhāya pariggahitaṁ
  yathāvuttasaddhābalena upatthambhitaṁ. Assaddhiyenāti tappaṭipakkhena
  assaddhiyena hetunā. Na iñjatīti na calati na kampati aññadatthuṁ
  upari visesāvahabhāveneva tiṭṭhati. Viriyapariggahitantiādīsupi
  imināva nayena attho veditabbo. Ayaṁ pana viseso.
  Viriyapariggahitanti vasībhāvāpādanaparidamanasādhanena viriyena upatthambhitaṁ.
  Satipariggahitanti yathāvutte bhāvanābahulīkāre asammosasādhikāya
  kusalānañca dhammānaṁ gatiyo samanvesamānāya satiyā upatthambhitaṁ.
  Samādhipariggahitanti tattheva avikkhepasādhanena samādhānena upatthambhitaṁ.
  Paññāpariggahitanti tassāeva bhāvanāya upakārānupakāradhammānaṁ
  pajānanalakkhaṇāya paññāya upatthambhitaṁ. Obhāsagatanti ñāṇobhāsasahagataṁ.
  Obhāsabhūtena hi yathāvuttasamādhānasaṁvaḍḍhitena ñāṇena saṅkilesapakkhaṁ
  yāthāvato passanto tato utrasanto ottappanto taṁ abhibhavati na tena
  abhibhuyyati. Tenāha kilesandhakārena na iñjatīti. Etena
  ñāṇapariggahitaṁ hirottappabalaṁ dasseti. Aṭṭhaṅgasamannāgatanti
  catutthajjhānasamādhinā samāhitatā parisuddhatā pariyodātatā anaṅgaṇatā
-------------------------------------------------
[page 602]
  Vigatupakkilesatā mudubhāvo kammaniyatā āneñjappattiyā ṭhitatāti
  imehi aṭṭhahi aṅgehi samannāgataṁ. Athavā samāhitassa cittassa
  imāni aṅgānīti samāhiteti imaṁ aṅgabhāvena aggahetvā
  ṭhitiāneñjappattiyo visuṁ gahetvā yathāvuttehi aṭṭhahi aṅgehi
  samannāgatanti attho daṭṭhabbo. Abhinīhārakkhamanti iddhividhādiatthaṁ
  abhinīharaṇakkhamaṁ tadabhimukhakaraṇayoggaṁ. Tenāha abhiññāsacchikaraṇīyānaṁ
  dhammānaṁ abhiññāsacchikiriyāyāti.
      [318] Kāmaṁ nīvaraṇāni vikkhambhetvāev paṭhamajjhānasamadhigamo
  vitakkādivūpasamāeva ca dutiyajjhānādisamadhigamo tathāpi na tathā
  te tehi dūrībhūtā apetā vā yathā catutthajjhānato tasmā cetaso
  malīnabhāvasaṅkhobhaubbillābhāvakarehi nīvaraṇādīhi suṭṭhu vimuttiyā
  tassa parisuddhapariyodātatā ca yuttāti āha nīvaraṇa .pe. Pariyodāteti.
  Jhānapaṭilābhapaccanīkānanti ettha ācariyadhammapālattherena
  jhānapaṭilābhapaccayānanti pāṭhaṁ gahetvā jhānapaṭilābhapaccanīkānanti
  ayaṁ pāṭho paṭikkhitto. Vuttaṁ hi tena jhānapaṭilābhapaccayānanti
  jhānapaṭilābhahetukānaṁ jhānapaṭilābhaṁ nissāya uppajjanakānaṁ. Pāpakānanti
  lāmakānaṁ. Icchāvacarānanti icchāya avacarānaṁ icchāvasena otiṇṇānaṁ
  aho vata mameva satthā paṭipucchitvā paṭipucchitvā bhikkhūnaṁ dhammaṁ
  deseyyātiādinayappavattānaṁ
-------------------------------------------------
[page 603]
  Mānamāyāsātheyyādīnaṁ. Abhijjhādīnanti ādisaddenāpi
  tesaṁyeva saṅgaho. Abhijjhā cettha paṭhamajjhānena avikkhambhaneyyā
  mānādayo ca tadekaṭṭhā daṭṭhabbā jhānapaṭilābhapaccayānanti
  anuvattamānattā. Vikkhambhaneyyā pana nīvaraṇaggahaṇeneva gahitā.
  Kathaṁ pana paṭhamajjhānena avikkhambhaneyyā idha vigacchantīti. Sabbe
  kusalā dhammā sabbākusalānaṁ paṭipakkhāti sallekhapaṭipattivasena evaṁ
  vuttaṁ jhānassa aparāmaṭṭhabhāvadassanato. Ye panettha icchāvacarānaṁ
  abhijjhādīnanti imehi padehi kopāppaccayakāmarāgabyāpādādayo
  gahitāti adhippāyena jhānapaṭilābhapaccayānanti pāṭhaṁ paṭikkhipitvā
  jhānapaṭilābhapaccanīkānanti pāṭhoti vadanti. Taṁ tesaṁ matimattaṁ
  tathā pāṭhasseva abhāvato. Jhānapaṭilābhapaccanīkā ca nīvaraṇā ceva
  tadekaṭṭhā ca tesaṁ dūrībhāvaṁ vatvā puna tesaṁyeva abhāvavigamacodanāya
  ayujjamānattā. Nanu ca anaṅgaṇasuttavatthasuttesu ayamattho labbhati
  oḷārikānaṁyeva pāpadhammānaṁ tattha adhippetattā. Saccametaṁ. Idha
  pana adhigatacatutthajjhānassa vasena vuttattā sukhumāyeva te gahitā.
  Aṅgaṇupakkilesatāsāmaññena panettha suttānaṁ apadisanaṁ. Tathāhi
  suttānusārenāti vuttaṁ na pana suttavasenāti. Avassañcetameva
  sampaṭicchitabbaṁ adhigatajjhānānampi kesañci icchāvacarānaṁ pavattisabbhāvatoti.
-------------------------------------------------
[page 604]
  Mahāgaṇṭhīpadepi visuddhimaggassa sīhalagaṇṭhīpadepi ca jhānapaṭilābhapaccayānanti
  imasseva pāṭhassa attho vutto. Tasmā ayameva pāṭho gahetabbo.
  Atthopi cettha yathāvuttanayeneva veditabbo. Tena icchāvacarānanti
  icchāya avacarānaṁ icchāvasena otiṇṇānaṁ pavattānaṁ nānappakārānaṁ
  kopāppaccayānanti atthoti ayampi pāṭho ayuttoyevāti gahetabbaṁ.
  Tatoyeva ca visuddhimagge ayaṁ pāṭho sabbena sabbaṁ na dassitoti.
      [319] Iddhipādabhāvupagamanenāti iddhiyā pādakabhāvassa
  padaṭṭhānabhāvassa upagamanena. Bhāvanāpāripūriyāti ito paraṁ
  kattabbassa abhāvavasena abhinīhārakkhamabhāvanāya paripuṇṇattā.
  Paṇītabhāvupagamanenāti tatoeva padhānabhāvaṁ nītatāya uttamaṭṭhena
  atittikaraṇaṭṭhena ca paṇītabhāvassa upagamanena. Ubhayañca etaṁ bhāvanāya
  ṭhitiyā kāraṇavacanaṁ. Paripuṇṇāya bhāvanāya paṇītabhāvappattiyā
  ṭhiteti. Āneñjappatteti idaṁ ṭhitiyā visesanaṁ. Tenāha yathā
  āneñjappattaṁ hoti evaṁ ṭhiteti. Imasmiṁ pakkhe ṭhite
  āneñjappatteti ubhayamekaṁ aṅgaṁ. Samāhiteti pana idampi
  ekamaṅgaṁ. Tenevassa paṭhamavikappato visesaṁ sandhāyāha evampi
  aṭṭhaṅgasamannāgatanti.
      [320] Pubbenivāsaṁ anussarati tassa vā anussaraṇaṁ
-------------------------------------------------
[page 605]
  Pubbenivāsānussati tannissayādipaccayabhūtaṁ paṭicca uppajjanato.
  Pubbenivāsānussatimhi yaṁ ñāṇaṁ tadatthāyāti saṅkhepena vuttamatthaṁ
  vivaranto pubbenivāsaṁ tāva dassetvā tattha satiñāṇāni dassetuṁ
  pubbenivāsoti ādimāha.
      [321] Tattha pubbeti idaṁ padaṁ ekampi jātintiādivacanato
  atītabhavavisayaṁ idhādhippetanti āha atītajātīsūti. Nivāsasaddo
  kammasādhano khandhavinimutto ca nivasitadhammo natthīti āha
  nivuṭṭhakkhandhāti. Nivuṭṭhatā cettha sasantāne pavattatā. Tathābhūtā
  ca te anubhūtā jātā pavattā tattha tattha uppajjitvā vigatāva
  hontīti āha nivuṭṭhāti ajjhāvuṭṭhā anubhūtā attano santāne
  uppajjitvā niruddhāti. Evaṁ santatipariyāpannadhammavasena
  nivāsasaddassa atthaṁ vatvā idāni avisesena vuttaṁ nivuṭṭhadhammā
  vā nivuṭṭhāti vatvā taṁ vivarituṁ gocaranivāsenātiādi vuttaṁ.
  Gocarabhūtāpi hi gocarāsevanāya āsevitā ārammaṇakaraṇavasena anubhūtā
  nivuṭṭhā nāma honti. Te pana dubbidhā saparaviññāṇagocaratāyāti
  ubhayepi te dassetuṁ attanoti ādi vuttaṁ. Tattha attano
  viññāṇena viññātāti vatvā paricchinnāti vacanaṁ ye te
  gocaranivāsena nivuṭṭhadhammā na te kevalaṁ viññāṇena viññātamattā
  athakho yathā pubbe nāma gottavaṇṇaliṅgāhārādivisesehi
-------------------------------------------------
[page 606]
  Paricchedakārikāya paññāya paricchijja gahitā tathevetaṁ ñāṇaṁ
  paricchijja gaṇhatīti imassa atthassa dīpanatthaṁ vuttaṁ.
  Paraviññāṇaviññātāpi vā nivuṭṭhāti sambandho. Na kevalaṁ ca
  attanova viññāṇena athakho paresaṁ viññāṇena viññātāpi vāti
  attho. Idhāpi paricchinnāti padaṁ ānetvā sambandhitabbaṁ
  paresampi vā viññāṇena viññātā paricchinnāti. Tassa ca
  gahaṇe payojanaṁ vuttanayeneva vattabbaṁ. Te ca kho yasmā
  atītāsueva jātīsu aññehi viññātā paricchinnā te ca
  parinibbutāpi honti yehi te viññātā tesaṁ tadā
  vattamānasantānānusārena tesampi atīte pavatti viññāyatīti
  sikhāppattaṁ pubbenivāsānussatiñāṇassa visayabhūtaṁ pubbenivāsaṁ
  dassetuṁ chinnavaṭumakānussaraṇādīsūti vuttaṁ. Chinnavaṭumakā
  sammāsambuddhā. Tesaṁ anussaraṇaṁ chinnavaṭumakānussaraṇaṁ.
  Ādisaddena paccekasambuddhabuddhasāvakānusaraṇāni gayhantīti
  keci vadanti. Chinnavaṭumakā pana sabbe anupādisesena nibbānadhātuyā
  parinibbutā chinnasaṁsāramaggattā. Tesaṁ anussaraṇaṁ nāma tesaṁ paṭipattiyā
  anussaraṇaṁ. Sā pana paṭipatti saṅkhepato chaḷārammaṇaggahaṇalakkhaṇāti
  tāni idha paraviññāṇaviññātaggahaṇena gahitāni tasmā purimāsu
  jātīsu attano viññāṇena aviññātānaṁ parinibbutānaṁ
-------------------------------------------------
[page 607]
  Sabbesampi buddhapaccekabuddhabuddhasāvakānaṁ anussaraṇaṁ
  chinnavaṭumakānussaraṇanti veditabbaṁ. Ādisaddena panettha purimāsu
  jātīsu attano viññāṇena aviññātānaṁ aparinibbutānampi
  vattamānakkhandhapaṭipāṭiyā agantvā sīhokkantikavasena anussaraṇaṁ
  gahitaṁ. Ime pana yathāvuttachinnavaṭumakānussaraṇādayo buddhānaṁyeva
  labbhanti. Na hi atīte buddhā bhagavanto evaṁ vipassiṁsu evaṁ maggaṁ
  bhāvesuṁ phalanibbānāni sacchākaṁsu evaṁ veneyye vinesunti ettha
  sabbathā aññesaṁ ñāṇassa gati atthīti. Ye pana purimāsu jātīsu
  attano viññāṇena viññātā te parinibbutepi khandhapaṭibaddhattā
  sāvakā anussarantiyeva. Yāya satiyā pubbenivāsaṁ anussarati
  sā pubbenivāsānussatīti ānetvā sambandhitabbaṁ. Abhinīharinti
  cittaṁ jhānārammaṇato apanetvā pubbenivāsābhimukhaṁ pesesiṁ.
  Pubbenivāsaninnaṁ pubbenivāsapoṇaṁ pubbenivāsapabbhāraṁ akāsinti
  attho. Pāliyaṁ abhininnāmesinti uttamapurisappayogattā soti
  ettha ahaṁsadde ānetvā vuccamāne tadattho pākaṭo hotīti so ahanti
  vuttaṁ. Anekavidhanti nānābhavayonigativiññāṇaṭṭhitisattāvāsādivasena
  bahuvidhaṁ. Pakārehīti nāmagottādiākārehi saddhiṁ. Sahayoge
  cetaṁ karaṇavacanaṁ. Pavattitanti desanāvasena pavattitaṁ. Tenāha
  saṁvaṇṇitanti. Vitthāritanti attho.
-------------------------------------------------
[page 608]
  Nivāsanti antogadhabhedasāmaññavacanametanti te bhede byāpanicchāvasena
  saṅgahetvā dassento tattha tattha nivuṭṭhasantānanti āha.
  Anugantvā anugantvāti ñāṇagatiyā anugantvā anugantvā.
  Anudevāti anueva. Dakāro padasandhivasena āgato. Abhininnāmesinti
  vatvā anussarāmīti vuttattā cittassa abhinīhārasamanantarabhāvasaraṇaṁ
  anusaddo dīpetīti āha citte abhininnāmitamatteeva
  sarāmīti dassetīti. Parikammaṁ vattabbaṁ siyāti pubbenivāsaṁ
  anussaritukāmena ādikammikena bhikkhunā pacchābhattaṁ
  piṇḍapātapaṭikkantena rahogatena paṭisallīnena paṭipāṭiyā cattāri
  jhānāni samāpajjitvā abhiññāpādakacatutthajjhānato vuṭṭhāya
  sabbapacchimā nisajjā āvajjitabbāti evamādinā pubbenivāsañāṇassa
  parikammabhūtaṁ pubbakaraṇaṁ vattabbaṁ bhaveyya.
      [322] Āraddhappakāradassanattheti anussarituṁ āraddhassa
  pubbenivāsassa pabhedadassanatthe. Ekampi jātinti ekampi bhavaṁ.
  So hi ekakammanibbatto ādānanikkhepaparicchinno sāntogadhadhammappabhedo
  khandhappabandho idha jātīti adhippeto jāyatīti jātīti katvā.
  Tenāha ekampi .pe. Khandhasantānanti. Parihāyamānoti khīyamāno
  vinassamāno. Kappoti asaṅkheyyakappo. So pana atthato
  kālo. Tadā pavattamānasaṅkhāravasenassa
-------------------------------------------------
[page 609]
  Parihāni veditabbā. Vaḍḍhamāno vivaṭṭakappoti etthāpi eseva
  nayo. Yo pana kālaṁ khepeti kālo ghasati bhūtāni sabbāneva
  sahattanāti ca ādīsu kālassāpi khayo vuccati so idha
  nādhippeto aniṭṭhappasaṅgato. Saṁvaṭṭanaṁ vinassanaṁ saṁvaṭṭo.
  Saṁvaṭṭato uddhaṁ tathāṭṭhāyī saṁvaṭṭaṭṭhāyī. Tammūlakattāti
  taṁpubbakattā. Vivaṭṭanaṁ nibbattanaṁ vaḍḍhanaṁ vā vivaṭṭo. Tejena
  saṁvaṭṭo tejosaṁvaṭṭo. Saṁvaṭṭasīmāti saṁvaṭṭamariyādā. Saṁvaṭṭatīti
  vinassati. Sadāti sabbakālaṁ. Tīsupi saṁvaṭṭakālesūti attho.
  Ekaṁ buddhakkhettanti idha yaṁ sandhāya vuttaṁ taṁ niyametvā dassetuṁ
  buddhakkhettannāma tividhanti ādi vuttaṁ. Yattake ṭhāne tathāgatassa
  paṭisandhiñāṇādiñāṇānubhāvo puññaphalasamuttejito saraseneva
  parijambhati taṁ sabbampi buddhaṅkurassa nibbattanakkhettaṁ nāmāti āha
  jātikkhettaṁ dasasahassacakkavāḷapariyantanti. Ānubhāvo pavattatīti
  idha iddhimā cetovasippatto āṇakkhettapariyāpanne yatthakatthaci
  cakkavāḷe ṭhatvā attano atthāya parittaṁ katvā tatheva aññaṁ
  cakkavāḷaṁ gatopi kataparittoeva hotīti katvā vuttaṁ. Athavā
  tattha ekasmiṁ cakkavāḷe ṭhatvā sabbasattānaṁ atthāya paritte
  kate āṇakkhette sabbasattānaṁ abhisambhuṇātveva parittānubhāvo.
  Tattha devatāhi parittānaṁ sampaṭicchitabbatoti vuttaṁ ānubhāvo
-------------------------------------------------
[page 610]
  Pavattatīti. Yaṁ yāvatā vā pana ākaṅkheyyāti vuttanti yaṁ
  visayakkhettaṁ sandhāya ekasmiṁyeva khaṇe sarena abhiviññāpanaṁ attano
  rūpadassanaṁ ca paṭijānantena bhagavatā yāvatā vā pana ākaṅkheyyāti
  vuttaṁ. Yatthāti yasmiṁ anantāparimāṇe visayakkhette.
  Yaṁ yaṁ ākaṅkhati taṁ taṁ anussaratīti ākaṅkhāmattapaṭibaddhavuttitāya
  buddhañāṇassa yaṁ yaṁ anussarituṁ icchati taṁ taṁ anussarati. Ekaṁ
  āṇakkhettaṁ vinassatīti iminā tiriyato saṁvaṭṭamānaparicchedo vutto.
  Saṇṭhahantanti vivaṭṭamānaṁ jāyamānaṁ. Tassa vināso ca saṇṭhahanañca
  visuddhimagge vuttanti amhehipi heṭṭhā lokavidūti imassa
  atthasaṁvaṇṇanādhikāre pasaṅgato vuttattā idha na vuccati. Evaṁ
  pasaṅgena saṁvaṭṭādike pakāsetvā idāni yathādhikataṁ nesaṁ anussaraṇākāraṁ
  dassetuṁ ye pana te saṁvaṭṭavivaṭṭā vuttātiādimāha.
      [323] Tattha etesūti niddhāraṇe bhummaṁ saṁvaṭṭavivaṭṭakappasamudāyato
  anekesaṁ saṁvaṭṭakappādīnaṁ niddhāriyamānattā. Amumhi saṁvaṭṭakappeti
  ettha vāsaddo luttaniddiṭṭho daṭṭhabbo. Tena ca aniyamatthena
  itarāsaṅkheyyānampi saṅgaho siddho hoti. Athavā amumhi saṁvaṭṭakappeti
  idaṁ saṁvaṭṭakappassa ādito pāliyaṁ gahitattā vuttaṁ. Tatthāpi hi
  imassa katipayaṁ kālaṁ bhavādīsu saṁsaraṇaṁ upalabbhatīti. Saṁvaṭṭakappe vā
  vattamāne yesu bhavādīsu
-------------------------------------------------
[page 611]
  Imassa upapatti ahosi taṁ dassanametaṁ daṭṭhabbaṁ. Bhave vāti
  ādīsu kāmādibhave vā aṇḍajādiyoniyā vā devādigatiyā vā
  nānattakāyanānattasaññīādiviññāṇaṭṭhitiyā vā sattāvāse vā
  khattiyādisattanikāye vā. Yasmā idaṁ bhagavato balena
  pubbenivāsānussatiñāṇaṁ āgataṁ tasmā tasseva nāmādivasena atthaṁ
  yojetvā dassento āha evannāmoti vessantaro vā
  jotipālo vātiādiṁ. Sālimaṁsodanāhāro vāti gihikālaṁ sandhāya
  vuttaṁ. Pavattaphalabhojano vāti tāpasādikālaṁ sandhāya.
  Pavattaphalabhojanoti sayampatitaphalāhāro. Sāmisanirāmisādippabhedānanti
  ettha sāmisā gehasitā somanassādayo nirāmisā nekkhammasitā.
  Ādisaddena vivekajasamādhijasukhādīnaṁ saṅgaho. Heṭṭhā sāmaññato
  vuttamevatthaṁ vibhajitvā dassetukāmo athavātiādimāha.
      [324] Tattha amutrāsinti sāmaññaniddesoyaṁ byāpanicchālopo
  vā. Amutra amutra āsinti vuttaṁ hoti. Anupubbena ārohantassa
  yāvadicchakaṁ anussaraṇanti ettha ārohantassāti paṭilomato
  ñāṇena pubbenivāsaṁ ārohantassa. Paṭinivattantassāti
  pubbenivāsaṁ anussaraṇavasena yāvadicchakaṁ gantvā paccāgacchantassa.
  Paccavekkhaṇanti anussaritānussaritassa paccavekkhaṇaṁ. Tasmāti
  vuttassevatthassa kāraṇabhāvena paccāmasanaṁ. Paṭinivattantassa
-------------------------------------------------
[page 612]
  Paccavekkhaṇabhāvatoti vuttaṁ hoti. Idhupapattiyāti idha carimabhave
  upapattiyā. Anantaranti atītānantaramāha. Amutrāti amukasmiṁ
  bhaveti attho. Udapādinti uppajjiṁ. Tāhi devatāhīti
  tusitadevatāhi. Ekagottoti tusitagottena ekagotto.
  Mahābodhisattānaṁ santānassa pariyosānāvatthāyaṁ devalokupapattijanakaṁ
  nāma akusalena kammunā anupaddutameva hotīti adhippāyena dukkhaṁ pana
  saṅkhāradukkhamattamevāti vuttaṁ. Mahāpuññānampi pana devaputtānaṁ
  pubbanimittuppattikālādīsu aniṭṭhārammaṇasamāyogo hotiyevāti
  kadāci dukkhassāpi sambhavo natthīti na sakkā vattuṁ. Dhammānaṁ
  uppādanirodhā saṅkhāradukkhanti veditabbaṁ. Sattapaññāsa .pe.
  Pariyantoti idaṁ manussānaṁ vassagaṇanāya vasena vuttaṁ. Tattha
  devānaṁ vassagaṇanāya pana catussahassameva. Itīti vuttatthanidassanaṁ
  tañca kho yathārahato na yathānupubbatoti dassento nāmagottavasenāti
  ādimāha. Uddisiyatīti disvāva aviññeyyattā ayaṁ ko nāmāti
  pucchite tisso gotamoti nāmagottena uddisiyati. Vaṇṇādīhīti
  vaṇṇāhāravedayitāyuparicchedehi. Sāmoti ettha itisaddo
  ādiattho pakārattho vā. Tena evamādievaṁpakāranānattatoti
  dassitaṁ hoti. Nāmagottaṁ uddesoti uddisiyati satto
  etenāti uddeso nāmagottaṁ. Itare ākārāti ākariyati
-------------------------------------------------
[page 613]
  Disvāva satto viññāyati etehīti itare vaṇṇādayo ākārā.
  No ca kho avisesenāti saṅkhepato vuttamevatthaṁ vitthārato dassento
  āha titthiyā hītiādiṁ. Tattha titthiyāti aññatitthiyā. Te pana
  kammavādino kiriyavādino tāpasādayo. Yasmā titthiyānaṁ brahmajālādīsu
  cattālīsāyaeva saṁvaṭṭavivaṭṭānaṁ anussaraṇaṁ āgataṁ tasmā na tato paranti
  vatvā tattha kāraṇaṁ vadanto dubbalapaññattātiādimāha. Tena
  vipassanābhiyogo pubbenivāsānussatiñāṇassa visesakāraṇanti dasseti.
  Tatoyeva ca balavapaññattā ṭhapetvā aggasāvakamahāsāvake itare
  pakatisāvakā kappasatampi kappasahassampi anussarantiyevāti daṭṭhabbaṁ.
  Teneva vuttaṁ visuddhimagge pakatisāvakā kappasatampi kappasahassampi
  anussarantiyeva balavapaññattāti. Ettako hi tesaṁ abhinīhāroti
  kappānaṁ satasahassampi tadadhikaṁ ekaṁ dve ca asaṅkheyyānīti kālavasena
  evaṁparimāṇo yathākkamaṁ tesaṁ mahāsāvakāggasāvakapaccekabuddhānaṁ
  puññañāṇābhinīhāro. Sāvakapaccekabodhipāramitā siddhā. Yadi
  bodhisambhārasambharaṇakālaparicchinno tesaṁ tesaṁ ariyānaṁ abhiññāñāṇavibhavo
  evaṁ sante buddhānampissa saparicchedatā āpannāti āha buddhānaṁ
  pana paricchedo natthīti. Yāvatakaṁ ñeyyaṁ tāvatakaṁ ñāṇanti vacanato
  sabbaññutañāṇassa viya buddhānaṁ
-------------------------------------------------
[page 614]
  Abhiññāñāṇānampi savisaye paricchedo nāma natthi tattha yaṁ yaṁ
  ñātuṁ icchanti taṁ taṁ jānantieva. Athavā satipi kālaparicchede
  karaṇupāyakosallapariggahādinā sātisayattā mahābodhisambhārānaṁ
  paññāpāramitāya pavattiānubhāvassa paricchedo nāma natthi kuto
  taṁnibbattānaṁ abhiññāñāṇānanti āha buddhānaṁ pana paricchedo
  natthīti. Atīte ettakāni kappānaṁ asaṅkheyyānīti evaṁ
  kālaparicchedo natthi anāgate anāgataṁsañāṇassa viya. Tenāha yāva
  icchanti tāva sarantīti. Evaṁ pañcannaṁ janānaṁ pubbenivāsānussaraṇaṁ
  kālavibhāgato dassetvā idāni ārammaṇaggahaṇavasenassa pavattivisesaṁ
  dassento titthiyā cātiādimāha.
      [325] Khandhapaṭipāṭimeva sarantīti ettha khandhānaṁ paṭipāṭi
  khandhānaṁ anukkamo. Sā ca kho cutito paṭṭhāya uppaṭipāṭivasena.
  Keci panettha iriyāpathapaṭipāṭi khandhapaṭipāṭīti vadanti.
  Vuttamevatthaṁ byatirekato vibhāvento āha paṭipāṭiṁ muñcitvātiādiṁ.
  Tattha cutipaṭisandhivasenāti attano parassa vā tasmiṁ tasmiṁ attabhāve
  cutiṁ disvā antarā kiñci anāmasitvā paṭisandhiyāeva gahaṇavasena.
  Yathā pana andhā yaṭṭhiṁ amuñcitvā gacchanti evaṁ te khandhapaṭipāṭiṁ
  amuñcitvāva sarantīti āha tesaṁ hi andhānaṁ viya icchitappadesokkamanaṁ
  natthīti. Sāvakāti
-------------------------------------------------
[page 615]
  Pakatisāvakāpi mahāsāvakāpi aggasāvakāpi sāmaññato vuttā.
  Pakatisāvakāpi hi khandhapaṭipāṭiyāpi anussaranti cutipaṭisandhivasenapi
  saṅkamanti balavapaññattā. Tathā asītimahāsāvakā. Dvinnaṁ
  pana aggasāvakānaṁ khandhapaṭipāṭikiccaṁ natthi. Ekassa attabhāvassa
  cutiṁ disvā paṭisandhiṁ passanti puna aparassa cutiṁ disvā
  paṭisandhinti evaṁ cutipaṭisandhivaseneva saṅkamantā gacchanti. Yathā
  nāma saradasamaye ṭhitamajjhantikavelāyaṁ caturatanike gehe cakkhumato
  purisassa rūpagataṁ supākaṭameva hotīti lokasiddhametaṁ siyā pana
  tassa sukhumataratirokuḍḍādibhedassa rūpagatassa agocaratā na tveva
  buddhānaṁ ñātuṁ icchitassa ñeyyassa agocaratā athakho taṁ
  ñāṇālokena obhāsitaṁ hatthatale āmalakaṁ viya supākaṭaṁ suvibhūtameva
  hoti tathā ñeyyāvaraṇassa suppahīnattāti āha buddhā
  panāti ādiṁ. Tattha sīhokkantavasenāti sīhanipatanavasena. Yaṁ
  yaṁ ṭhānaṁ ākaṅkhantīti yasmiṁ kappe yasmiṁ bhave yaṁ yaṁ ṭhānaṁ
  jānituṁ icchanti. Taṁ taṁ sabbaṁ sarantiyevāti ñātuṁ icchitaṁ taṁ
  sabbaṁ sarantiyeva na na saranti. Buddhānaṁ hi neva khandhapaṭipāṭikiccaṁ
  na ca cutipaṭisandhivasena saṅkamanakiccaṁ atthi. Tesaṁ hi anekāsu
  kappakoṭīsu heṭṭhā vā upari vā yaṁ yaṁ ṭhānaṁ icchanti taṁ taṁ
  pākaṭameva hoti tasmā yathā peyyālapāliṁ paṭhantā
-------------------------------------------------
[page 616]
  Paṭhantā paṭhamaṁ jhānaṁ .pe. Pañcamaṁ jhānanti ādipariyosānameva
  gaṇhantā saṅkhipitvā sajjhāyanti na anupadaṁ evaṁ anekāpi
  kappakoṭiyo peyyālapāliṁ viya saṅkhipitvā yaṁ yaṁ icchanti tattha
  tattheva ñāṇena okkamantā sīhokkantavasena gacchanti. Evaṁ
  gacchantānañca tesaṁ ñāṇaṁ yathā nāma katavāḷavedhaparicayassa
  sarabhaṅgasadisassa dhanuggahassa khitto khitto saro antarā rukkhalatādīsu
  asajjamāno lakkheyeva patati na sajjati na virajjhati evaṁ
  antarantarāsu jātīsu na sajjati na virajjhati asajjamānaṁ
  avirajjhamānaṁ icchiticchitaṭṭhānaṁyeva gaṇhāti. Atītabhave khandhā
  tappaṭibaddhanāmagottāni ca sabbaṁ pubbenivāsantveva saṅgahitanti
  āha kiṁ viditaṁ karoti pubbenivāsanti. Moho paṭicchādakaṭṭhena
  tamo viya tamoti āha sveva mohotiādiṁ.
      [326] Obhāsakaraṇaṭṭhenāti kātabbato karaṇaṁ obhāsova karaṇaṁ
  obhāsakaraṇaṁ attano paccayehi obhāsabhāvena nibbattetabbaṭṭhenāti
  attho. Sesaṁ pasaṁsāvacananti paṭipakkhavidhamanapaṭipattivisesānaṁ bodhanato
  vuttaṁ. Avijjā vihatāti etena vijānanaṭṭhena vijjāti ayampi
  attho dīpitoti daṭṭhabbaṁ. Kasmā. Yasmā vijjā uppannāti
  etena vijjāpaṭipakkhā avijjā paṭipakkhatā cassā pahātabbabhāvena
  vijjāya ca pahāyakabhāvenāti
-------------------------------------------------
[page 617]
  Dasseti. Esa nayo itarasmiṁpi padadvayeti iminā tamo vihato
  vinaṭṭho. Kasmā. Yasmā āloko uppannoti imamatthaṁ
  atidissati. Kilesānaṁ ātāpanaparitāpanaṭṭhena viriyaṁ ātāpoti āha
  viriyātāpena ātāpinoti. Viriyavatoti attho. Pesitacittassāti
  yathādhippetatthasiddhipaṭivissaṭṭhacittassa. Yathā appamattassāti
  yathā appamattassa aññassāpi kassaci mādisassāti adhippāyo.
  Padhānānuyogassāti sammappadhānamanuyuttassa. Sesamettha uttānattā
  vuttanayattā ca suviññeyyameva.
                   Pubbenivāsakathā niṭṭhitā.
      [327] Cutiyāti cavane. Upapāteti upapajjane. Samīpatthe
  cetaṁ bhummavacanaṁ. Cutikkhaṇasāmantā upapattikkhaṇasāmantā cāti
  vuttaṁ hoti. Tathāhi vakkhati ye pana āsannacutikātiādiṁ.
  Yena ñāṇenāti yena dibbacakkhuñāṇena. Dibbacakkhuñāṇeneva
  hi sattānaṁ cuti ca upapatti ca ñāyati. Parikammaṁ vattabbaṁ
  siyāti dibbacakkhuñāṇaṁ uppādetukāmena ādikammikena kulaputtena
  kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ
  katvā tejokasiṇaṁ odātakasiṇaṁ ālokakasiṇanti imesu tīsu
  kasiṇesu aññataraṁ āsannaṁ kātabbaṁ upacārajjhānagocaraṁ katvā
  vaḍḍhetvā ṭhapetabbantiādinā dibbacakkhuñāṇassa parikammaṁ
-------------------------------------------------
[page 618]
  Vattabbaṁ bhaveyya. So ahanti so katacittābhinīhāro ahaṁ.
  Dibbasadisattāti divi bhavanti dibbaṁ devānaṁ pasādacakkhu. Tena dibbena
  cakkhunā sadisattāti attho. Dibbasadisattāti ca hīnupamādassanaṁ
  devatānaṁ dibbacakkhutopi imassa mahānubhāvattā.
      [328] Idāni taṁ dibbasadisataṁ vibhāvetuṁ devatānaṁ hītiādi
  vuttaṁ. Tattha sucaritakammanibbattanti saddhābahulatāvisuddhadiṭṭhitā-
  ānisaṁsadassāvitādisampattiyā suṭṭhucaritattā sucaritena devupapattijanakena
  puññakammena nibbattaṁ. Pittasemharuhirādīhīti ādisaddena
  vātarogādīnaṁ saṅgaho. Apalibuddhanti anupaddutaṁ. Pittādīhi
  anupaddutattā kammassa ca uḷāratāya upakkilesavimutti veditabbā.
  Upakkilesadosarahitaṁ hi kammaṁ tiṇādidosarahitaṁ viya sassaṁ uḷāraphalaṁ
  anupakkiliṭṭhaṁ hoti. Kāraṇupacārena cassa phalaṁ tathā vohariyati
  yathā sukkaṁ sukkavipākanti. Dūrepīti pisaddena sukhumassāpi
  ārammaṇassa sampaṭicchanasamatthataṁ saṅgaṇhāti. Pasādacakkhūti
  catunnaṁ mahābhūtānaṁ pasādalakkhaṇaṁ cakkhu. Viriyabhāvanābalanibbattanti
  viriyārambhavaseneva ijjhanato sabbāpi kusalabhāvanā viriyabhāvanā.
  Padhānasaṅkhārasamannāgatā vā iddhipādabhāvanā visesato viriyabhāvanā.
  Tassā ānubhāvena nibbattaṁ viriyabhāvanābalanibbattaṁ. Ñāṇamayaṁ
  cakkhu ñāṇacakkhu. Taṁsadisamevāti upakkilesavimuttatāya dūrepi
-------------------------------------------------
[page 619]
  Sukhumassapi ārammaṇassa sampaṭicchanasamatthatāya ca taṁsadisameva.
  Dibbavihāravasena paṭiladdhattāti dibbavihārasaṅkhātānaṁ catunnaṁ jhānānaṁ
  vasena paṭiladdhattā. Iminā kāraṇavasenassa dibbabhāvamāha.
  Dibbavihārasannissitattāti aṭṭhaṅgasamannāgamena ukkaṁsagataṁ
  pādakajjhānasaṅkhātaṁ dibbavihāraṁ sannissāya pavattattā.
  Dibbavihārapariyāpannaṁ vā attanā sampayuttaṁ rūpāvacaracatutthajjhānaṁ
  nissayapaccayabhūtaṁ sannissitattāti evamettha attho daṭṭhabbo.
  Ālokapariggahena mahājutikattāpi dibbanti kasiṇālokānuggahena
  pattabbattā sayaṁ ñāṇālokapharaṇabhāvena ca mahājutikabhāvatopi dibbanti
  attho. Mahājutikampi hi dibbanti vuccati dibbamidaṁ byamhantiādīsu.
  Mahāgatikattāti mahanīyagamanattā vimhayanīyappavattikattāti
  attho. Vimhayanīyā hissa pavatti tirokuḍḍādigatarūpadassanato.
  Taṁ sabbanti heṭṭhā vuttaṁ atthapañcakamapekkhitvā vuttanti vadanti.
  Keci pana jutigatiatthesupi saddavidū divusaddaṁ icchantīti mahājutikattā
  mahāgatikattāti idameva dvayaṁ sandhāya vuttaṁ tasmā saddasatthānusārena
  veditabbanti idaṁ dibbati jotayatīti dibbaṁ dibbati gacchati
  asajjamānaṁ pavattatīti dibbanti imamatthaṁ dassetuṁ vuttanti vadanti.
  Ācariyadhammapālatthero pana dibbacakkhulābhāya yogino parikammakaraṇaṁ
  tappaṭipakkhābhibhavassa atthato tassa vijjayicchā nāma hoti
-------------------------------------------------
[page 620]
  Dibbacakkhulābhī ca iddhimā devatānaṁ vacanaggahaṇadhammadānavasena
  mahāmoggallānattherādayo viya dānaggahaṇalakkhaṇe vohāre ca
  pavatteyyāti evaṁ vihāravijjayicchāvohārajutigatisaṅkhātānaṁ atthānaṁ
  vasena imassa abhiññāñāṇassa dibbacakkhubhāvasiddhito saddavidū
  ca tesueva atthesu divusaddaṁ icchantīti taṁ sabbaṁ saddasatthānusārena
  veditabbanti vuttanti āha.
      [329] Dassanaṭṭhenāti rūpadassanasabhāvena. Cakkhunā hi
  sattā rūpaṁ passanti. Yathā maṁsacakkhu viññāṇādhiṭṭhitaṁ samavisamaṁ
  ācikkhantaṁ viya pavattati na tathā idaṁ. Idaṁ pana sayameva tato
  sātisayaṁ cakkhukiccakārīti āha cakkhukiccakaraṇena cakkhumivātipi
  cakkhūti. Diṭṭhivisuddhihetuttāti saṅkhepato vuttamatthaṁ vivarituṁ yo
  hītiādi vuttaṁ. Ucchedadiṭṭhiṁ gaṇhātīti parato uppattiyā
  adassanato etthevāyaṁ satto ucchinno evamitarepīti ucchedadiṭṭhiṁ
  gaṇhāti. Navasattapātubhāvadiṭṭhiṁ gaṇhātīti jhānalābhī adhiccasamuppanniko
  viya gaṇhāti. Yathā hi so asaññasattā cavitvā idhupapanno
  pabbajito samāno abhiññālābhī hutvā pubbenivāsaṁ anussaranto
  idhupapattimeva disvā tato paraṁ asaññabhave upapattiṁ anussaritumasakkonto
  ahamadhiccasamuppanno pubbe nāhosiṁ somhi etarahi ahutvā
  sattakāyapariṇato sesāpi sattā tādisāyevāti
-------------------------------------------------
[page 621]
  Abhinavasattapātubhāvadiṭṭhiṁ gaṇhāti. Evamayampi upapātamattameva
  disvā cutiṁ apassanto navasattapātubhāvadiṭṭhiṁ gaṇhāti.
      [330] Idāni aññathāpi visuddhikāraṇaṁ dassento āha
  ekādasaupakkilesavirahato vātiādiṁ. Yathāhāti upakkilesasutte
  āgatapāliṁ nidasseti. Tattha hi anuruddho nandiyo kimiloti
  ime tayo kulaputte āmantetvā dhammaṁ dassentena anuruddhā
  tumhe kiṁ ime na āluḷissanti ahampi imehi ekādasahi
  upakkilesehi āluḷitapubboti dassetuṁ ahampi sudaṁ anuruddhā
  pubbeva sambodhā anabhisambuddho bodhisattova samāno obhāsañceva
  sañjānāmi dassanañca rūpānaṁ so kho pana me obhāso
  nacirasseva antaradhāyati dassanañca rūpānaṁ tassa mayhaṁ anuruddhā
  etadahosi ko nu kho hetu ko paccayo yena me obhāso
  antaradhāyati dassanañca rūpānanti tassa mayhaṁ anuruddhā etadahosi
  vicikicchā kho me udapādi vicikicchādhikaraṇañca me samādhi
  cavi samādhimhi cute obhāso antaradhāyati dassanañca rūpānaṁ
  sohaṁ tathā karissāmi yathā me puna na vicikicchā uppajjissatīti
  so kho ahaṁ anuruddhā appamatto ātāpī pahitatto viharanto
  obhāsañceva sañjānāmi dassanañca rūpānaṁ so kho pana me
  obhāso nacirasseva antaradhāyati dassanañca rūpānaṁ tassa mayhaṁ
-------------------------------------------------
[page 622]
  Anuruddhā etadahosi ko nu kho hetu ko paccayo yena me
  obhāso antaradhāyati dassanañca rūpānanti tassa mayhaṁ anuruddhā
  etadahosi amanasikāro kho me udapādi amanasikārādhikaraṇañca pana
  me samādhi cavi samādhimhi cute obhāso antaradhāyati dassanañca
  rūpānaṁ sohaṁ tathā karissāmi yathā me puna na vicikicchā
  uppajjissati. Amanasikārotiādinā desanaṁ ārabhitvā idaṁ
  vuttaṁ so kho ahaṁ anuruddhā vicikicchā cittassa upakkilesoti
  iti viditvātiādi.
      [331] Tattha vicikicchāti mahāsattassa ālokaṁ vaḍḍhetvā
  dibbacakkhunā nānāvidhāni rūpāni passantassa idaṁ nu kho kinti
  uppannā vicikicchā. Manasikāravasena pana me rūpāni upaṭṭhahiṁsu
  rūpāni passato vicikicchā uppajjati tasmā idāni kiñci na
  manasikarissāmīti tuṇhī ahosi. Taṁ tuṇhībhāvappattiṁ sandhāyāha
  amanasikāroti. Thīnamiddhanti kiñci amanasikarontassa uppannaṁ
  thīnamiddhaṁ. Tathābhūtassa hi savipphārikamanasikārassa abhāvato thīnamiddhaṁ
  uppajjati. Chambhitattanti thīnamiddhaṁ vinodetvā yathāraddhamanasikāravasena
  himavantābhimukhaṁ ālokaṁ vaḍḍhetvā dānavarakkhasājagarādayo
  passantassa uppannaṁ chambhitattaṁ. Ubbillanti mayā diṭṭhabhayaṁ
  pakatiyā cakkhuviññāṇena olokiyamānaṁ na dissati adiṭṭhe ca
-------------------------------------------------
[page 623]
  Parikappitasadise kinnāma bhayanti bhayavinodanavasena cintayato attano
  paccavekkhaṇākosallaṁ nissāya uppannaṁ ubbillāvitattaṁ. Duṭṭhullanti
  kāyālasiyaṁ. Mayā thīnamiddhachambhitattānaṁ vūpasamanatthaṁ gāḷhaṁ
  viriyaṁ paggahitaṁ tena me ubbillasaṅkhātā cittasamādhidūsikā
  gehasitā balavatī pīti uppannāti viriyaṁ sithilaṁ karontassa hi
  kāyaduṭṭhullaṁ kāyadaratho kāyālasiyaṁ udapādi. Accāraddhaviriyanti mama
  viriyaṁ sithilaṁ karoto duṭṭhullaṁ uppannanti puna viriyaṁ paggaṇhato
  uppannaṁ accāraddhaviriyaṁ. Atilīnaviriyanti mama viriyaṁ paggaṇhato
  evaṁ jānanti puna viriyaṁ sithiliyato uppannaṁ atilīnaviriyaṁ.
  Abhijappāti devalokābhimukhaṁ ālokaṁ vaḍḍhetvā devasaṅghaṁ passato
  uppannā taṇhā. Evaṁ me hotūti hi abhinivisanavasena jappatīti
  abhijappā taṇhā. Nānattasaññāti mayhaṁ ekajātikaṁ rūpaṁ
  manasikarontassa abhijappā uppannā nānāvidhaṁ rūpaṁ manasikarissāmīti
  kālena devalokābhimukhaṁ kālena manussalokābhimukhaṁ vaḍḍhetvā
  nānāvidhāni rūpāni manasikaroto uppannā nānattasaññā. Nānatte
  nānattasabhāve saññāti nānattasaññā. Atinijjhāyitattanti
  mayhaṁ nānāvidhāni rūpāni manasikarontassa nānattasaññā udapādi
  iṭṭhaṁ vā aniṭṭhaṁ vā ekajātikameva rūpaṁ manasikarissāmīti tathā
  manasikaroto uppannaṁ rūpānaṁ atinijjhāyitattaṁ. Ativiya uttariṁ
-------------------------------------------------
[page 624]
  Katvā nijjhānaṁ pekkhanaṁ atinijjhāyitattaṁ. Obhāsanti
  parikammasamuṭṭhitaṁ obhāsaṁ. Na ca rūpāni passāmīti
  parikammobhāsamanasikārappasutatāya dibbacakkhunā rūpāni na
  passāmi. Rūpāni hi kho passāmīti tena parikammobhāsena
  pharitvā ṭhitaṭṭhāne dibbacakkhuno visayabhūtāni rūpagatāneva
  passāmi. Evamādīti ādisaddena kevalampi rattiṁ kevalampi
  divasaṁ kevalampi rattindivaṁ tassa mayhaṁ anuruddhā etadahosi
  ko nu kho hetu ko paccayo yohaṁ obhāsaṁ hi kho sañjānāmi
  na ca rūpāni passāmi rūpāni kho passāmi na ca obhāsaṁ sañjānāmi
  kevalampi rattiṁ kevalampi divasaṁ kevalampi rattindivaṁ tassa
  mayhaṁ anuruddhā etadahosi yasmiṁ kho ahaṁ samaye rūpanimittaṁ
  amanasikaritvā obhāsanimittaṁ manasikaromi obhāsaṁ hi kho tamhi
  samaye sañjānāmi na ca rūpāni passāmi yasmiṁ panāhaṁ samaye
  obhāsanimittaṁ amanasikaritvā rūpanimittaṁ manasikaromi rūpāni
  hi kho tamhi samaye passāmi na ca obhāsaṁ sañjānāmi kevalampi
  rattiṁ kevalampi divasaṁ kevalampi rattindivanti evamādipāliṁ
  saṅgaṇhāti.
      [332] Manussānaṁ idanti mānusakaṁ manussānaṁ gocarabhūtaṁ
  rūpārammaṇaṁ. Tadaññassa pana dibbatirohitātisukhumādibhedassa rūpassa
  dassanato atikkantamānusakaṁ. Evaṁbhūtañca manussupacāraṁ atikkantaṁ
-------------------------------------------------
[page 625]
  Nāma hotīti āha manussupacāraṁ atikkamitvā rūpadassanenāti.
  Tattha manussupacāranti manussehi upacāritabbaṭṭhānaṁ. Pakatiyā
  cakkhudvārena gahetabbaṁ visayanti adhippāyo. Evaṁ visayamukhena
  dassetvā idāni visayīmukhena dassetuṁ mānusakaṁ vātiādi vuttaṁ.
  Tatthāpi maṁsacakkhātikkamo tassa kiccātikkameneva daṭṭhabbo.
  Dibbacakkhunāti dibbacakkhuñāṇenapi daṭṭhuṁ na sakkā khaṇassa
  atiittaratāya atisukhumatāya kesañci rūpassa. Apica dibbacakkhussa
  paccuppannaṁ rūpārammaṇaṁ tañca purejātapaccayabhūtaṁ na ca
  āvajjanaparikammehi vinā mahaggatassa pavatti atthi nāpi
  uppajjamānameva rūpaṁ ārammaṇapaccayo bhavituṁ sakkoti bhijjamānaṁ
  vā tasmā cutūpapātakkhaṇe rūpaṁ dibbacakkhunā daṭṭhuṁ na sakkāti
  suvuttametaṁ. Yadi dibbacakkhuñāṇaṁ rūpārammaṇameva atha kasmā
  satte passāmīti vuttanti. Yebhuyyena sattasantānagatarūpadassanato
  evaṁ vuttaṁ. Sattaggahaṇassa vā kāraṇabhāvato vohāravasena
  vuttantipi vadanti. Te cavamānāti adhippetāti sambandho.
  Evarūpeti na cutūpapātakkhaṇasamaṅginoti adhippāyo.
      [333] Mohupanissayaṁ nāma kammaṁ nihīnaṁ nihīnaphalaṁ hotīti
  āha mohanissandayuttattāti. Mohupanissayatā ca kusalakammassa
  pubbabhāge mohappavattibahulatāya veditabbā. Tāya pana
-------------------------------------------------
[page 626]
  Mohappavattiyā saṅkiliṭṭhaṁ kusalakammaṁ nihīnameva jātiādiṁ nipphādetīti
  nihīnajātiādayo mohassa nissandaphalānīti āha hīnānaṁ
  jātikulabhogādīnantiādiṁ. Hīḷiteti garahite. Ohīḷiteti visesato
  garahite. Oññāteti lāmakabhāvena ñāte. Avaññāteti
  visesato lāmakabhāvena vidite. Amohanissandayuttattāti ettha
  amoho sampayuttavasena pubbabhāgavasena ca pavatto kathito.
  Tena sahetukapaṭisandhike dasseti. Tabbiparīteti tassa hīḷitādibhāvassa
  viparīte. Ahīḷite anohīḷite anuññāte anavaññāte
  cittīkateti attho. Suvaṇṇeti sundaravaṇṇe. Dubbaṇṇeti
  asundaravaṇṇe. Sā panāyaṁ suvaṇṇadubbaṇṇatā yathākkamaṁ kammassa
  adosadosupanissayatāya hotīti āha adosanissandayuttattātiādiṁ.
  Adosupanissayatā ca kammassa mettādīhi paribhāvitasantānappavattiyā
  veditabbā. Abhirūpavirūpeti idaṁ saṇṭhānavasena vuttaṁ.
  Saṇṭhānavacanopi hi vaṇṇasaddo hoti mahantaṁ hatthivaṇṇaṁ
  abhinimminetvātiādīsu viya. Paṭhamaṁ vutto pana attho
  vaṇṇavaseneva vutto. Sundaraṁ gatiṁ gatā sugatāti āha
  sugatigateti. Sugatiṁ upapanneti attho. Alobhajjhāsayā sattā
  vadaññū vigatamaccharā alobhupanissayena kammunā sugatā samiddhā
  hotīti āha alobhanissandayuttattā vā aḍḍhe mahaddhaneti.
-------------------------------------------------
[page 627]
  Dukkhaṁ gatiṁ gatā duggatāti āha duggatigateti. Lobhajjhāsayā
  sattā luddhā maccharino lobhupanissayena kammunā duggatā durūpā
  hontīti āha lobhanissandayuttattā vā dalidde appannapāneti.
  Upacitanti phalāvahabhāvena kataṁ. Yathā kataṁ hi kammaṁ phaladānasamatthaṁ
  hoti tathā kataṁ upacitaṁ. Cavamānetiādīhi dibbacakkhukiccaṁ
  vuttanti visayamukhena visayibyāpāramāha. Purimehīti vā
  dibbena cakkhunātiādīni padāni sandhāya vuttaṁ. Ādīhīti ettha
  casaddo luttaniddiṭṭho tasmā dibbena .pe. Passāmīti
  imehi cavamānetiādīhi ca dibbacakkhukiccaṁ vuttanti attho.
  Iminā pana padenāti yathākammupage satte pajānāmīti iminā
  vākyena. Pajjati ñāyati attho imināti hi padaṁ vākyaṁ.
  Mahantaṁ dukkhamanubhavamāneti ettha dibbacakkhuñāṇena rūpaṁ disvā tesaṁ
  dukkhānubhavanaṁ kāmāvacaracitteneva jānātīti veditabbaṁ. Soti
  nerayike satte paccakkhato disvā ṭhito dibbacakkhuñāṇalābhī. Evaṁ
  manasikarotīti tesaṁ nerayikānaṁ nirayasaṁvattaniyassa kammassa
  ñātukāmatāvasena pādakajjhānaṁ samāpajjitvā vuṭṭhāya parikammavasena
  manasikaroti. Kinnukhotiādi manasikāravidhidassanaṁ. Evaṁ pana
  parikammaṁ katvā pādakajjhānaṁ samāpajjitvā vuṭṭhitassa taṁ kammaṁ
-------------------------------------------------
[page 628]
  Ārammaṇaṁ katvā āvajjanaṁ uppajjati. Tasmiṁ niruddhe cattāri
  vā pañca vā javanāni javanti. Yesaṁ purimāni tīṇi cattāri
  vā parikammaupacārānulomagotrabhūnāmakāni kāmāvacarāni. Catutthaṁ
  pañcamaṁ vā appanācittaṁ rūpāvacaraṁ catutthajjhānikaṁ. Tattha yaṁ
  tena appanācittena saddhiṁ uppannaṁ ñāṇaṁ taṁ yathākammupagañāṇanti
  veditabbaṁ. Visuṁ parikammaṁ natthīti idaṁ pana dibbacakkhuñāṇena
  vinā yathākammupagañāṇassa visuṁ parikammaṁ natthīti adhippāyena
  vuttaṁ. Evañcetaṁ icchitabbaṁ. Aññathā yathākammupagañāṇassa
  mahaggatabhāvoeva na siyā. Devānaṁ dassanepi eseva
  nayo. Nerayikadevaggahaṇañcettha nidassanamattaṁ daṭṭhabbaṁ.
  Ākaṅkhamāno hi dibbacakkhulābhī aññagatikesupi evaṁ paṭipajjatiyeva.
  Tathāhi vakkhati apāyaggahaṇena tiracchānayoniṁ dīpetītiādiṁ
  sugatiggahaṇena manussagatipi saṅgayhatīti ca. Taṁ nirayasaṁvattaniyaṁ kammaṁ
  ārammaṇametassāti taṁkammārammaṇaṁ. Pārusakavanādīsūti ādisaddena
  cittalatāvanādīnaṁ saṅgaho. Yathā cimassāti yathā ca imassa
  yathākammupagañāṇassa visuṁ parikammaṁ natthi evaṁ anāgataṁsañāṇassāpīti
  visuṁparikammābhāvaṁ nidasseti. Tattha kāraṇamāha dibbacakkhupādakāneva
  hi imānīti. Tatrāyamadhippāyo yathā dibbacakkhulābhī nirayādiabhimukhaṁ
  ālokaṁ vaḍḍhetvā nerayikādike
-------------------------------------------------
[page 629]
  Satte disvā tehi pubbe āyūhitaṁ nerayikasaṁvattaniyādikammaṁ tādisena
  samādānena tajjena ca manasikārena parikkhate citte yāthāvato
  jānāti evaṁ yassa yassa sattassa samanantarānāgataṁ attabhāvaṁ
  ñātukāmo taṁ taṁ uddissa ālokaṁ vaḍḍhetvā tena tena atīte
  etarahi vā āyūhitaṁ tassa nibbattanakaṁ kammaṁ yathākammupagañāṇena
  disvā tena tena nibbattetabbaṁ anāgataṁ (attano) attabhāvaṁ
  ñātukāmo tādisena samādānena tajjena ca manasikārena parikkhate
  citte yāthāvato jānāti. Esa nayo tato paresupi attabhāvesu.
  Etaṁ anāgataṁsañāṇaṁ nāma. Yasmā etaṁ dvayaṁ dibbacakkhuñāṇe
  satieva sijjhati nāsati. Tena vuttaṁ imāni dibbacakkhunā
  saheva ijjhantīti.
      [334] Kāyena duccaritaṁ kāyato vā uppannaṁ duccaritanti
  kāyena duccaritaṁ kāyato vā uppannaṁ kilesapūtikattā duṭaṭhu caritaṁ
  kāyaduccaritanti evaṁ yathākkamaṁ yojetabbaṁ. Kāyoti cettha
  copanakāyo adhippeto. Kāyaviññattivasena pavattaṁ akusalaṁ kāyakammaṁ
  kāyaduccaritaṁ. Yasmiṁ santāne kammaṁ katupacitaṁ asatissa āhārupacchede
  vipākārahabhāvassa adhigacchanato so tena sahitoyevāti
  vattabboti āha samannāgatāti samaṅgibhūtāti. Anatthakāmā
  hutvāti etena mātāpitaro viya puttānaṁ ācariyupajjhāyā viya
-------------------------------------------------
[page 630]
  Ca nissitakānaṁ atthakāmā hutvā garahakā upavādakā na hontīti
  dasseti. Guṇapariddhaṁsanenāti vijjamānānaṁ guṇānaṁ viddhaṁsanena
  vināsanenāti attho. Nanu ca antimavatthunāpi upavādo
  guṇapariddhaṁsanamevāti. Saccametaṁ. Guṇāti panettha jhānādivisesā
  uttarimanussadhammā adhippetāti sīlapariddhaṁsanaṁ visuṁ gahitaṁ. Tenāha
  natthi imesaṁ samaṇadhammotiādiṁ. Samaṇadhammoti ca sīlasaṁyamaṁ
  sandhāya vadati. Jānaṁ vāti yaṁ upavadati tassa ariyabhāvaṁ jānanto
  vā. Ajānaṁ vāti ajānanto vā. Jānanājānanañcettha
  appamāṇaṁ ariyabhāvoeva pamāṇaṁ. Tenāha ubhayathāpi ariyupavādova
  hotīti. Ariyoti pana ajānatova aduṭṭhacittasseva tattha
  ariyaguṇābhāvaṁ pavedentassa guṇapariddhaṁsanaṁ na hoti tassa ariyupavādo
  natthīti vadanti. Bhāriyaṁ kammanti ānantariyasadisattā
  bhāriyaṁ kammaṁ. Satekicchaṁ pana hoti khamāpanena na ānantariyaṁ
  viya atekicchaṁ. Tassa ca āvibhāvatthanti bhāriyādisabhāvassa
  pakāsanatthaṁ. Taṁ jigucchīti taṁ theraṁ taṁ vā kiriyaṁ jigucchi.
  Aticchātoti ativiya khuddābhibhūto. Mahallakoti samaṇānaṁ
  sāruppamasāruppaṁ lokasamudācāramattaṁ vā na jānātīti adhippāyena
  vuttattā guṇapariddhaṁsanena garahīti veditabbaṁ. Amhākaṁ lajjitabbataṁ
  akāsīti samaṇena nāma evaṁ katanti vutte mayaṁ sīsaṁ ukkhipituṁ
-------------------------------------------------
[page 631]
  Na sakkomāti adhippāyo. Jānantoeva thero atthi te āvuso
  imasmiṁ sāsane patiṭṭhāti pucchi. Itaropi saccābhisamayo sāsane
  patiṭṭhāti āha sotāpanno ahanti. Thero taṁ karuṇāyamāno
  khīṇāsavo tayā upavaditoti attānaṁ āvīkāsi. Tenassa taṁ
  pākatikaṁ ahosīti tenassa taṁ kammaṁ maggāvaraṇaṁ nāhosīti adhippāyo.
  Pubbeva pana sotāpannattā apāyagāmīnaṁ suppahīnabhāvato
  saggāvaraṇamassa kātumasamatthameva taṁ kammaṁ.
      [335] Attanā vuḍḍhataroti ettha ukkuṭikaṁ nisīditvā
  khamāpetabboti visuddhimagge vuttaṁ. Sotāpannasakadāgāmino rosenapi
  nakkhamanti sesāriyā vā tassa atthakāmā hutvā āyatiṁ
  saṁvaraṇatthāya nakkhameyyunti āha sace so nakkhamatīti. Attanā
  vuḍḍhataro hoti ṭhitakenevāti etthāpi ukkuṭikaṁ nisīditvāti
  visuddhimagge vuttaṁ. Evaṁ hi tattha vuttaṁ sacepi disā pakkanto
  hoti sayaṁ vā gantvā saddhivihārikādike vā pesetvā
  khamāpetabbo sace nāpi gantuṁ na pesituṁ sakkā hoti ye tasmiṁ
  vihāre bhikkhū vasanti tesaṁ santikaṁ gantvā sace navakatarā
  honti ukkuṭikaṁ nisīditvā sace vuḍḍhatarā vuḍḍhesu vuttanayeneva
  paṭipajjitvā ahaṁ bhante asukaṁ nāma āyasmantaṁ idañcidañca
  avacaṁ khamatu me so āyasmāti vatvā khamāpetabbaṁ sammukhā
-------------------------------------------------
[page 632]
  Akhamantepi etadeva kātabbanti. Idaṁ parampi tattha vuttaṁ sace
  ekacārikabhikkhu hoti nevassa vasanaṭṭhānaṁ na gataṭṭhānaṁ paññāyati
  ekassa paṇḍitassa bhikkhuno santikaṁ gantvā ahaṁ bhante asukaṁ
  nāma āyasmantaṁ idañcidañca avacaṁ tamme anussarato anussarato
  vappaṭisāro hoti kiṁ karomīti vattabbaṁ so vakkhati tumhe
  mā cintayittha thero tumhākaṁ khamati cittaṁ vūpasamethāti tenāpi
  ariyassa gatadisābhimukhena añjaliṁ paggahetvā khamatūti vattabbanti.
  Parinibbutamañcaṭṭhānanti pūjākaraṇaṭṭhānaṁ sandhāyāha. Pākatikameva
  hotīti evaṁ kate attano cittaṁ pasīdatīti taṁ kammaṁ saggāvaraṇaṁ
  maggāvaraṇañca na hotīti adhippāyoti keci vadanti. Cariyāpiṭake
  mātaṅgacaritasaṁvaṇṇanāyaṁ pana pāramitāparibhāvanasamiddhāhi nā nā
  samāpattivihāraparipūritāhi sīladiṭṭhisampadāhi susaṅkhatasantāne
  mahākaruṇādhivāse mahāsatte ariyupavādakammābhisāpasaṅkhātaṁ pharusavacanaṁ
  payuttaṁ mahāsattassa khettavisesabhāvato tassa ca ajjhāsayapharusatāya
  diṭṭhadhammavedanīyaṁ hutvā sace so mahāsattaṁ na khamāpeti sattame
  divase vipaccanasabhāvaṁ jātaṁ khamāpite pana mahāsatte payogasampattiyā
  vipākassa paṭibāhitattā avipākadhammataṁ āpajji ahosikammabhāvato
  ayaṁ hi ariyupavādapāpassa diṭṭhadhammavedanīyassa ca dhammatāti
  ācariyadhammapālattherena vuttattā evaṁ khamāpite taṁ
-------------------------------------------------
[page 633]
  Kammaṁ payogasampattiyā vipākassa paṭibāhitattā ahosikammabhāvena
  avipākadhammataṁ āpannanti neva saggāvaraṇaṁ na maggāvaraṇañca
  hotīti evamettha attho gahetabbo.
      [336] Viparītaṁ dassanametesanti viparītadassanā. Samādātabbaṭṭhena
  kammāni samādānāni. Tāni yesante kammasamādānā.
  Micchādiṭṭhivasena kammasamādānā micchādiṭṭhikammasamādānā.
  Hetuatthaṁ vā antogadhaṁ katvā micchādiṭṭhivasena pare kammesu
  samādapakā micchādiṭṭhikammasamādānā. Tayimaṁ atthaṁ dassento
  micchādiṭṭhivasenātiādimāha. Ye ca .pe. Samādapenti tepi
  micchādiṭṭhikammasamādānāti yojetabbaṁ. Sīlasampannotiādi
  paripakkindriyassa maggasamaṅgino vasena vuttaṁ. Aggamaggaṭṭhe pana
  vattabmeva natthi. Athavā aggamaggapariyāpannāeva sīlādayo
  veditabbā. Aggamaggaṭṭhassa hi diṭṭheva dhamme ekaṁsikā
  aññārādhanā itaresaṁ anekaṁsikā. Aññanti arahattaṁ. Evaṁ
  sampadamidanti ettha sampajjanaṁ sampadā. Nipphattikanti attho.
  Yathā taṁ avassambhāvī evamidampīti vuttaṁ hoti. Yathā hi
  maggānantaraṁ avirajjhitvāva phalaṁ nibbattati evameva imassāpi
  puggalassa cutianantaraṁ avirajjhitvāva niraye paṭisandhi hotīti
  dasseti. Sakalasmiṁ hi buddhavacane imāya upamāya gāḷhataraṁ
-------------------------------------------------
[page 634]
  Katvā vuttaupamā natthi. Taṁ vācaṁ appahāyātiādīsu ariyupavādaṁ
  sandhāya puna evarūpiṁ vācaṁ na vakkhāmīti vadanto vācaṁ
  pajahati nāma. Puna evarūpaṁ cittaṁ na uppādessāmīti cintento
  cittaṁ pajahati nāma. Puna evarūpiṁ diṭṭhiṁ na gaṇhissāmīti
  pajahanto diṭṭhiṁ pajahati nāma. Tathā akaronto neva pajahati
  na paṭinissajjati. Yathābhataṁ nikkhitto evaṁ nirayeti yathā
  nirayapālehi āharitvā niraye ṭhapito evaṁ niraye ṭhapitoyeva nāssa
  nirayupapattiyā koci vibandho. Tatrāyaṁ yutti nirayupago ariyupavādī
  tadādāyakassa avijjahanato seyyathāpi micchādiṭṭhīti. Ettha
  ca taṁ vācaṁ appahāyātiādivacanena tadādāyakassa appahāneneva
  ariyupavādo antarāyiko anatthāvahova pahānena pana accayaṁ
  desetvā khamāpanena anantarāyiko na anatthāvaho yathā taṁ
  vuṭṭhitā desitā ca āpattīti dasseti. Micchādiṭṭhivasena
  akattabbaṁ nāma pāpaṁ natthi yato saṁsārakhāṇubhāvopi nāma hotīti
  āha micchādiṭṭhiparamāni bhikkhave vajjānīti. Ucchinnabhavanettiko
  bhikkhave tathāgatassa kāyo tiṭṭhati ayañceva kāyo bahiddhā ca
  nāmarūpanti ca evamādīsu viya idha kāyasaddo khandhapañcakavisayoti
  āha kāyassa bhedāti upādinnakkhandhapariccāgāti. Avītarāgassa
  maraṇato paraṁ nāma bhavantarūpādānamevāti āha parammaraṇāti
-------------------------------------------------
[page 635]
  Tadanantaraṁ abhinibbattakkhandhaggahaṇāti. Yena tiṭṭhati tassa
  upacchedeneva kāyo bhijjatīti āha kāyassa bhedāti jīvitindriyassa
  upacchedāti. Eti imasmā sukhanti ayo puññanti āha
  puññasammatā ayāti. Āyanti etasmā sukhānīti āyo
  puññakammādīnaṁ sukhasādhanaṁ. Tenāha sukhānaṁ vā āyassa abhāvāti.
  Vivasāti kammassa vase vattanato attano vase vattituṁ na sakkontīti
  vigato vaso etesanti vivasā. Avasavattinoti attho. Ayati
  assādiyatīti ayo assādoti āha assādasaññito ayoti.
  Nāgarājādīnanti ādisaddena supaṇṇādīnaṁ saṅgaho. Asurasadisanti
  petāsurasadisaṁ. So hīti so asurakāyo. Sabbasamussayehīti sabbehi
  sampattisamussayehi. Sabbasampattirāsitoti vuttaṁ hoti.
  Vuttavipariyāyenāti suṭṭhu caritaṁ sobhaṇaṁ vā caritaṁ anavajjattāti
  sucaritantiādinā kāyaduccaritenātiādīnaṁ padānaṁ vuttassa atthassa
  vipariyāyena. Ito bho sugatiṁ gacchāti vacanato manussagatipi
  sugatiyevāti āha sugatiggahaṇena manussagatipi saṅgayhatīti. Sesamettha
  vuttanayattā uttānatthato ca suviññeyyameva.
                    Dibbacakkhukathā niṭṭhitā.
                      ------------
-------------------------------------------------
[page 636]
      [337] Vipassanāpādakanti vipassanāpadaṭṭhānabhūtaṁ. Vipassanā
  ca tividhā vipassakapuggalabhedena. Mahābodhisattānaṁ hi
  paccekabodhisattānañca cintāmayañāṇasaṁvaḍḍhitā sayambhūñāṇabhūtā itaresaṁ
  sutamayañāṇasaṁvaḍḍhitā paropadesasambhūtā. Sāva ṭhapetvā
  nevasaññānāsaññāyatanaṁ avasesarūpārūpajjhānānaṁ aññatarato
  vuṭṭhāyātiādinā anekadhā arūpamukhavasena catuddhātuvavatthāne vuttānaṁ
  tesaṁ tesaṁ dhātupariggahamukhānaṁ aññataramukhavasena anekadhā ca
  visuddhimagge nānānayato vibhāvitā. Mahābodhisattānaṁ
  pana catuvīsatikoṭisatasahassamukhena pabhedagamanato nānānayaṁ
  sabbaññutañāṇasannissayassa ariyamaggañāṇassa adhiṭṭhānabhūtaṁ
  pubbabhāgañāṇaṁ gabbhaṁ gaṇhāpentaṁ paripākaṁ gacchantaṁ paramagambhīraṁ
  saṇhasukhumacāraṁ anaññasādhāraṇavipassanāñāṇaṁ hoti yaṁ aṭṭhakathāsu
  mahāvajirañāṇanti vuccati yassa ca pavattivibhāgena
  catuvīsatikoṭisatasahassappabhedassa pādakabhāvena samāpajjiyamānā
  catuvīsatikoṭisatasahassasaṅkhā devasikaṁ satthu vaḷañjanakasamāpattiyo
  vuccanti. Svāyaṁ buddhānaṁ vipassanācāro paramatthamañjusāyaṁ
  visuddhimaggasaṁvaṇṇanāyaṁ uddesato dassito atthikehi tato
  gahetabbo. Āsavānaṁ khepanato samucchindanato āsavakkhayo
  ariyamaggo ukkaṭṭhaniddesavasena arahattamaggaggahaṇaṁ.
  Āsavānaṁ khaye ñāṇaṁ āsavakkhayañāṇanti dassento tatra cetaṁ
-------------------------------------------------
[page 637]
  Ñāṇanti vatvā khayeti ca ādhāre bhummaṁ na visayeti dassento
  tattha pariyāpannattāti āha. Idaṁ dukkhanti dukkhassa ariyasaccassa
  tadā paccakkhato gahitabhāvadassanaṁ. Ettakaṁ dukkhanti tassa
  paricchijja gahitabhāvadassanaṁ. Na ito bhiyyoti anavasesetvā
  gahitabhāvadassanaṁ. Tenāha sabbampi dukkhasaccantiādiṁ.
  Sarasalakkhaṇapaṭivedhenāti sabhāvasaṅkhātassa lakkhaṇassa asammohato
  paṭivijjhanena. Asammohapaṭivedhoti ca yathā tasmiṁ ñāṇeva pavatte
  pacchā dukkhassa sarūpādiparicchede sammoho na hoti tathā pavattati.
  Tenāha yathābhūtaṁ abbhaññāsinti. Nibbattikanti nipphādentaṁ.
  Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena
  kāraṇabhūtaṁ āgamma. Tadubhayavato hi puggalassa pavatti tadubhayassa
  pavattīti vuttaṁ. Patvāti vā pāpuṇanahetu. Appavattinti
  appavattinimittaṁ. Te vā nappavattanti etthāti appavatti
  nibbānaṁ. Tassāti dukkhanirodhassa. Sampāpakanti sacchikiriyāvasena
  sammadeva pāpakaṁ. Kilesavasenāti āsavasaṅkhātakilesavasena.
  Yasmā āsavānaṁ dukkhasaccapariyāyo tappariyāpannattā sesasaccānañca
  taṁsamudayādipariyāyo atthi tasmā vuttaṁ pariyāyatoti.
  Dassento saccāni āhāti yojanā. Āsavānaṁyeva cettha gahaṇaṁ
  āsavānaṁ khayañāṇāyāti āraddhattā. Tathāhi āsavavimuttisīseneva
-------------------------------------------------
[page 638]
  Sabbasaṅkilesavimutti vuttā. Idaṁ dukkhanti yathābhūtaṁ
  abbhaññāsintiādinā missakamaggo idha kathitoyevāti saha vipassanāya
  koṭippattaṁ maggaṁ kathetīti vuttaṁ. Ettha ca saccapaṭivedhassa
  tadā atītakālikattā yathābhūtaṁ abbhaññāsinti vatvāpi abhisamayakāle
  tassa paccuppannattaṁ upādāya evaṁ jānato evaṁ passatoti
  vattamānakālena niddeso kato. So ca kāmaṁ maggakkhaṇato paraṁ
  yāvajjatanā atītakālikoeva sabbapaṭhamaṁ panassa atītakālikattaṁ
  phalakkhaṇena veditabbanti āha vimuccitthāti iminā phalakkhaṇaṁ
  dassetīti. Jānato passatoti vā hetuniddesoyaṁ. Jānanahetu
  dassanahetu kāmāsavāpi cittaṁ vimuccitthāti yojanā.
  Bhavāsavaggahaṇeneva cettha bhavarāgassa viya bhavadiṭṭhiyāpi samanirodhoti
  diṭṭhāsavassāpi saṅgaho daṭṭhabbo. Yasmā pahīnakilesapaccavekkhaṇena
  vijjamānassapi kammassa āyatiṁ appaṭisandhikabhāvato khīṇā jātīti
  vijānāti yasmā ca maggapaccavekkhaṇādīhi vusitaṁ brahmacariyantiādiṁ
  pajānāti tasmā vuttaṁ khīṇā jātītiādīhi tassa bhūminti.
  Tattha tassāti paccavekkhaṇañāṇassa. Bhūminti patiṭṭhānaṁ.
  Yenādhippāyena katamā panātiādinā codanā katā taṁ pakāsetvā
  parihāraṁ vattukāmo āha na tāvassātiādiṁ. Na tāvassa
  atītā jāti khīṇāti maggabhāvanāya na khīṇāti adhippāyo. Tattha
-------------------------------------------------
[page 639]
  Kāraṇamāha pubbeva khīṇattāti. Na anāgatā assa jāti khīṇāti
  yojanā. Na anāgatāti ca anāgatasāmaññaṁ gahetvā lesena
  vadati. Tenāha anāgate vāyāmābhāvatoti. Vijjamāneyeva hi
  payogo sambhavati nāvijjamāneti adhippāyo. Anāgataviseso
  panettha adhippeto. Tassa ca khepane vāyāmopi labbhateva.
  Tenāha yā pana maggassātiādiṁ. Yā panāti hi ādinā
  maggabhāvanāya anāgatajātiyāeva hetu vināsanadvārena khīṇabhāvo
  pakāsiyati. Ekacatuppañcavokārabhavesūti bhavattayaggahaṇaṁ vuttanayena
  anavasesato jātiyā khīṇabhāvadassanatthaṁ. Tanti yathāvuttajātiṁ.
  Soti bhagavā. Brahmacariyavāso nāma idha maggabrahmacariyassa
  nibbattanamevāti āha niṭṭhitanti. Sammādiṭṭhiyā catūsu saccesu
  pariññādikiccasādhanavasena pavattamānāya sammāsaṅkappādīnampi
  dukkhasacce pariññābhisamayānuguṇā pavatti itarasaccesu ca nesaṁ
  pahānābhisamayādivasena pavattipi pākaṭāeva. Tena vuttaṁ catūhi
  maggehi pariññāpahānasacchikiriyābhāvanābhisamayavasenāti. Nāparaṁ
  itthattāyāti ime pakārā itthaṁ tabbhāvo itthattaṁ. Tadatthanti
  vuttaṁ hoti. Te pana pakārā ariyamaggabyāpārabhūtā pariññādayo
  idhādhippetāti āha evaṁ soḷasakiccabhāvāyāti. Te hi
  maggaṁ paccavekkhato maggānubhāvena pākaṭā hutvā upaṭṭhahanti.
-------------------------------------------------
[page 640]
  Pariññādīsu ca pahānameva padhānaṁ tadatthattā itaresanti āha
  kilesakkhayāya vāti. Pahīnakilesapaccavekkhaṇavasena vā etaṁ vuttaṁ
  nāparaṁ itthattāyāti. Abbhaññāsinti etthāyamaparo nayo.
  Itthattāyāti nissakke sampadānavacanaṁ. Tenāyamattho itthattāya
  itthabhāvato imasmāeva pakārā idāni vattamānakkhandhasantānā
  aparaṁ anāgatakkhandhasantānaṁ mayhaṁ natthi ime pana carimattabhāvasaṅkhātā
  pañcakkhandhā pariññātā appatiṭṭhā tiṭṭhanti chinnamūlakā
  rukkhā viya. Apariññātamūlakā hi patiṭṭhā. Yathāha.
  Kavaḷīkāre ce bhikkhave āhāre atthi rāgo atthi nandi atthi
  taṇhā patiṭṭhitaṁ tattha viññāṇaṁ virūḷhantiādiṁ. Te pana
  pañcakkhandhā carimakaviññāṇanirodhena anupādāno viya jātavedo
  nibbāyissantīti abbhaññāsinti. Paccavekkhaṇañāṇapariggahitanti
  na paṭhamadutiyañāṇadavyādhigamaṁ viya kevalanti adhippāyo. Dassentoti
  nigamanavasena dassento. Sarūpato hi pubbe dassitamevāti
  sesamettha vuttanayattā suviññeyyameva.
      [338] Tikkhattuṁ jātoti iminā pana idaṁ dasseti ahaṁ
  brāhmaṇa paṭhamavijjāya jātoyeva purejātassa sahajātassa vā
  abhāvato sabbesaṁ vuḍḍho mahallako kimaṅgaṁ pana tīhi vijjāhi
  tikkhattuṁ jātoti. Pubbenivāsañāṇena atītaṁsañāṇanti
-------------------------------------------------
[page 641]
 Atītārammaṇasabhāgatāya tabbhāvībhāvato ca pubbenivāsañāṇena
 atītaṁsañāṇaṁ pakāsetvāti yojetabbaṁ. Tattha atītaṁsañāṇanti
 atītakkhandhāyatanadhātusaṅkhāte atītakoṭṭhāse appaṭihatañāṇaṁ.
 Dibbacakkhuñāṇassa paccuppannārammaṇattā yathākammupagañāṇassa
 anāgataṁsañāṇassa ca dibbacakkhuvaseneva ijjhanato dibbacakkhuno
 paribhaṇḍañāṇattā dibbacakkhumhiyeva ṭhitassa cetopariyañāṇasiddhito
 vuttaṁ dibbacakkhunā paccuppannānāgataṁsañāṇanti. Tattha
 dibbacakkhunāti saparibhaṇḍena dibbacakkhuñāṇena. Paccuppannaṁso ca
 anāgataṁso ca paccuppannānāgataṁsaṁ. Tattha ñāṇaṁ
 paccuppannānāgataṁsañāṇaṁ. Āsavakkhayañāṇādhigameneva sabbaññutañāṇassa
 viya sesāsādhāraṇañāṇadasabalañāṇāaveṇikabuddhadhammādīnampi
 anaññasādhāraṇānaṁ buddhaguṇānaṁ ijjhanato vuttaṁ āsavakkhayena
 sakalalokiyalokuttaraguṇanti. Tenāha sabbepi sabbaññuguṇe
 pakāsetvāti.
                  Āsavakkhayañāṇakathā niṭṭhitā.
      [339] Pītivipphāraparipuṇṇagattacittoti pītipharaṇena
 paripuṇṇakāyacitto. Añāṇanti añāṇassāti attho. Dhisaddayogato
 hi sāmiatthe etaṁ upayogavacanaṁ. Abhikkantāti ettha atikkantā
 vigatāti atthoti āha khaye dissatīti. Teneva hi nikkhanto
-------------------------------------------------
[page 642]
 Paṭhamo yāmoti vuttaṁ. Abhikkantataroti ativiya kantataro
 manorammo. Tādiso ca sundaro bhaddako nāma hotīti āha sundare
 dislatīti. Koti devanāgayakkhagandhabbādīsu ko katamo. Meti
 mama. Pādānīti pāde. Iddhiyāti imāya evarūpāya
 deviddhiyā. Yasasāti iminā edisena parivārena paricchedena ca.
 Jalanti vijjotamāno. Abhikkantenāti ativiya kantena kāmanīyena
 abhirūpena. Vaṇṇenāti chavivaṇṇena sarīravaṇṇanibhāya. Sabbā
 obhāsayaṁ disāti dasapi disā pabhāsento cando viya suriyo viya
 ca ekobhāsaṁ ekālokaṁ karontoti gāthāya attho. Abhirūpeti
 oḷārarūpe sampannarūpe. Abhikkantaṁ bho gotama abhikkantaṁ bho
 gotamāti vacanadavyassa sādhu sādhu bho gotamāti āmeḍitavasena
 atthaṁ dassetvā tassa visayaṁ niddhārento āha bhaye kodhetiādiṁ.
 Tattha coro coro sappo sappotiādīsu bhaye āmeḍitaṁ.
 Vijjha vijjha pahara paharātiādīsu kodhe. Sādhu sādhūtiādīsu
 pasaṁsāyaṁ. Gaccha gaccha lunāhi lunāhītiādīsu turite. Āgaccha
 āgacchātiādīsu kotuhale. Buddho buddhoti cintentotiādīsu
 acchare. Abhikkamathāyasmanto abhikkamathāyasmantotiādīsu hāse.
 Kahaṁ ekaputtaka kahaṁ ekaputtakātiādīsu soke. Aho sukhaṁ
 aho sukhantiādīsu pasāde. Casaddo avuttasamuccayattho.
-------------------------------------------------
[page 643]
 Tena garahasammānādīnaṁ saṅgaho daṭṭhabbo. Tattha pāpo
 pāpotiādīsu garahāyaṁ. Abhirūpaka abhirūpakātiādīsu sammāne daṭṭhabbaṁ.
 Nayidaṁ āmeḍitavasena dvikkhattuṁ vuttaṁ athakho atthadavyavasenāti
 dassento athavātiādimāha. Abhikkantanti vacanaṁ apekkhitvā
 napuṁsakaliṅgavasena vuttaṁ. Taṁ pana bhagavato vacanaṁ dhammassa
 desenāti katvā vuttaṁ. Yadidaṁ bhoto gotamassa dhammadesanāti
 atthamattadassanaṁ vā etaṁ. Tasmā atthavasena liṅgavibhattivipariṇāmo
 veditabbo. Dutiyapadepi eseva nayo. Dosanāsanatoti
 rāgādikilesavidhamanato. Guṇādhigamanatoti sīlādiguṇānaṁ sampāpanato.
 Ye guṇe desanā adhigameti tesu padhānabhūtā guṇā dassetabbāti
 te padhānabhūte guṇe tāva dassetuṁ saddhājananato paññājananatoti
 vuttaṁ. Saddhāpamukhā hi lokiyā guṇā paññāpamukhā lokuttarā.
 Sātthatotiādīsu sīlādiatthasampattiyā sātthato. Sabhāvaniruttisampattiyā
 sabyañjanato. Suviññeyyasaddappayogatāya uttānapadato.
 Saṇhasukhumabhāvena dubbiññeyyatthatāya gambhīratthato.
 Siniddhamudumadhurasaddappayogatāya kaṇṇasukhato.
 Vipulavisuddhapemanīyatthatāya hadayaṅgamato. Mānātimānavidhamanena
 anattukkaṁsanato. Thambhasārambhanimmadanena aparavambhanato.
 Hitādhippāyappavattiyā paresaṁ rāgapariḷāhādivūpasamanena
 karuṇāsītalato. Kilesandhakāravidhamanena
-------------------------------------------------
[page 644]
 Paññāvadātato. Karavikarutamañjutāya āpātharamaṇīyato.
 Pubbāparāviruddhasuvisuddhatthatāya vimaddakkhamato. Āpātharamaṇīyatāyaeva
 suyyamānasukhato. Vimaddakkhamatāya hitajjhāsayappavattitāya
 ca vīmaṁsiyamānahitatoti evamattho veditabbo. Evamādīhīti
 ādisaddena saṁsāracakkanivattanato saddhammacakkappavattanato
 micchāvādavidhamanato sammāvādappatiṭṭhāpanato akusalamūlasamuddharaṇato
 kusalamūlasaṁropanato apāyadvārapidhānato saggamaggadvāravivaraṇato
 pariyuṭṭhānavūpasamanato anusayasamugghātanatotievamādīnaṁ saṅgaho
 daṭṭhabbo.
      [340] Adhomukhaṁ ṭhapitanti yenakenaci adhomukhaṁ ṭhapitaṁ.
 Heṭṭhāmukhajātanti sabhāveneva heṭṭhāmukhaṁ jātaṁ. Ugghāṭeyyāti
 vivaṭaṁ kareyya. Hatthe gahetvāti puratthābhimukho uttarābhimukho vā
 gacchātiādīni avatvā hatthe gahetvā nissandehaṁ esa maggo
 evaṁ gacchāti dasseyya. Kāḷapakkhe bhavā cātuddasī
 kāḷapakkhacātuddasī. Nikujjitaṁ ukkujjeyyāti ādheyyassa anādhārabhūtaṁ
 bhājanaṁ ādhārabhāvāpādanavasena ukkujjeyya. Heṭṭhāmukhajātatāya
 saddhammavimukhaṁ adhomukhaṭhapitatāya asaddhammapatitanti evaṁ
 padadavyaṁ yathārahaṁ yojetabbaṁ na yathā saṅkhyaṁ. Kāmaṁ
 kāmacchandādayopi paṭicchādakā nīvaraṇabhāvato micchādiṭṭhi pana
 savisesaṁ paṭicchādikā satte micchābhinivesanenāti āha
 micchādiṭṭhigahanapaṭicchannanti.
-------------------------------------------------
[page 645]
 Tenāha bhagavā micchādiṭṭhiparamāhaṁ bhikkhave vajjaṁ vadāmīti.
 Sabbo apāyagāmimaggo kummaggo kucchito maggoti katvā.
 Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā
 micchāmaggo. Teneva hi tadubhayapaṭipakkhataṁ sandhāya saggamokkhamaggaṁ
 ācikkhantenāti vuttaṁ. Sappiādisannissayo padīpo na tathā
 ujjalo yathā telasannissayoti telappajjotaggahaṇaṁ. Etehi
 pariyāyehīti etehi nikujjitukkujjanapaṭicchannavivaraṇādiupamopamitappakārehi.
 Etehi vā yathāvuttehi arasarūpatādīnaṁ attani aññathā
 paṭipādanapariyāyehi attano dibbavihāravibhāvanapariyāyehi
 vijjāttayavibhāvanāpadesena attano sabbaññuguṇavibhāvanapariyāyehi
 ca. Tenāha anekapariyāyena dhammo pakāsitoti.
      [341] Pasannākāranti pasannehi kātabbasakkāraṁ. Saraṇaṁ
 gacchāmīti ettha itisaddo luttaniddiṭṭhoti āha saraṇanti
 gacchāmīti. Ettha hi nāyaṁ gamisaddo nīsaddādayo viya dvikammako
 tasmā yathā ajaṁ gāmaṁ netīti vuccati evaṁ gotamaṁ saraṇaṁ
 gacchāmīti vattuṁ na sakkā. Saraṇanti gacchāmīti pana vattabbaṁ.
 Tasmā ettha itisaddo luttaniddiṭṭhoti veditabbaṁ. Saraṇanti
 paṭissaraṇaṁ. Tenāha parāyananti. Parāyanabhāvo ca
 anatthanisedhanena atthasampaṭipādanena ca hotīti āha aghassa hatā
-------------------------------------------------
[page 646]
 Hitassa ca vidhātāti. Aghassāti dukkhatoti vadanti. Pāpatoti
 pana attho yutto. Nissakke cetaṁ sāmivacanaṁ. Saraṇanti
 gamanañcettha tadadhippāyena bhajanaṁ tathā jānanaṁ vāti dassento
 iti iminā adhippāyenātiādimāha. Tattha gacchāmītiādīsu
 purimassa purimassa pacchimaṁ pacchimaṁ atthavacanaṁ. Bhajanaṁ vā
 saraṇādhippāyena upasaṅkamanaṁ sevanaṁ santikāvacaratā payirupāsanaṁ
 vattapaṭivattakaraṇena upaṭṭhānanti evaṁ sabbathāpi
 anaññasaraṇataṁyeva dīpeti. Gacchāmīti padassa kathaṁ bujjhāmīti
 ayamattho labbhatīti āha yesaṁ hītiādiṁ. Adhigatamagge
 sacchikatanirodheti padadvayenāpi phalaṭṭhāeva dassitā na maggaṭṭhāti
 te dassento yathānusiṭṭhaṁ paṭipajjamāne cāti āha. Nanu ca
 kalyāṇaputhujjanopi yathānusiṭṭhaṁ paṭipajjatīti vuccati kiñcāpi
 vuccati nippariyāyena pana maggaṭṭhāeva tathā vattabbā na itare
 niyāmokkamanābhāvato. Tathāhi teeva apāyesu apatamāne dhāretīti
 vutto. Sammattaniyāmokkamanena hi apāyavinimuttasambhavo. Akkhāyatīti
 ettha itisaddo ādiattho pakārattho vā. Tena yāvatā bhikkhave
 dhammā saṅkhatā vā asaṅkhatā vā virāgo tesaṁ aggamakkhāyatīti
 suttapadaṁ saṅgaṇhāti. Vitthāroti vā iminā. Ettha ca
 ariyamaggo niyyānikatāya nibbānaṁ tassa tadatthasiddhihetutāyāti
-------------------------------------------------
[page 647]
 Ubhayameva nippariyāyena dhammoti vutto. Nibbānaṁ hi
 ārammaṇapaccayabhūtaṁ labhitvā ariyamaggassa tadatthasiddhi. Tathāpi yasmā
 ariyaphalānaṁ tāya saddhāya avūpasantāyātiādivacanato maggena
 samucchinnānaṁ kilesānaṁ paṭippassaddhippahānakiccatāya
 niyyānānuguṇatā niyyānapariyosānatā ca pariyattidhammassa pana
 niyyānadhammasamadhigamahetutāyāti iminā pariyāyena vuttanayena dhammabhāvo
 labbhatieva. Svāyamattho pāṭhārūḷhoevāti dassento na
 kevalantiādimāha.
      [342] Rāgavirāgoti maggo kathitoti kāmarāgo bhavarāgoti
 evamādibhedo sabbopi rāgo virajjati pahīyati etenāti
 rāgavirāgoti maggo kathito. Anejamasokanti phalanti ejāsaṅkhātāya
 taṇhāya antonijjhānalakkhaṇassa sokassa ca taduppattiyaṁ sabbaso
 parikkhīṇattā anejamasokanti phalaṁ kathitaṁ. Appaṭikūlanti
 avirodhadīpanato kenaci aviruddhaṁ iṭṭhaṁ paṇītanti vā attho.
 Paguṇarūpena pavattitattā pakaṭṭhaguṇavibhāvanato vā paguṇaṁ.
 Yathāha. Vihiṁsasaññī paguṇaṁ na bhāsiṁ dhammaṁ paṇītaṁ manujesu
 brahmeti. Sabbadhammakkhandhā kathitāti yojanā.
 Diṭṭhisīlasaṅghāṭenāti yāyaṁ diṭṭhi ariyā niyyānikā niyyāti takkarassa
 sammādukkhakkhayāya tathārūpāya diṭṭhiyā diṭṭhisāmaññagato
 viharatīti evaṁ vuttāya
-------------------------------------------------
[page 648]
 Diṭṭhiyā yāni tāni sīlāni akhaṇḍāni acchiddāni asabalāni
 akammāsāni bhujissāni viññūpasatthāni aparāmaṭṭhāni
 samādhisaṁvattanikāni tathārūpehi sīlehi sīlasāmaññagato viharatīti
 evaṁ vuttānaṁ sīlānañca saṁhatabhāvena diṭṭhisīlasāmaññenāti
 attho. Saṁhatoti ghaṭito. Samitoti attho. Ariyapuggalā hi yattha
 katthaci dūre ṭhitāpi attano guṇasāmaggiyā saṁhatāeva. Aṭṭha ca
 puggaladhammadasā teti te purisayugalavasena cattāropi puggalavasena
 aṭṭheva ariyadhammassa paccakkhadassāvitāya dhammadasā. Tīṇi vatthūni
 saraṇanti gamanena tikkhattuṁ gamanena ca tīṇi saraṇagamanāni.
 Paṭivedesīti attano hadayagataṁ vācāya pavedesi.
      [343] Saraṇagamanassa visayappabhedaphalasaṅkilesabhedānaṁ viya
 kattu ca vibhāvanā tattha kosallāya hotīti saraṇagamanesu kosallatthaṁ
 saraṇaṁ .pe. Veditabboti vuttaṁ tena vinā saraṇagamanasseva
 asambhavato. Tattha saraṇanti padatthato tāva hiṁsatīti saraṇaṁ.
 Hiṁsatthassa hi sarasaddassa vasenetaṁ padaṁ daṭṭhabbaṁ. Tasmā
 saraṇagatānaṁ teneva saraṇagamanena vaṭṭabhayaṁ cittutrāsaṁ
 kāyikadukkhaṁ duggatipariyāpannaṁ sabbampi dukkhaṁ hanati vināsetīti
 attho. Ratanattayassevetaṁ adhivacanaṁ. Athavā hite pavattanena
 sampannasīlā bhikkhave viharathātiādinā atthe niyojanena ahitā ca
 nivattanena
-------------------------------------------------
[page 649]
 Pāṇātipātassa kho pana pāpako vipāko pāpakaṁ abhisamparāyantiādinā
 ādīnavadassanādimukhena anatthato nivattanena sattānaṁ bhayaṁ
 hiṁsati hitāhitesu appavattipavattihetukaṁ byasanaṁ pavattiappavattikaraṇena
 vināseti buddho. Bhavakantārā uttāraṇena maggasaṅkhāto
 dhammo sattānaṁ bhayaṁ hiṁsati itaro assāsadānena. Appakānampi
 dānavasena pūjāvasena ca upanītānaṁ sakkārānaṁ
 vipulaphalapaṭilābhakaraṇena sattānaṁ bhayaṁ hiṁsati saṅgho anuttaradakkhiṇeyyabhāvato.
 Tasmā iminā vibhajitvā vuttapariyāyena ratanattayaṁ
 saraṇaṁ. Sammāsambuddho bhagavā svākkhāto dhammo supaṭipanno
 saṅghoti evaṁ pavattaratanattayapasādataggarukatāhi
 vidhutadiṭṭhivicikicchāsammohāssaddhiyāditāya vihatakileso tadeva ratanattayaṁ
 parāyanaṁ gati tāṇaṁ leṇanti evampavattiyā tapparāyanatākārappavatto
 cittuppādo saraṇagamanaṁ saraṇanti gacchati etenāti katvā. Tena
 yathāvuttacittuppādena samannāgato satto saraṇanti gacchati.
 Vuttappakārena cittuppādena etāni me tīṇi ratanāni saraṇaṁ
 etāni parāyananti evaṁ upeti bhajati sevati payirupāsati evaṁ vā
 jānāti bujjhatīti attho. Evaṁ tāva saraṇaṁ saraṇagamanaṁ yo
 ca saraṇaṁ gacchati idaṁ tayaṁ veditabbaṁ. Saraṇagamanappabhede pana
 duvidhaṁ saraṇagamanaṁ lokuttaraṁ lokiyañca. Tattha lokuttaraṁ
-------------------------------------------------
[page 650]
 Diṭṭhasaccānaṁ maggakkhaṇe saraṇagamanupakkilesasamucchedena
 ārammaṇato nibbānārammaṇaṁ hutvā kiccato sakalepi ratanattaye ijjhati.
 Atthato catussaccādhigamoeva hi lokuttarasaraṇagamanaṁ. Tattha hi
 nibbānadhammo sacchikiriyābhisamayavasena maggadhammo
 bhāvanābhisamayavasena paṭivijjhiyamānoyeva saraṇagamanatthaṁ sādheti.
 Buddhaguṇā pana sāvakagocarabhūtā pariññābhisamayavasena tathā
 ariyasaṅghaguṇā. Tena vuttaṁ kiccato sakalepi ratanattaye ijjhatīti.
 Ijjhantañca saheva ijjhati na lokiyaṁ viya paṭipāṭiyā asammohato
 paṭivedhena paṭividdhattā. Ye pana vadanti na saraṇagamanaṁ
 nibbānārammaṇaṁ hutvā pavattati maggassa adhigatattā pana adhigatameva
 hoti ekaccānaṁ tevijjādīnaṁ lokiyavijjādayo viyāti tesaṁ lokiyameva
 saraṇagamanaṁ siyā na lokuttaranti. Tañca ayuttaṁ duvidhassāpi
 icchitabbattā. Lokiyaṁ pana saraṇagamanaṁ puthujjanānaṁ
 saraṇagamanupakkilesavikkhambhanena ārammaṇato buddhādiguṇārammaṇaṁ hutvā
 ijjhati. Taṁ atthato buddhādīsu sammāsambuddho bhagavātiādinā
 saddhāpaṭilābho yathāvuttasaddhāpubbaṅgamā ca sammādiṭṭhi dasasu
 puññakiriyāvatthūsu diṭṭhujukammanti vuccati. Ettha ca
 saddhāpaṭilābhoti iminā mātādīhi ussāhitadārakādīnaṁ viya ñāṇavippayuttaṁ
 saraṇagamanaṁ dassitanti veditabbaṁ. Sammādiṭṭhīti iminā pana
-------------------------------------------------
[page 651]
 Ñāṇasampayuttaṁ saraṇagamanaṁ dassitaṁ buddhasubuddhataṁ
 dhammasudhammataṁ saṅghasupaṭipattiñca lokiyāvabodhavaseneva
 sammāñāṇena dassanato. Tayidaṁ lokiyaṁ saraṇagamanaṁ catuddhā
 pavattati attasanniyyātanena tapparāyanatāya sissabhāvupagamanena
 paṇipātenāti.
      [344] Tattha attasanniyyātanaṁ nāma ajjādiṁ katvā ahaṁ
 attānaṁ buddhassa niyyādemi dhammassa saṅghassāti evaṁ buddhādīnaṁyeva
 saṁsāradukkhanittharaṇatthaṁ attano attabhāvassa pariccajanaṁ.
 Tapparāyanatā nāma ajjādiṁ katvā ahaṁ buddhaparāyano dhammaparāyano
 saṅghaparāyano iti maṁ dhārethāti evaṁ tapparāyanabhāvo.
 Sissabhāvupagamanaṁ nāma ajjādiṁ katvā ahaṁ buddhassa antevāsiko
 dhammassa saṅghassa iti maṁ dhārethāti evaṁ sissabhāvupagamo.
 Paṇipāto nāma ajjādiṁ katvā ahaṁ abhivādanaṁ paccuṭṭhānaṁ
 añjalīkammaṁ sāmīcikammaṁ buddhādīnaṁyeva tiṇṇaṁ vatthūnaṁ karomi
 iti maṁ dhārethāti evaṁ buddhādīsu paramanipaccakāro. Imesaṁ hi
 catunnaṁ ākārānaṁ aññatarampi karontena gahitaṁyeva hoti
 saraṇagamanaṁ. Apica bhagavato attānaṁ pariccajāmi dhammassa saṅghassa
 attānaṁ pariccajāmi jīvitaṁ pariccajāmi pariccattoyeva me attā
 pariccattaṁyeva me jīvitaṁ jīvitapariyantikaṁ buddhaṁ saraṇaṁ gacchāmi
 buddho me saraṇaṁ leṇaṁ tāṇanti evampi attasanniyyātanaṁ veditabbaṁ.
-------------------------------------------------
[page 652]
 Satthārañca vatāhaṁ passāmi bhagavantameva passāmi sugatañca
 vatāhaṁ passāmi bhagavantameva passāmi sammāsambuddhañca vatāhaṁ
 passāmi bhagavantameva passāmīti evampi mahākassapattherassa
 saraṇagamanaṁ viya sissabhāvupagamanaṁ veditabbaṁ.
          So ahaṁ vicarissāmi gāmā gāmaṁ purā puraṁ
          namassamāno sambuddhaṁ dhammassa ca sudhammataṁ
          te mayaṁ vicarissāma gāmā gāmaṁ nagā nagaṁ
              .pe. Sudhammatanti
 evampi āḷavakasātāgirihemavatādīnaṁ saraṇagamanaṁ viya tapparāyanatā
 veditabbā. Nanu cete āḷavakādayo maggeneva āgatasaraṇagamanā
 kathaṁ tesaṁ tapparāyanatāsaraṇagamanaṁ vuttanti. Maggenāgatasaraṇagamanehipi
 so ahaṁ vicarissāmi gāmā gāmantiādinā tehi
 tapparāyanatākārassa paveditattā tathā vuttaṁ. Atha kho
 brahmāyubrāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato
 pādesu sirasā nipatitvā bhagavato pādāni mukhena ca paricumbati
 pāṇīhi ca parisambāhati nāmañca sāveti brahmāyu ahaṁ bho
 gotama brāhmaṇo brahmāyu ahaṁ bho gotama brāhmaṇoti evampi
 paṇipāto daṭṭhabbo. So panesa ñātibhayācariyadakkhiṇeyyatāvasena
 catubbidho hoti. Tattha dakkhiṇeyyatāhetukena paṇipātena
-------------------------------------------------
[page 653]
 Saraṇagamanaṁ hoti na itarehi ñātibhayādivasappavattehi tīhi
 paṇipātehi. Seṭṭhavaseneva hi saraṇaṁ gayhati seṭṭhavasena
 bhijjati. Tasmā yo sākiyo vā koliyo vā buddho amhākaṁ
 ñātakoti vandati aggahitameva hoti saraṇaṁ. Yo vā samaṇo
 gotamo rājapūjito mahānubhāvo avandiyamāno anatthampi kareyyāti
 bhayena vandati aggahitameva hoti saraṇaṁ. Yopi bodhisattakāle
 bhagavato santike kiñci uggahitaṁ saramāno buddhakāle vā
          ekena bhogaṁ bhuñjeyya dvīhi kammaṁ payojaye
          catutthañca nidhāpeyya āpadāsu bhavissatīti
 evarūpaṁ diṭṭhadhammikaṁ anusāsaniṁ uggahitvā ācariyo meti vandati
 aggahitameva hoti saraṇaṁ. Samparāyikaṁ pana niyyānikaṁ vā
 anusāsaniṁ paccāsiṁsanto dakkhiṇeyyapaṇipātameva karoti yo pana
 ayaṁ loke aggadakkhiṇeyyoti vandati teneva gahitaṁ hoti saraṇaṁ.
 Evaṁ gahitasaraṇassa ca upāsakassa vā upāsikāya vā aññatitthiyesu
 pabbajitampi ñātakaṁ ñātako me ayanti vandatopi saraṇagamanaṁ
 na bhijjati. Pageva apabbajitaṁ. Tathā rājānaṁ bhayavasena
 vandato so hi raṭṭhapūjitattā avandiyamāno anatthampi kareyyāti.
 Tathā yaṅkiñci sippasikkhāpakaṁ titthiyampi ācariyo me
 ayanti vandatopi na bhijjati. Evaṁ saraṇagamanassa pabhedo
-------------------------------------------------
[page 654]
 Veditabbo.
      [345] Ettha ca lokuttarassa saraṇagamanassa cattāri
 sāmaññaphalāni vipākaphalaṁ ariyamaggasseva lokuttarasaraṇagamananti
 adhippetattā. Sakalassa pana vaṭṭadukkhassa anuppādanirodho
 ānisaṁsaphalaṁ. Vuttaṁ hetaṁ
          yo ca buddhañca dhammañca saṅghañca saraṇaṁ gato
          cattāri ariyasaccāni sammappaññāya passati
          dukkhaṁ dukkhasamuppādaṁ dukkhassa ca atikkamaṁ
          ariyañcaṭṭhaṅgikaṁ maggaṁ dukkhūpasamagāminaṁ
          etaṁ kho saraṇaṁ khemaṁ etaṁ saraṇamuttamaṁ
          etaṁ saraṇamāgamma sabbadukkhā pamuccatīti.
 Apica niccato anupagamanādivasena cetassa ānisaṁsaphalaṁ veditabbaṁ.
 Vuttaṁ hetaṁ aṭṭhānametaṁ anavakāso yaṁ diṭṭhisampanno puggalo
 kiñci saṅkhāraṁ niccato upagaccheyya sukhato upagaccheyya kiñci
 dhammaṁ attato upagaccheyya mātaraṁ jīvitā voropeyya pitaraṁ
 jīvitā voropeyya arahantaṁ jīvitā voropeyya duṭṭhacitto
 tathāgatassa lohitaṁ uppādeyya saṅghaṁ bhindeyya aññaṁ satthāraṁ
 uddiseyya netaṁ ṭhānaṁ vijjatīti. Lokiyassa pana saraṇagamanassa
 bhavasampadāpi bhogasampadāpi phalameva. Vuttaṁ hetaṁ
-------------------------------------------------
[page 655]
         Yekeci buddhaṁ saraṇaṁ gatāse na te gamissanti apāyabhūmiṁ
         pahāya mānusaṁ dehaṁ devakāyaṁ paripūressantīti.
 Aparampi vuttaṁ athakho sakko devānamindo asītiyā devatāsahassehi
 saddhiṁ yenāyasmā mahāmoggallāno tenupasaṅkami .pe.
 Ekamantaṁ ṭhitaṁ kho sakkaṁ devānamindaṁ āyasmā mahāmoggallāno
 etadavoca sādhu kho devānaminda buddhasaraṇagamanaṁ hoti buddhasaraṇagamanahetu
 kho devānaminda evamidhekacce sattā kāyassa bhedā
 parammaraṇā sugatiṁ saggaṁ lokaṁ upapajjanti te aññe deve
 dasahi ṭhānehi adhiggaṇhanti dibbena āyunā dibbena vaṇṇena
 sukhena yasena adhipateyyena dibbehi rūpehi saddehi gandhehi rasehi
 phoṭṭhabbehīti. Esa nayo dhamme saṅghe ca. Apica
 velāmasuttādivasenāpi saraṇagamanassa phalaviseso veditabbo. Tathāhi
 velāmasutte karīsassa catutthabhāgappamāṇānaṁ
 caturāsītisahassasaṅkhyānaṁ suvaṇṇapātirūpiyapātikaṁsapātīnaṁ yathākkamaṁ
 rūpiyasuvaṇṇahiraññapūrānaṁ sabbālaṅkārapaṭimaṇḍitānaṁ
 caturāsītiyā hatthisahassānaṁ caturāsītiyā assasahassānaṁ
 caturāsītiyā rathasahassānaṁ caturāsītiyā dhenusahassānaṁ
 caturāsītiyā kaññāsahassānaṁ caturāsītiyā pallaṅkasahassānaṁ
 caturāsītiyā vatthakoṭisahassānaṁ aparimāṇassa ca khajjabhojjādibhedassa
 āhārassa pariccajanavasena sattamāsādhikāni satta saṁvaccharāni
-------------------------------------------------
[page 656]
 Nirantaraṁ pavattavelāmamahādānato ekassa sotāpannassa dinnaṁ
 mahapphalataraṁ tato satasotāpannānaṁ dinnadānato ekassa
 sakadāgāmino tato ekassa anāgāmino tato ekassa arahato
 tato ekassa paccekabuddhassa tato sammāsambuddhassa tato
 buddhappamukhassa saṅghassa dinnadānaṁ mahapphalataraṁ tato
 cātuddisasaṅghaṁ uddissa vihārakaraṇaṁ tato saraṇagamanaṁ
 mahapphalataranti pakāsitaṁ. Vuttaṁ hetaṁ yaṁ gahapati velāmo brāhmaṇo
 dānaṁ adāsi mahādānaṁ yo ekaṁ diṭṭhisampannaṁ bhojeyya idaṁ tato
 mahapphalatarantiādi. Evaṁ saraṇagamanaphalaṁ veditabbaṁ.
      [346] Tattha ca lokiyasaraṇagamanaṁ tīsu vatthūsu
 añāṇasaṁsayamicchāñāṇādīhi saṅkilissati na mahājutikaṁ na ujjalaṁ aparisuddhaṁ
 apariyodātaṁ hoti na mahāvipphāraṁ anuḷāraṁ. Ettha ca añāṇaṁ
 nāma vatthuttayassa guṇānaṁ ajānanaṁ tattha sammoho. Buddho nu
 kho na nu khotiādinā vicikicchā saṁsayo. Micchāñāṇaṁ nāma
 tassa guṇānaṁ aguṇabhāvaparikappanena viparitaggāhoti veditabbaṁ.
 Lokuttarassa pana saraṇagamanassa natthi saṅkileso. Lokiyassa ca
 saraṇagamanassa duvidho bhedo sāvajjo anavajjo ca. Tattha
 sāvajjo aññasatthārādīsu attaniyyātanādīhi hoti so
 aniṭṭhaphalo. Anavajjo pana kālakiriyāya hoti. Lokiyaṁ hi
-------------------------------------------------
[page 657]
 Saraṇagamanaṁ sikkhāpadasamādānaṁ viya aggahitakālaparicchedaṁ
 jīvitapariyantameva hoti. Tasmā tassa khandhabhedena bhedo so
 avipākattā aphalo. Lokuttarassa pana nevatthi bhedo. Bhavantarepi hi
 ariyasāvako aññaṁ satthāraṁ na uddisatīti. Evaṁ saraṇagamanassa
 saṅkileso ca bhedo ca veditabbo. Kasmā panettha vodānaṁ na
 gahitaṁ nanu vodānavibhāvanāpi tattha kosallāya hotīti.
 Saccametaṁ taṁ pana saṅkilesaggahaṇena atthato dīpitaṁ hotīti na gahitaṁ.
 Yāni hi nesaṁ saṅkilesakāraṇāni añāṇādīni tesaṁ sabbena
 sabbaṁ anuppādanena uppannānañca pahānena vodānaṁ hotīti
 evamettha saraṇaṁ saraṇagamanantiādīnaṁ papañco veditabbo. Imassa
 pana yathāvuttapapañcassa idha avacane kāraṇaṁ dassento āha so
 pana idha vuccamānotiādiṁ. Tattha saraṇavaṇṇanatoti
 sāmaññaphalasutte vuttasaraṇavaṇṇanato.
      [347] Evaṁ dhāretūti evaṁ jānātūti attho. Ettha ko
 upāsakoti sarūpapucchā. Tasmā kiṁlakkhaṇo upāsakoti vuttaṁ
 hoti. Kasmāti hetupucchā. Tena kena pavattinimittena
 upāsakasaddo tasmiṁ puggale nirūḷahoti dasseti. Tenāha kasmā
 upāsakoti vuccatīti. Saddassa hi abhidheyyapavattinimittaṁ tadatthassa
 tabbhāvakāraṇaṁ. Kimassa sīlanti kīdisaṁ assa upāsakassa sīlaṁ.
-------------------------------------------------
[page 658]
 Kittakena sīlenāyaṁ sīlasampanno nāma hotīti attho. Ko
 ājīvoti ko assa sammāājīvo. So pana micchājīvassa
 parivajjanena hotīti sopi vibhajiyati. Kā vipattīti kāssa sīlassa
 ājīvassa vā vipatti. Anantarassa hi vidhi vā paṭisedho vā.
 Sampattīti etthāpi eseva nayo. Idaṁ pakiṇṇakaṁ veditabbanti
 kathaṁ veditabbaṁ. Vuccate. Ko upāsakoti khattiyādīsu yokoci
 tisaraṇaṁ gato gahaṭṭho. Saraṇagamanameva hettha kāraṇaṁ. Na
 jātiādiviseso. Vuttaṁ hetaṁ yato kho mahānāma buddhaṁ saraṇaṁ
 gato hoti dhammaṁ saṅghaṁ saraṇaṁ gato hoti ettāvatā kho mahānāma
 upāsako hotīti. Kasmā upāsakoti ratanattayaupāsanato. Teneva
 saraṇagamanena tattha ca sakkaccakiriyāya ādaragāravabahumānādiyogena
 payirupāsanatoti vuttaṁ hoti. So hi buddhaṁ upāsatīti
 upāsako. Dhammaṁ saṅghaṁ upāsatīti upāsako. Kimassa sīlanti
 pañca veramaṇiyo. Veramaṇiyoti cettha veraṁ vuccati pāṇātipātādīsu
 dussīlyaṁ. Tassa mananato hananato vināsanato veramaṇiyo
 pañca viratiyo viratippadhānattā tassa sīlassa. Vuttaṁ
 hetaṁ yato kho mahānāma upāsako pāṇātipātā paṭivirato
 hoti adinnādānā kāmesu micchācārā musāvādā
 surāmerayamajjappamādaṭṭhānā paṭivirato hoti ettāvatā kho mahānāma
-------------------------------------------------
[page 659]
 Upāsako sīlavā hotīti. Ko ājīvoti pañca micchāvaṇijjā
 pahāya dhammena samena jīvitakappanaṁ. Vuttaṁ hetaṁ pañcimā
 bhikkhave vaṇijjā upāsakena akaraṇīyā katamā pañca
 satthavaṇijjā sattavaṇijjā maṁsavaṇijjā majjavaṇijjā visavaṇijjā
 imā kho bhikkhave pañca vaṇijjā upāsakena akaraṇīyāti.
      [348] Ettha ca satthavaṇijjāti āvudhabhaṇḍaṁ katvā vā
 kāretvā vā yathākataṁ vā paṭilabhitvā tassa vikkayo.
 Sattavaṇijjāti manussavikkayo. Maṁsavaṇijjāti sūnakārādayo viya
 migasūkarādike posetvā maṁsaṁ sampādetvā vikkayo. Majjavaṇijjāti
 yaṅkiñci majjaṁ yojetvā tassa vikkayo. Visavaṇijjāti visaṁ
 yojetvā saṅgahetvā vā tassa vikkayo. Tattha satthavaṇijjā
 paropaghātanimittatāya akaraṇīyāti vuttā. Sattavaṇijjā
 abhujissabhāvakaraṇato. Maṁsavaṇijjā visavaṇijjā vadhahetuto. Majjavaṇijjā
 pamādaṭṭhānatoti veditabbā.
      [349] Kā vipattīti yā tasseva sīlassa ca ājīvassa ca
 vipatti bhedo ca kopo ca ayamassa vipatti. Apica yāya
 esa caṇḍālo ceva hoti malañca paṭikuṭṭho ca sāpissa
 vipattīti veditabbā. Te ca atthato assaddhiyādayo pañca
 dhammā honti. Yathāha. Pañcahi bhikkhave dhammehi samannāgato
-------------------------------------------------
[page 660]
 Upāsako upāsakacaṇḍālo ca hoti upāsakamalañca upāsakapaṭikuṭṭho
 ca katamehi pañcahi assaddho hoti dussīlo hoti
 kotūhalamaṅgaliko hoti maṅgalaṁ pacceti no kammaṁ ito ca
 bahiddhā dakkhiṇeyyaṁ gavesati tattha ca pubbakāraṁ karotīti. Ettha
 ca upāsakapaṭikuṭṭhoti upāsakanihīno. Buddhādīsu kammakammaphalesu
 ca saddhāvipariyāyo assaddhiyamicchāvimokkho yathāvuttena assaddhiyena
 samannāgato assaddho. Yathāvuttasīlavipattiājīvavipattivasena
 dussīlo. Iminā diṭṭhādinā idaṁ nāma maṅgalaṁ hotīti evaṁ
 bālajanaparikappitakotūhalasaṅkhātena diṭṭhasutamutamaṅgalena
 samannāgato kotūhalamaṅgaliko. Maṅgalaṁ paccetīti diṭṭhamaṅgalādibhedaṁ
 maṅgalameva paṭiyāyati. No kammanti kammassakataṁ no
 paṭiyāyati. Ito bahiddhāti ito sabbaññubuddhasāsanato bahiddhā
 bāhirakasamaye. Dakkhiṇeyyaṁ gavesatīti duppaṭipannaṁ
 dakkhiṇārahasaññī gavesati. Pubbakāraṁ karotīti dānamānanādikaṁ
 kusalakiriyaṁ paṭhamataraṁ karoti. Ettha pana dakkhiṇeyyapariyesanapubbakāre
 ekaṁ katvā pañca dhammā veditabbā.
      [350] Kā sampattīti sā cassa sīlasampadā ca ājīvasampadā
 ca sampatti. Ye cassa ratanabhāvādikarā saddhādayo pañca dhammā.
 Yathāha. Pañcahi bhikkhave dhammehi samannāgato upāsako
-------------------------------------------------
[page 661]
  Upāsakaratanañca hoti upāsakapadumañca upāsakapuṇḍarīko ca katamehi
  pañcahi saddho hoti sīlavā hoti na kotūhalamaṅgaliko hoti
  kammaṁ pacceti no maṅgalaṁ na ito bahiddhā dakkhiṇeyyaṁ gavesati
  idha ca pubbakāraṁ karotīti. Ettha ca catunnampi parisānaṁ ratijananaṭṭhena
  upāsakova ratanaṁ upāsakaratanaṁ. Guṇasobhākittisaddasugandhatāhi
  upāsakova padumaṁ upāsakapadumaṁ. Tathā upāsakapuṇḍarīko
  veditabbo. Sesamettha vipattiyaṁ vuttavipariyāyena
  viññeyyaṁ. Evamidaṁ ko upāsakotiādikaṁ pakiṇṇakaṁ vitthārato
  veditabbaṁ. Imassa pana pakiṇṇakassa idha vitthāretvā avacane
  kāraṇaṁ dassento āha taṁ atibhārakaraṇatotiādiṁ.
      [351] Ādimhīti ādiatthe. Koṭiyanti pariyantakoṭiyaṁ.
  Vihāraggenāti ovarakakoṭṭhāsena. Imasmiṁ gabbhe vasantānaṁ
  idaṁ pana phalaṁ pāpuṇātītiādinā taṁtaṁvasanaṭṭhānakoṭṭhāsenāti
  attho. Ajjatanti ajjaicceva attho. Pāṇehi upetanti
  iminā tassa saraṇagamanassa āpāṇakoṭikataṁ dassento yāva me
  jīvitaṁ pavattatītiādīni vatvā puna jīvitena ahaṁ vatthuttayaṁ
  paṭipūjento saraṇagamanaṁ rakkhāmīti uppannaṁ tassa brāhmaṇassa
  adhippāyaṁ vibhāvento ahañhītiādimāha. Pāṇehi upetanti hi
  yāva me pāṇā dharanti tāva saraṇaṁ upetaṁ upento ca na
-------------------------------------------------
[page 662]
  Vācāmattena na ekavāraṁ cittuppādamattena athakho pāṇānaṁ
  pariccajanavasena yāvajīvaṁ upetanti evamettha attho veditabbo.
  Adhivāsetūti sādiyatu. Taṁ pana sādiyanaṁ manasā sampaṭiggaho
  hotīti āha sampaṭicchatūti. Kāyaṅganti kāyameva aṅganti vadanti.
  Kāyassa vā aṅgaṁ sīsādi kāyaṅgaṁ. Sīsādisarīrāvayavanti vuttaṁ
  hoti. Vācaṅganti hotu sādhūti evamādi vācāya aṅgaṁ avayavaṁ.
  Vācaṅgassa copanaṁ vācāya pavattanamevāti veditabbaṁ. Abbhantareyevāti
  attano cittasantāneyeva. Khantiṁ cāretvāti khantiṁ
  pavattetvā. Ruciṁ uppādetvāti vuttaṁ hoti. Khantiṁ dhāretvātipi
  pāṭho. Uppannaruciṁ abbhantareyeva dhāretvā vacībhedena
  appakāsetvāti vuttaṁ hoti. Kathaṁ pana verañjo brāhmaṇo
  bhagavato adhivāsanaṁ aññāsi na hi tena sakkā bhagavato cittappavattiṁ
  paccakkhato viññātuṁ tasmā bhagavato adhivāsanaṁ viditvāti
  kasmā vuttanti ce. Kiñcāpi tena na sakkā cittappavattiṁ
  paccakkhato viññātuṁ tathāpi ākārasallakkhaṇakusalatāya
  anvayabyatirekavasena anumānato aññāsīti dassento āha sace me
  samaṇo gotamotiādiṁ. Ākārasallakkhaṇakusalatāyāti
  cittappavattiākāravijānane chekatāya. Adhippāyavijānane kusalatāyāti
  vuttaṁ hoti. Dasanakhasamodhānasamujjalanti dvīsu hatthesu dasannaṁ
-------------------------------------------------
[page 663]
  Nakhānaṁ samodhānena ekībhāvena samujjalantaṁ. Añjalinti hatthapuṭaṁ.
  Paṭimukhoyevāti abhimukhoyeva. Na bhagavato piṭṭhiṁ dassetvāti
  attho. Vanditvāti pañcappatiṭṭhitena vanditvā.
      [352] Susassakālepīti sampannasassakālepi. Atisamagghepīti
  atisayena appagghepi. Yadā kiñcideva datvā bahuṁ
  pubbaṇṇāparaṇṇaṁ gaṇhanti tādise kālepīti attho. Sāliādi
  dhaññaṁ pubbaṇṇaṁ. Muggamāsādi aparaṇṇaṁ. Dvidhā pavattaṁ
  īhitaṁ etthāti dvīhitikāti majjhapadalopī bāhiratthasamāsoyamiti
  dassento āha dvidhā pavattaīhitikāti. Īhanaṁ īhitanti īhitasaddoyaṁ
  bhāvasādhanoti āha īhitaṁ nāma īriyāti. Tattha īriyāti
  kiriyā. Kassa panesā kiriyāti āha cittaīriyāti. Cittakiriyā
  cittappayogoti attho. Tenevāha cittaīhāti. Kathaṁ panettha
  īhitassa dvidhā pavattīti āha lacchāma nu khotiādiṁ. Tattha
  lacchāma nu khoti idaṁ duggatānaṁ vasena vuttaṁ. Jīvituṁ vā
  sakkhissāma nu kho noti idaṁ pana issarānaṁ vasena vuttanti
  veditabbaṁ. Bhikkhamānāti yācamānā. Duhitikātipi pāṭho.
  Tatthāpi vuttanayenevattho veditabbo. Dvisaddassa hi dusaddo
  desanāyaṁ niddeso hoti. Dukkhaṁ vā īhitaṁ ettha na sakkā
  koci payogo sukhena kātunti duhitikā dukkaṭajīvikā.
-------------------------------------------------
[page 664]
  Dukkarajīvitappayogāti attho. Dusadde vā akārassa vakāraṁ katvā
  dvīhitikāti ayaṁ niddesoti āha athavātiādiṁ. Byādhirogoti
  etāni āturatāti imassa vevacanāni. Tena setaṭṭikā nāma
  ekā rogajātīti dasseti. So pana rogo pāṇakadosena sambhavati.
  Eko kira pāṇako nāḷamajjhagataṁ kaṇḍaṁ vijjhati yena viddhattā
  nikkhantampi sālisīsaṁ khīraṁ gahetuṁ na sakkoti. Tenāha
  pacchinnakhīrantiādiṁ. Vuttasassanti vappitasassaṁ. Tatthāti
  verañjāyaṁ. Salākamattaṁ vuttaṁ etthāti salākāvuttā. Purimapade
  uttarapadalopenāyaṁ niddeso. Tenāha salākāeva sampajjatīti.
  Yaṁ tattha vuttaṁ vāpitaṁ taṁ salākamattameva ahosi phalaṁ na janayatīti
  attho. Sampajjatīti ca iminā salākāvuttāti etthāyaṁ vuttasaddo
  nipphattiatthoti dasseti. Salākāyāti veḷuvilīvatālapaṇṇādīhi
  katasalākāya. Dhaññavikkayakānaṁ santikanti dhaññaṁ vikkīṇantīti
  dhaññavikkayakā tesaṁ samīpanti attho. Kayakesūti dhaññagaṇhanakesu.
  Kīṇitvāti gahetvā. Dhaññakaraṇaṭṭhāneti koṭṭhāgārassa
  samīpaṭṭhāne. Dhaññaminanaṭṭhāneti vuttaṁ hoti. Vaṇṇajjhakkhanti
  kahāpaṇaparikkhakaṁ. Na sukarā uñchena paggahena yāpetunti paggayhatīti
  patto paggaho. Tena paggahena. Pattenāti attho. Pattaṁ
  gahetvā bhikkhācariyāya yāpetuṁ na
-------------------------------------------------
[page 665]
  Sakkāti vuttaṁ hoti. Tenevāha paggahena yo uñchotiādiṁ.
  Na sukarāti sukarabhāvo ettha natthīti nasukarā. Piṇḍāya
  caritvāti piṇḍāya caraṇahetu. Hetuatthepi hitvā saddameke
  icchanti.
      [353] Uttarāpathato āgatā uttarāpatho vā nivāso
  etesanti uttarāpathakāti vattabbe niruttinayena uttarāhakāti
  vuttaṁ. Tenāha uttarāpathavāsikātiādiṁ. Uttarāpathakā
  icceva vā pālipāṭho veditabbo. Keci pana uttaraṁ visiṭṭhaṁ
  bhaṇḍaṁ āharantīti uttarāhakā uttaraṁ vā adhikaṁ agghaṁ nentīti
  uttarāhakātiādinā aññe cettha pakāre vaṇṇayanti.
  Assānaṁ uṭṭhānaṭṭhāneti assānaṁ ākaraṭṭhāne. Verañjanti
  verañjāyaṁ. Bhummatthe hetaṁ upayogavacanaṁ. Mandiranti assasālaṁ.
  Assamaṇḍalikāyoti paññāyiṁsūti parimaṇḍalākārena katattā
  assamaṇḍalikāyoti pākaṭā ahesuṁ. Evaṁ katānañca assasālānaṁ
  bahuttā bahuvacananiddeso kato. Dasannaṁ dasannaṁ assānaṁ
  vasanokāso ekekā assamaṇḍalikātipi vadanti. Addhānakkhamā
  na hontīti dīghakālaṁ pavattituṁ khamā na honti. Na cirakālappavattinoti
  vuttaṁ hoti. Gaṅgāya dakkhiṇā disā appaṭirūpadeso uttarā
  disā paṭirūpadesoti adhippāyenāha na hi tetiādiṁ.
-------------------------------------------------
[page 666]
  Gaṅgāya dakkhiṇatīrajā dakkhiṇāpathamanussā. Amhākaṁ buddhoti
  evaṁ buddhaṁ mamāyantīti buddhamāmakā. Evaṁ sesesupi.
  Paṭiyādetunti sampādetuṁ. Niccabhattasaṅkhepenāti niccabhattākārena.
      [354] Pubbaṇhasamayanti idaṁ bhummatthe upayogavacananti āha
  pubbaṇhasamayeti atthoti. Accantasaṁyoge vā idaṁ upayogavacananti
  dassetuṁ yathā accantasaṁyogattho sambhavati tathā atthaṁ dassento
  āha pubbaṇhe vā samayantiādiṁ. Evanti evaṁ pacchā
  vuttanayena atthe vuccamāne. Nanu ca vihāre nisīdantāpi
  antaravāsakaṁ nivāsetvāva nisīdanti tasmā nivāsetvāti idaṁ
  kasmā vuttanti āha vihāranivāsanaparivattanavasenātiādiṁ.
  Vihāranivāsanaparivattanañca vihāre nisinnakāle nivatthampi puna
  gāmappavesanasamaye cāletvā itocito ca saṇṭhapetvā sakkaccaṁ
  nivāsanamevāti veditabbaṁ. Tenevāha na hi te tato pubbe anivatthā
  ahesunti. Pattacīvaramādāyāti pattañca cīvarañca gahetvā.
  Gahaṇañcettha na kevalaṁ hattheneva athakho yenakenaci ākārena
  dhāraṇamevāti dassento yathāsambhavamatthayojanaṁ karoti pattaṁ
  hatthehītiādinā. Gatagataṭṭhāneti assamaṇḍalikāsu
  sampattasampattaṭṭhāne. Udukkhale koṭṭetvā koṭṭetvā
  paribhuñjantīti ettha kasmā pana te bhikkhū sayameva evaṁ katvā
  paribhuñjanti kimeva
-------------------------------------------------
[page 667]
  Laddhaṁ kappiyakārakehi yāguṁ vā bhattaṁ vā pacāpetvā sayaṁ vā
  pacitvā paribhuñjituṁ na vaṭṭatīti āha therānaṁ koci kappiyakārako
  natthītiādiṁ. Kappiyākappiyabhāvaṁ anapekkhitvā bhikkhūnaṁ evaṁ
  kātuṁ sāruppaṁ na hotīti vatvā puna akappiyabhāvampi dassento
  āha na ca vattatīti. Bhājanādipariharaṇavasena bahubhaṇḍikatāya
  abhāvato vuttaṁ sallahukavuttitāti. Sakaṁ sakaṁ paṭivisanti attano
  attano koṭṭhāsaṁ. Appossukkāti samaṇadhammato aññattha
  narussāhā. Tadupiyanti tadanurūpaṁ. Piṁsatīti cuṇṇeti.
  Puññañāṇavisesehi kattabbakammassa manāpatā hotīti āha
  puññavatātiādiṁ. Nanti naṁ patthapūlaṁ. Na tato paṭṭhāyāti vacanato
  tato pubbe bhagavato piṇḍāya caraṇampi dassitanti veditabbaṁ.
  Laddhāti labhitvā. Laddhoti vā pāṭho. Upaṭṭhākaṭṭhānaṁ neva
  laddhoti attho. Kadā pana thero upaṭṭhākaṭṭhānaṁ laddhoti.
  Vuccate.
      [355] Ekadā kira bhagavā nāgasamālattherena saddhiṁ
  addhānamaggapaṭipanno dvedhā pathaṁ patto. Thero maggā okkamma
  bhagavā ahaṁ iminā maggena gacchāmīti āha. Atha naṁ bhagavā
  ehi bhikkhu iminā gacchāmāti āha. So handa bhagavā tumhākaṁ
  pattacīvaraṁ gaṇhatha ahaṁ iminā gacchāmīti vatvā pattacīvaraṁ chamāyaṁ
-------------------------------------------------
[page 668]
  Ṭhapetuṁ āraddho. Atha bhagavā āhara bhikkhūti vatvā āhaṭaṁ
  pattacīvaraṁ gahetvā gato. Tassapi bhikkhuno itarena maggena
  gacchato corā pattacīvarañceva hariṁsu sīsañca bhindiṁsu. So
  bhagavā idāni me paṭisaraṇaṁ na aññoti cintetvā lohitena
  gaḷantena bhagavato santikaṁ āgami. Kimidaṁ bhikkhūti ca vutte
  taṁ pavattiṁ ārocesi. Atha naṁ bhagavā mā cintayi bhikkhu
  etaṁkāraṇāyeva te nivārayimhāti vatvā samassāsesi. Ekadā pana
  bhagavā meghiyattherena saddhiṁ pācīnavaṁsamigadāye jantugāmaṁ agamāsi.
  Tatrāpi meghiyatthero jantugāme piṇḍāya caritvā nadītīre pāsādikaṁ
  ambavanaṁ disvā bhagavā tumhākaṁ pattacīvaraṁ gaṇhatha ahaṁ etasmiṁ
  ambavane samaṇadhammaṁ karomīti vatvā bhagavatā tikkhattuṁ nivāriyamānopi
  gantvā akusalavitakkehi anvāsatto paccāgantvā taṁ pavattiṁ
  ārocesi. Tampi bhagavā idameva te kāraṇaṁ sallakkhayitvā
  nivārayimhāti vatvā anupubbena sāvatthiṁ agamāsi. Tattha
  gandhakuṭipariveṇe paññattavarabuddhāsane nisinno bhikkhusaṅghaparivuto
  bhikkhū āmantesi bhikkhave idānimhi mahallako ekacce bhikkhū
  iminā maggena gacchāmāti vutte aññena gacchanti ekacce
  mayhaṁ pattacīvaraṁ bhūmiyaṁ nikkhipanti mayhaṁ nibaddhupaṭṭhākaṁ bhikkhuṁ
  jānāthāti. Bhikkhūnaṁ dhammasaṁvego udapādi. Athāyasmā
-------------------------------------------------
[page 669]
  Sārīputto uṭṭhāya bhagavantaṁ vanditvā ahaṁ bhante tumheyeva paṭṭhayamāno
  satasahassakappādhikaṁ asaṅkheyyaṁ pāramiyo pūresiṁ nanu mādiso
  mahāpañño upaṭṭhāko nāma vaṭṭati ahaṁ upaṭṭhahissāmīti
  āha. Taṁ bhagavā alaṁ sārīputta yassaṁ disāyaṁ tvaṁ viharasi
  asuññā me sā disā tava ovādo buddhānaṁ ovādasadiso
  na me tayā upaṭṭhākakiccaṁ atthīti paṭikkhipi. Eteneva upāyena
  mahāmoggallānaṁ ādiṁ katvā asīti mahāsāvakā uṭṭhahiṁsu.
  Sabbe bhagavā paṭikkhipi. Ānandatthero pana tuṇhīyeva nisīdi.
  Atha naṁ bhikkhū āhaṁsu āvuso bhikkhusaṅgho upaṭṭhākaṭṭhānaṁ yācati
  tvampi yācāhīti. Yācitvā laddhaṭṭhānaṁ nāma āvuso kīdisaṁ
  hoti kiṁ maṁ satthā na passati sace rocessati ānando
  maṁ upaṭṭhātūti vakkhatīti. Atha bhagavā na bhikkhave ānando
  aññena ussāhetabbo sayameva jānitvā maṁ upaṭṭhahissatīti
  āha. Tato bhikkhū uṭṭhehi āvuso ānanda dasabalaṁ upaṭṭhākaṭṭhānaṁ
  yācāhīti āhaṁsu. Thero uṭṭhahitvā cattāro paṭikkhepe
  ca catasso ca āyācanāti aṭṭha vare yāci. Cattāro paṭikkhepā
  nāma. Sace me bhante bhagavā attanā laddhaṁ paṇītaṁ cīvaraṁ na
  dassati piṇḍapātaṁ na dassati ekagandhakuṭiyaṁ vasituṁ na dassati
  nimantanaṁ gahetvā na gamissati evāhaṁ bhagavantaṁ upaṭṭhahissāmīti
-------------------------------------------------
[page 670]
  Vatvā kiṁ panettha ānanda ādīnavaṁ addasāti vutte sacāhaṁ
  bhante imāni vatthūni labhissāmi bhavissanti vattāro ānando
  dasabalena laddhaṁ paṇītaṁ cīvaraṁ paribhuñjati piṇḍapātaṁ paribhuñjati
  ekagandhakuṭiyaṁ vasati ekanimantanaṁ gacchati etaṁ lābhaṁ labhanto
  tathāgataṁ upaṭṭhāti ko evaṁ upaṭṭhahato bhāroti ime cattāro
  paṭikkhepe yāci. Catasso āyācanā nāma. Sace bhante
  bhagavā mayā gahitaṁ nimantanaṁ gamissati sacāhaṁ tiroraṭṭhā
  tirojanapadā bhagavantaṁ daṭṭhuṁ āgataṁ parisaṁ āgatakkhaṇeeva bhagavantaṁ
  dassetuṁ lacchāmi yadā me kaṅkhā uppajjati tasmiṁyeva khaṇe
  bhagavantaṁ upasaṅkamituṁ lacchāmi yaṁ bhagavā mayhaṁ parammukhā dhammaṁ
  deseti taṁ āgantvā mayhaṁ kathessati evāhaṁ bhagavantaṁ
  upaṭṭhahissāmīti vatvā kimpanettha ānanda ānisaṁsaṁ passasīti vutte
  āha idha bhante saddhā kulaputtā bhagavato okāsaṁ alabhantā
  maṁ evaṁ vadanti sveva bhante ānanda bhagavatā saddhiṁ amhākaṁ
  ghare bhikkhaṁ gaṇheyyāthāti sace bhagavā tattha na gamissati
  icchitakkhaṇeyeva parisaṁ dassetuṁ kaṅkhañca vinodetuṁ okāsaṁ vā na
  lacchāmi bhavissanti vattāro kiṁ ānando dasabalaṁ upaṭṭhāti
  ettakampissa anuggahaṁ bhagavā na karotīti bhagavato ca parammukhā
  maṁ pucchissanti ayaṁ āvuso ānanda gāthā idaṁ suttaṁ idaṁ
-------------------------------------------------
[page 671]
  Jātakaṁ kattha desitanti sacāhaṁ taṁ na sampāyissāmi bhavissanti
  vattāro ettakampi āvuso na jānāsi kasmā tvaṁ chāyā
  viya bhagavantaṁ na vijjahanto dīgharattaṁ vicarīti tenāhaṁ parammukhā
  desitassāpi dhammassa puna kathanaṁ icchāmīti imā catassopi
  āyācanā yāci. Bhagavāpissa adāsi. Evaṁ ime aṭṭha vare
  gahetvā nibaddhupaṭṭhāko ahosi. Tasseva ṭhānantarassa atthāya
  kappasatasahassaṁ pūritānaṁ pāramīnaṁ phalaṁ pāpuṇi pāpuṇitvā ca
  upaṭṭhākānaṁ aggo hutvā bhagavantaṁ upaṭṭhahi. Thero hi
  upaṭṭhākaṭṭhānaṁ laddhakālato paṭṭhāya bhagavantaṁ duvidhena udakena tividhena
  dantakaṭṭhena pādaparikammena piṭṭhiparikammena gandhakuṭipariveṇasammajjanenāti
  evamādīhi kiccehi upaṭṭhahanto imāya nāma velāya
  satthu idaṁ nāma laddhuṁ vaṭṭati idaṁ nāma kātuṁ vaṭṭatīti cintetvā
  taṁ taṁ nipphādento mahatiṁ daṇḍadīpikaṁ gahetvā ekarattiṁ
  gandhakuṭipariveṇaṁ nava vāre anupariyāyati. Evaṁ hissa ahosi sace
  me thīnamiddhaṁ okkameyya bhagavati pakkosante paṭivacanaṁ dātuṁ nāhaṁ
  sakkuṇeyyanti tasmā sabbarattiṁ daṇḍadīpikaṁ hatthena na muñcati.
  Evametassa nibaddhupaṭṭhākaṭṭhānassa aladdhabhāvaṁ sandhāya vuttaṁ no
  ca kho upaṭṭhākaṭṭhānaṁ laddhoti. Nibaddhupaṭṭhāko nāma natthīti
  niyatupaṭṭhāko nāma natthi. Aniyatupaṭṭhākā pana bhagavato
-------------------------------------------------
[page 672]
  Paṭhamabodhiyaṁ bahū ahesuṁ. Te dassento āha kadāci
  nāgasamālattherotiādiṁ. Ñāti ca so pasatthatamaguṇayogato
  seṭṭho cāti ñātiseṭṭho. Evarūpesu ṭhānesu ayameva
  paṭirūpoti āpadāsu āmisassa abhisaṅkharitvā dānaṁ nāma
  ñātakeneva kātuṁ yuttataranti adhippāyo.
      [356] Mārāvaṭṭanāyāti mārena katacittāvaṭṭanāya.
  Mārānubhāvena sañjātacittasammohenāti vuttaṁ hoti. Tenevāha
  āvaṭṭetvā mohetvātiādiṁ. Tiṭṭhantu .pe. Tampi māro
  āvaṭṭeyyāti pussassa bhagavato kāle katupacitassa akusalakammassa
  tadā laddhokāsavasena upaṭṭhitattā. Vuttaṁ hetaṁ apadāne
          pussassāhaṁ pāvacane sāvake paribhāsisaṁ
          yavaṁ khādatha bhuñjatha māva bhuñjatha sāliyo
          tena kammavipākena temāsaṁ khāditaṁ yavaṁ
          nimantito brāhmaṇena verañjāyaṁ vasiṁ tadāti.
  Pariyuṭṭhitacittoti pariyonaddhacitto. Abhibhūtacittoti attho.
  Āvaṭṭitapariyosāne āgamiṁsūti māre āvaṭṭitvā gate pacchā
  āgamiṁsu. Avisayhatāyāti asakkuṇeyyatāya. Abhihaṭabhikkhāyāti
  pacitvā abhihariyamānabhikkhāya. Nibaddhadānassāti ettakaṁ kālaṁ
  bhagavato dassāmāti niccabhattavasena paricchinditvā ṭhapitadānassa.
-------------------------------------------------
[page 673]
  Appitavattassāti idaṁ buddhassa catuppaccayaparibhogatthanti vihāraṁ
  netvā dinnavatthuno. Visahatīti sakkoti. Abhihaṭabhikkhāsaṅkhepenāti
  abhihaṭabhikkhānīhārena. Byāmappabhāyāti samantato byāmamattāya
  pabhāya. Ettha ca anubyañjanānaṁ ca byāmappabhāya na nippabhakaraṇaṁ
  antarāyoti daṭṭhabbaṁ. Tenevāha candimasuriyadevabrahmānampi
  hītiādiṁ. Anubyañjanānaṁ byāmappabhāya ekābaddhattā vuttaṁ
  anubyañjanabyāmappabhāpadesaṁ patvāti. Sabbaññutañāṇassa
  antarāyo nāma ñeyyadhammesu āvaraṇaṁ. Assosi
  kho bhagavā udukkhalasaddanti kiṁ sayameva uppannaṁ udukkhalasaddaṁ
  assosīti ceti āha patthapatthapūlakaṁ koṭṭentānantiādiṁ.
      [357] Atthasaṁhitanti payojanasādhakaṁ. Anatthasaṁhiteti
  anatthanissite vacane. Ghātāpekkhaṁ bhummavacanaṁ. Yasmiṁ ca yena
  ghāto nipphādiyati tasseva tena ghāto kato nāma hotīti āha
  maggeneva tādisassa vacanassa ghāto samucchedoti vuttaṁ hotīti.
  Sāmiatthe vā bhummavacananti maññamāno evamāhāti daṭṭhabbaṁ.
  Vacanassa ca samugghāto tammūlakilesānaṁ samugghātenāti veditabbaṁ.
  Ākāroti attano anurūpatāya samariyādaṁ saparicchedaṁ phalaṁ nibbattetīti
  ākāro kāraṇanti āha ākārehīti kāraṇehīti. Atthuppattiyuttanti
  paccuppannavatthuṁ nissāya pavattaṁ. Tāya pucchāya
-------------------------------------------------
[page 674]
  Vītikkamaṁ pākaṭaṁ katvāti saccaṁ kira tvaṁ bhikkhūtiādipucchāya
  tena tena bhikkhunā katavītikkamaṁ pakāsetvā. Vītikkamappakāsanañca
  kimatthamidaṁ sikkhāpadaṁ paññapetīti anujjhāyanatthaṁ. Natthi kiñci
  vattabbanti pubbe vuttanayattā na kiñci ettha apubbaṁ vattabbaṁ
  atthīti dasseti. Tenāha pubbe vuttameva hītiādiṁ. Sādhu
  sādhūti idaṁ pasaṁsāyaṁ āmeḍitavacananti āha āyasmantaṁ
  ānandaṁ sampahaṁsentoti. Dvīsu ākāresūti
  dhammadesanasikkhāpadapaññattisaṅkhātesu dvīsu kāraṇesu. Ekaṁ
  gahetvāti dhammaṁ vā desissāmāti evaṁ vuttakāraṇaṁ gahetvā.
      [358] Evaṁ dubbhikkheti evaṁ dukkhena labhitabbā bhikkhā
  etthāti evaṁ dubbhikkhe kāle dese vā. Dullabhapiṇḍeti
  tasseva atthadīpanaṁ. Bhājanādipariharaṇavasena bahubhaṇḍikatāya
  abhāvato vuttaṁ imāya sallahukavuttitāyāti. Ettakameva alaṁ
  yāpetunti uttariṁ paṭṭhanābhāvato pana iminā ca sallekhenāti
  vuttaṁ. Dubbhikkhaṁ vijitanti ettha bhikkhānaṁ abhāvo dubbhikkhaṁ
  nimmakkhikantiādīsu viya. Bhikkhābhāvoyeva hi tannimittacittavighātānaṁ
  abhāvato bhikkhūhi vijito vase vattito. Lobho vijitoti
  āmisahetu ratticchedavassacchedasamuṭṭhāpako lobhuppādopi
  tesaṁ nāhosīti āmisalolatāsaṅkhāto lobho vijito. Icchācāro
-------------------------------------------------
[page 675]
  Vijitoti āmisahetu aññamaññassa uttarimanussadhammappakāsanavasena
  guṇavaṇijjaṁ katvā jīvitaṁ kappissāmāti evaṁ pavattaicchācārassa
  abhāvato yathāvutto icchācāro vijito. Cittuppādamattassāpi
  anuppannabhāvaṁ sandhāya cintā vāti vuttaṁ. Punappunānusocanavasena
  pana cittapīḷāpi nāhosīti dassanatthaṁ vighāto vāti vuttaṁ.
  Ratticchedo vāti sattāhakaraṇīyavasena gantvā bahi aruṇuṭṭhāpanavasena
  ratticchedo vā na kato. Sattāhakiccavasenāpi katthaci
  āgatattā sattāhakiccavasena vippavāsaṁ hi sandhāya ratticchedoti
  aṭṭhakathāvohāro. Tatoyeva ca vassupanāyikakkhandhakavaṇṇanāyaṁ
  ayaṁ panettha pālimuttakaratticchedavinicchayoti vatvā dhammassavanatthāya
  animantitena gantuṁ na vaṭṭatītiādinā sattāhakaraṇīyameva
  vibhattaṁ. Mahāaṭṭhakathāyampi vuttaṁ sattāhakiccena gantvā
  ekabhikkhunāpi ratticchedo vā vassacchedo vā na katoti. Evañca
  katvā ratticchedo nāma sattāhakaraṇīyavasena hoti na aññathāti
  ratticchedalakkhaṇañca kathitanti daṭṭhabbaṁ. Ettha ca paccayavekallasaṅkhāte
  vassacchedakāraṇe sati ratticchedassāpi vuttattā yattha
  vassacchedakāraṇaṁ labbhati tattha sattāhakiccena gantumpi vaṭṭatīti
  siddhanti cullagaṇṭhīpade majjhimagaṇṭhīpade ca vuttaṁ. Taṁ suvuttaṁ
  vassupanāyikakkhandhake vassacchedādhikāre tena kho pana samayena
-------------------------------------------------
[page 676]
  Aññatarasmiṁ āvāse vassupagatānaṁ bhikkhūnaṁ gāmo corehi vuṭṭhāsi
  bhagavato etamatthaṁ ārocesuṁ anujānāmi bhikkhave yena gāmo
  tena gantunti ettha sace gāmo avidūragato hoti tattha
  piṇḍāya caritvā vihārameva āgantvā vasitabbaṁ sace dūragato
  hoti sattāhavārena aruṇo uṭṭhāpetabbo na sakkā ce
  hoti tattheva sabhāgaṭṭhāne vasitabbanti iminā aṭṭhakathāvacanenapi
  saṁsandanato. Tathāhi gāme vuṭṭhite bhikkhāya abhāvato vassacchedepi
  anāpattiṁ vadantena bhagavatā anujānāmi bhikkhave yena gāmo
  tena gantunti vuttattā bhikkhāya abhāvo vassacchedakāraṇaṁ.
  Tattha sace dūragato hoti sattāhavārena aruṇo uṭṭhāpetabboti
  idaṁ aṭṭhakathāvacanaṁ vassacchedakāraṇe sati sattāhakiccena
  gantumpi vaṭṭatīti imamatthaṁ sādheti. Yaṁ pana vuttaṁ kenaci
  ratticchedoti sattāhakiccaṁ sandhāya vutto sattāhakaraṇīyena
  gantvā ratticchedo vā vassacchedo vā ekabhikkhunāpi na katoti
  vuttaṁ kira mahāaṭṭhakathāyaṁ kasmā vassacchedassa kāraṇe sati
  sattāhakiccaṁ kātuṁ vaṭṭatīti eke vinayadharā pana necchanti tasmā
  aṭṭhakathādhippāyo vīmaṁsitabboti. Taṁ sayaṁ muḷhassa paresaṁ
  mohuppādanamattaṁ. Na hi vinayadharānaṁ anicchāya kāraṇaṁ dissati
  aṭṭhakathāya virujjhanato yuttiabhāvato ca. Yaṁ hi kāraṇaṁ
-------------------------------------------------
[page 677]
  Vassacchedepi anāpattiṁ sādheti tasmiṁ sati vinā vassacchedaṁ
  sattāhakiccena gantuṁ na vaṭṭatīti kā nāma yutti. Pacchimikāya
  tattha vassaṁ upagacchāmāti idaṁ tesaṁ bhikkhūnaṁ anurūpaparivitakkaparidīpanaṁ
  na pana visesatthaparidīpanaṁ. Tathāhi dubbhikkhatāya vassacchedakāraṇasabbhāvato
  purimikāya tāva vassacchede anāpatti pacchimikāyaṁ anupagantukāmyatāya
  gamanepi natthi doso pacchimikāyaṁ vassupanāyikadivasassa
  asampattabhāvato. Na kismiñcīti kismiñci guṇe sambhāvanavasena
  na maññanti. Pakāsetvāti paṭiladdhajjhānādiguṇavasena pakāsetvā.
  Pacchā sīlaṁ adhiṭṭhaheyyāmāti vuttanayena kucchipaṭijaggane sati
  tathāpavattaicchācārassa aparisuddhabhāvato ājīvavisuddhiyā ca abhāvato
  puna vāyamitvā saṁvare patiṭṭhātabbanti āha pacchā sīlaṁ
  adhiṭṭhaheyyāmāti. Kiṁ idanti garahaṇavasena vuttaṁ. Sālitaṇḍulehi
  sampāditaṁ maṁsena upasittaṁ odanaṁ sālimaṁsodanaṁ. Atimaññissatīti
  avaññātakaraṇavasena atikkamitvā maññissati. Lāmakaṁ nihīnaṁ katvā
  maññissatīti vuttaṁ hoti. Tenāha oñātaṁ avaññātaṁ karissatīti.
  Heṭṭhā katvā nihīnaṁ katvā ñātaṁ oñātaṁ. Avaññātanti tasseva
  vevacanaṁ. Savāyanti so ayaṁ janapado. Imāya paṭipattiyāti
  verañjāyaṁ pūritāya sudukkarāya paṭipattiyā. Tumhe nissāyāti
-------------------------------------------------
[page 678]
  Tumhākaṁ imaṁ appicchapaṭipadaṁ nissāya. Sabrahmacārisaṅkhātā
  pacchimā janatāti chabbaggiyādayo vuttā. Tumhākaṁ antare
  nisīditvāti tumhākaṁ majjhe nisīditvā. Tumhehi saddhiṁ nisīditvāti
  vuttaṁ hoti. Omānanti atimānaṁ. Atimānoeva hettha nihīnatāya
  omānanti vutto. Na pana hīḷetvā maññanaṁ. Tumhehi
  ānanda sappurisehi vijitaṁ sālimaṁsodanaṁ pacchimā janatā
  atimaññissatīti evaṁ cettha pāliṁ yojetvā atthaṁ vaṇṇayanti.
  Idaṁ vuttaṁ hoti yaṁ laddhaṁ teneva tussitvā sālimaṁsodanapaṭṭhanāya
  chinnattāva tumhehi vijitaṁ abhibhūtaṁ sālimaṁsodanaṁ pacchimā janatā
  tattha naṁ chindituṁ asamatthatāya atimaññissatīti.
      [359] Āyasmāti vā devānaṁ piyāti vā bhavanti vā
  piyasamudācāro esoti āha āyasmāti piyavacanametanti.
  Viññujātikā hi parampi yena samudācarantā bhavanti vā devānampiyāti
  vā āyasmāti vā samudācaranti. Tasmā sammukhā sambodhanavasena
  āvusoti tirokkhaṁ āyasmāti ayampiyasamudācāro. Tayidaṁ piyavacanaṁ
  garugāravasappatissavasena vuccatīti āha garugāravasappatissādhivacanametanti.
  Guṇamahantatāya mahāmoggallāno na cūḷamoggallānassa atthitāyāti
  āha mahā ca so guṇamahantenāti. Pappaṭakojanti paṭhavīsaṇṭhārakaudakaṁ
  āhacca ṭhite mahāpaṭhaviyā
-------------------------------------------------
[page 679]
  Heṭṭhimatale samuṭṭhitaṁ udakoghena ajjhotthate bhūmippadese
  sañjātakaddamapaṭalasadisaṁ atimadhuraṁ paṭhavīmaṇḍaṁ. Na me taṁ assa
  paṭirūpanti taṁ anāpucchā karaṇaṁ na me anucchavikaṁ bhaveyyāti
  attho. Anāpucchā karontena ca yathā bhagavā icchiticchitaṁ kiñci
  anāpucchā karoti evaṁ ahampīti bhagavatā samānaṁ katvā attānaṁ
  maññamānena kataṁ viya bhavissatīti āha yugaggāho viya bhagavatā
  saddhiṁ kato bhaveyyāti. Parehi saddhiṁ attānaṁ yugaṁ yugalaṁ samānaṁ
  katvā gāho tassa mama vā ko visesoti gahaṇaṁ yugaggāho.
  Sampannanti sampattiyuttaṁ. Sā panettha rasasampatti adhippetā
  sāmaññacodanāya visese avaṭṭhānato. Tenāha sampannanti madhuraṁ
  sādhurasanti atthoti. Tividhaṁ hi sampannaṁ paripuṇṇasamaṅgimadhuravasena.
  Tattha
        sampannaṁ sālikedāraṁ suvā bhuñjanti kosiya
        paṭivedemi te brahme na ne vāretumussaheti
  idaṁ paripuṇṇasampannaṁ nāma. Paripuṇṇampi hi samantato pannaṁ
  pattanti sampannanti vuccati. Iminā pāṭimokkhasaṁvarena upeto
  hoti samupeto upagato samupagato sampanno samannāgatoti idaṁ
  samaṅgisampannaṁ nāma. Samaṅgīpi hi sammadeva panno gato
  upagatoti sampannoti vuccati. Tatrassa rukkho sampannaphalo ca
-------------------------------------------------
[page 680]
  Uppannaphalo cāti idaṁ madhurasampannaṁ nāma. Tattha madhurasampannaṁ
  idhādhippetanti veditabbaṁ. Uppannaphaloti bahuphalo. Assāti
  paṭhaviyā heṭṭhimatalassa. Opammanidassanatthanti upamānidassanatthaṁ.
  Anīlakanti niddosaṁ. Niddosatā cettha makkhikādirahitatāyāti
  āha nimmakkhikantiādiṁ. Natthi ettha makkhikāti nimmakkhikaṁ.
  Makkhikāsaddena cettha makkhikaṇḍampi sāmaññato gahitanti vadanti.
  Teneva tīsupi gaṇṭhīpadesu vuttaṁ nimmakkhikanti imassevatthaṁ pakāsetuṁ
  nimmakkhikaṇḍakanti vuttaṁ. Makkhikāhi tāsamaṇḍakehi ca rahitanti
  atthoti ayaṁ panettha amhākaṁ khanti. Makkhikānaṁ aṇḍāni
  makkhikaṇḍāni natthi ettha makkhikaṇḍānīti nimmakkhikaṇḍakanti.
  Iminā makkhikānaṁ aṇḍehi rahitatā vuttā. Nammakkhikanti iminā
  pana makkhikānaṁyeva abhāvo vuttoti. Etaṁ kira madhunti
  khuddakamakkhikāhi katamadhuṁ. Sabbamadhūhīti mahāmakkhikabhamaramakkhikādikatehi.
  Agganti uttamaṁ. Seṭṭhanti seṭṭhataraṁ. Surasanti sobhaṇarasaṁ.
  Ojavantanti accantamojasampannaṁ. Āyācanavacanametanti iminā
  sampaṭicchanasampahaṁsanādiatthaṁ nivatteti. Ekaṁ hatthanti ekaṁ
  pāṇitalaṁ. Abhinimmissāmīti vuttamatthaṁ pakāsetuṁ paṭhavīsadisaṁ
  karissāmīti vuttaṁ. Ayaṁ nu kho paṭhavī udāhu na ayanti iminā
  nimmitapaṭhaviyā pakatipaṭhaviyā ca sandissamānattā esā nu kho
-------------------------------------------------
[page 681]
  Amhākaṁ paṭhavī udāhu aññāti uppajjamānaṁ kukkuccaṁ dasseti.
  Nivaddhavipulāgamo gāmo nigamo. Vavatthitamahāāyo mahāgāmoti
  vuttaṁ hoti. Na vā esa vipallāsoti pubbapakkhaṁ nidasseti.
  Kasmā panesa vipallāso na hotīti āha acinteyyo hi
  iddhimato iddhivisayoti. Iddhiyā baleneva tesaṁ sattānaṁ tādiso
  vipallāso na bhavissatīti adhippāyo. Idāni aññathā
  vipallāsapaṭilābhaṁ dassento āha evaṁ panātiādiṁ. Garahantāti
  sammukhā garahantā. Upavadantāti parammukhā akkosantā. Nanu
  ca uttarakuruṁ piṇḍāya gamanaṁ paṭisedhetvā vapallāsampi sattā
  paṭilabheyyunti kāraṇaṁ na vuttaṁ tasmā kimettha kāraṇanti
  āha tattha kiñcāpītiādiṁ. Yadipi na vuttaṁ tathāpi
  vipallāsampi sattā paṭilabheyyunti pubbe adhikatattā teneva
  kāraṇena piṇḍāya uttarakurugamanampi bhagavatā paṭisiddhanti viññāyati
  tasmā tadeva kāraṇaṁ idhāpi gahetabbanti dassento āha
  pubbe vuttanayeneva gahetabbanti. Vipallāsampi sattā
  paṭilabheyyunti idaṁ idha avuttampi ānetvā sambandhitabbanti
  adhippāyo. Atthopi cassa vuttasadisoyeva veditabboti evaṁ pana
  vipallāsampi paṭilabheyyuntiādinā pacchāvuttameva atthavikappaṁ
  sandhāya vadati. Yaṁ pana tattha vuttaṁ te guṇe nibbattetvā
-------------------------------------------------
[page 682]
  Dubbhikkhakāle paṭhaviṁ parivattetvā pappaṭakojaṁ paribhuñjiṁsūti. Taṁ
  apanetvā te guṇe nibbattetvā dubbhikkhakāle uttarakuruṁ gantvā
  piṇḍāya caritvā paribhuñjiṁsūti evamettha yojanā kātabbā.
  Ekena padavītihārenāti ettha padassa vītiharaṇaṁ nikkhipanaṁ
  padavītihāro padanikkhepo. Tasmā ekena padanikkhepenāti vuttaṁ
  hoti. Ekena padavītihārena atikkamitabbaṭṭhānañca samagamanena
  dvinnaṁ padānaṁ antare muṭṭhiratanamattaṁ tasmā mātikāmattaṁ
  adhiṭṭhahitvāti muṭṭhiratanappamāṇaṁ mātikāmattaṁ adhiṭṭhāyāti attho.
      [360] Vinayappaññattiyāti pubbe appaññattasikkhaṁ sandhāya
  vuttaṁ. Thero hi paññattasikkhāpadāni ṭhapetvā idāni
  paññapetabbasikkhāpadāni pāṭimokkhuddesañca sandhāya etassa bhagavā
  kālo etassa sugata kālo yaṁ bhagavā sāvakānaṁ sikkhāpadaṁ
  paññapeyya uddiseyya pāṭimokkhanti āha. Bhagavatāpi ko nu kho
  bhante hetu ko paccayo yena pubbe appatarāni ceva
  sikkhāpadāni ahesuṁ bahutarā ca bhikkhū aññāya saṇṭhahiṁsu ko pana
  bhante hetu ko paccayo yenetarahi bahutarāni ceva sikkhāpadāni
  appatarā ca bhikkhū aññāya saṇṭhahantīti evañhetaṁ bhaddāli
  hoti sattesu hāyamānesu saddhamme anantaradhāyamāne 1- bahutarāni
  ceva sikkhāpadāni honti appatarā ca bhikkhū aññāya saṇṭhahanti

  *  *  *  *  *  *
  Footnote: 1. bhaddālisutte pana antaradhāyamāneti dissati.
-------------------------------------------------
[page 683]
  Na tāva bhaddāli satthā sāvakānaṁ sikkhāpadaṁ paññapeti yāva
  na idhekacce āsavaṭṭhānīyā dhammā saṅghe pātubhavantīti imasmiṁ
  bhaddālisutte viya ekaccesu paññattesupi tato paraṁ
  paññapetabbāni sandhāya na tāva sārīputta satthā sāvakānaṁ sikkhāpadaṁ
  paññapetīti vuttaṁ. Idheva ca aṭṭhakathāyaṁ sāmampi pacanaṁ
  samaṇasāruppaṁ na hoti na ca vaṭṭatīti vacanaṁ ratticchedo vā
  vassacchedo vā na katoti vacanañca pubbe paññattasikkhāpadānaṁ
  sabbhāve pamāṇanti daṭṭhabbaṁ. Sesasikkhāpadānañceva
  pāṭimokkhuddesassa ca therassa āyācanena paññattattā mūlato pabhūti
  nidānaṁ dassetunti āha.
      [361] Rahogatassāti raho janavivittaṁ ṭhānaṁ upagatassa.
  Tena gaṇasaṅgaṇikābhāvena therassa kāyavivekamāha. Paṭisallīnassāti
  nānārammaṇacārato cittassa nivattiyā paṭisammadeva nilīnassa
  tattha avisaṭacittassa. Tena cittasaṅgaṇikābhāvenassa pubbabhāgiyaṁ
  cittavivekamāha. Ciranti kālāpekkhaṁ accantasaṁyoge upayogavacanaṁ.
  Cirāti cirakālayuttā ṭhiti abhedena vuttā. Etaṁ na sakkotīti
  etaṁ vinicchituṁ na sakkoti. Aṭṭhakathāyaṁ vuttanayaṁ dassetvā
  idāni theravādaṁ dassento āha mahāpadumatthero panātiādiṁ.
  Aṭṭhakathāyampi na sakkotīti idaṁ yasmā jānamānopi sammadeva
-------------------------------------------------
[page 684]
  Paricchindituṁ na sakkoti tasmā vuttanti vadanti. Soḷasavidhāya
  paññāya matthakappattassāti majjhimanikāye anupadasuttantadesanāya
  mahāpañño bhikkhave sārīputto puthupañño bhikkhave sārīputto
  hāsapañño bhikkhave sārīputto javanapañño bhikkhave sārīputto
  tikkhapañño bhikkhave sārīputto nibbedhikapañño bhikkhave
  sārīputtoti evamāgatā mahāpaññādikā cha tasmiṁyeva sutte āgatā
  navānupubbavihārasamāpattipaññā arahattamaggapaññāti imāsaṁ
  soḷasappabhedānaṁ paññānaṁ sāvakavisaye ukkaṭṭhakoṭippattassa.
  Kasmā panettha bhagavā vipassiādīnaṁ sattannaṁyeva buddhānaṁ
  brahmacariyassa ciraṭṭhitikāciraṭṭhitikabhāvaṁ kathesi na buddhavaṁsadesanāyaṁ viya
  pañcavasatiyā buddhānaṁ tato vā pana bhiyyoti. Yesaṁ
  sammāsambuddhānaṁ paṭivedhasāsanaṁ ekaṁsato nicchayena ajjāpi dharati na
  antarahitaṁ teeva kittento vipassiādīnaṁyeva bhagavantānaṁ
  brahmacariyassa ciraṭṭhitikāciraṭṭhitikabhāvaṁ idha kathesi. Tesaṁyeva hi
  sāvakā tadā ceva etarahi ca suddhāvāsabhūmiyaṁ ṭhitā na aññesaṁ
  parinibbutattā siddhatthatissapussānaṁ kira buddhānaṁ sāvakā
  suddhāvāsesu uppannā uppattisamanantarameva imasmiṁ sāsane
  upakādayo viya arahattaṁ adhigantvā nacirasseva parinibbāyiṁsu na
  tattha tattha sāvakā yāvatāyukaṁ aṭṭhaṁsūti vadanti. Apubbācarimaniyamo
-------------------------------------------------
[page 685]
  Pana aparāparasaṁsaraṇakasattāvāsavasena ekissā lokadhātuyā
  icchitoti na tenetaṁ virujjhatīti daṭṭhabbaṁ. Asādhāraṇo hetu
  sādhāraṇo paccayoti evamādivibhāgena idha payojanaṁ natthi
  vipassiādīnaṁ pana brahmacariyassa aciraṭṭhitikatāya ciraṭṭhitikatāya ca
  kāraṇapucchāparattā codanāyāti āha hetu paccayoti ubhayametaṁ
  kāraṇādhivacananti. Hinoti tena phalanti hetūti karaṇasādhanoyaṁ
  hetusaddoti āha tena tassa phalantiādiṁ. Kattusādhanopi
  hetusaddo no na yujjati hinoti phalassa hetubhāvaṁ upagacchatīti hetūti.
  Naṁ paṭicca eti pavattatīti naṁ kāraṇaṁ paṭicca tassa phalaṁ eti
  pavattati nibbattatīti attho.
      [362] Kilāsuno ahesunti appossukkā ahesuṁ. Nirussāhā
  ahesunti attho. Sā pana nirussāhatā na ālasiyavasenāti
  āha na ālasiyakilāsunoti. Ālasiyavasena kilāsuno nāhesunti
  attho. Tattha kāraṇamāha na hītiādiṁ. Ālasiyaṁ vāti iminā
  thīnamiddhavasappavattānaṁ akusalānaṁ abhāvamāha. Osannaviriyatā
  vāti iminā pana ālasiyābhāvepi antamaso annabhāranesādānampi
  sakkaccaṁyeva dhammaṁ desetīti vacanato yassakassacipi dhammadesanāya
  nirussāhatā natthīti dīpeti sabbesaṁ samakeneva ussāhena
  dhammadesanāya pavattanato. Tenāha buddhā hītiādiṁ.
-------------------------------------------------
[page 686]
  Osannavīriyāti ohīnaviriyā. Appossukkāti attho.
  Ussannaviriyāti adhikaviriyā. Mahussāhāti attho. Vegenāti javena.
  Dhammo garu etesanti dhammagaruno. Dhamme gāravametesanti
  dhammagāravā. Vipassissa bhagavato kāle asīti vassasahassāni
  āyuppamāṇaṁ sikhissa sattati vassasahassāni vessabhussa saṭṭhī
  vassasahassāni āyuppamāṇanti āha tesaṁ kira kāle dīghāyukā
  sattāti. Abhisamentīti paṭivijjhanti. Niddosatāyāti
  vītikkamadosānaṁ abhāvato. Imasmiṁ vītikkame ayaṁ nāma āpattīti evaṁ
  āpattivasena apaññapetvā pāṇātipātaṁ pahāya pāṇātipātā
  paṭivirato hotītiādinā dhammadesanāvasena ovādasikkhāpadānaṁyeva
  paññattattā vuttaṁ sattāpattikkhandhavasena āṇāsikkhāpadaṁ
  appaññattanti. Channaṁ channaṁ vassānaṁ accayenāti pāṭhaseso
  daṭṭhabbo. Athavā channaṁ channaṁ vassānaṁ osānadivasaṁ apekkhitvā
  sakiṁ sakinti vuttattā tadapekkhamidaṁ sāmivacanaṁ. Sakalajambūdīpe
  sabbopi bhikkhusaṅgho ekasmiṁyeva ṭhāne uposathaṁ akāsīti sambandho.
  Katamaṁ taṁ ṭhānanti āha bandhumatiyā rājadhāniyātiādiṁ.
  Isipatanaṁ tena samayena khemaṁ nāma uyyānaṁ hoti migānaṁ pana
  abhayavāsatthāya dinnattā migadāyoti vuccati. Taṁ sandhāya vuttaṁ
  kheme migadāyeti. Abbokiṇṇāni dasapi vīsatipi bhikkhusahassāni
-------------------------------------------------
[page 687]
  Vasantīti visabhāgapuggalehi asaṁsaṭṭhāni dasapi vīsatipi bhikkhūnaṁ sahassāni
  vasanti. Dīghanikāyaṭṭhakathāyaṁ pana te sabbepi dvādasasahassabhikkhugaṇhanakā
  mahāvihārā abhayagiricetiyapabbatacittalapabbatavihārasadisā
  ca ahesunti vuttaṁ. Uposathārocitakāti uposathārocanakā.
  Tā kira devatā ekamhi vasse nikkhante tattha tattha gantvā
  ārocenti nikkhantaṁ kho mārisā ekaṁ vassaṁ pañca dāni
  vassāni sesāni pañcannaṁ vassānaṁ accayena bandhumatī rājadhānī
  upasaṅkamitabbā pāṭimokkhuddesāyāti. Tathā dvīsu vassesu
  nikkhantesu nikkhantāni kho mārisā dve vassāni cattāri
  dāni vassāni sesāni catunnaṁ vassānaṁ accayena bandhumatī
  rājadhānī upasaṅkamitabbā pāṭimokkhuddesāyāti ārocenti.
  Imināva nayena tīsu catūsu pañcasu vassesu atikkantesu
  ārocenti. Tena vuttaṁ mārisā ekaṁ vassaṁ atikkantantiādi.
  Sānubhāvāti iddhānubhāvena sānubhāvā. Te kira bhikkhūti ye
  devatānubhāvena gacchanti te sandhāya vadati. Pācīnasamuddanteti
  pācīnasamuddassa samīpadese. Gamiyavattanti gamikehi kātabbaṁ
  senāsanapaṭijagganādivattaṁ. Uposathagganti uposathakaraṇaṭṭhānaṁ.
  Gatāva hontīti devatānubhāvena gatāeva honti. Teti attano
  ānubhāvena devatānubhāvena ca gatā sabbepi.
-------------------------------------------------
[page 688]
      [363] Khantī paramantiādīsu paropavādaṁ paropakāraṁ
  sītuṇhādibhedañca guṇoparodhaṁ khamati sahati adhivāsetīti khanti. Sā pana
  sīlādīnaṁ paṭipakkhadhamme savisesaṁ tapati santapati vidhamatīti paramaṁ
  uttamaṁ tapo. Titikkhanaṁ khamanaṁ titikkhā. Khantiyāevetaṁ
  vevacanaṁ. Akkharacintakā hi khamāyaṁ titikkhāsaddaṁ vaṇṇenti.
  Tasmā evamettha attho daṭṭhabbo titikkhāsaṅkhātā adhivāsanakkhanti
  nāma uttamaṁ tapoti. Nibbānaṁ paramaṁ vadanti buddhāti bhavena
  bhavantaraṁ vināti bhavanikantibhāvena saṁsibbati sataṇhasseva vā
  āyatiṁ punabbhavabhāvato phalena saddhiṁ kammaṁ vināti saṁsibbatīti
  vānanti saṅkhagatāya taṇhāya nikkhantaṁ nibbānaṁ tattha tassā sabbaso
  abhāvato. Taṁ nibbānaṁ pana santapaṇītanipuṇasivakhemādinā
  sabbākārena paramanti vadanti buddhā. Na hi pabbajito parūpaghātīti
  yo adhivāsanakkhantirahitattā paraṁ upaghāteti bādhati vihiṁsati so
  pabbajito nāma na hoti pabbājetabbadhammassa apabbājanato.
  Catutthapādo pana tatiyapādasseva vevacanaṁ anatthantarattā. Na
  hi pabbajitoti etassa hi na samaṇo hotīti vevacanaṁ. Parūpaghātīti
  etassa paraṁ viheṭhayantoti vevacanaṁ. Athavā parūpaghātīti sīlūpaghātī.
  Sīlaṁ hi uttamaṭṭhena paranti vuccati parasaddassa seṭṭhavācakattā
  puggalaparoparaññūtiādīsu viya. Yo ca samaṇo paraṁ yaṅkiñci
-------------------------------------------------
[page 689]
  Sattaṁ viheṭhayanto parūpaghātī hoti attano sīlavināsako so
  pabbajito nāma na hotīti attho. Athavā yo adhivāsanakkhantiyā
  abhāvā parūpaghātī hoti paraṁ antamaso ḍaṁsamakasampi jīvitā voropeti
  so na hi pabbajito. Kiṁkāraṇā. Pāpamalassa apabbājitattā
  anīhatattā. Pabbājayamattano malaṁ tasmā pabbajitoti vuccatīti
  idaṁ hi pabbajitalakkhaṇaṁ. Yopi na heva kho upaghāteti na māreti
  apica daṇḍādīhi viheṭheti sopi paraṁ viheṭhayanto samaṇo na
  hoti. Kiṁkāraṇā. Vihesāya asamitattā. Samitattā samaṇoti
  vuccatīti idaṁ hi samaṇalakkhaṇaṁ. Samitattā hi pāpānaṁ samaṇoti
  pavuccatīti hi vuttaṁ. Apica bhagavā bhikkhūnaṁ pāṭimokkhaṁ uddisanto
  pāṭimokkhakathāya ca sīlappadhānattā sīlassa ca visesato doso
  paṭipakkhoti tassa niggaṇhanavidhiṁ dassetuṁ ādito khantī paramaṁ
  tapoti āha. Tena aniṭṭhassa paṭihananupāyo vutto
  titikkhāgahaṇena pana iṭṭhassa. Tadubhayenapi uppannaṁ aratiṁ uppannaṁ ratiṁ
  abhibhuyya viharatīti ayamattho dassito. Taṇhāvānassa vūpasamanato
  nibbānaṁ paramaṁ vadanti buddhā. Tattha khantiggahaṇena
  payogavipattiyā abhāvo dassito. Titikkhāgahaṇena āsayavipattiyā
  abhāvo. Tathā khantiggahaṇena parāparādhasahatā. Titikkhāgahaṇena
  paresu anaparajjhanā dassitā. Evaṁ kāraṇamukhena anvayato
-------------------------------------------------
[page 690]
  Pāṭimokkhaṁ dassetvā idāni byatirekato taṁ dassetuṁ na
  hītiādi vuttaṁ. Tena yathā sattānaṁ jīvitā voropanaṁ paraṁ
  pāṇileḍḍudaṇḍādīhi vibādhanañca parūpaghāto paraṁ viheṭhananti
  vuccati evaṁ tesaṁ sāpateyyāvaharaṇaṁ dāraparāmasanaṁ visaṁvādanaṁ
  aññamaññabhedanaṁ pharusavacanena mammaghaṭṭanaṁ niratthakavippalāpo
  parasantakābhijjhānaṁ ucchedacintanaṁ micchābhinivesanañca upaghāto
  paraviheṭhanañca hotīti yassakassaci akusalassa kammapathassa kammassa ca
  karaṇena pabbajito samaṇo ca na hotīti dasseti.
      [364] Dutiyagāthāya. Sabbapāpassāti sabbākusalassa
  sabbassāpi dvādasākusalacittuppādasaṅgahitassa sāvajjadhammassa.
  Akaraṇanti anuppādanaṁ. Karaṇaṁ hi nāma tassa attano santāne
  uppādananti tappaṭikkhepato akaraṇaṁ anuppādanaṁ. Kusalassāti
  catubbhūmikakusalassa. Kusalassāti hi idaṁ etaṁ buddhānasāsananti
  vakkhamānattā ariyamaggadhamme tesañca sambhārabhūte tebhūmikakusaladhamme
  bodheti. Upasampadāti upasampādanaṁ. Taṁ pana atthato tassa
  kusalassa samadhigamo paṭilābho. Sacittapariyodapananti attano
  cittassa jotanaṁ cittapabhassarabhāvakaraṇaṁ sabbaso parisodhanaṁ. Taṁ
  pana arahattena hoti. Ettha ca yasmā aggamaggasamaṅgino
  cittaṁ sabbaso pariyodapiyati nāma. Aggaphalakkhaṇe pana pariyodapitaṁ
-------------------------------------------------
[page 691]
  Hoti puna pariyodapetabbatāya abhāvato. Tasmā
  pariniṭṭhitapariyodapanataṁ sandhāya vuttaṁ taṁ pana arahattena hotīti. Iti
  sīlasaṁvarena sabbapāpaṁ pahāya lokiyalokuttarāhi samathavipassanāhi
  kusalaṁ sampādetvā arahattaphalena cittaṁ pariyodapetabbanti etaṁ
  buddhānaṁ sāsanaṁ ovādo anusiṭṭhi.
      [365] Tatiyagāthāya. Anupavādoti vācāya kassaci
  anupavadanaṁ. Anupaghātoti kāyena manasā ca kassaci upaghātākaraṇaṁ
  manasāpi paresaṁ anatthacintanādivasena upaghātakaraṇassa vajjetabbattā.
  Pāṭimokkheti yantaṁ pātimokkhaṁ atipamokkhaṁ uttamaṁ sīlaṁ
  pāti vā sugatibhayehi mokkheti duggatibhayehi yo vā naṁ pāti
  taṁ mokkhetīti pāṭimokkhanti vuccati. Tasmiṁ pāṭimokkhe ca.
  Saṁvaroti sattannaṁ āpattikkhandhānaṁ avītikkamalakkhaṇo saṁvaro.
  Mattaññutāti bhojane mattaññutā paṭiggahaṇaparibhogavasena
  pamāṇaññutā. Pantañca sayanāsananti janasaṅghaṭṭavirahitaṁ nijjanasambādhaṁ
  vivittaṁ senāsanañca. Ettha dvīhiyeva paccayehi catuppaccayasantoso
  dīpitoti veditabbo paccayasantosasāmaññena itaradvayassāpi
  lakkhaṇahāranayena bodhitabhāvato. Adhicitte ca āyogoti
  vipassanāpādakaṁ aṭṭhasamāpatticittaṁ adhicittaṁ tatopi ca
  maggaphalacittameva adhicittaṁ tasmiṁ yathāvutte adhicitte āyogo ca
-------------------------------------------------
[page 692]
  Anuyogoti attho. Etaṁ buddhānasāsananti etaṁ parassa
  anupavadanaṁ anupaghātanaṁ pāṭimokkhe saṁvaro paṭiggahaṇaparibhogesu
  mattaññutā vivittasenāsanasevanaṁ adhicittānuyogo ca buddhānaṁ
  sāsanaṁ ovādo anusiṭṭhi.
      [366] Imā pana sabbabuddhānaṁ pāṭimokkhuddesagāthā hontīti
  veditabbā. Tenāha eteneva upāyenātiādiṁ. Yāva
  sāsanapariyantāti dharamānakabuddhānaṁ anusāsanapariyantaṁ sandhāya vuttaṁ.
  Yāva buddhā dharanti tāva uddisitabbataṁ āgacchantīti vuttaṁ hoti.
  Ovādapāṭimokkhaṁ hi buddhāyeva uddisanti na sāvakā.
  Paṭhamabodhiyaṁyeva uddesamāgacchantīti sambandho. Paṭhamabodhi cettha
  vīsativassaparicchinnāti mahāgaṇṭhīpade vuttaṁ. Tañca heṭṭhā
  aṭṭhakathāyameva bhagavato hi paṭhamabodhiyaṁ vīsativassantare nibaddhupaṭṭhāko
  nāma natthīti kathitattā paṭhamabodhi nāma vīsativassānīti
  gahetvā vuttaṁ. Ācariyadhammapālattherena pana pañcacattālīsāya
  vassesu ādito pannarasa vassāni paṭhamabodhīti vuttaṁ. Evañca
  sati majjhe pannarasa vassāni majjhimabodhi ante pannarasa vassāni
  pacchimabodhīti tiṇṇaṁ bodhīnaṁ samappamāṇatā siyāti. Tampi
  yuttaṁ. Pannarasattikena hi pañcacattālīsa vassāni paripūrenti.
  Aṭṭhakathāyaṁ pana pannarasavassappamāṇāya paṭhamabodhiyā vīsativassesuyeva
-------------------------------------------------
[page 693]
  Antogadhattā paṭhamabodhiyaṁ vīsativassantareti vuttanti evampi
  sakkā viññātuṁ. Nanu ca kānici sikkhāpadāni paññapetvāpi
  na tāva āṇāpāṭimokkhaṁ anuññātaṁ pacchā therassa āyācanena
  anuññātattā tasmā kathametaṁ vuttaṁ sikkhāpadappaññattikālato
  pana pabhūti āṇāpāṭimokkhameva uddisiyatīti. Yadipi kānici
  sikkhāpadāni paññapetvāva āṇāpāṭimokkhaṁ na anuññātaṁ tathāpi
  appaññatte sikkhāpade āṇāpāṭimokkhaṁ natthi kintu paññatteyevāti
  imamatthaṁ dassetuṁ sikkhāpadappaññattikālato pana pabhūtīti
  vuttaṁ. Pubbārāmeti sāvatthiyā pācīnadisābhāge katattā evaṁ
  laddhanāme mahāvihāre. Migāramātupāsādeti migāraseṭṭhino
  mātuṭṭhāniyattā migāramātāti saṅkhaṁ gatāya visākhāya mahāupāsikāya
  kārite pāsāde. Aṭṭhānanti hetupaṭikkhepo. Anavakāsoti
  paccayapaṭikkhepo. Ubhayenāpi kāraṇameva paṭikkhipati. Yanti
  yena kāraṇena. Tesanti bhikkhūnaṁ. Sammukhasāvakānaṁ santike
  pabbajitāti sabbantimānaṁ subhaddasadisānaṁ sammukhasāvakānaṁ santike
  pabbajite sandhāya vadati. Khattiyakulādivaseneva vividhakulāti
  sambandho. Uccanīcauḷārauḷārabhogādikulavasena vāti uccanīcakulavasena
  uḷārauḷārabhogādikulavasena vāti yojetabbaṁ. Tattha
  khattiyabrāhmaṇavasena vā khattiyabrāhmaṇagahapatikānaṁ vā vasena
-------------------------------------------------
[page 694]
  Uccakulatā veditabbā. Sesānaṁ vasena nīcakulatā.
  Uḷārauḷārabhogādikulavasena vāti uḷāratamaupabhogavantādikulavasena.
  Uḷārātisayajotanatthaṁ hi puna uḷāraggahaṇaṁ dukkhadukkhantiādīsu viya.
  Ādisaddena uḷārānuḷārānaṁ gahaṇaṁ veditabbaṁ. Brahmacariyaṁ
  rakkhantīti vuttamevatthaṁ pakāsetvā dassento āha ciraṁ pariyattidhammaṁ
  pariharantīti. Appaññattepi sikkhāpade yadi samānajātiādikā
  siyuṁ attano attano kulānugataṁ ganthaṁ viya na nāseyyuṁ.
  Yasmā pana sikkhāpadampi appaññattaṁ ime ca bhikkhū na
  samānajātiādikā tasmā vināsesunti imamatthaṁ dassetuṁ yasmā
  ekanāmā .pe. Tasmā aññamaññaṁ viheṭhentātiādi vuttaṁ.
  Yadi evaṁ kasmā ciraṭṭhitikavārepi nānānāmātiādi vuttaṁ.
  Satipi tesaṁ nānājaccādibhāve sikkhāpadappaññattiyāeva sāsanassa
  cirappavattīti dassanatthaṁ vuttaṁ. Sikkhāpadappaññattivasena ca
  sāsanassa cirappavatti yasmā buddhā attano parinibbānato
  uddhampi vinetabbasattasambhave sati sikkhāpadaṁ paññapenti asati
  na paññapenti tasmāti veditabbā. Yathā kāyavacīdvārasaṅkhātaṁ
  viññattiṁ samuṭṭhāpetvā pavatatamānampi cittaṁ tassāyeva viññattiyā
  vasena pavattanato kāyavacīdvārehi pavattanti vuccati evaṁ
  sampadamidaṁ daṭṭhabbaṁ. Yathātanti ettha tanti nipātamattaṁ.
-------------------------------------------------
[page 695]
  Vaggasaṅgahapaṇṇāsasaṅgahādīhīti sīlakkhandhavaggamahāvaggādivaggasaṅgahavasena
  mūlapaṇṇāsamajjhimapaṇṇāsādipaṇṇāsasaṅgahavasena.
  Ādisaddena saṁyuttādisaṅgaho veditabbo.
      [367] Evaṁ vitakketha mā evaṁ vitakkayitthāti ettha evanti
  yathānusiṭṭhāya anusāsaniyā vidhivasena paṭisedhanavasena ca
  pavattitākāraparāmasanaṁ. Sā ca sammāvitakkānaṁ micchāvitakkānañca
  pavattiākāradassanavasena pavattati tattha ānisaṁsassa ādīnavassa
  ca vibhāvanatthaṁ. Tenāha nekkhammavitakkādayo tayo kusalavitakke
  vitakkethātiādiṁ. Ettha ādisaddena abyāpādavitakkāvihiṁsāvitakkānaṁ
  gahaṇaṁ veditabbaṁ. Tattha nekkhammaṁ vuccati lobhato
  nikkhantattā alobho. Nīvaraṇehi nikkhantattā paṭhamajjhānaṁ.
  Sabbākusalehi nikkhantattā sabbo kusalo dhammo. Sabbasaṅkhatehi
  nikkhantattā nibbānaṁ. Upanissayato sampayogato ārammaṇakaraṇato
  ca nekkhammena paṭisaṁyutto vitakko nekkhammavitakko
  sammāsaṅkappo. So asubhajjhānassa pubbabhāge kāmāvacaro
  hoti asubhajjhāne rūpāvacaro taṁ jhānaṁ pādakaṁ katvā
  uppannamaggaphalakāle lokuttaro. Byāpādassa paṭipakkho abyāpādo.
  Kiñcipi na byāpādenti etenāti vā abyāpādo mettā.
  Yathāvuttena abyāpādena paṭisaṁyutto vitakko abyāpādavitakko.
-------------------------------------------------
[page 696]
  So mettājhānassa pubbabhāge kāmāvacaro hoti mettābhāvanāvasena
  adhigate paṭhamajjhāne rūpāvacaro taṁ jhānaṁ pādakaṁ katvā
  uppannamaggaphalakāle lokuttaro. Vihiṁsāya paṭipakkho na
  vihiṁsanti vā etāya satteti avihiṁsā karuṇā. Tāya
  paṭisaṁyutto vitakko avihiṁsāvitakko. So karuṇājhānassa
  pubbabhāge kāmāvacaro karuṇābhāvanāvasena adhigate paṭhamajjhāne
  rūpāvacaro taṁ jhānaṁ pādakaṁ katvā uppannamaggaphalakāle
  lokuttaro. Nanu ca alobhādosāmohānaṁ aññamaññavirahato nesaṁ
  vasena uppajjanakānaṁ imesaṁ nekkhammavitakkādīnaṁ aññamaññaṁ
  asaṅkarato vavatthānaṁ na hotīti. No na hoti. Yadā hi alobho
  padhāno hoti niyamitapariṇatasamudācārādivasena tadā itare dve
  tadanvāyikā bhavanti. Tathāhi yadā alobhappadhāno nekkhammagaruko
  cittuppādo hoti tadā laddhāvasaro nekkhammavitakko
  patiṭṭhahati. Taṁsampayuttassa pana adosalakkhaṇassa abyāpādassa
  vasena yo tasseva abyāpādavitakkabhāvo sambhaveyya sati ca
  abyāpādavitakkabhāve kassacipi aviheṭhanajātikatāya avihiṁsāvitakkabhāvo
  ca sambhaveyya te itare dve tasseva nekkhammavitakkassa
  anugāmino sarūpato adissanato tasmiṁ sati honti asati na hontīti
  anumāneyyā bhavanti. Evameva yadā mettāpadhāno cittuppādo
-------------------------------------------------
[page 697]
  Hoti tadā itare dve tadanvāyikā bhavanti yadā karuṇāpadhāno
  cittuppādo hoti tadā itare dve tadanvāyikā
  bhavanti. Kāmavitakkādayoti ettha ādisaddena
  byāpādavitakkavihiṁsāvitakkānaṁ gahaṇaṁ veditabbaṁ. Tattha kāmapaṭisaṁyutto
  vitakko kāmavitakko. Ettha hi dve kāmā vatthukāmo ca kilesakāmo
  ca. Tattha vatthukāmapakkhe ārammaṇavasena kāmehi paṭisaṁyutto
  vitakko kāmavitakko kilesakāmapakkhe pana sampayogavasena kāmena
  paṭisaṁyuttoti yojetabbaṁ. Byāpādapaṭisaṁyutto vitakko
  byāpādavitakko. Vihiṁsāya paṭisaṁyutto vitakko vihiṁsāvitakko.
  Tesu dve sattesupi saṅkhāresupi uppajjanti. Kāmavitakko hi
  piye manāpe satate vā saṅkhāre vā vitakkentassa uppajjati.
  Byāpādavitakko appiye amanāpe satte vā saṅkhāre vā
  kujjhitvā olokanakālato paṭṭhāya yāva vināsanā uppajjati.
  Vihiṁsāvitakko saṅkhāresu na uppajjati. Saṅkhāro hi
  dukkhāpetabbo nāma natthi. Ime sattā haññantu vā ucchijjantu
  vā vinassantu vā mā vā ahesunti cintanakāle pana sattesu
  uppajjati. Atha kasmā vuttaṁ saṅkhāro dukkhāpetabbo nāma
  natthīti nanu ye dukkhāpetabbāti icchitā sattasaññitā tepi
  atthato saṅkhārāevāti. Saccametaṁ. Te pana indriyabaddhā
-------------------------------------------------
[page 698]
  Saviññāṇakatāya dukkhaṁ paṭisaṁvedenti. Tasmā te vihiṁsāvitakkassa
  visayā icchitā sattasaññitā. Ye pana na dukkhaṁ paṭisaṁvedenti
  vuttalakkhaṇāyogato. Te sandhāya vihiṁsāvitakko saṅkhāresu na
  uppajjatīti vuttaṁ.
      [368] Anupādāya āsavehi cittāni vimucciṁsūti ettha
  āsavehīti kattuatthe karaṇaniddeso. Cittānīti paccattabahuvacanaṁ.
  Vimucciṁsūti kammasādhanaṁ. Tasmā āsavehi kattubhūtehi anupādāya
  ārammaṇavasena aggahetvā cittāni vimocitānīti evamettha attho
  gahetabboti āha tesaṁ hi cittānītiādiṁ. Yehi āsavehīti
  etthāpi kattuattheeva karaṇaniddeso. Vimucciṁsūti kammasādhanaṁ.
  Na te tāni gahetvā vimucciṁsūti te āsavā tāni cittāni
  ārammaṇavasena na gahetvā vimucciṁsu vimocesuṁ. Ettha hi cittānīti
  upayogabahuvacanaṁ. Vimucciṁsūti kattusādhanaṁ. Anuppādanirodhena
  pana nirujjhamānāti āyatiṁ anuppattisaṅkhātena nirodhena
  nirujjhamānā āsavā. Aggahetvā vimucciṁsūti ārammaṇakaraṇavasena
  aggahetvā cittāni vimocesuṁ. Vikasitacittā ahesunti
  sātisayañāṇarasmisamphassena samphullacittā ahesunti. Purimavacanāpekkhananti
  aññatarasmiṁ bhiṁsanake vanasaṇḍeti vuttavacanāpekkhaṁ. Tenāha
  yaṁ vuttaṁ aññatarasmiṁ bhiṁsanake vanasaṇḍeti tatrāti. Katanti
-------------------------------------------------
[page 699]
  Bhāvasādhanavāci idaṁ padanti āha bhiṁsanakatasmiṁ bhiṁsanakakiriyāyāti.
  Bhiṁsanassa karaṇaṁ kiriyā bhiṁsanakataṁ. Tasmiṁ bhiṁsanakatasmiṁ. Idāni
  aññathāpi atthayojanaṁ dassento āha athavātiādiṁ. Imasmiṁ
  atthavikappe bhiṁsayatīti bhiṁsano bhiṁsanoeva bhiṁsanako tassa bhāvo
  bhiṁsanakattanti vattabbe takārassa lopaṁ katvā bhiṁsanakatanti vuttanti
  dassento āha bhiṁsanakatasmiṁ bhiṁsanakabhāveti atthotiādiṁ.
  Yebhuyyaggahaṇaṁ lomavantavasenāpi yojetabbaṁ na lomavasenevāti
  āha bahutarānaṁ vātiādiṁ. Purisayugavasenāti purisakālavasena.
  Purisānaṁ āyuppamāṇavasenāti vuttaṁ hoti. Sabbapacchimako
  subhaddasadisoti tīsupi gaṇṭhīpadesu vuttaṁ. Tasmiṁ kāle vijjamānānaṁ
  dvinnaṁ purisānaṁ āyuparicchedaṁ sakalameva gahetvā satasahassaṁ .pe.
  Aṭṭhāsīti vuttaṁ. Dveyeva purisayugānīti ettha purisānaṁ yugaṁ
  pavattikālo purisayugaṁ. Abhilāpamattameva cetaṁ. Atthato pana
  purisoyeva purisayugaṁ. Dharamāne bhagavati ekaṁ purisayugaṁ parinibbute
  ekanti katvā dveyeva purisayugānīti vuttaṁ. Parinibbute pana
  bhagavati ekameva purisayugaṁ asītiyeva vassasahassāni brahmacariyaṁ
  aṭṭhāsīti veditabbaṁ. Sāvakayugānīti sāvakāeva sāvakayugāni.
  Asambhuṇantenāti apāpuṇantena. Gabbhaṁ gaṇhāpentassāti
  sabbaññutañāṇassa vijāyanatthaṁ ñāṇagabbhaṁ 1- gaṇhāpentassa.

  *  *  *  *  *  *
  Footnote: 1. ñāṇaṁ gabbhanti maññe.
-------------------------------------------------
[page 700]
      [369] Ko anusandhīti pubbāparakathānaṁ kiṁ anusandhānaṁ ko
  sambandhoti attho. Sikkhāpadappaññattiyācanāpekkhanti yāciyatīti
  yācanā sikkhāpadappaññattiyeva yācanā sikkhāpadappaññattiyācanā
  taṁ apekkhatīti sikkhāpadappaññattiyācanāpekkhaṁ bhummavacanaṁ.
  Yāciyamānasikkhāpadappaññattiapekkhaṁ bhummavacananti vuttaṁ
  hoti. Yācanavisiṭṭhā sikkhāpadappaññattiyeva hi tatthāti iminā
  parāmaṭṭhā. Teneva vakkhati tattha tassā sikkhāpadappaññattiyāti.
  Yaṁ vuttanti sikkhāpadaṁ paññapeyyāti iminā yaṁ sikkhāpadappaññapanaṁ
  vuttaṁ yācitanti attho. Tassā sikkhāpadappaññattiyāti
  tassaṁ yāciyamānasikkhāpadappaññattiyanti attho.
  Akālanti sikkhāpadappaññattiyā akālaṁ. Āsavaṭṭhāniyāti ettha
  adhikaraṇe aniyasaddoti āha āsavā tiṭṭhanti etesūtiādiṁ.
  Ke pana te āsavā ke ca dhammā tadadhikaraṇabhūtāti āha yesu
  diṭṭhadhammikasamparāyikātiādiṁ. Diṭṭhadhammikā parupavādādayo
  samparāyikā apāyadukkhavisesā. Te āsavanti tena tena
  paccayavasena pavattantīti āsavā. Nesanti parupavādādiāsavānaṁ.
  Teti vītikkamadhammā. Atha asati āsavaṭṭhāniye dhamme
  sikkhāpadappaññattiyaṁ ko doso yenevaṁ vuttanti āha yadi hi
  paññapeyyātiādiṁ. Vītikkamadosaṁ adisvā yadi paññapeyyāti
-------------------------------------------------
[page 701]
  Adhippāyo. Parammukhā akkosanaṁ parupavādo. Parehi vacanesu
  dosāropanaṁ parupārambho. Sammukhā garahaṇaṁ garahadoso. Kathaṁ
  hi nāma paliveṭhessatīti sambandho. Kathaṁsaddayoge anāgatappayogo
  daṭṭhabbo. Anvāyikoti anuvattako. Bhogakkhandhanti bhogarāsiṁ.
  Amhākameteti ñāyantīti ñātī. Pitāmahapituputtādivasena
  parivattanaṭṭhena parivaṭṭo. Ñātīyeva parivaṭṭo ñātiparivaṭṭo.
  Ghāsacchādanaparamatāya santuṭṭhāti ghāsacchādane paramatāya uttamatāya
  santuṭṭhā. Ghāsacchādanapariyesane sallekhavasena paramatāya
  ukkaṭṭhabhāve saṇṭhitāti attho. Ghāsacchādanameva vā paramā
  koṭi etesaṁ na tato paraṁ kiñci āmisajātaṁ pariyesanti paccāsiṁsanti
  cāti ghāsacchādanaparamā. Tesaṁ bhāvo ghāsacchādanaparamatā.
  Tassā ghāsacchādanaparamatāya santuṭṭhā. Tesu nāma koti
  yathāvuttaguṇavisiṭṭhesu tesu bhikkhūsu ko nāma. Lokāmisabhūtanti
  lokapariyāpannaṁ hutvā kilesehi āmasitabbattā lokāmisabhūtaṁ.
  Pabbajjāsaṅkhepenevāti pāṇātipātā veramaṇītiādinā
  pabbajjāmukheneva. Etanti methunādīnaṁ akaraṇaṁ. Thāmanti sikkhāpadānaṁ
  paññāpanakiriyāya sāmatthiyaṁ. Balanti yāthāvato sabbadhammānaṁ
  paṭivedhasamatthaṁ ñāṇabalaṁ. Kuppeyyāti kuppaṁ bhaveyya.
  Etassevatthassa pākaṭakaraṇaṁ. Na yathāṭṭhāne tiṭṭheyyāti paññattiṭṭhāne
-------------------------------------------------
[page 702]
  Na tiṭṭheyyāti attho. Akusaloti tikicchituṁ yuttakālassa
  aparijānanato akusalo acheko. Avuḍḍhi anayo. Byasanaṁ
  dukkhaṁ. Paṭikaccevāti gaṇḍuppādanato paṭhamameva. Sañchaviṁ
  katvāti sobhaṇacchaviṁ katvā. Bālavejjoti apaṇḍitavejjo.
  Lohitakkhayañca maṁ pāpesīti vibhattivipariṇāmaṁ katvā yojetabbaṁ.
  Akālaṁ dassetvāti sikkhāpadappaññattiyā akālaṁ dassetvā.
  Ropetvāti phāsuṁ katvā. Sake ācariyaketi ācariyassa bhāvo
  kammaṁ vā ācariyakaṁ. Tasmiṁ attano ācariyabhāve ācariyakamme
  vā. Nimittatthe cetaṁ bhummavacanaṁ. Viditānubhāvoti pākaṭānubhāvo.
  Vipulabhāvenāti pabbajitānaṁ bahubhāvena. Sāsane
  ekacce āsavaṭṭhāniyā dhammā na uppajjantīti yasmā senāsanāni
  pahonti tasmā āvāsamacchariyādihetukā sāsane ekacce
  āsavaṭṭhāniyā dhammā na uppajjanti. Iminā nayenāti etena
  padasodhammasikkhāpadādīnaṁ saṅgaho daṭṭhabbo. Lābhassa aggamahattanti
  cīvarādilabhitabbapaccayo lābho tassa aggamahattaṁ paṇītatā
  bahubhāvo vā. Bahussutassa bhāvo bāhusaccaṁ. Ayoniso
  ummujjamānāti anupāyena abhinivisamānā. Viparītato jānamānāti
  attho. Rasena rasaṁ saṁsandetvāti sabhāvena sabhāvaṁ saṁsandetvā.
  Anuññātapaccattharaṇādisukhasamphassasāmaññato upādinnaphassarasepi
-------------------------------------------------
[page 703]
  Anavajjasaññitāya anupādinnaphassarasena upādinnaphassarasaṁ saṁsandetvā
  samānabhāve upanetvāti attho. Uddhammaṁ ubbinayaṁ satthusāsanaṁ
  dīpentīti tathāhaṁ bhagavatā dhammaṁ desitaṁ ājānāmītiādināpi
  satthusāsanaṁ uddhammaṁ ubbinayaṁ katvā dīpenti. Imasmiṁ attheti
  nirabbudo hi sārīputta bhikkhusaṅghoti evaṁ vuttabhikkhusaṅghasaññite
  atthe. Kathampana dussīlānaṁ corabhāvoti āha te hi assamaṇāva
  hutvātiādiṁ. Kāḷakadhammayogāti dussīlatāsaṅkhātapāpadhammayogato.
  Pabhassaroti pabhāsanasīlo. Sāroti vuccantīti sāsanabrahmacariyassa
  sārabhūtattā sīlādayo guṇā sāroti vuccanti.
  Sabbaparittaguṇoti sabbehi nihīnaguṇo appaguṇo vā. So
  sotāpannoti ānandattheraṁ sandhāya vadati. Sotaṁ āpannoti
  maggasotaṁ āpanno. Paṭipakkhadhammānaṁ anavasesato savanato
  salanato 1- soto ariyamaggoti āha sototi ca maggassetaṁ
  adhivacananti. Sotāpannoti tena samannāgatassa puggalassāti iminā
  maggasamaṅgī sotāpannoti vatvā tamevatthaṁ udāharaṇena sādhetvā
  idāni idhādhippetapuggalaṁ niddhāretvā dassento āha idha
  panātiādiṁ. Idha āpannasaddo phalasacchikiriyāya paṭipannotiādīsu
  viya vattamānakālikoti āha maggena phalassa nāmaṁ dinnanti.

  *  *  *  *  *  *
  Footnote: 1. Ma. pellanato.
-------------------------------------------------
[page 704]
  Maggena hi attanā sadisassa aṭṭhaṅgikassa vā sattaṅgikassa vā
  phalassa sototi nāmaṁ dinnaṁ. Atītakālikatte pana sarasatova
  nāmalābho siyā. Maggakkhaṇe hi maggasotaṁ āpajjati nāma.
  Phalakkhaṇe āpanno. Virūpaṁ sadukkhaṁ saupāyāsaṁ nipātetīti
  vinipāto apāyadukkhe khipanako. Dhammoti sabhāvo. Tenāha na
  attānaṁ apāyesu vinipātanasabhāvoti. Athavā dhammoti apāyesu
  khipanako sakkāyadiṭṭhiādiko akusaladhammo. Yassa pana so
  akusaladhammo natthi sabbaso pahīnattā so yasmā apāyesu
  attānaṁ vinipātanasabhāvo na hoti tasmā vuttaṁ na attānaṁ
  apāyesu vinipātanasabhāvoti vuttaṁ hotīti. Kasmāti
  avinipātadhammatāya kāraṇaṁ pucchati. Apāyaṁ gamentīti apāyagamaniyā.
  Idāni sabhāvavacanaṁ dhammasaddaṁ gahetvā atthaṁ dassento āha
  vinipātanaṁ vā vinipātotiādiṁ. Vinipātanasabhāvoti
  uppajjanasabhāvo. Sammattaniyāmena maggenāti sammābhāvaniyāmakena
  paṭiladdhamaggena. Niyatoti vā heṭṭhimantato sattamabhavato upari
  anuppajjanadhammatāya niyato. Sambodhīti uparimaggattayasaṅkhātā
  sambodhi. Sambujjhatīti vā sambodhi ariyamaggo. So ca idha
  paṭhamamaggassa adhigatattā avasiṭṭhoeva adhigantabbabhāvena
  icchitabbo. Tenāha uparimaggattayaṁ avassaṁ sampāpakoti.
-------------------------------------------------
[page 705]
  Uparimaggattayaṁ avassaṁ sampāpuṇātīti sampāpako sotāpanno.
      [370] Anudhammatāti lokuttaradhammānugato dhammo.
  Anapaloketvāti padassa vivaraṇaṁ anāpucchitvāti. Janapadacārikaṁ
  pakkamantīti ettha itisaddo gamyamānatāya na vutto.
  Evamaññatthāpi īdisesu ṭhānesu. Tattha janapadacārikanti janapadesu
  caraṇaṁ. Caraṇaṁ vā cāro. Soeva cārikā. Janapadesu
  cārikā janapadacārikā. Taṁ pakkamanti janapadagamanaṁ gacchantīti
  attho. Pakkamantiyevāti avadhāraṇena no na pakkamantīti
  dasseti. Janapadacārikaṁ pakkamantīti ettha ṭhatvā bhagavato
  cārikāpakkamanavidhiṁ dassento āha janapadacārikaṁ carantā
  cātiādiṁ. Cārikā ca nāmesā duvidhā turitacārikā ca aturitacārikā
  ca. Tattha dūrepi bodhaneyyapuggalaṁ disvā tassa bodhanatthāya
  sahasā gamanaṁ turitacārikā nāma. Sā mahākassapattherassa
  paccuggamanādīsu daṭṭhabbā. Bhagavā hi mahākassapattheraṁ paccuggacchanto
  muhuttena tigāvutaṁ maggamagamāsi. Āḷavakassatthāya tiṁsayojanaṁ.
  Tathā aṅgulimālassa. Pukkusātissa pana pañcacattālīsayojanaṁ.
  Mahākappinassa vīsayojanasataṁ. Dhaniyassatthāya satta yojanasatāni
  agamāsi. Dhammasenāpatino saddhivihārikassa vanavāsītissasāmaṇerassa
  tigāvutādhikaṁ vīsayojanasataṁ agamāsi. Ayaṁ turitacārikā. Yampana
-------------------------------------------------
[page 706]
  Gāmanigamanagarapaṭipāṭiyā devasikaṁ yojanāḍḍhayojanavasena
  piṇḍapātacariyādīhi lokaṁ anuggaṇhantassa gamanaṁ ayaṁ aturitacārikā nāma.
  Imaṁ pana cārikaṁ caranto bhagavā mahāmaṇḍalaṁ majjhimamaṇḍalaṁ
  antimamaṇḍalanti imesaṁ tiṇṇaṁ maṇḍalānaṁ aññatarasmiṁ carati.
  Tattha janapadacārikanti vuttattā aturitacārikāva idhādhippetāti
  tameva vibhajitvā dassento āha mahāmaṇḍalaṁ majjhimamaṇḍalantiādiṁ.
  Tattha antimamaṇḍalanti khuddakamaṇḍalaṁ. Itaresaṁ vā
  maṇḍalānaṁ antogadhattā antimamaṇḍalaṁ abbhantarimamaṇḍalanti vuttaṁ
  hoti. Imesaṁ pana maṇḍalānaṁ kiṁ pamāṇanti āha tattha
  mahāmaṇḍalaṁ navayojanasatikantiādiṁ. Navayojanasatikampi ṭhānaṁ
  majjhimadesapariyāpannameva. Tato paraṁ nādhippetaṁ turitacārikāvasena
  agamanato. Yasmā nikkhantakālato paṭṭhāya gatagataṭṭhānassa catūsu
  passesu samantato yojanasataṁ ekakolāhalaṁ hoti. Purimaṁ purimaṁ
  āgatā nimantetuṁ labhanti. Itaresu dvīsu maṇḍalesu sakkāro
  mahāmaṇḍalaṁ osarati. Tattha buddhā bhagavanto tesu tesu
  gāmanigamesu ekāhaṁ dvīhaṁ vasantā mahājanaṁ āmisapaṭiggahena
  anuggaṇhanti dhammadānena. Vivaṭṭupanissitaṁ kusalaṁ vaḍḍhenti.
  Tasmā vuttaṁ gāmanigamādīsu mahājanaṁ āmisapaṭiggahena
  anuggaṇhantātiādi. Samathavipassanā taruṇā hontīti ettha
-------------------------------------------------
[page 707]
  Taruṇā vipassanāti saṅkhāraparicchedane ñāṇaṁ kaṅkhāvitaraṇe ñāṇaṁ
  sammasane ñāṇaṁ maggāmagge ñāṇanti catunnaṁ ñāṇānaṁ adhivacanaṁ.
  Samathassa taruṇabhāvo pana upacārasamādhivasena veditabbo. Sace
  pana antovasse bhikkhūnaṁ samathavipassanā taruṇā hontīti idaṁ
  nidassanamattanti daṭṭhabbaṁ. Aññenapi majjhimamaṇḍale veneyyānaṁ
  ñāṇaparipākādikāraṇena majjhimamaṇḍale cārikaṁ caritukāmā
  cātummāsaṁ ṭhatvāva nikkhamanti. Pavāraṇāsaṅgahaṁ datvāti
  anumatidānavasena datvā. Migasirassa paṭhamadivaseti migasiramāsassa
  paṭhamadivase. Idañca etarahi pavattavohāravasena kattikamāsassa
  aparapakkhaṁ pāṭipadadivasaṁ sandhāya vuttaṁ. Tesanti tesaṁ buddhānaṁ.
  Tehi vinetabbattā tesaṁ veneyyasattāti vuttaṁ. Veneyyasattāti
  ca cārikāya vinetabbasattā. Migasiramāsampi tattheva vasitvā
  pussamāsassa paṭhamadivaseti idampana nidassanamattanti daṭṭhabbaṁ.
  Cātummāsaṁ vuṭṭhānampi hi buddhānaṁ veneyyasattā aparipakkindriyā
  honti. Tesaṁ indriyaparipākaṁ āgamayamānā aparampi ekamāsaṁ
  vā dviticatumāsaṁ vā tattheva vasitvā mahābhikkhusaṅghaparivārā
  nikkhamitvā purimanayeneva lokaṁ anuggaṇhantā sattahi vā chahi
  vā pañcahi vā catūhi vā māsehi cārikaṁ pariyosāpenti.
  Veneyyavasenevāti avadhāraṇena na cīvarādihetu carantīti dasseti.
-------------------------------------------------
[page 708]
  Tathāhi imesu tīsu maṇḍalesu yatthakatthaci cārikaṁ carantā na
  cīvarādihetu caranti. Athakho ye duggatabālajiṇṇabyādhikā te
  kadā tathāgataṁ āgantvā passissanti mayi pana cārikaṁ carante
  mahājano tathāgatadassanaṁ labhissati tattha keci cittāni
  pasādessanti keci mālādīhi pūjessanti keci kaṭacchubhikkhaṁ dassanti keci
  micchādassanaṁ pahāya sammādiṭṭhikā bhavissanti taṁ nesaṁ bhavissati
  dīgharattaṁ hitāya sukhāyāti evaṁ lokānukampāya cārikaṁ caranti.
      [371] Apica catūhi kāraṇehi buddhā bhagavanto cārikaṁ
  caranti jaṅghavihāravasena sarīraphāsukatthāya atthuppattikālaṁ
  abhikaṅkhanatthāya bhikkhūnaṁ sikkhāpadaṁ paññāpanatthāya tattha tattha
  paripākagatindriye bodhaneyyasatte bodhanatthāyāti. Aparehipi catūhi
  kāraṇehi buddhā bhagavanto cārikaṁ caranti buddhaṁ saraṇaṁ gacchissantīti
  vā dhammaṁ saṅghaṁ saraṇaṁ gacchissantīti vā mahatā dhammavassena
  catasso parisā santappessāmāti vā. Aparehipi pañcahi kāraṇehi
  buddhā bhagavanto cārikaṁ caranti pāṇātipātā viramissantīti vā
  adinnādānā kāmesu micchārā musāvādā surāmerayamajjappamādaṭṭhānā
  viramissantīti vā. Aparehipi aṭṭhahi kāraṇehi buddhā
  bhagavanto cārikaṁ caranti paṭhamaṁ jhānaṁ paṭilabhissanti vā dutiyaṁ
  .pe. Nevasaññānāsaññāyatanasamāpattiṁ paṭilabhissantīti vā.
-------------------------------------------------
[page 709]
  Aparehipi aṭṭhahi kāraṇehi buddhā bhagavanto cārikaṁ caranti
  sotāpattimaggaṁ adhigamissantīti vā sotāpattiphalaṁ .pe. Arahattaphalaṁ
  sacchikarissantīti vāti.
      [372] Pupphāni ocinantā viya vicarantīti iminā yathā
  mālākāro bahuṁ pupphagacchaṁ disvā tattha cirampi ṭhatvā pupphāni
  ocinitvā pupphasuññaṁ gacchaṁ disvā tattha papañcaṁ akatvā taṁ
  pahāya aññattha gantvā pupphāni ocinanto vicarati evameva
  buddhāpi yattha gāmanigamādīsu veneyyasattā bahū honti tattha
  cirampi vasantā te vinetvā vineyyasuññagāmādīsu papañcaṁ akatvā
  taṁ pahāya aññattha bahuvineyyakesu gāmādīsu vasantā vicarantīti
  dasseti. Tatoeva ca atikhuddakepi antimamañḍale upanissayavantānaṁ
  bahubhāvato tāvabahumpi kālaṁ sattamāsapariyantaṁ cārikaṁ
  caranti. Santasabhāvattā kilesasamaṇahetutāya vā santaṁ nibbānaṁ
  sukhakāraṇattā ca sukhanti āha santaṁ sukhaṁ nibbānaṁ ārammaṇaṁ
  katvāti. Dasasahassacakkavāḷeti jātikkhettabhūtadasasahassalokadhātuyā.
  Idañca devabrahmānaṁ vasena vuttaṁ. Manussā pana imasmiṁyeva
  cakkavāḷe bodhaneyyā honti. Bodhaneyyasattasamolokananti
  paṭhamaṁ mahākaruṇāya pharitvā pacchā sabbaññutañāṇajālaṁ pattharitvā
  tassa anto paviṭṭhānaṁ bodhaneyyasattānaṁ samolokanaṁ. Buddhā
-------------------------------------------------
[page 710]
  Kira mahākaruṇāsamāpattiṁ samāpajjitvā tato vuṭṭhāya ye
  sattā bhabbā paripākañāṇā ajja mayā vinetabbā te mayhaṁ
  ñāṇassa upaṭṭhahantūti cittaṁ adhiṭṭhāya samannāharanti. Tesaṁ
  saha samannāhārā eko vā dve vā bahū vā tadā vinayupagā
  veneyyā sabbaññutañāṇassa āpāthaṁ āgacchanti. Ayamettha
  buddhānubhāvo. Evaṁ āpāthaṁ āgatānañca nesaṁ upanissayaṁ
  pubbacariyaṁ pubbahetuṁ sampativattamānañca paṭipattiṁ olokenti.
  Veneyyasattapariggaṇhanatthaṁ hi samannāhāre kate paṭhamaṁ nesaṁ
  veneyyabhāveneva upaṭṭhānaṁ hoti. Atha kinnukho bhavissatīti
  saraṇagamanādivasena kiñci nipphattiṁ vīmaṁsamānā pubbupanissayādiṁ
  olokenti. Otiṇṇeti ārocite parisamajjhaṁ vā otiṇṇe.
  Dvikkhattunti ekasmiṁ saṁvacchare dvikkhattuṁ. Buddhakāle kira
  ekekasmiṁ saṁvacchare dve vāre bhikkhū sannipatanti
  upakaṭṭhavassupanāyikakāle ca pavāraṇākāle ca. Upakaṭṭhāya
  vassupanāyikāya dasampi vīsampi tiṁsampi cattālīsampi paññāsampi bhikkhū
  vaggavaggā hutvā kammaṭṭhānatthāya āgacchanti. Bhagavā tehi saddhiṁ
  sammoditvā kasmā bhikkhave upakaṭṭhāya vassupanāyikāya vicarathāti
  pucchati. Atha te bhagavā kammaṭṭhānatthaṁ āgatamha kammaṭṭhānaṁ
  no dethāti yācanti. Satthā tesaṁ cariyavasena rāgacaritassa
-------------------------------------------------
[page 711]
  Asubhakammaṭṭhānaṁ deti dosacaritassa mettākammaṭṭhānaṁ
  mohacaritassa uddeso paripucchā kālena dhammassavanaṁ kālena
  dhammasākacchā idaṁ tuyhaṁ sappāyanti ācikkhati. Kiñcāpi hi
  mohacaritassa ānāpānassatikammaṭṭhānaṁ sappāyaṁ kammaṭṭhānabhāvanāya
  pana naṁ bhājanabhūtaṁ kātuṁ sammohavigamāya paṭhamaṁ uddesaparipucchā-
  dhammassavanadhammasākacchāsu niyojeti. Vitakkacaritassa
  ānāpānassatikammaṭṭhānaṁ deti. Saddhācaritassa visesato purimā cha
  anussatiyo sappāyā. Tāsaṁ pana anuyuñjane ayaṁ pubbabhāgapaṭipattīti
  dassetuṁ pasādanīyasuttantena buddhasubodhitaṁ dhammasudhammataṁ
  saṅghasupaṭipattiñca pakāseti. Ñāṇacaritassa pana maraṇassati
  upasamānussati catuddhātuvavatthānaṁ āhāre paṭikūlasaññā visesato
  sappāyā. Tesaṁ upakārakadhammadassanatthaṁ aniccatādipaṭisaṁyutte
  gambhīre suttante katheti. Te kammaṭṭhānaṁ gahetvā sace
  sappāyaṁ hoti satthu santikeeva vasanti no ce hoti
  sappāyaṁ senāsanaṁ pucchitvā gacchanti. Te tattha vasantā
  temāsikaṁ paṭipadaṁ gahetvā ghaṭentā vāyamantā sotāpannāpi
  honti sakadāgāminopi anāgāminopi arahantopi tato vutthavassā
  pavāretvā satthu santikaṁ gantvā bhagavā ahaṁ tumhākaṁ santike
  kammaṭṭhānaṁ gahetvā sotāpattiphalaṁ patto .pe. Ahaṁ aggaphalaṁ
-------------------------------------------------
[page 712]
  Arahattanti paṭiladdhaguṇaṁ ārocenti upari anadhigatassa adhigamāya
  kammaṭṭhānañca yācanti. Tena vuttaṁ pure vassupanāyikāya ca
  kammaṭṭhānaggahaṇatthaṁ .pe. Upari kammaṭṭhānaggahaṇatthañcāti.
      [373] Āyāmāti ettha āsaddo āgacchāti iminā
  samānatthoti āha āyāmāti āgaccha yāmāti. Ehi gacchāmāti
  attho. Ānandāti bhagavā santikāvacarattā theraṁ ālapati.
  Na pana tadā satthu santike vasantānaṁ bhikkhūnaṁ abhāvato.
  Pañcasataparimāṇo hi tadā bhagavato santike bhikkhusaṅgho. Thero
  pana gaṇhathāvuso pattacīvarāni bhagavā asukaṭṭhānaṁ gantukāmoti
  bhikkhūnaṁ ārocesi. Athakho bhagavā āyasmantaṁ ānandaṁ āmantesīti
  vuttattā bhagavato paccassosīti idha bhagavatoti sāmivacanaṁ
  āmantanameva sambandhīantaraṁ apekkhatīti iminā adhippāyena bhagavato
  vacanaṁ paṭiassosīti vuttaṁ. Bhagavatoti pana idaṁ paṭissavasambandhena
  sampadānavacanaṁ yathā devadattāya paṭissuṇotīti. Paccassosīti
  ettha paṭisaddo abhimukhavacanoti āha abhimukho hutvā suṇīti.
  Bhagavato mukhābhimukho hutvā adhivāsetvā suṇi na udāsīno
  hutvāti adhippāyo. Tassa pāṭihāriyassa āgantukavasena katattā
  vuttaṁ nagaradvārato paṭṭhāyāti. Suvaṇṇarasapiñjarāhi rasmīhīti
  ettha rasasaddo udakapariyāyo piñjarasaddo hemavaṇṇapariyāyo
-------------------------------------------------
[page 713]
  Tasmā suvaṇṇajaladhārā viya suvaṇṇavaṇṇāhi rasmīhīti attho.
  Samujjotayamānoti obhāsayamāno. Assāti verañjassa
  brāhmaṇassa. Bhagavantaṁ upanisīditukāmoti bhagavantaṁ upagantvā
  nisīditukāmo. Bhagavato samīpe nisīditukāmoti vuttaṁ hoti.
  Brāhmaṇa tayā nimantitā vassaṁ vutthā amhāti pāliyaṁ
  sambandho veditabbo. Dātabbo assāti dātabbo bhaveyya.
  No asantoti neva avijjamāno. Kinna vijjamāno yevāti
  dīpeti. Vinā vā liṅgavipallāsenettha attho daṭṭhabboti
  āha athavātiādiṁ. Iminā sāmaññavacanato ettha
  napuṁsakaliṅganiddesoti dasseti. No natthīti no amhākaṁ natthi. Noti
  vā etassa vivaraṇaṁ natthīti. Kesaṁ adātukāmatā viyāti āha
  yathātiādiṁ. Pahutavittūpakaraṇānanti ettha vittīti tuṭṭhi
  vittiyā upakaraṇaṁ vittūpakaraṇaṁ tuṭṭhikāraṇanti attho. Pahutaṁ
  dhanadhaññajātarūparajatanānāvidhālaṅkārasuvaṇṇabhājanādibhedaṁ
  vittūpakaraṇametesanti pahutavittūpakaraṇā. Tesaṁ pahutavittūpakaraṇānaṁ
  maccharīnaṁ yathā adātukāmatā evaṁ no adātukāmatāpi natthīti
  sambandho. Taṁ kutettha labbhāti ettha tanti taṁ kāraṇaṁ taṁ
  kiccaṁ vā. Etthāti gharāvāse. Dutiye pana atthavikappe
  tanti deyyadhammassa parāmasanaṁ. Etthāti imasmiṁ temāsabbhantareti
-------------------------------------------------
[page 714]
  Attho. Yanti yena kāraṇena. Kiriyāparāmasanaṁ vā.
  Dutiye pana atthavikappe yanti yaṁ deyyadhammanti attho. Alaṁ
  gharāvāsapalibodhacintāyāti saññāpetvāti brāhmaṇa netaṁ
  gharāvāsapalibodhena kataṁ athakho mārāvaṭṭanenāti brāhmaṇaṁ
  saññāpetvā. Taṅkhaṇānurūpāyāti yādisī tadā tassa
  ajjhāsayappavatti tadanurūpāyāti attho. Tassa tadā tādisassa
  vivaṭṭasannissitassa ñāṇaparipākassa abhāvato kevalaṁ abbhudayanissitoeva
  attho dassitoti āha diṭṭhadhammikasamparāyikaṁ atthaṁ
  sandassetvāti. Paccakkhato vibhāvetvāti attho. Kusale dhammeti
  tebhūmike kusale dhamme. Tatthāti kusaladhamme yathāsamādapite.
  Nanti brāhmaṇaṁ. Samuttejetvāti sammadeva uparūpari nivesetvā
  puññakiriyāya tikkhavisadabhāvaṁ āpādetvā. Taṁ pana atthato
  tassa ussāhajananaṁ hotīti āha saussāhaṁ katvāti. Evaṁ
  puññakiriyāya saussāhakā evarūpā guṇasamaṅgitā ca niyamato
  diṭṭhadhammikādiatthasampādanīti evaṁ saussāhatā aññehi ca
  tasmiṁ vijjamānaguṇehi sampahaṁsetvā sammadeva haṭṭhatuṭṭhabhāvaṁ
  āpādetvā. Yadi bhagavā dhammaratanavassaṁ vassi atha kasmā
  so visesaṁ nādhigañchi. Upanissayasampattiyā abhāvato. Yadi
  evaṁ kasmā bhagavā tassa tathā dhammaratanavassaṁ vassīti.
-------------------------------------------------
[page 715]
  Vuccate. Yadipi tassa visesādhigamo natthi āyatiṁ pana
  nibbānādhigamatthāya vāsanābhāgiyā ca sabbā purimapacchimadhammakathā ahosīti
  daṭṭhabbā. Na hi bhagavato niratthikā dhammadesanā atthi.
      [374] Temāsikopi deyyadhammoti temāsaṁ dātabbopi
  deyyadhammo. Yaṁ divasanti yasmiṁ divase. Buddhapariṇāyakanti buddho
  pariṇāyako etassāti buddhapariṇāyako bhikkhusaṅgho. Taṁ
  buddhapariṇāyakaṁ. Buddhajeṭṭhakanti attho. Yāvadatthaṁ katvāti yāva
  attho tāva bhojanena tadā katanti adhippāyo. Dātuṁ
  upanītabhikkhāya paṭikkhepo nāma hatthasaññāya mukhavikārena vacībhedena
  vā hotīti āha hatthasaññāyātiādiṁ. Onītapattapāṇinti
  ettha onīto pattato pāṇi etassāti onītapattapāṇīti
  bhinnādhikaraṇavisayoyaṁ pado bāhiratthasamāsoti āha pattato
  onītapāṇintiādiṁ. Onattapattapāṇintipi pāṭho. Tassattho
  onattaṁ nānābhūtaṁ vinābhūtaṁ āmisāpanayanena vā sucikataṁ pattaṁ
  pāṇito assāti onattapattapāṇi. Taṁ onattapattapāṇiṁ.
  Hatthe ca pattañca dhovitvā ekamante pattaṁ nikkhipitvā nisinnanti
  attho. Pattuṇṇapaṭṭapaṭe cāti pattuṇṇapaṭe ca paṭṭapaṭe ca.
  Tattha pattuṇṇadese bhavā pattuṇṇā. Kosiyavisesātipi
  vadanti. Paṭṭapaṭāni pana cīnapaṭāni. Āyogādīsu yogapaṭaṁ
-------------------------------------------------
[page 716]
  Āyogo 1-. Aṁsavaddhakaṁ pattatthavikādīsu. Bhesajjatelānanti
  bhesajjasampākena sādhitatelānaṁ. Tumbānīti cammamayatelabhājanāni.
  Ekamekassa bhikkhuno sahassagghanakaṁ telamadāsīti sambandho.
  Mahāyāgaṁ yajitvāti mahādānaṁ datvā. Saputtadāraṁ vanditvā
  nisinnanti puttadārehi saddhiṁ vanditvā nisinnaṁ. Temāsanti
  accantasaṁyoge upayogavacanaṁ. Temāsaṁ sotabbadhammaṁ ajjeva
  suṇissāmīti nisinnassa taṁ ajjhāsayaṁ pūretvā desitattā vuttaṁ
  paripuṇṇasaṅkappaṁ kurumānoti. Anuvajitvāti anugantvā.
  Buddhānaṁ anabhiratiparitassitā nāma natthīti āha yathāajjhāsayaṁ
  yathārucitaṁ vāsaṁ vasitvāti. Abhirantaṁ abhirataṁ abhiratīti hi atthato
  ekaṁ. Abhirantasaddo cāyaṁ abhirucipariyāyo na assādapariyāyo.
  Assādavasena ca katthaci vasantassa assādavatthuvigamanena siyā
  tassa tattha anabhirati tayidaṁ khīṇāsavānaṁ natthi pageva buddhānaṁ.
  Tasmā abhirativasena katthaci vasitvā tadabhāvato aññattha gamanaṁ
  nāma buddhānaṁ natthi veneyyavinayatthaṁ pana katthaci vasitvā
  tasmiṁ siddhe veneyyavinayatthameva tato aññattha gacchantīti
  ayamettha yathāruci. Soreyyādīni anupagammāti
  mahāmaṇḍalacārikāya vīthibhūtāni soreyyanagarādīni anupagantvā.

  *  *  *  *  *  *
  Footnote: 1. Ma. āyogādīsu āyogoti paṭiāyogo.
-------------------------------------------------
[page 717]
  Payāgapatiṭṭhānanti gāmassāpi adhivacanaṁ titthassāpi. Gaṅgaṁ nadinti
  gaṅgaṁ nāma nadiṁ. Tadavasarīti ettha tanti karaṇatthe
  upayogavacananti āha tena avasari tadavasarīti.
      [375] Samantapāsādikāyāti samantato sabbaso pasādaṁ
  janetīti samantapāsādikā. Tassā samantapāsādikāya. Tatridaṁ
  samantapāsādikāya samantapāsādikatasminti ettha tatrāti
  purimavacanāpekkhaṁ. Idanti vakkhamānakāraṇavacanāpekkhaṁ. Tatrāyaṁ
  yojanā yaṁ vuttaṁ samantapāsādikāya vinayasaṁvaṇṇanāyāti tatra
  yā sā samantapāsādikāti saṁvaṇṇanā vuttā tassā
  samantapāsādikāya saṁvaṇṇanāya samantapāsādikatasmiṁ samantapāsādikabhāve
  sabbaso pasādajanakatte idaṁ hoti. Kiṁ hotīti āha
  ācariyaparamparatotiādiṁ. Ācariyaparamparatoti upāli dāsakotiādinā
  vuttācariyaparamparato. Nidānavatthuppabhedadīpanatoti
  nidānappabhedadīpanato vatthuppabhedadīpanato ca. Tattha
  bāhiranidānābbhantaranidānasikkhāpadanidānadassanavasena nidānappabhedadīpanaṁ
  veditabbaṁ. Theravādappakāsnaṁ pana vatthuppabhedadīpanaṁ. Parasamayavivajjanatoti
  sakāya paṭiññāya mettiyaṁ bhikkhuniṁ nāsethātiādīsu
  micchāpaṭipannānaṁ paresaṁ laddhinivāraṇato. Tatoyeva ca attano
  samayapatiṭṭhāpanena sakasamayavisuddhito. Byañjanaparisodhanatoti
-------------------------------------------------
[page 718]
  Pāṭhavisodhanena byañjanaparisodhanaṁ veditabbaṁ. Saddasatthānusārena vā
  nibbacanaṁ dassetvā padanipphattidassanaṁ byañjanaparisodhanaṁ.
  Vibhaṅganayabhedadassanatoti tisso itthiyotiādipadabhājanassa
  anurūpavasena nayabhedadassanato. Sampassatanti ñāṇacakkhunā sammā
  passantānaṁ. Upaparikkhantānanti attho. Apāsādikanti
  appasādāvahaṁ. Etthāti samantapāsādikāya. Sampassataṁ viññūnanti
  sambandho. Tasmā ayaṁ saṁvaṇṇanā samantapāsādikātveva
  pavattāti yojetabbaṁ. Kassa tena desitassa saṁvaṇṇanāti āha
  vinayassātiādiṁ.
           Iti samantapāsādikāya vinayaṭṭhakathāya sāratthadīpaniyaṁ
                  verañjakaṇḍavaṇṇanā samattā.
-------------------------------------------------

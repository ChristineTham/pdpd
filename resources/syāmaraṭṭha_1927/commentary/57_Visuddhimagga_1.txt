[page 001]
                Visuddhimaggassa nāma pakaraṇavisesassa
                        paṭhamo bhāgo
                          -----
            namo tassa bhagavato arahato sammāsambuddhassa.
                     Pañhābyākaraṇavaṇṇanā
      sīle patiṭṭhāya naro sapañño cittaṁ paññañca bhāvayaṁ
      ātāpī nipako bhikkhu so imaṁ vijaṭaye jaṭanti 1-.
  Iti hīdaṁ vuttaṁ. Kasmā panetaṁ vuttaṁ.
      Bhagavantaṁ kira sāvatthiyaṁ viharantaṁ rattibhāge aññataro
  devaputto upasaṅkamitvā attano saṁsayasamugghātanatthaṁ
      antojaṭā bahijaṭā jaṭāya jaṭitā pajā
      taṁ taṁ gotama pucchāmi ko imaṁ vijaṭaye jaṭanti
  imaṁ pañhaṁ pucchi.
      Tassāyaṁ saṅkhepattho. Jaṭāti taṇhāya jāliniyā etaṁ adhivacanaṁ.
  Sā hi rūpādīsu ārammaṇesu heṭṭhūpariyavasena punappunaṁ uppajjanato
  saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā.
  Sā panesā sakaparikkhāraparaparikkhāresu sakāttabhāvaparāttabhāvesu
  ajjhattikāyatanabāhirāyatanesu ca uppajjanato antojaṭā bahijaṭāti
  vuccati. Tāya evaṁ uppajjamānāya jaṭāya jaṭitā pajā. Yathā

  *  *  *  *  *  *
  Footnote: 1. saṁ. sa. 15/20.
-------------------------------------------------
[page 002]
  Nāma veḷujaṭādīhi veḷuādayo evaṁ tāya taṇhājaṭāya sabbāpi
  ayaṁ sattanikāyasaṅkhātā pajā jaṭitā vinaddhā saṁsibbitāti attho.
  Yasmā ca evaṁ jaṭitā taṁ taṁ gotama pucchāmīti tasmā taṁ pucchāmi.
  Gotamāti bhagavantaṁ gottena ālapati. Ko imaṁ vijaṭaye jaṭanti
  imaṁ evaṁ tedhātukaṁ jaṭetvā ṭhitaṁ jaṭaṁ ko vijaṭeyya vijaṭetuṁ ko
  samatthoti pucchati.
      Evaṁ puṭṭho panassa sabbadhammesu appaṭihatañāṇacāro
  devadevo devānaṁ atidevo sakkānaṁ atisakko brahmānaṁ atibrahmā
  catuvesārajjavisārado dasabaladharo anāvaraṇañāṇo samantacakkhu bhagavā
  etamatthaṁ visajjento
      sīle patiṭṭhāya naro sapañño cittaṁ paññañca bhāvayaṁ
      ātāpī nipako bhikkhu so imaṁ vijaṭaye jaṭanti
  imaṁ gāthamāha.
          Imissādāni gāthāya kathitāya mahesinā
          vaṇṇayanto yathābhūtaṁ atthaṁ sīlādibhedanaṁ
          sudullabhaṁ labhitvāna pabbajjaṁ jinasāsane
          sīlādisaṅgahaṁ khemaṁ ujuṁ maggaṁ visuddhiyā
          yathābhūtaṁ ajānantā suddhikāmāpi ye idha
          visuddhiṁ nādhigacchanti vāyamantāpi yogino
          tesaṁ pāmujjakaraṇaṁ suvisuddhavinicchayaṁ
          mahāvihāravāsīnaṁ desanānayanissitaṁ
-------------------------------------------------
[page 003]
          Visuddhimaggaṁ bhāsissaṁ tamme sakkacca bhāsato
          visuddhikāmā sabbepi nisāmayatha sādhavoti.
      Tattha visuddhīti sabbamalavirahitaṁ accantaparisuddhaṁ nibbānaṁ
  veditabbaṁ tassā visuddhiyā maggoti visuddhimaggo maggoti
  adhigamupāyo vuccati taṁ visuddhimaggaṁ bhāsissāmīti attho.
      So panāyaṁ visuddhimaggo katthaci vipassanāmattavaseneva
  desito. Yathāha.
      Sabbe saṅkhārā aniccāti yadā paññāya passati
      atha nibbindati dukkhe esa maggo visuddhiyāti 1-.
  Katthaci jhānapaññāvasena. Yathāha.
      Natthi jhānaṁ apaññassa natthi paññā ajhāyino
      yamhi jhānañca paññā ca sa ve nibbānasantiketi 2-.
  Katthaci kammādivasena. Yathāha.
      Kammaṁ vijjā ca dhammo ca sīlaṁ jīvitamuttamaṁ
      etena maccā sujjhanti na gottena dhanena vāti 3-.
  Katthaci sīlādivasena. Yathāha.
      Sabbadā sīlasampanno paññavā susamāhito
      āraddhaviriyo pahitatto oghaṁ tarati duttaranti 4-.
  Katthaci satipaṭṭhānādivasena. Yathāha. Ekāyano ayaṁ bhikkhave

  *  *  *  *  *  *
  Footnote: 1. khu. dha. 25/51. 2. khu. dha. 25/65. 3. saṁ. sa. 15/78.
  4. saṁ. sa. 15/74.
-------------------------------------------------
[page 004]
  Maggo sattānaṁ visuddhiyā .pe. Nibbānassa sacchikiriyāya yadidaṁ
  cattāro satipaṭṭhānāti 1-. Sammappadhānādīsupi eseva nayo.
  Imasmiṁ pana pañhābyākaraṇe sīlādivasena desito. Tatrāyaṁ
  saṅkhepavaṇṇanā.
      Sīle patiṭṭhāyāti sīle ṭhatvā. Sīlaṁ paripūrayamānoyeva
  cettha sīle ṭhitoti vuccati tasmā sīlaparipūraṇena sīle
  patiṭṭhahitvāti ayamettha attho. Naroti satto. Sapaññoti
  kammajatihetukapaṭisandhipaññāya paññavā. Cittaṁ paññañca bhāvayanti
  samādhiñceva vipassanañca bhāvayamāno. Cittasīsena hettha samādhi
  niddiṭṭho paññānāmena ca vipassanāti. Ātāpīti viriyavā.
  Viriyaṁ hi kilesānaṁ ātāpanaparitāpanaṭṭhena ātāpoti vuccati
  tadassatthīti ātāpī. Nipakoti nepakaṁ vuccati paññā tāya
  samannāgatoti attho. Iminā pana padena pārihārikapaññaṁ
  dasseti. Imasmiṁ hi pañhābayākaraṇe tikkhattuṁ paññā āgatā.
  Tattha paṭhamā sajātipaññā dutiyā vipassanāpaññā tatiyā
  sabbakiccapariṇāyikā pārihārikapaññā. Bhikkhūti saṁsāre bhayaṁ ikkhatīti
  bhikkhu. So imaṁ vijaṭaye jaṭanti so iminā ca sīlena iminā
  ca cittasīsena niddiṭaṭhasamādhinā imāya ca tividhāya paññāya
  iminā ca ātāpenāti chahi dhammehi samannāgato bhikkhu seyyathāpi
  nāma puriso paṭhaviyaṁ patiṭṭhāya sunisitaṁ satthaṁ ukkhipitvā mahantaṁ

  *  *  *  *  *  *
  Footnote: 1. dī. mahā. 10/325.
-------------------------------------------------
[page 005]
  Veḷugumbaṁ vijaṭeyya evameva sīlapaṭhaviyaṁ patiṭṭhāya samādhisilāya
  sunisitaṁ vipassanāpaññāsatthaṁ viriyabalapaggahitena pārihārikapaññāhatthena
  ukkhipitvā sabbampi taṁ attano santāne patitaṁ taṇhājaṭaṁ
  vijaṭeyya sañchindeyya sampadāleyya. Maggakkhaṇe panesa taṁ jaṭaṁ
  vijaṭeti nāma. Phalakkhaṇe vijaṭitajaṭo sadevakassa lokassa
  aggadakkhiṇeyyo hoti. Tenāha bhagavā
          sīle patiṭṭhāya naro sapañño cittaṁ paññañca bhāvayaṁ
          ātāpī nipako bhikkhu so imaṁ vijaṭaye jaṭanti.
  Tatrāyaṁ yāya paññāya sapaññoti vutto tatrassa karaṇīyaṁ natthi.
  Purimakammānubhāveneva hissa sā siddhā. Ātāpī nipakoti
  ettha vuttaviriyavasena pana tena sātaccakārinā paññāvasena ca
  sampajānakārinā hutvā sīle patiṭṭhāya cittapaññāvasena vuttā
  samathavipassanā bhāvetabbāti. Imamatra bhagavā sīlasamādhipaññāmukhena
  visuddhimaggaṁ dasseti.
      Ettāvatā hi tisso sikkhā tividhakalyāṇaṁ sāsanaṁ tevijjatādīnaṁ
  upanissayo antadvayavajjanamajjhimapaṭipattisevanāni apāyādisamatikkamanupāyo
  tīhākārehi kilesappahānaṁ vītikkamādīnaṁ paṭipakkho saṅkilesattayavisodhanaṁ
  sotāpannādibhāvassa ca kāraṇaṁ pakāsitaṁ hoti. Kathaṁ. Ettha
  hi sīlena adhisīlasikkhā pakāsitā hoti samādhinā adhicittasikkhā
  paññāya adhipaññāsikkhā. Sīlena ca sāsanassa ādikalyāṇatā
  pakāsitā hoti. Ko cādi kusalānaṁ dhammānaṁ sīlañca
-------------------------------------------------
[page 006]
  Suvisuddhanti 1- hi vacanato sabbapāpassa 2- akaraṇantiādivacanato ca sīlaṁ
  sāsanassa ādi. Tañca kalyāṇaṁ avippaṭisārādiguṇāvahattā. Samādhinā
  majjhekalyāṇatā pakāsitā hoti. Kusalassa upasampadātiādivacanato
  hi samādhi sāsanassa majjhe. So ca kalyāṇo iddhividhādiguṇāvahattā.
  Paññāya pariyosānakalyāṇatā pakāsitā hoti. Sacittapariyodapanaṁ
  etaṁ buddhānasāsananti 2- hi vacanato paññuttarato ca paññā sāsanassa
  pariyosānaṁ. Sā ca kalyāṇā iṭṭhāniṭṭhesu tādibhāvāvahanato.
          Selo yathā ekaghano vātena na samīrati
          evaṁ nindāpasaṁsāsu na samiñjanti paṇḍitāti 3-
  hi vuttaṁ. Tathā sīlena tevijjatāya upanissayo pakāsito hoti.
  Sīlasampattiṁ hi nissāya tisso vijjā pāpuṇāti na tato paraṁ.
  Samādhinā chaḷabhiññatāya upanissayo pakāsito hoti. Samādhisampadaṁ
  hi nissāya chaḷabhiññā pāpuṇāti na tato paraṁ. Paññāya
  paṭisambhidāpabhedassa upanissayo pakāsito hoti. Paññāsampattiṁ hi
  nissāya catasso paṭisambhidāyo pāpuṇāti na aññena kāraṇena.
  Sīlena ca kāmasukhallikānuyogasaṅkhātassa antassa vajjanaṁ pakāsitaṁ
  hoti. Samādhinā attakilamathānuyogasaṅkhātassa antassa vajjanaṁ.
  Paññāya majjhimāya paṭipattiyā sevanaṁ pakāsitaṁ hoti. Tathā
  sīlena apāyasamatikkamanupāyo pakāsito hoti. Samādhinā

  *  *  *  *  *  *
  Footnote: 1. saṁ. mahāvāra. 19/220. 2. dī. mahā. 10/57. 3. khu. dha. 25/25.
-------------------------------------------------
[page 007]
  Kāmadhātusamatikkamanupāyo. Paññāya sabbabhavasamatikkamanupāyo.
  Sīlena ca tadaṅgappahānavasena kilesappahānaṁ pakāsitaṁ hoti.
  Samādhinā vikkhambhanappahānavasena. Paññāya samucchedappahānavasena.
  Tathā sīlena kilesānaṁ vītikkamapaṭipakkho pakāsito hoti.
  Samādhinā pariyuṭṭhānapaṭipakkho. Paññāya anusayapaṭipakkho.
  Sīlena ca duccaritasaṅkilesavisodhanaṁ pakāsitaṁ hoti. Samādhinā
  taṇhāsaṅkilesavisodhanaṁ. Paññāya diṭṭhisaṅkilesavisodhanaṁ. Tathā sīlena
  sotāpannasakadāgāmibhāvassa kāraṇaṁ pakāsitaṁ hoti. Samādhinā
  anāgāmibhāvassa. Paññāya arahattassa. Sotāpanno hi sīlesu
  paripūrīkārīti vutto. Tathā sakadāgāmī. Anāgāmī pana samādhismiṁ
  paripūrīkārī arahā pana paññāya paripūrīkārīti. Evaṁ ettāvatā
  tisso sikkhā tividhakalyāṇaṁ sāsanaṁ tevijjatādīnaṁ upanissayo
  antadvayavajjanamajjhimapaṭipattisevanāni apāyādisamatikkamanupāyo
  tīhākārehi kilesappahānaṁ vītikkamādīnaṁ paṭipakkho saṅkilesattayavisodhanaṁ
  sotāpannādibhāvassa ca kāraṇanti ime nava aññe ca evarūpā
  guṇattikā pakāsitā honti.
                        Sīlaniddeso
      evaṁ anekaguṇasaṅgāhakena sīlasamādhipaññāmukhena desitopi
  panesa visuddhimaggo atisaṅkhepadesitoyeva hoti tasmā nālaṁ sabbesaṁ
  upakārāyāti vitthāramassa dassetuṁ sīlaṁ tāva ārabbha idaṁ pañhākammaṁ
  hoti kiṁ sīlaṁ kenaṭṭhena sīlaṁ kānassa
-------------------------------------------------
[page 008]
  Lakkhaṇarasapaccupaṭṭhānapadaṭṭhānāni kimānisaṁsaṁ sīlaṁ katividhañcetaṁ sīlaṁ ko cassa
  saṅkileso kiṁ vodānanti. Tatridaṁ visajjanaṁ.
      Kiṁ sīlanti pāṇātipātādīhi vā viramantassa vattapaṭipattiṁ vā
  pūrentassa cetanādayo dhammā. Vuttañhetaṁ paṭisambhidāyaṁ kiṁ sīlanti
  cetanā sīlaṁ cetasikaṁ sīlaṁ saṁvaro sīlaṁ avītikkamo sīlanti 1-.
  Tattha cetanāsīlaṁ nāma pāṇātipātādīhi vā viramantassa vattapaṭipattiṁ
  vā pūrentassa cetanā. Cetasikasīlaṁ nāma pāṇātipātādīhi
  viramantassa virati. Apica cetanāsīlaṁ nāma pāṇātipātādīni
  pajahantassa sattakammapathacetanā. Cetasikasīlaṁ nāma abhijjhaṁ
  pahāya vigatābhijjhena cetasā viharatītiādinā 2- nayena vuttā
  anabhijjhāabyāpādasammādiṭṭhidhammā. Saṁvaro sīlanti ettha
  pañcavidhena saṁvaro veditabbo pāṭimokkhasaṁvaro satisaṁvaro ñāṇasaṁvaro
  khantisaṁvaro viriyasaṁvaroti. Tattha iminā pāṭimokkhasaṁvarena upeto
  hoti samupetoti 3- ayaṁ pāṭimokkhasaṁvaro. Rakkhati cakkhundriyaṁ
  cakkhundriye saṁvaraṁ āpajjatīti 4- ayaṁ satisaṁvaro.
               Yāni sotāni lokasmiṁ ajitāti bhagavā
               sati tesaṁ nivāraṇaṁ
               sotānaṁ saṁvaraṁ brūmi
               paññāyete pithiyyareti 5- ayaṁ ñāṇasaṁvaro.

  *  *  *  *  *  *
  Footnote: 1. khu. pa. 31/64. 2. dī. Sī. 9/95. 3. abhi. vi. 35/331.
  4. aṅ. tika. 20/143. 5. khu. dha. 25/530. khu. cū. 30/16.
-------------------------------------------------
[page 009]
  Paccayapaṭisevanampi ettheva samodhānaṁ gacchati. Yo panāyaṁ khamo
  hoti sītassa uṇhassātiādinā 1- nayena āgato ayaṁ khantisaṁvaro
  nāma. Yo cāyaṁ uppannaṁ kāmavitakkaṁ nādhivāsetītiādinā 2-
  nayena āgato ayaṁ viriyasaṁvaro nāma. Ājīvapārisuddhipi ettheva
  samodhānaṁ gacchati. Iti ayaṁ pañcavidhopi saṁvaro yā ca pāpabhīrukānaṁ
  kulaputtānaṁ sampattavatthuto virati sabbampetaṁ saṁvarasīlanti
  veditabbaṁ. Avītikkamo sīlanti samādinnasīlassa kāyikavācasiko
  anatikkamo. Idaṁ tāva kiṁ sīlanti pañhassa visajjanaṁ.
      Avasesesu. Kenaṭṭhena sīlanti sīlanaṭṭhena sīlaṁ. Kimidaṁ sīlanaṁ
  nāma. Samādhānaṁ vā kāyakammādīnaṁ susīlyavasena avippakiṇṇatāti
  attho. Upadhāraṇaṁ vā kusalānaṁ dhammānaṁ patiṭṭhānavasena
  ādhārabhāvoti attho. Etadeva hi ettha atthadvayaṁ
  saddalakkhaṇavidū anujānanti. Aññe pana siraṭṭho sīsaṭṭho sītalaṭṭho
  sivaṭṭhoti 3- evamādināpi nayena ettha atthaṁ vaṇṇayanti.
      Idāni kānassa lakkhaṇarasapaccupaṭṭhānapadaṭṭhānānīti ettha.
          Sīlanaṁ lakkhaṇantassa bhinnassāpi anekadhā
          sanidassanatataṁ rūpassa yathābhinnassanekadhā.
  Yathā hi nīlapītādibhedena anekadhā bhinnassāpi rūpāyatanassa sanidassanattaṁ
  lakkhaṇaṁ nīlādibhedena bhinnassāpi sanidassanabhāvānatikkamanato tathā
  sīlassa cetanādibhedena anekadhā bhinnassāpi yadetaṁ kāyakammādīnaṁ

  *  *  *  *  *  *
  Footnote: 1. Ma. mū. 12/18. 2. aṅ. dasaka. 24/118. 3. Ma. Yu. sīlattho. Sī. natthi.
-------------------------------------------------
[page 010]
  Samādhānavasena kusalānañca dhammānaṁ patiṭṭhānavasena vuttaṁ sīlanaṁ
  tadeva lakkhaṇaṁ cetanādibhedena anekadhā bhinnassāpi
  samādhānapatiṭṭhānabhāvānatikkamanato. Evaṁlakkhaṇassa panassa
          dussīlyaviddhaṁsanatā anavajjaguṇo tathā
          kiccasampattiaṭṭhena raso nāma pavuccati
  tasmā idaṁ sīlaṁ nāma kiccaṭṭhena rasena dussīlyaviddhaṁsanarasaṁ
  sampattiaṭṭhena rasena anavajjarasanti veditabbaṁ. Lakkhaṇādīsu hi
  kiccameva sampatti vā rasoti vuccati.
          Soceyya paccupaṭṭhānaṁ tayidaṁ tassa viññuhi
          ottappañca hirī ceva padaṭṭhānanti vaṇṇitaṁ.
  Taṁ hīdaṁ sīlaṁ kāyasoceyyaṁ vacīsoceyyaṁ manosoceyyanti 1- evaṁ
  vuttasoceyyapaccupaṭṭhānaṁ soceyyabhāvena paccupaṭṭhāti gahaṇabhāvaṁ
  gacchati. Hirottappañca pana tassa viññūhi padaṭṭhānanti vaṇṇitaṁ.
  Āsannakāraṇanti attho. Hirottappe hi sati sīlaṁ uppajjati
  ceva tiṭṭhati ca asati neva uppajjati na tiṭṭhatīti. Evaṁ
  sīlassa lakkhaṇarasapaccupaṭṭhānapadaṭṭhānāni veditabbāni.
      Kimānisaṁsaṁ sīlanti avippaṭisārādianekaguṇapaṭilābhānisaṁsaṁ.
  Vuttañhetaṁ avippaṭisāratthāni kho panānanda kusalāni sīlāni
  avippaṭisārānisaṁsānīti 2-. Aparampi vuttaṁ pañcime gahapatayo
  ānisaṁsā sīlavato sīlasampadāya katame pañca idha gahapatayo

  *  *  *  *  *  *
  Footnote: 1. aṅ. tika. 20/350. 2. aṅ. dasaka. 24/1.
-------------------------------------------------
[page 011]
  Sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati
  ayaṁ paṭhamo ānisaṁso sīlavato sīlasampadāya puna caparaṁ gahapatayo
  sīlavato sīlasampannassa kalyāṇo kittisaddo abbhuggacchati ayaṁ
  dutiyo ānisaṁso sīlavato sīlasampadāya puna caparaṁ gahapatayo
  sīlavā sīlasampanno yaññadeva parisaṁ upasaṅkamati yadi khattiyaparisaṁ
  yadi brāhmaṇaparisaṁ yadi gahapatiparisaṁ yadi samaṇaparisaṁ visārado
  upasaṅkamati amaṅkubhūto ayaṁ tatiyo ānisaṁso sīlavato sīlasampadāya
  puna caparaṁ gahapatayo sīlavā sīlasampanno asammuḷho kālaṁ karoti
  ayaṁ catuttho ānisaṁso sīlavato sīlasampadāya puna caparaṁ gahapatayo
  sīlavā sīlasampanno kāyassa bhedā parammaraṇā sugatiṁ saggaṁ lokaṁ
  upapajjati ayaṁ pañcamo ānisaṁso sīlavato sīlasampadāyāti 1-.
  Aparepi ākaṅkheyya ce bhikkhave bhikkhu sabrahmacārīnaṁ piyo cassaṁ
  manāpo ca garu ca bhāvanīyo cāti sīlesvevassa paripūrīkārīti- 2-
  ādinā nayena piyamanāpatādayo āsavakkhayapariyosānā anekā
  sīlānisaṁsā vuttā. Evaṁ avippaṭisārādianekaguṇānisaṁsaṁ sīlaṁ. Apica
          sāsane kulaputtānaṁ patiṭṭhā natthi yaṁ vinā
          ānisaṁsaṁ paricchedaṁ tassa sīlassa ko vade.
          Na gaṅgā yamunā vāpi sarabhū vā sarassati 3-
          ninnagā vāciravatī mahī vāpi mahānadī
          sakkuṇanti visodhetuṁ taṁ malaṁ idha pāṇinaṁ

  *  *  *  *  *  *
  Footnote: 1. dī. mahā. 10/102. 2. Ma. mū. 12/58. 3. Ma. Yu. sarasvati.
-------------------------------------------------
[page 012]
          Visodhayati sattānaṁ yaṁ ve sīlajalaṁ malaṁ.
          Na taṁ sajaladā vātā na cāpi haricandanaṁ
          neva hārā na maṇayo na candakiraṇaṅkurā
          samayantīdha sattānaṁ pariḷāhaṁ surakkhitaṁ
          yaṁ sametīdaṁ ariyaṁ sīlaṁ accantasītalaṁ.
          Sīlagandhasamo gandho kuto nāma bhavissati
          yo samaṁ anuvāte ca paṭivāte ca vāyati.
          Saggārohaṇasopāṇaṁ aññaṁ sīlasamaṁ kuto
          dvāraṁ vā pana nibbāna- nagarassa pavesane.
          Sobhantevanna rājāno muttāmaṇivibhūsitā
          yathā sobhanti yatino sīlabhūsanabhūsitā.
          Attānuvādādibhayaṁ viddhaṁsayati sabbaso
          janeti kittiṁ hāsañca sīlaṁ sīlavataṁ sadā.
          Guṇānaṁ mūlabhūtassa dosānaṁ balaghātino
          iti sīlassa viññeyyaṁ ānisaṁsakathāmukhanti.
      Idāni yaṁ vuttaṁ katividhañcetaṁ sīlanti tatridaṁ visajjanaṁ.
  Sabbameva tāva idaṁ sīlaṁ attano sīlanalakkhaṇena ekavidhaṁ
  cārittavārittavasena duvidhaṁ tathā abhisamācārikāadibrahmacariyakavasena
  viratiavirativasena nissitānissitavasena kālapariyantāapāṇakoṭikavasena
  sapariyantāpariyantavasena lokiyalokuttaravasena ca tividhaṁ
  hīnamajjhimapaṇītavasena tathā attādhipateyyalokādhipateyyadhammādhipateyyavasena
-------------------------------------------------
[page 013]
  Parāmaṭṭhāparāmaṭṭhapaṭipassaddhavasena visuddhāvisuddhavematikavasena
  sekhāsekhanevasekhānāsekhavasena ca catubbidhaṁ hānabhāgiya-
  ṭhitibhāgiyavisesabhāgiyanibbedhabhāgiyavasena tathā bhikkhubhikkhunīanupasampanna-
  gahaṭṭhasīlavasena pakatiācāradhammatāpubbahetukasīlavasena pāṭimokkha-
  saṁvaraindriyasaṁvarāajīvapārisuddhipaccayasannissitasīlavasena ca pañcavidhaṁ
  pariyantapārisuddhisīlādivasena. Vuttampi cetaṁ paṭisambhidāyaṁ 1- pañca
  sīlāni pariyantapārisuddhisīlaṁ apariyantapārisuddhisīlaṁ paripuṇṇapārisuddhisīlaṁ
  aparāmaṭṭhapārisuddhisīlaṁ paṭipassaddhipārisuddhisīlanti. Tathā
  pahānaveramaṇīcetanāsaṁvarāvītikkamavasena. Tattha ekavidhakoṭṭhāse
  attho vuttanayeneva veditabbo.
      Duvidhakoṭṭhāse. Yaṁ bhagavatā idaṁ kattabbanti paññattasikkhāpadapūraṇaṁ
  taṁ cārittaṁ yaṁ idaṁ na kattabbanti paṭikkhittassa akaraṇaṁ taṁ vārittaṁ.
  Tatrāyaṁ vacanaṭṭho. Caranti tasmiṁ 2- sīlesu paripūrīkāritāya
  pavattantīti cārittaṁ. Vāritaṁ tāyanti rakkhanti tenāti
  vārittaṁ. Tattha saddhāviriyasādhanaṁ cārittaṁ saddhāsādhanaṁ
  vārittaṁ. Evaṁ cārittavārittavasena duvidhaṁ. Dutiyaduke.
  Abhisamācāroti uttamasamācāro. Abhisamācārova abhisamācārikaṁ.
  Abhisamācāraṁ vā ārabbha paññattaṁ abhisamācārikaṁ. Ājīvaṭṭhamakato
  avasesasīlassetaṁ adhivacanaṁ. Maggabrahmacariyassa ādibhāvabhūtanti
  ādibrahmacariyakaṁ. Ājīvaṭṭhamakasīlassetaṁ adhivacanaṁ. Taṁ hi maggassa

  *  *  *  *  *  *
  Footnote: 1. khu. pa. 31/61. 2. Ma. Yu. tasmiṁ taṁsamaṅgino sīlesu paripūrikāritāya.
-------------------------------------------------
[page 014]
  Ādibhāvabhūtaṁ pubbabhāgeyeva parisodhetabbato. Tenāha pubbeva
  kho panassa kāyakammaṁ vacīkammaṁ ājīvo suparisuddho hotīti 1-.
  Yāni vā sikkhāpadāni khuddānukhuddakānīti vuttāni idaṁ
  abhisamācārikasīlaṁ sesaṁ ādibrahmacariyakaṁ. Ubhatovibhaṅgapariyāpannaṁ
  vā ādibrahmacariyakaṁ khandhakavattapariyāpannaṁ abhisamācārikaṁ. Tassa
  sampattiyā ādibrahmacariyakaṁ sampajjati. Tenevāha so vata
  bhikkhave bhikkhu abhisamācārikaṁ dhammaṁ aparipūretvā ādibrahmacariyakaṁ
  dhammaṁ paripūressatīti netaṁ ṭhānaṁ vijjatīti 2-. Evaṁ
  abhisamācārikāadibrahmacariyakavasena duvidhaṁ. Tatiyaduke.
  Pāṇātipātādīhi veramaṇīmattaṁ viratisīlaṁ sesaṁ cetanādi aviratisīlanti.
  Evaṁ viratiavirativasena duvidhaṁ. Catutthaduke. Nissayoti dve nissayā
  taṇhānissayo ca diṭṭhinissayo ca. Tattha yaṁ imināhaṁ sīlena devo vā
  bhavissāmi devaññataro vāti evaṁ bhavasampattiṁ ākaṅkhamānena pavattitaṁ
  idaṁ taṇhānissitaṁ. Yaṁ sīlena suddhīti evaṁ suddhidiṭṭhiyā pavattitaṁ
  idaṁ diṭṭhinissitaṁ. Yampana lokuttaraṁ lokiyañca tasseva sambhārabhūtaṁ
  idaṁ anissitanti evaṁ nissitānissitavasena duvidhaṁ. Pañcamaduke.
  Kālaparicchedaṁ katvā samādinnaṁ sīlaṁ kālapariyantaṁ yāvajīvaṁ samādiyitvā
  tatheva pavattitaṁ āpāṇakoṭikanti. Evaṁ kālapariyantāapāṇakoṭikavasena
  duvidhaṁ. Chaṭṭhaduke. Lābhayasañātiaṅgajīvitavasena diṭṭhipariyantaṁ
  sapariyantaṁ nāma viparītaṁ apariyantaṁ. Vuttampi cetaṁ

  *  *  *  *  *  *
  Footnote: 1. Ma. upari. 14/523. 2. aṅ. pañcaka. 22/15.
-------------------------------------------------
[page 015]
  Paṭisambhidāyaṁ 1- katamantaṁ sīlaṁ sapariyantaṁ atthi sīlaṁ lābhapariyantaṁ atthi
  sīlaṁ yasapariyantaṁ atthi sīlaṁ ñātipariyantaṁ atthi sīlaṁ aṅgapariyantaṁ
  atthi sīlaṁ jīvitapariyantaṁ katamantaṁ sīlaṁ lābhapariyantaṁ idhekacco
  (puggalo) lābhahetu lābhapaccayā lābhakāraṇā yathāsamādinnaṁ sikkhāpadaṁ
  vītikkamati idaṁ taṁ sīlaṁ lābhapariyantanti. Eteneva upāyena
  itarānipi vitthāretabbāni. Apariyantavisajjanepi vuttaṁ katamantaṁ
  sīlaṁ na lābhapariyantaṁ idhekacco (puggalo) lābhahetu lābhapaccayā
  lābhakāraṇā yathāsamādinnaṁ sikkhāpadaṁ vītikkamāya cittampi na
  uppādeti kiṁ so vītikkamissati idantaṁ sīlaṁ na lābhapariyantanti 2-.
  Eteneva upāyena itarānipi vitthāretabbānīti. Evaṁ
  sapariyantāpariyantavasena duvidhaṁ. Sattamaduke. Sabbampi sāsavaṁ sīlaṁ
  lokiyaṁ. Anāsavaṁ lokuttaraṁ. Tattha lokiyaṁ bhavavisesāvahaṁ hoti
  bhavanissaraṇassa ca sambhāro. Yathāha. Vinayo saṁvaratathāya
  saṁvaro avippaṭisāratthāya avippaṭisāro pāmojjatthāya pāmojjaṁ
  pītatthāya pīti passaddhatthāya passaddhi sukhatthāya sukhaṁ samādhatthāya
  samādhi yathābhūtañāṇadassanatthāya yathābhūtañāṇadassanaṁ nibbidatthāya
  nibbidā virāgatthāya virāgo vimuttatthāya vimutti
  vimuttiñāṇadassanatthāya vimuttiñāṇadassanaṁ anupādāparinibbānatthāya
  etadatthā kathā etadatthā mantanā etadatthā upanisā etadatthaṁ
  sotāvadhānaṁ yadidaṁ anupādā cittassa vimokkhoti 3-. Lokuttaraṁ

  *  *  *  *  *  *
  Footnote: 1. khu. pa. 31/62. 2. khu. pa. 31/63. 3. vi. pa. 8/406.
-------------------------------------------------
[page 016]
  Bhavanissaraṇāvahaṁ hoti paccavekkhaṇañāṇassa ca bhūmīti. Evaṁ
  lokiyalokuttaravasena duvidhaṁ.
      Tikesu paṭhamattike. Hīnena chandena cittena viriyena vīmaṁsāya
  vā pavattitaṁ hīnaṁ majjhimehi chandādīhi pavattitaṁ majjhimaṁ paṇītehi
  paṇītaṁ. Yasakāmatāya vā samādinnaṁ hīnaṁ puññaphalakāmatāya majjhimaṁ
  kattabbamevidanti ariyabhāvaṁ nissāya samādinnaṁ paṇītaṁ. Ahamasmi
  sīlasampanno ime panaññe bhikkhū dussīlā pāpadhammāti evaṁ
  attukkaṁsanaparavambhanādīhi upakkiliṭṭhaṁ vā hīnaṁ anupakkiliṭṭhaṁ lokiyasīlaṁ
  majjhimaṁ lokuttaraṁ paṇītaṁ. Taṇhāvasena vā bhavabhogatthāya pavattitaṁ
  hīnaṁ attano vimokkhatthāya pavattitaṁ majjhimaṁ sabbasattavimokkhatthāya
  pavattitaṁ pāramitāsīlaṁ paṇītanti. Evaṁ hīnamajjhimapaṇītavasena
  tividhaṁ. Dutiyattike. Attano ananurūpaṁ pajahitukāmena
  attagarunā attani gāravena pavattitaṁ attādhipateyyaṁ lokāpavādaṁ
  pariharitukāmena lokagarunā lokagāravena pavattitaṁ lokādhipateyyaṁ
  dhammamahattaṁ pūjetukāmena dhammagarunā dhammagāravena pavattitaṁ
  dhammādhipateyyanti. Evaṁ attādhipateyyādivasena tividhaṁ. Tatiyattike.
  Yaṁ dukesu nissitanti vuttaṁ taṁ taṇhādiṭṭhīhi parāmaṭṭhattā parāmaṭṭhaṁ
  puthujjanakalyāṇakassa maggasambhārabhūtaṁ sekhānañca maggasampayuttaṁ
  aparāmaṭṭhaṁ sekhāsekhānañca phalasampayuttaṁ paṭipassaddhanti. Evaṁ
  parāmaṭṭhādivasena tividhaṁ. Catutthattike. Yaṁ āpattiṁ anāpajjantena
  pūritaṁ āpajjitvā vā puna katapaṭikammaṁ taṁ visuddhaṁ āpatutiṁ
-------------------------------------------------
[page 017]
  Āpannassa akatapaṭikammaṁ avisuddhaṁ vatthumhi vā āpattiyā vā
  ajjhācāre vā vematikassa sīlaṁ vematikasīlaṁ nāma. Tattha yoginā
  avisuddhaṁ sīlaṁ sodhetabbaṁ 1- vematike vatthujjhācāraṁ akatvā vimati
  paṭivinodetabbā iccassa phāsu bhavissatīti. Evaṁ visuddhāvisuddhādi- 2-
  vasena tividhaṁ. Pañcamattike. Catūhi ariyamaggehi tīhi ca
  sāmaññaphalehi sampayuttaṁ sīlaṁ sekhaṁ arahattaphalasampayuttaṁ asekhaṁ sesaṁ
  nevasekhānāsekhanti evaṁ sekhādivasena tividhaṁ. Paṭisambhidāyampana
  yasmā loke tesaṁ tesaṁ sattānaṁ pakatipi sīlanti vuccati yaṁ
  sandhāya ayaṁ sukhasīlo ayaṁ dukkhasīlo ayaṁ kalahasīlo ayaṁ maṇḍanasīloti
  bhaṇanti tasmā tena pariyāyena tīṇi sīlāni kusalasīlaṁ
  akusalasīlaṁ abyākatasīlanti 3- evaṁ kusalādivasenapi tividhanti
  vuttaṁ. Tattha akusalaṁ imasmiṁ atthe adhippetassa sīlassa
  lakkhaṇādīsu ekenapi na sametīti idha na upanītaṁ. Tasmā
  vuttanayenevassa tividhatā veditabbā.
      Catukkesu paṭhama catukke.
         Yodha sevati dussīle sīlavante na sevati
         vatthuvītikkame dosaṁ na passati avindisu 4-
         micchāsaṅkappabahulo indriyāni na rakkhati
         evarūpassa vesīlaṁ jāyate hānabhāgiyaṁ.
         Yo panattamano hoti sīlasampattiyā idha

  *  *  *  *  *  *
  Footnote: 1. visodhetabbaṁ. 2. visuddhādivasena. 3. khu. pa. 31/64. 4. aviddasu.
-------------------------------------------------
[page 018]
         Kammaṭṭhānānuyogamhi na uppādeti mānasaṁ
         tuṭṭhassa sīlamattena aghaṭentassa uttariṁ
         tassa taṁ ṭhitibhāgiyaṁ sīlaṁ bhavati bhikkhuno.
         Sampannasīlo ghaṭeti samādhatthāya yo pana
         visesabhāgiyaṁ sīlaṁ hoti etassa bhikkhuno.
         Atuṭṭho sīlamattena nibbidaṁ yonuyuñjati
         hoti nibbedhabhāgiyaṁ sīlametassa bhikkhunoti.
  Evaṁ hānabhāgiyādivasena catubbidhaṁ. Dutiya catukke. Bhikkhū ārabbha
  paññattasikkhāpadāni yāni ca nesaṁ bhikkhūnaṁ paññattito
  rakkhitabbāni idaṁ bhikkhusīlaṁ bhikkhuniyo ārabbha paññattasikkhāpadāni
  yāni ca tāsaṁ bhikkhunīnaṁ paññattito rakkhitabbāni idaṁ bhikkhunīsīlaṁ
  sāmaṇerasāmaṇerīnaṁ dasa sīlāni anupasampannasīlaṁ upāsakaupāsikānaṁ
  niccasīlavasena pañca sikkhāpadāni sati vā ussāhe dasa uposathaṅgavasena
  aṭṭhāti idaṁ gahaṭṭhasīlanti. Evaṁ bhikkhusīlādivasena catubbidhaṁ.
  Tatiyacatukke. Uttarakurukānaṁ manussānaṁ avītikkamo
  pakatisīlaṁ kuladesapāsaṇḍānaṁ attano attano mariyādācārittaṁ
  ācārasīlaṁ dhammatā esā ānanda yadā bodhisatto mātukucchiṁ
  okkanto hoti na bodhisattamātu purisesu mānasaṁ uppajjati
  kāmaguṇupasañhitanti 1- evaṁ vuttaṁ bodhisattamātu sīlaṁ dhammatāsīlaṁ
  mahākassapādīnaṁ pana suddhasattānaṁ bodhisattassa ca tāsu tāsu

  *  *  *  *  *  *
  Footnote: 1. dī. mahā. 10/14.
-------------------------------------------------
[page 019]
  Jātīsu sīlaṁ pubbahetukasīlanti. Evaṁ pakatisīlādivasena catubbidhaṁ.
  Catuttha catukke. Yaṁ bhagavatā idha bhikkhu pāṭimokkhasaṁvarasaṁvuto
  viharati ācāragocarasampanno aṇumattesu vajjesu bhayadassāvī
  samādāya sikkhati sikkhāpadesūti 1- evaṁ vuttaṁ sīlamidaṁ pāṭimokkhasaṁvarasīlaṁ
  nāma. Yaṁ pana so cakkhunā rūpaṁ disvā na nimittaggāhī hoti
  nānubyañjanaggāhī yatvādhikaraṇamenaṁ cakkhundriyaṁ asaṁvutaṁ viharantaṁ
  abhijjhādomanassā pāpakā akusalā dhammā anvāssaveyyuṁ tassa
  saṁvarāya paṭipajjati rakkhati cakkhundriyaṁ cakkhundriye saṁvaraṁ āpajjati
  sotena saddaṁ sutvā .pe. Ghānena gandhaṁ ghāyitvā .pe. Jivhāya
  rasaṁ sāyitvā .pe. Kāyena phoṭṭhabbaṁ phusitvā .pe. Manasā
  dhammaṁ viññāya na nimittaggāhī hoti .pe. Manindriye saṁvaraṁ
  āpajjatīti 2- vuttaṁ idaṁ indriyasaṁvarasīlaṁ nāma. Yā pana ājīvahetu
  ājīvakāraṇā paññattānaṁ channaṁ sikkhāpadānaṁ vītikkamassa kuhanā
  lapanā nemittikatā nippesikatā lābhena lābhaṁ nijigiṁsanatāti
  evamādīnañca pāpadhammānaṁ vasena pavattā micchājīvā virati idaṁ
  ājīvapārisuddhisīlaṁ. Paṭisaṅkhā yoniso cīvaraṁ paṭisevati yāvadeva
  sītassa paṭighātāyātiādinā 3- nayena vutto paṭisaṅkhānaparisuddho
  catupaccayaparibhogo idaṁ paccayasannissitasīlaṁ nāma. Tatrāyaṁ ādito
  paṭṭhāya anupubbapadavaṇṇanāya saddhiṁ vinicchayakathā.
      Idhāti imasmiṁ sāsane. Bhikkhūti saṁsāre bhayaṁ ikkhanatāya vā

  *  *  *  *  *  *
  Footnote: 1. abhi. vi. 35/328. 2. aṅ. tika. 20/143. 3. Ma. mū. 12/17.
-------------------------------------------------
[page 020]
  Bhinnapaṭadharāditāya vā evaṁ laddhavohāro saddhāpabbajito kulaputto.
      Pāṭimokkhasaṁvarasaṁvutoti ettha. Pāṭimokkhanti sikkhāpadasīlaṁ.
  Taṁ hi yo naṁ pāti rakkhati taṁ mokkheti mocayati āpāyikādīhi
  dukkhehi tasmā pāṭimokkhanti vuccati. Saṁvaraṇaṁ saṁvaro. Kāyikavācasikassa
  avītikkamassetaṁ nāmaṁ. Pāṭimokkhameva saṁvaro pāṭimokkhasaṁvaro.
  Tena pāṭimokkhasaṁvarena saṁvuto pāṭimokkhasaṁvarasaṁvuto upagato
  samannāgatoti attho. Viharatīti iriyati.
      Ācāragocarasampannotiādīnamattho pāliyaṁ āgatanayeneva
  veditabbo. Vuttañhetaṁ ācāragocarasampannoti atthi ācāro
  atthi anācāro tattha katamo anācāro kāyiko vītikkamo
  vācasiko vītikkamo kāyikavācasiko vītikkamo ayaṁ vuccati anācāro
  sabbampi dussīlyaṁ anācāro idhekacco veḷudānena vā pattadānena
  vā pupphaphalasinānadantakaṭṭhadānena vā cāṭukamyatāya 1- vā
  muggasūpatāya vā pāribhaṭyatāya vā jaṅghapesanikena vā aññataraññatarena
  vā buddhapaṭikkuṭṭhena micchājīvena jīvitaṁ kappeti ayaṁ vuccati anācāro
  tattha katamo ācāro kāyiko avītikkamo vācasiko avītikkamo
  kāyikavācasiko avītikkamo ayaṁ vuccati ācāro sabbopi sīlasaṁvaro
  ācāro idhekacco na veḷudānena (vā) 2- na pattadānena (vā)
  na pupphaphalasinānadantakaṭṭhadānena (vā) na cāṭukamyatāya na
  muggasūpatāya na pāribhaṭyatāya (vā) na jaṅghapesanikena na

  *  *  *  *  *  *
  Footnote: 1. Ma. Yu. cātukamyatāya.
  2. na veḷudānena vātiādīsu vāsaddo atireko viya dissati.
-------------------------------------------------
[page 021]
  Aññataraññatarena (vā) buddhapaṭikkuṭṭhena micchājīvena jīvitaṁ kappeti
  ayaṁ vuccati ācāro gocaroti atthi gocaro atthi agocaro
  tattha katamo agocaro idhekacco vesiyagocaro vā hoti
  vidhavāthullakumārīpaṇḍakabhikkhunīpānāgāragocaro vā saṁsaṭṭho viharati
  rājūhi rājamahāmattehi titthiyehi titthiyasāvakehi ananulomikena
  gihisaṁsaggena yāni vā pana tāni kulāni assaddhāni appasannāni
  akkosakaparibhāsakāni anatthakāmāni ahitakāmāni aphāsukakāmāni
  ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ
  tathārūpāni kulāni sevati bhajati payirupāsati ayaṁ vuccati agocaro tattha
  katamo gocaro idhekacco na vesiyagocaro hoti .pe. Na
  pānāgāra gocaro hoti asaṁsaṭṭho viharati rājūhi .pe.
  Titthiyasāvakehi ananulomikena gihisaṁsaggena yāni vā pana tāni kulāni
  saddhāni pasannāni opānabhūtāni kāsāvapajjotāni isivātapaṭivātāni
  atthakāmāni .pe. Yogakkhemakāmāni bhikkhūnaṁ bhikkhunīnaṁ upāsakānaṁ
  upāsikānaṁ tathārūpāni kulāni sevati bhajati payirūpāsati ayaṁ vuccati
  gocaro iti iminā ca ācārena iminā ca gocarena upeto hoti
  samupeto upāgato samupāgato upapanno samupapanno samannāgato
  tena vuccati ācāragocarasampannoti 1-.
      Apicettha imināpi nayena ācāragocarā veditabbā. Duvidho
  hi anācāro kāyiko ca vācasiko ca tattha katamo kāyiko

  *  *  *  *  *  *
  Footnote: 1. abhi. vi. 35/331.
-------------------------------------------------
[page 022]
  Anācāro idhekacco saṅghagatopi acittīkārakato there bhikkhū
  ghaṭṭayantopi tiṭṭhati ghaṭṭayantopi nisīdati puratopi tiṭṭhati puratopi
  nisīdati uccepi āsane nisīdati sasīsampi pārupitvā nisīdati
  ṭhitakopi bhaṇati bāhāvikkhepakopi bhaṇati therānaṁ bhikkhūnaṁ anupāhanānaṁ
  caṅkamantānaṁ saupāhano caṅkamati nīce caṅkame caṅkamantānaṁ ucce
  caṅkame caṅkamati chamāyaṁ caṅkamantānaṁ caṅkame caṅkamati there bhikkhū
  anūpakhajjāpi tiṭṭhati anūpakhajjāpi nisīdati navepi bhikkhū āsanena
  paṭibāhati jantāgharepi there bhikkhū anāpucchitvā kaṭṭhaṁ pakkhipati
  dvāraṁ pidahati udakatitthepi there bhikkhū ghaṭṭayantopi otarati puratopi
  otarati ghaṭṭayantopi nhāyati puratopi nhāyati ghaṭṭayantopi uttarati
  puratopi uttarati antaragharaṁ pavisantopi there bhikkhū ghaṭṭayantopi
  gacchati puratopi gacchati vokkamma therānaṁ bhikkhūnaṁ purato puratopi gacchati
  yānipi tāni honti kulānaṁ ovarakāni guḷhāni ca paṭicchannāni ca
  yattha kulitthiyo kulakumāriyo nisīdanti tatthapi sahasā pavisati
  kumārakassapi siraṁ parāmasati ayaṁ vuccati kāyiko anācāro tattha katamo
  vācasiko anācāro idhekacco saṅghagatopi acittīkārakato there
  bhikkhū anāpucchā dhammaṁ bhaṇati pañhaṁ visajjeti pāṭimokkhaṁ uddisati
  ṭhitakopi bhaṇati bāhāvikkhepakopi bhaṇati antaragharaṁ paviṭṭhopi itthiṁ
  vā kumāriṁ vā evamāha itthannāme itthaṅgotte kiṁ atthi yāgu
  atthi bhattaṁ 1- atthi khādanīyaṁ kiṁ pivissāma kiṁ khādissāma kiṁ bhuñjissāma

  *  *  *  *  *  *
  Footnote: 1. atthi khādanīyaṁ atthi bhattanti evaṁ bhavitabbaṁ.
-------------------------------------------------
[page 023]
  Kiṁ vā me dassathāti vippalapati ayaṁ vuccati vācasiko anācāro.
  Paṭipakkhavasena panassa ācāro veditabbo. Apica bhikkhu sagāravo
  sappatisso hirottappasampanno sunivattho supāruto pāsādikena
  abhikkantena paṭikkantena ālokitena vilokitena sammiñjitena
  pasāritena okkhittacakkhu iriyāpathasampanno indriyesu guttadvāro
  bhojane mattaññū jāgariyamanuyutto satisampajaññena samannāgato
  appiccho santuṭṭho asaṁsaṭṭho āraddhaviriyo abhisamācārikesu
  sakkaccakārī garucittīkārabahulo viharati ayaṁ vuccati ācāro. Evaṁ
  tāva ācāro veditabbo. Gocaro pana tividho upanissayagocaro
  ārakkhagocaro upanibandhagocaroti. Tattha katamo upanissayagocaro
  dasakathāvatthuguṇasamannāgato kalyāṇamitto yaṁ nissāya assutaṁ
  suṇāti sutaṁ pariyodapeti kaṅkhaṁ vitarati diṭṭhiṁ ujuṁ karoti cittaṁ pasādeti
  yassa vā anusikkhamāno saddhāya vaḍḍhati sīlena sutena cāgena
  paññāya vaḍḍhati ayaṁ vuccati upanissayagocaro. Katamo ārakkhagocaro
  idha bhikkhu antaragharaṁ paviṭṭho vīthiṁ paṭipanno okkhittacakkhu
  yugamattadassāvī saṁvuto gacchati na hatthiṁ olokento na assaṁ
  na rathaṁ na pattiṁ na itthiṁ na purisaṁ olokento na uddhaṁ
  olokento na adho olokento na disāvidisampi pekkhamāno
  gacchati ayaṁ vuccati ārakkhagocaro. Katamo upanibandhagocaro
  cattāro satipaṭṭhānā yattha cittaṁ upanibandhati vuttañhetaṁ bhagavatā
  ko ca bhikkhave bhikkhuno gocaro sako pettiko visayo yadidaṁ cattāro
-------------------------------------------------
[page 024]
  Satipaṭṭhānāti 1- ayaṁ vuccati upanibandhagocaro. Iti iminā ca
  ācārena iminā ca gocarena upeto samannāgato tenapi vuccati
  ācāragocarasampannoti.
      Aṇumattesu vajjesu bhayadassāvīti aṇuppamāṇesu asañcicca
  āpannasekhiyākusalacittuppādādibhedesu vajjesu bhayadassanasīlo.
  Samādāya sikkhati sikkhāpadesūti yaṅkiñci sikkhāpadesu sikkhitabbaṁ
  taṁ sabbaṁ sammā ādāya sikkhati.
      Ettha ca pāṭimokkhasaṁvarasaṁvutoti ettāvatā ca puggalādhiṭṭhānāya
  desanāya pāṭimokkhasaṁvarasīlaṁ dassitaṁ. Ācāragocarasampannotiādi
  pana sabbaṁ yathā paṭipannassa taṁ sīlaṁ sampajjati taṁ paṭipattiṁ dassetuṁ
  vuttanti veditabbaṁ.
      Yampanetaṁ tadanantaraṁ so cakkhunā rūpaṁ disvātiādinā nayena
  dassitaṁ indriyasaṁvarasīlaṁ tattha. Soti so pāṭimokkhasaṁvarasīle ṭhito
  bhikkhu. Cakkhunā rūpaṁ disvāti kāraṇavasena cakkhūti laddhavohārena
  rūpadassanasamatthena cakkhuviññāṇena rūpaṁ disvā. Porāṇā panāhu
  cakkhu rūpaṁ na passati acittakattā cittampi na passati acakkhukattā
  dvārārammaṇasaṅghaṭṭe pana cakkhuppasādavatthukena cittena passati īdisī
  panesā dhanunā vijjhatītiādīsu viya sasambhārakathā nāma hoti.
  Tasmā cakkhuviññāṇena rūpaṁ disvāti ayamevettha atthoti. Na
  nimittaggāhīti itthīpurisanimittaṁ vā subhanimittādikaṁ vā kilesavatthubhūtaṁ

  *  *  *  *  *  *
  Footnote: 1. saṁ. mahāvāra. 19/198.
-------------------------------------------------
[page 025]
  Nimittaṁ na gaṇhāti diṭṭhamatteyeva saṇṭhāti. Nānubyañjanaggāhīti
  kilesānaṁ anubyañjanato pākaṭabhāvakaraṇato anubyañjananti laddhavohāraṁ
  hatthapādasīsahasitakathitalapitavilokitādibhedaṁ ākāraṁ na gaṇhāti yaṁ
  tattha bhūtaṁ tadeva gaṇhāti cetiyapabbatavāsī mahātissatthero viya.
      Taṁ kira cetiyapabbatā anurādhapuraṁ piṇḍacāratthāya āgacchantaṁ
  aññatarā kulasuṇhā sāmikena saddhiṁ bhaṇḍitvā sumaṇḍitapasādhitā
  devakaññā viya kālasseva anurādhapurato nikkhamitvā ñātigharaṁ gacchantī
  antarāmagge disvā vipallatthacittā mahāhasitaṁ hasi. Theropi
  kimetanti olokento tassā dantaṭṭhike asubhasaññaṁ paṭilabhitvā
  arahattaṁ pāpuṇi. Tena vuttaṁ
          tassā dantaṭṭhike 1- disvā pubbasaññaṁ anussari
          tattheva so ṭhito thero arahattaṁ apāpuṇīti.
      Sāmikopi kho panassā anumaggaṁ gacchanto theraṁ disvā kacci
  bhante itthiṁ passathāti pucchi. Taṁ thero āha
          nābhijānāmi itthiṁ vā purisaṁ vā ito gataṁ 2-
          apica aṭṭhisaṅghāṭo gacchatesa mahāpatheti.
      Yatvādhikaraṇamenantiādimhi yaṁkāraṇā yassa cakkhundriyāsaṁvarassa
  hetu enaṁ 3- puggalaṁ satikavāṭena cakkhundriyaṁ asaṁvutaṁ apidahitacakkhudvāraṁ
  hutvā viharantaṁ ete abhijjhādayo dhammā anvāssaveyyuṁ
  anubandheyyuṁ. Tassa saṁvarāya paṭipajjatīti tassa

  *  *  *  *  *  *
  Footnote: 1. dantaṭṭhikantipi. 2. SīṂa.Yu. itthī vā puriso vā ito gato. 3. Yu. etaṁ.
-------------------------------------------------
[page 026]
  Cakkhundriyassa satikavāṭena pidahanatthāya paṭipajjati. Evaṁ
  paṭipajjantoyeva ca rakkhati cakkhundriyaṁ cakkhundriye saṁvaraṁ āpajjatītipi
  vuccati. Tattha kiñcāpi cakkhundriye saṁvaro vā asaṁvaro vā natthi na hi
  cakkhuppasādaṁ nissāya sati vā muṭṭhasaccaṁ vā uppajjati apica yadā
  rūpārammaṇaṁ cakkhussa āpāthaṁ āgacchati tathā bhavaṅge dvikkhattuṁ uppajjitvā
  niruddhe kiriyāmanodhātu āvajjanakiccaṁ sādhayamānā uppajjitvā
  nirujjhati tato cakkhuviññāṇaṁ dassanakiccaṁ tato vipākamanodhātu
  sampaṭicchannakiccaṁ tato vipākāhetukamanoviññāṇadhātu santīraṇakiccaṁ tato
  kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā
  nirujjhati tadanantaraṁ javanaṁ javati. Tatrāpi neva bhavaṅgasamaye na
  āvajjanādīnaṁ aññatarasamaye saṁvaro vā asaṁvaro vā atthi.
  Javanakkhaṇe pana sace dussīlyaṁ vā muṭṭhasaccaṁ vā aññāṇaṁ vā akkhanti
  vā kosajjaṁ vā uppajjati asaṁvaro hoti. Evaṁ honto pana so
  cakkhundriye asaṁvaroti vuccati. Kasmā. Yasmā tasmiṁ sati
  dvārampi aguttaṁ hoti bhavaṅgampi āvajjanādīnipi vīthicittāni.
  Yathā kiṁ. Yathā nagare catūsu dvāresu asaṁvutesu kiñcāpi
  antogharadvārakoṭṭhakagabbhādayo susaṁvutā honti tathāpi antonagare
  sabbaṁ bhaṇḍaṁ arakkhitaṁ agopitameva hoti nagaradvārena hi corā
  pavisitvā yadicchanti taṁ kareyyuṁ evameva javane dussīlyādīsu uppannesu
  tasmiṁ asaṁvare sati dvārampi aguttaṁ hoti bhavaṅgampi āvajjanādīnipi
-------------------------------------------------
[page 027]
  Vīthicittāni. Tasmiṁ pana sīlādīsu uppannesu dvārampi
  guttaṁ hoti bhavaṅgampi āvajjanādīnipi vīthicittāni. Yathā kiṁ. Yathā
  nagaradvāresu susaṁvutesu kiñcāpi antogharādayo asaṁvutā honti
  tathāpi antonagare sabbaṁ bhaṇḍaṁ surakkhitaṁ sugopitameva hoti nagaradvāresu
  hi pidahitesu corānaṁ paveso natthi evameva javane sīlādīsu
  uppannesu dvārampi guttaṁ hoti bhavaṅgampi āvajjanādīnipi vīthicittāni
  tasmā javanakkhaṇe uppajjamānopi saṁvaro cakkhundriye saṁvaroti vutto.
  Sotena saddaṁ sutvātiādīsupi eseva nayo. Evamidaṁ saṅkhepato
  rūpādīsu kilesānubandhanimittādiggāhaparivajjanalakkhaṇaṁ indriyasaṁvarasīlanti
  veditabbaṁ.
      Idāni indriyasaṁvarasīlānantaraṁ vutte ājīvapārisuddhisīle.
  Ājīvahetu ājīvakāraṇā paññattānaṁ channaṁ sikkhāpadānanti yāni
  tāni ājīvahetu ājīvakāraṇā pāpiccho icchāpakato asantaṁ
  abhūtaṁ uttarimanussadhammaṁ ullapati āpatti pārājikassa ājīvahetu
  ājīvakāraṇā sañcarittaṁ samāpajjati āpatti saṅghādisesassa
  ājīvahetu ājīvakāraṇā yo te vihāre vasati so bhikkhu arahāti
  bhaṇati paṭijānantassa āpatti thullaccayassa ājīvahetu ājīvakāraṇā
  bhikkhu paṇītabhojanāni agilāno attano atthāya viññāpetvā
  bhuñjati āpatti pācittiyassa ājīvahetu ājīvakāraṇā bhikkhunī
  paṇītabhojanāni agilānā attano atthāya viññāpetvā bhuñjati
  āpatti pāṭidesanīyassa ājīvahetu ājīvakāraṇā sūpaṁ vā
-------------------------------------------------
[page 028]
  Odanaṁ vā agilāno attano atthāya viññāpetvā bhuñjati
  āpatti dukkaṭassāti 1- evaṁ paññattāni cha sikkhāpadāni imesaṁ
  channaṁ sikkhāpadānaṁ. Kuhanātiādīsu ayaṁ pāli
      tattha katamā kuhanā lābhasakkārasilokasannissitassa pāpicchassa
  icchāpakatassa yā paccayapaṭisevanasaṅkhātena 2- vā sāmantajappitena vā
  iriyāpathassa vā aṭṭhapanā ṭhapanā saṇṭhapanā bhākuṭikā bhākuṭiyaṁ
  kuhanā kuhāyanā kuhitattaṁ ayaṁ vuccati kuhanā
      tattha katamā lapanā lābhasakkārasilokasannissitassa
  pāpicchassa icchāpakatassa yā paresaṁ ālapanā lapanā
  sallapanā ullapanā samullapanā unnahanā samunnahanā ukkāpanā
  samukkāpanā anuppiyabhāṇitā cāṭukamyatā muggasūpatā pāribhaṭyatā
  ayaṁ vuccati lapanā
      tattha katamā nemittikatā lābhasakkārasilokasannissitassa
  pāpicchassa icchāpakatassa yaṁ paresaṁ nimittaṁ nimittakammaṁ obhāso
  obhāsakammaṁ sāmantajappā parikathā ayaṁ vuccati nemittikatā
      tattha katamā nippesikatā lābhasakkārasilokasannissitassa
  pāpicchassa icchāpakatassa yā paresaṁ akkosanā vambhanā garahanā
  ukkhepanā samukkhepanā khipanā saṅkhipanā pāpanā sampāpanā
  avaṇṇahārikā parapiṭṭhimaṁsikatā ayaṁ vuccati nippesikatā
      tattha katamā lābhena lābhaṁ nijigiṁsanatā

  *  *  *  *  *  *
  Footnote: 1. vi. parivāra. 8/254. 2. Sī. paccayapaṭisedhanasaṅkhātena. evamuparipi.
-------------------------------------------------
[page 029]
  Lābhasakkārasilokasannissito pāpiccho icchāpakato ito laddhaṁ āmisaṁ amutra
  harati amutra vā laddhaṁ āmisaṁ idhāharati yā evarūpā āmisena āmisassa
  eṭṭhi gaveṭṭhi pariyeṭṭhi esanā gavesanā pariyesanā ayaṁ vuccati
  lābhena lābhaṁ nijigiṁsanatāti 1-. Imissā pana pāliyā evamattho
  veditabbo.
      Kuhanāniddese tāva. Lābhasakkārasilokasannissitassāti
  lābhañca sakkārañca kittisaddañca sannissitassa paṭṭhayantassāti
  attho. Pāpicchassāti asantaguṇadīpanakāmassa. Icchāpakatassāti
  icchāya apakatassa upaddūtassāti attho. Ito paraṁ yasmā
  paccayapaṭisevanasāmantajappanairiyāpathasannissitavasena mahāniddese
  tividhaṁ kuhanavatthuṁ āgataṁ tasmā tividhampetaṁ dassetuṁ
  paccayapaṭisevanasaṅkhātena vāti evamādi āraddhaṁ.
      Tattha cīvarādīhi nimantitassa tadatthikasseva sato pāpicchataṁ
  nissāya paṭikkhipanena te ca gahapatike attani supatiṭṭhitasaddhe
  ñatvā puna tesaṁ aho ayyo appiccho na kiñci paṭiggaṇhituṁ
  icchati suladdhaṁ vata no assa sace appamattakampi kiñci
  paṭiggaṇheyyāti nānāvidhehi upāyehi paṇītāni cīvarādīni upanentānaṁ
  tadanuggahakāmataṁyeva āvikatvā paṭiggahaṇena ca tato pabhūti api
  sakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ
  kuhanavatthunti veditabbaṁ. Vuttampi cetaṁ mahāniddese 2- katamaṁ

  *  *  *  *  *  *
  Footnote: 1. abhi. vi. 35/475. 2. khu. mahā. 29/268.
-------------------------------------------------
[page 030]
  Paccayapaṭisevanasaṅkhātaṁ kuhanavatthu idha gahapatikā bhikkhuṁ nimantenti
  cīvarapiṇḍapātasenāsanagilānapaccayabhesajjaparikkhārehi pāpiccho
  icchāpakato atthiko cīvara .pe. Parikkhārānaṁ bhiyyokamyataṁ upādāya
  cīvaraṁ paccakkhāti piṇḍapātaṁ senāsanaṁ gilānapaccayabhesajjaparikkhāraṁ
  paccakkhāti so evamāha kiṁ samaṇassa mahagghena cīvarena etaṁ
  sāruppaṁ yaṁ samaṇo susānā vā saṅkārakūṭā vā pāpaṇikā vā
  nantakāni uccinitvā saṅghāṭiṁ katvā dhāreyya kiṁ samaṇassa mahagghena
  piṇḍapātena etaṁ sāruppaṁ yaṁ samaṇo uñchācariyāya piṇḍiyālopena
  jīvitaṁ kappeyya kiṁ samaṇassa mahagghena senāsanena etaṁ sāruppaṁ
  yaṁ samaṇo rukkhamūliko vā assa abbhokāsiko vā kiṁ samaṇassa
  mahagghena gilānapaccayabhesajjaparikkhārena etaṁ sāruppaṁ yaṁ
  samaṇo pūtimuttena vā harīṭakīkhaṇḍena vā osathaṁ kareyyāti
  tadupādāya lūkhaṁ cīvaraṁ dhāreti lūkhaṁ piṇḍapātaṁ paribhuñjati lūkhaṁ
  senāsanaṁ paṭisevati lūkhaṁ gilānapaccayabhesajjaparikkhāraṁ paṭisevati tamenaṁ
  gahapatikā evaṁ jānanti ayaṁ samaṇo appiccho santuṭṭho pavivitto
  asaṁsaṭṭho āraddhaviriyo dhutavādoti bhiyyo bhiyyo nimantenti cīvara
  .pe. Parikkhārehi so evamāha tiṇṇaṁ sammukhībhāvā saddho
  kulaputto bahuṁ puññaṁ pasavati saddhāya sammukhībhāvā saddho
  kulaputto bahuṁ puññaṁ pasavati deyyadhammassa .pe. Dakkhiṇeyyānaṁ
  sammukhībhāvā saddho kulaputto bahuṁ puññaṁ pasavati tumhākañcevāyaṁ
  saddhā atthi deyyadhammo ca saṁvijjati ahañca paṭiggāhako
-------------------------------------------------
[page 031]
  Sacāhaṁ na paṭiggaṇhissāmi evaṁ tumhe puññena paribāhirā
  bhavissatha na mayhaṁ iminā attho apica tumhākameva anukampāya
  paṭiggaṇhāmīti tadupādāya bahumpi cīvaraṁ paṭiggaṇhāti bahumpi
  piṇḍapātaṁ bahumpi senāsanaṁ bahumpi bhesajjaparikkhāraṁ paṭiggaṇhāti
  yā evarūpā bhākuṭikā bhākuṭiyaṁ kuhanā kuhāyanā kuhitattaṁ idaṁ
  vuccati paccayapaṭisevanasaṅkhātaṁ kuhanavatthunti.
      Pāpicchasseva pana sato uttarimanussadhammādhigamaparidīpanavācāya
  tathā tathā vimhāpanaṁ sāmantajappanasaṅkhātaṁ kuhanavatthunti veditabbaṁ.
  Yathāha. Tattha katamaṁ sāmantajappanasaṅkhātaṁ kuhanavatthuṁ idhekacco
  pāpiccho icchāpakato sambhāvanādhippāyo evaṁ maṁ jano
  sambhāvessatīti ariyadhammasannissitaṁ vācaṁ bhāsati yo evarūpaṁ
  cīvaraṁ dhāreti so samaṇo mahesakkhoti bhaṇati yo evarūpaṁ pattaṁ
  lohathālakaṁ dhamakarakaṁ parissāvanaṁ kuñcikaṁ kāyabandhanaṁ upāhanaṁ dhāreti
  so samaṇo mahesakkhoti bhaṇati yassa evarūpo upajjhāyo
  ācariyo samānupajjhāyako samānācariyako mitto sandiṭṭho sambhatto
  sahāyo yo evarūpe vihāre vasati aḍḍhayoge pāsāde hammiye
  guhāyaṁ leṇe kuṭiyā kūṭāgāre aṭṭe māḷe uṭṭaṇḍe 1-
  upaṭṭhānasālāyaṁ maṇḍape rukkhamūle vasati so samaṇo mahesakkhoti
  bhaṇati athavā korajikakorajiko bhākuṭiyabhākuṭiyo kuhakuho lapalapo
  mukhasambhāvito ayaṁ samaṇo imāsaṁ evarūpānaṁ santānaṁ

  *  *  *  *  *  *
  Footnote: 1 uddaṇḍetipi pāṭho. uṭṭaṇḍo agabbhikā ekadvārā dīghasālāti vadantīti ṭīkā.
-------------------------------------------------
[page 032]
  Vihārasamāpattīnaṁ lābhīti tādisaṁ gambhīraṁ guḷhaṁ nipuṇaṁ paṭicchannaṁ
  lokuttarasuññatapaṭisaṁyuttaṁ kathaṁ katheti yā evarūpā bhākuṭikā
  bhākuṭiyaṁ kuhanā kuhāyanā kuhitattaṁ idaṁ vuccati sāmantajappanasaṅkhātaṁ
  kuhanavatthunti.
      Pāpicchasseva pana sato sambhāvanādhippāyakatena iriyāpathena
  vimhāpanaṁ iriyāpathasannissitaṁ kuhanavatthunti veditabbaṁ. Yathāha.
  Katamaṁ iriyāpathasaṅkhātaṁ kuhanavatthuṁ idhekacco pāpiccho icchāpakato
  sambhāvanādhippāyo evaṁ maṁ jano sambhāvessatīti gamanaṁ saṇṭhapeti
  ṭhānaṁ nisajjaṁ sayanaṁ saṇṭhapeti paṇidhāya gacchati paṇidhāya tiṭṭhati
  paṇidhāya nisīdati paṇidhāya seyyaṁ kappeti samāhito viya gacchati
  samāhito viya tiṭṭhati samāhito viya nisīdati samāhito viya seyyaṁ
  kappeti āpāthakajjhāyī ca hoti yā evarūpā iriyāpathassa
  aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā
  kuhitattaṁ idaṁ vuccati iriyāpathasaṅkhātaṁ kuhanavatthunti.
      Tattha paccayapaṭisevanasaṅkhātenāti paccayapaṭisevananti evaṁ
  saṅkhātena paccayapaṭisevanena vā saṅkhātena. Sāmantajappitenāti
  samīpabhaṇitena. Iriyāpathassa vāti catuiriyāpathassa vā. Aṭṭhapanāti
  ādito ṭhapanā ādarena vā ṭhapanā. Ṭhapanāti ṭhapanākāro.
  Saṇṭhapanāti abhisaṅkharaṇā. Pāsādikabhāvakaraṇanti vuttaṁ hoti.
  Bhākuṭikāti padhānaparamaṭṭhitabhāvadassanena 1- bhakuṭikaraṇaṁ. Mukhasaṅkocoti

  *  *  *  *  *  *
  Footnote: 1. Sī. Yu. padhānaparimathita-. Ma. paṭṭhānaparimaṭuṭhita-.
-------------------------------------------------
[page 033]
  Vuttaṁ hoti. Bhakuṭikaraṇaṁ sīlamassāti bhākuṭiko. Bhākuṭikassa
  bhāvo bhākuṭiyaṁ. Kuhanāti vimhāpanā. Kuhassa āyanā
  kuhāyanā. Kuhissa bhāvo kuhitattanti.
      Lapanāniddese. Ālapanāti vihāraṁ āgate manusse disvā
  kimatthāya bhonto āgatā kiṁ bhikkhū nimantetuṁ yadi evaṁ
  gacchatha ahaṁ pacchato bhikkhū gahetvā gacchāmīti evaṁ āditova
  lapanā. Athavā attānaṁ upanetvā ahaṁ tisso mayi rājā
  pasanno mayi asuko ca asuko ca rājamahāmatto pasannoti
  evaṁ attūpanāyikā lapanā ālapanā. Lapanāti puṭṭhassa sato
  vuttappakārameva lapanaṁ. Sallapanāti gahapatikānaṁ ukkaṇṭhane bhītassa
  okāsaṁ datvā datvā suṭṭhu lapanā. Ullapanāti mahākuṭumbiko
  mahānāviko mahādānapatīti evaṁ uddhaṁ katvā lapanā. Samullapanāti
  sabbato bhāgena uddhaṁ katvā lapanā. Unnahanāti upāsakā
  pubbe īdise kāle navadānaṁ detha idāni kiṁ na dethāti evaṁ
  yāva dassāma bhante okāsaṁ na labhāmātiādīni vadanti tāva
  uddhaṁ uddhaṁ nahanā veṭhanāti vuttaṁ hoti. Athavā ucchuhatthaṁ
  disvā kuto ābhataṁ upāsakāti pucchati. Ucchukkhettato bhanteti.
  Kiṁ tattha ucchu madhuranti. Khāditvā bhante jānitabbanti.
  Na upāsakā bhikkhussa ucchuṁ dethāti vattuṁ vaṭṭatīti.
  Yā evarūpā nibbeṭhentassāpi veṭhanakathā sā unnahanā.
  Sabbato bhāgena punappunaṁ unnahanā samunnahanā. Ukkāpanāti
-------------------------------------------------
[page 034]
  Etaṁ kulaṁ maṁyeva jānāti sace ettha deyyadhammo uppajjati
  mayhameva detīti evaṁ ukkhipitvā kāpanā ukkāpanā. Uddīpanāti
  vuttaṁ hoti. Telakandarikavatthu 1- cettha vattabbaṁ. Sabbato
  bhāgena pana punappunaṁ ukkāpanā samukkāpanā. Anuppiyabhāṇitāti
  saccānurūpaṁ dhammānurūpaṁ vā anavaloketvā 2- punappunaṁ piyabhaṇanameva.
  Cāṭukamyatāti nīcavattitā attānaṁ heṭṭhato heṭṭhato ṭhapetvā
  vattanaṁ. Muggasūpatāti muggasūpasadisatā. Yathā hi muggesu
  paccamānesu kocideva na 3- pacati avasesā 4- pacanti evaṁ yassa
  puggalassa vacane kiñcideva saccaṁ hoti sesaṁ alikaṁ ayaṁ puggalo
  muggasūpoti vuccati tassa bhāvo muggasūpatā. Pāribhaṭyatāti
  pāribhaṭyabhāvo. Yo hi kuladārake dhātī viya aṅkena vā
  khandhena vā paribhaṭati dhāretīti attho tassa paribhaṭassa kammaṁ
  pāribhaṭyaṁ. Pāribhaṭyassa bhāvo pāribhaṭyatāti.
      Nemittikatāniddese. Nimittanti yaṅkiñci paresaṁ
  paccayadānasaññājanakaṁ kāyavacīkammaṁ. Nimittakammanti khādanīyaṁ gahetvā
  gacchante disvā kiṁ khādanīyaṁ labhitthātiādinā nayena nimittakaraṇaṁ.
  Obhāsoti paccayapaṭisaṁyuttakathā. Obhāsakammanti vacchapālake
  disvā kiṁ ime vacchā khīragovacchā udāhu takkagovacchāti
  pucchitvā khīragovacchā bhanteti vutte na khīragovacchā yadi
  khīragovacchā siyuṁ bhikkhūpi khīraṁ labheyyunti evamādinā nayena

  *  *  *  *  *  *
  Footnote: 1. telakaṇḍarikavatthuntipi pāṭho. 2. Ma. anapaloketvā.
  3-4. paccati...paccanutītipi.
-------------------------------------------------
[page 035]
  Tesaṁ dārakānaṁ mātāpitūnaṁ nivedetvā khīradāpanādikaṁ obhāsakaraṇaṁ.
  Sāmantajappāti samīpaṁ katvā jappanaṁ. Kulupakabhikkhuvatthu cettha
  kathetabbaṁ.
      Kulupako kira bhikkhu bhuñjitukāmo gehaṁ pavisitvā nisīdi.
  Taṁ disvā adātukāmā gharaṇī taṇḍulā natthīti bhaṇantī taṇḍule
  āharitukāmā viya paṭivissakagharaṁ gatā. Bhikkhu antogabbhaṁ pavisitvā
  olokento kavāṭakoṇe ucchuṁ bhājane guḷaṁ piṭake loṇamacchaphāle
  kumbhiyaṁ taṇḍule ghaṭe ghataṁ disvā nikkhamitvā nisīdi. Gharaṇī
  taṇḍule nālatthanti āgatā. Bhikkhu upāsike ajja bhikkhā
  na sampajjissatīti paṭikacceva nimittaṁ addasanti āha. Kiṁ bhanteti.
  Kavāṭakoṇe nikkhittaucchuṁ viya sappaṁ addasaṁ taṁ paharissāmīti
  olokento bhājane 1- ṭhapitaguḷapiṇḍakena viya pāsāṇaleḍḍukena
  tena pahaṭena 1- sappena kataṁ piṭake nikkhittaloṇamacchaphālasadisaṁ
  phaṇaṁ tassa taṁ leḍḍuṁ ḍaṁsitukāmassa kumbhiyā taṇḍulasadise
  dante athassa kupitassa ghaṭe pakkhittaghatasadisaṁ mukhato nikkhamantaṁ
  visamissakaṁ kheḷanti. Sā na sakkā muṇḍakaṁ vañcetunti ucchuṁ
  datvā odanaṁ pacitvā ghataguḷamacchehi saddhiṁ adāsīti. Evaṁ
  samīpaṁ katvā jappanaṁ sāmantajappāti veditabbaṁ. Parikathāti
  yathā taṁ labhati tathā parivattetvā parivattetvā kathananti.
      Nippesikatāniddese. Akkosanāti dasahi akkosavatthūhi
  akkosanaṁ. Vambhanāti paribhavitvā kathanaṁ. Garahanāti assaddho

  *  *  *  *  *  *
  Footnote: 1. bhājane ṭhapitaṁ guḷapiṇḍaṁ viya pāsāṇaṁ leḍḍukena pahāṭanātipi dissati.
-------------------------------------------------
[page 036]
  Appasannotiādinā nayena dosāropanā. Ukkhepanāti mā evaṁ
  ettha kathethāti vācāya ukkhipanaṁ. Sabbato bhāgena savatthukaṁ
  sahetukaṁ katvā ukkhepanā samukkhepanā. Athavā adentaṁ
  disvā aho dānapatīti evaṁ ukkhipanaṁ ukkhepanā nāma. Aho
  mahādānapatīti evaṁ suṭṭhu ukkhepanā samukkhepanā. Khipanāti kiṁ
  imassa jīvitaṁ bījabhojinoti evaṁ upphaṇḍanā. Saṅkhipanāti kiṁ
  imaṁ adāyakoti bhaṇatha yo niccakālaṁ sabbesampi natthīti vacanaṁ
  detīti evaṁ suṭṭhutaraṁ upphaṇḍanā. Pāpanāti adāyakattassa
  avaṇṇassa vā pāpanaṁ. Sabbato bhāgena pāpanā sampāpanā.
  Avaṇṇahārikāti evamme avaṇṇabhayāpi dassatīti gehato gehaṁ
  gāmato gāmaṁ janapadato janapadaṁ avaṇṇaharaṇaṁ. Parapiṭṭhimaṁsikatāti
  purato madhuraṁ bhaṇitvā parammukhe avaṇṇabhāsitā. Esā hi abhimukhaṁ
  oloketuṁ asakkontassa parammukhānaṁ piṭṭhimaṁsakhādanamiva hoti tasmā
  parapiṭṭhimaṁsikatāti vuttā. Ayaṁ vuccati nippesikatāti ayaṁ yasmā
  veḷupesikāya viya abbhaṅgaṁ parassa guṇaṁ nippeseti nipuñchati yasmā
  vā gandhajātaṁ nippiṁsitvā gandhamagganā viya paraguṇe nippiṁsitvā
  vicuṇṇetvā esā lābhamagganā hoti tasmā nippesikatā nāmāti
  vuccatīti.
      Lābhena lābhaṁ nijigiṁsanatāniddese. Nijigiṁsanatāti magganā.
  Ito laddhanti imamhā gehā laddhaṁ. Amutrāti amukamhi gehe.
  Eṭṭhīti icchanā. Gaveṭṭhīti magganā. Pariyeṭṭhīti punappunaṁ
-------------------------------------------------
[page 037]
  Magganā. Ādito paṭṭhāya laddhaṁ laddhaṁ bhikkhaṁ tatra tatra
  kuladārakānaṁ datvā ante khīrayāguṁ labhitvā gatabhikkhuvatthu cettha
  kathetabbaṁ. Esanātiādīni eṭṭhiādīnameva vevacanāni. Tasmā
  eṭṭhīti esanā gaveṭṭhīti gavesanā pariyeṭṭhīti pariyesanā
  iccevamettha yojanā veditabbā. Ayaṁ kuhanādīnaṁ attho.
      Idāni evamādīnañca pāpadhammānanti ettha yathā vā paneke
  bhonto samaṇabrāhmaṇā saddhādeyyāni bhojanāni bhuñjitvā te
  evarūpāya tiracchānavijjāya micchājīvena jīvitaṁ kappenti. Seyyathīdaṁ.
  Aṅgaṁ nimittaṁ uppātaṁ supinaṁ lakkhaṇaṁ mūsikacchinnaṁ aggihomaṁ
  dabbihomantiādinā 1- nayena brahmajāle vuttānaṁ anekesaṁ pāpadhammānaṁ
  gahaṇaṁ veditabbaṁ. Iti yvāyaṁ imesaṁ ājīvahetu paññattānaṁ channaṁ
  sikkhāpadānaṁ vītikkamavasena imesañca kuhanā lapanā nemittikatā
  nippesikatā lābhena lābhaṁ nijigiṁsanatāti evamādīnaṁ pāpadhammānaṁ
  vasena pavatto micchājīvo yā tasmā sabbappakārāpi micchājīvā
  virati idaṁ ājīvapārisuddhisīlanti. Tatrāyaṁ vacanaṭṭho. Etaṁ
  āgamma jīvantīti ājīvo. Ko so. Paccayapariyesanavāyāmo.
  Pārisuddhīti parisuddhatā. Ājīvassa pārisuddhi ājīvapārisuddhi.
      Yampanetaṁ tadanantaraṁ paccayasannissitasīlaṁ vuttaṁ tattha. Paṭisaṅkhā
  yonisoti upāyena pathena paṭisaṅkhāya ñatvā paccavekkhitvāti
  attho. Ettha ca sītassa paṭighātāyātiādinā nayena vuttaṁ

  *  *  *  *  *  *
  Footnote: 1. dī. Sī. 9/11.
-------------------------------------------------
[page 038]
  Paccavekkhaṇameva yoniso paṭisaṅkhāti veditabbaṁ. Tattha cīvaranti
  antaravāsakādīsu yaṅkiñci. Paṭisevatīti paribhuñjati nivāseti vā
  pārupati vā. Yāvadevāti payojanāvadhiparicchedaniyamavacanaṁ.
  Ettakameva hi yogino cīvarapaṭisevane payojanaṁ yadidaṁ sītassa
  paṭighātāyātiādi na ito bhiyyo. Sītassāti ajjhattadhātukkhobhavasena
  vā bahiddhā utupariṇāmavasena vā uppannassa yassakassaci.
  Paṭighātāyāti paṭihananatthaṁ. Yathā sarīre ābādhaṁ na uppādeti
  evaṁ tassa vinodanatthaṁ. Sītabbhāhate hi sarīre vikkhittacitto
  yoniso padahituṁ na sakkoti tasmā sītassa paṭighātāya cīvaraṁ
  paṭisevitabbanti bhagavā anuññāsi. Esa nayo sabbattha.
  Kevalañhettha uṇhassāti aggisantāpassa. Tassa pana vanadāhādīsu
  sambhavo veditabbo. Ḍaṁsamakasavātātapasiriṁsapasamphassānanti ettha
  pana. Ḍaṁsāti ḍaṁsanamakkhikā andhamakkhikātipi vuccanti. Makasāti
  makasāyeva. Vātāti sarajārajādibhedā vātā. Ātapoti suriyātapo.
  Siriṁsapāti yekeci sarantā gacchanti dīghajātikā sappādayo.
  Tesaṁ daṭṭhasamphasso ca phuṭṭhasamphasso cāti duvidho samphasso.
  Sopi cīvaraṁ pārupitvā nisinnaṁ na bādhati. Tasmā tādisesu ṭhānesu
  tesaṁ paṭighātatthāya paṭisevati. Yāvadevāti puna etassa vacanaṁ
  niyatappayojanāvadhiparicchedadassanatthaṁ. Hirikopinapaṭicchādanaṁ hi
  niyatappayojanaṁ. Itarāni kadāci kadāci honti. Tattha hirikopinanti
  taṁ taṁ sambādhaṭṭhānaṁ. Yasmiṁ yasmiṁ hi aṅge vivariyamāne hiri kuppati
-------------------------------------------------
[page 039]
  Vinassati taṁ taṁ hirikopanato hirikopinanti vuccati. Tassa ca
  hirikopinassa paṭicchādanatthanti hirikopinapaṭicchādanatthaṁ. Hirikopinaṁ
  paṭicchādanatthantipi pāṭho.
      Piṇḍapātanti yaṅkiñci āhāraṁ. Yo hi koci āhāro
  bhikkhuno piṇḍolyena patte patitattā piṇḍapātoti vuccati.
  Piṇḍānaṁ vā pāto piṇḍapāto. Tattha tattha laddhānaṁ bhikkhānaṁ
  sannipāto samūhoti vuttaṁ hoti. Neva davāyāti na gāmadārakādayo
  viya davatthaṁ. Kīḷānimittanti vuttaṁ hoti. Na madāyāti na
  muṭṭhikamallādayo viya madatthaṁ. Balamadanimittaṁ porisamadanimittañcāti
  vuttaṁ hoti. Na maṇḍanāyāti na antepurikavesiyādayo viya maṇḍanatthaṁ.
  Aṅgapaccaṅgānaṁ pīnanabhāvanimittanti vuttaṁ hoti. Na vibhūsanāyāti
  na naṭanaccakādayo viya vibhūsanatthaṁ. Pasannacchavivaṇṇatānimittanti vuttaṁ
  hoti. Ettha ca neva davāyāti etaṁ mohupanissayappahānatthaṁ
  vuttaṁ. Na madāyāti etaṁ dosupanissayappahānatthaṁ. Na maṇḍanāya na
  vibhūsanāyāti etaṁ rāgupanissayappahānatthaṁ. Neva davāya na
  madāyāti cetaṁ attano saṁyojanuppattipaṭisedhanatthaṁ. Na maṇḍanāya
  na vibhūsanāyāti etaṁ parassapi saṁyojanuppattipaṭisedhanatthaṁ.
  Catūhipi cetehi ayoniso paṭipattiyā kāmasukhallikānuyogassa ca
  pahānaṁ vuttanti veditabbaṁ. Yāvadevāti vuttatthameva. Imassa
  kāyassāti etassa cātummahābhūtikassa rūpakāyassa. Ṭhitiyāti
  pabandhaṭṭhitatthaṁ. Yāpanāyāti pavattiyā avicchedatthaṁ cirakālaṭṭhitatthaṁ
-------------------------------------------------
[page 040]
  Vā. Gharūpatthambhamiva hi jiṇṇagharassāmiko akkhabbhañjanamiva ca
  sākaṭiko kāyassa ṭhitatthaṁ yāpanatthañcesa piṇḍapātaṁ paṭisevati
  na davamadamaṇḍanavibhūsanatthaṁ. Apica ṭhitīti jīvitindriyassetaṁ adhivacanaṁ
  tasmā imassa kāyassa ṭhitiyā yāpanāyāti ettāvatā etassa
  kāyassa jīvitindriyappavattāpanatthantipi vuttaṁ hotīti veditabbaṁ.
  Vihiṁsuparatiyāti vihiṁsā nāma jighacchā ābādhanaṭṭhena tassā
  uparamatthañcesa piṇḍapātaṁ paṭisevati vaṇālepanamiva uṇhasītādīsu
  tappaṭikāraṁ viya ca. Brahmacariyānuggahāyāti sakalasāsanabrahmacariyassa
  maggabrahmacariyassa ca anuggahatthaṁ. Ayaṁ hi piṇḍapātapaṭisevanapaccayā
  kāyabalaṁ nissāya sikkhattayānuyogavasena bhavakantāranittharaṇatthaṁ
  paṭipajjanto brahmacariyānuggahāya paṭisevati kantāranittharaṇatthikā
  puttamaṁsaṁ viya nadīnittharaṇatthikā kullaṁ viya samuddanittharaṇatthikā
  nāvamiva ca. Iti purāṇañca vedanaṁ paṭihaṅkhāmi navañca
  vedanaṁ na uppādessāmīti evaṁ iminā piṇḍapātapaṭisevanena
  purāṇañca jighacchāvedanaṁ paṭihaṅkhāmi navañca vedanaṁ aparimitabhojanapaccayaṁ
  āharahatthakālaṁsāṭakatatthavaṭṭakakākamāsakabhuttavamitakabrāhmaṇānaṁ
  aññataro viya na uppādessāmītipi paṭisevati bhesajjamiva
  gilāno. Athavā yā adhunā asappāyaparimitabhojanaṁ nissāya
  purāṇakammapaccayavasena uppajjanato purāṇavedanāti vuccati
  sappāyaparimitabhojanena tassā paccayaṁ vināsento taṁ purāṇañca vedanaṁ
  paṭihaṅkhāmi yācāyaṁ adhunā kataṁ ayuttaparibhogakammupacayaṁ nissāya
-------------------------------------------------
[page 041]
  Āyatiṁ uppajjanato navavedanāti vuccati yuttaparibhogavasena tassā
  mūlaṁ anibbattento taṁ navañca vedanaṁ na uppādessāmīti evampettha
  attho daṭṭhabbo. Ettāvatā ca yuttaparibhogasaṅgaho
  attakilamathānuyogappahānaṁ dhammikasukhāpariccāgo ca paridīpito
  hotīti veditabbo. Yātrā ca me bhavissatīti parimitaparibhogena
  jīvitindriyupacchedakassa iriyāpathabhañjanakassa vā parissayassa abhāvato
  cirakālagamanasaṅkhātā yātrā ca me bhavissati imassa paccayāyattavuttino
  kāyassātipi paṭisevati yāpyarogī viya tappaccayaṁ. Anavajjatā ca
  phāsuvihāro cāti ayuttapariyesanapaṭiggahaṇaparibhogaparivajjanena
  anavajjatā parimitaparibhogena phāsuvihāro. Asappāyāparimitabhojanapaccayā
  aratitandivijambhikāviññugarahādidosābhāvena vā anavajjatā
  sappāyaparimitabhojanapaccayā kāyabalasambhavena phāsuvihāro.
  Yāvadatthaudarāvadehakabhojanaparivajjanena vā seyyasukhapassasukhamiddhasukhānaṁ
  pahānato anavajjatā catupañcālopamattaonabhojanena
  catuiriyāpathayogyabhāvapaṭipādanato phāsuvihāro ca me
  bhavissatītipi paṭisevati. Vuttampi hetaṁ
          cattāro pañca ālope abhutvā udakaṁ pive
          alaṁ phāsuvihārāya pahitattassa bhikkhunoti 1-.
  Ettāvatāva payojanapariggaho majjhimā ca paṭipadā dīpitā hotīti
  veditabbā.
      Senāsananti sayanañca āsanañca. Yattha yattha hi seti vihāre
  vā aḍḍhayogādimhi vā taṁ taṁ senaṁ yattha yattha āsati nisīdati

  *  *  *  *  *  *
  Footnote: 1. khu. thera. 26/401.
-------------------------------------------------
[page 042]
  Taṁ taṁ āsanaṁ taṁ ekato katvā senāsananti vuccati.
  Utuparissayavinodanaṁ paṭisallānārāmatthanti parisahanaṭṭhena utuyeva
  utuparissayo utuparissayavinodanatthañca paṭisallānārāmatthañca.
  Yo sarīrābādhacittavikkhepakaro asappāyo utu senāsanapaṭisevanena
  vinodetabbo hoti tassa vinodanatthaṁ ekībhāvasukhatthañcāti vuttaṁ
  hoti. Kāmañca sītassa paṭighātāyātiādināva utuparissayavinodanaṁ
  vuttameva yathā pana cīvarapaṭisevane hirikopinapaṭicchādanaṁ niyatappayojanaṁ
  itarāni kadāci kadāci bhavantīti vuttaṁ evamidhāpi niyataṁ
  utuparissayavinodanaṁ sandhāya idaṁ vuttanti veditabbaṁ. Athavā ayaṁ
  vuttappakāro utu utuyeva. Parissayo pana duvidho pākaṭaparissayo ca
  paṭicchannaparissayo ca. Tattha pākaṭaparissayo sīhabyagghādayo
  paṭicchannaparissayo (ca) 1- rāgadosādayo. Te yattha apariguttiyā
  ca asappāyarūpadassanādinā ca ābādhaṁ na karonti taṁ senāsanaṁ
  evaṁ jānitvā paccavekkhitvā paṭisevanto bhikkhu paṭisaṅkhā yoniso
  senāsanaṁ .pe. Utuparissayavinodanatthaṁ paṭisevatīti veditabbo.
      Gilānapaccayabhesajjaparikkhāranti ettha. Rogassa paṭiayanaṭṭhena
  paccayo paccanīkagamanaṭṭhenāti attho. Yassakassaci sappāyassetaṁ
  adhivacanaṁ. Bhiṁsakassa 2- kammaṁ tena anuññātattāti bhesajjaṁ.
  Gilānapaccayova bhesajjaṁ gilānapaccayabhesajjaṁ. Yaṅkiñci gilānassa
  sappāyaṁ bhiṁsakakammaṁ telamadhuphāṇitādīti vuttaṁ hoti. Parikkhāroti pana

  *  *  *  *  *  *
  Footnote: 1. atireko viya dilsati. 2. bhisakka...itipi pāṭho. evamuparipi.
-------------------------------------------------
[page 043]
  Sattahi nagaraparikkhārehi suparikkhittaṁ hotītiādīsu 1- parivāro vuccati.
  Ratho sīlaparikkhāro jhānakkho cakkavīriyotiādīsu 2- alaṅkāro.
  Yekecīme pabbajitena jīvitaparikkhārā samudānetabbātiādīsu 3- sambhāro.
  Idha pana sambhāropi parivāropi vaṭṭati. Taṁ hi gilānapaccayabhesajjaṁ
  jīvitassa parivāropi hoti jīvitavināsakābādhuppattiyā antaraṁ adatvā
  rakkhanato sambhāropi yathā ciraṁ vattati evamassa kāraṇabhāvato tasmā
  parikkhāroti vuccati. Evaṁ gilānapaccayabhesajjañca taṁ parikkhāro
  cāti gilānapaccayabhesajjaparikkhāro. Taṁ gilānapaccayabhesajjaparikkhāraṁ.
  Gilānassa yaṅkiñci sappāyaṁ bhiṁsakānuññātaṁ telamadhuphāṇitādijīvitaparikkhāranti
  vuttaṁ hoti. Uppannānanti jātānaṁ bhūtānaṁ nibbattānaṁ.
  Veyyābādhikānanti ettha byābādhoti dhātukkhobho taṁsamuṭṭhānā
  ca kuṭṭhagaṇḍapīḷakādayo byābādhato uppannattā veyyābādhikā.
  Vedanāti dukkhavedanā akusalavipākavedanā. Tāsaṁ veyyābādhikānaṁ
  vedanānaṁ. Abyāpajjhaparamatāyāti niddukkhaparamatāya. Yāva taṁ
  dukkhaṁ sabbaṁ pahīnaṁ hoti tāvāti attho.
      Evamidaṁ saṅkhepato paṭisaṅkhā yoniso paccayaparibhogalakkhaṇaṁ
  paccayasannissitasīlanti veditabbaṁ. Vacanaṭṭho panettha. Cīvarādayo hi
  yasmā te paṭicca nissāya paribhuñjamānā pāṇino ayanti gacchanti
  pavattanti tasmā paccayāti vuccanti. Te paccaye

  *  *  *  *  *  *
  Footnote: 1. aṅ. sattaka. 23/107. pāliyampana suparikkhatanti dissati. 2. saṁ. mahāvāra.
  19/7. porāṇapoṭṭhake setaparikkhāroti likhitaṁ. 3. Ma. mū. 12/213.
-------------------------------------------------
[page 044]
  Sannissitanti paccayasannissitaṁ.
      Evametasmiṁ catubbidhe sīle saddhāya pāṭimokkhasaṁvaro
  sampādetabbo. Saddhāsādhano hi so sāvakavisayātītattā
  sikkhāpadapaññattiyā. Sikkhāpadaṁpaññattiyācanapaṭikkhepo cettha nidassanaṁ.
  Tasmā yathāpaññattaṁ sikkhāpadaṁ anavasesaṁ saddhāya samādiyitvā
  jīvitepi apekkhaṁ akarontena sādhukaṁ sampādetabbaṁ. Vuttampi hetaṁ
                kikīva aṇḍaṁ camarīva vāladhiṁ
                piyaṁva puttaṁ nayanaṁva ekakaṁ
                tatheva sīlaṁ anurakkhamānakā
                supesalā hotha sadā sagāravāti.
  Aparampi vuttaṁ seyyathāpi mahāsamuddo ṭhitidhammo velaṁ nātikkamati
  evameva kho pahārāda yaṁ mayā sāvakānaṁ sikkhāpadaṁ paññattaṁ taṁ
  mama sāvakā jīvitahetupi nātikkamantīti 1-. Imasmiṁ ca panatthe aṭaviyaṁ
  corehi bandhattherānaṁ vatthūni veditabbāni.
      Mahāvattaniaṭaviyaṁ kira theraṁ corā kāḷavallīhi bandhitvā
  nipajjāpesuṁ. Thero yathānipannova satta divasāni vipassanaṁ
  vaḍḍhetvā anāgāmiphalaṁ sampāpuṇitvā tattheva kālaṁ katvā
  brahmaloke nibbatti. Aparampi theraṁ tambapaṇṇidīpe pūtilatāya bandhitvā
  nipajjāpesuṁ. So davadāhe āgacchante valliṁ acchinditvāva vipassanaṁ
  paṭṭhapetvā samasīsī hutvā parinibbāyi. Dīghabhāṇakābhayatthero

  *  *  *  *  *  *
  Footnote: 1. aṅ.aṭṭhaka. 23/203. pāliyampana seyyathāpi pahārāda...ṭhitadhammo...iti dissati.
-------------------------------------------------
[page 045]
  Pañcahi bhikkhusatehi saddhiṁ gacchanto disvā therassa sarīraṁ jhāpetvā
  cetiyaṁ kārāpesi. Tasmā aññopi saddho kulaputto
          pāṭimokkhaṁ visodhento appeva jīvitaṁ jahe
          paññattaṁ lokanāthena na bhinde sīlasaṁvaraṁ.
      Yathā ca pāṭimokkhasaṁvaro saddhāya evaṁ satiyā indriyasaṁvaro
  sampādetabbo. Satisādhano hi so satiyā adhiṭṭhitānaṁ indriyānaṁ
  abhijjhādīhi ananvāssavanīyato. Tasmā varaṁ bhikkhave tattāya
  ayosalākāya ādittāya sampajjalitāya sajotibhūtāya cakkhundriyaṁ
  sampalimaṭṭhaṁ na tveva cakkhuviññeyyesu rūpesu anubyañjanaso
  nimittaggāhotiādinā 1- nayena ādittapariyāyaṁ samanussaritvā
  rūpādīsu visayesu cakkhudvārādippavattassa viññāṇassa abhijjhādīhi
  anvāssavanīyaṁ nimittādiggāhaṁ apamuṭṭhāya satiyā nisedhentena esa
  sādhukaṁ sampādetabbo. Evaṁ asampādite hi etasmiṁ pāṭimokkhasīlampi
  anaddhanīyaṁ hoti aciraṭṭhitikaṁ asaṁvihitasākhāparivāramiva sassaṁ. Haññate
  cāyaṁ kilesacorehi vivaṭadvāro viya gāmo parassa hārīhi. Cittañcassa
  rāgo samativijjhati ducchannamagāraṁ vuṭṭhi viya. Vuttaṁpi hetaṁ
                rūpesu saddesu atho rasesu
                gandhesu phassesu ca rakkhatindriyaṁ 2-
                ete hi dvārā vivaṭā arakkhitā
                hananti gāmaṁva parassa hārino.

  *  *  *  *  *  *
  Footnote: 1. saṁ. saḷāyatana. 18/210. 2. rakkha indriyantipi dissati. evamuparipi.
-------------------------------------------------
[page 046]
      Yathā agāraṁ ducchannaṁ vuṭṭhi samativijjhati
      evaṁ abhāvitaṁ cittaṁ rāgo samativijjhatīti 1-.
  Sampādite pana tasmiṁ pāṭimokkhasīlampi addhanīyaṁ hoti ciraṭṭhitikaṁ
  susaṁvihitasākhāparivāramiva sassaṁ. Na haññate cāyaṁ kilesacorehi
  susaṁvutadvāro viya gāmo parassa hārīhi. Na cassa cittaṁ rāgo
  samativijjhati succhannamagāraṁ vuṭṭhi viya. Vuttampi cetaṁ
                rūpesu saddesu atho rasesu
                gandhesu phassesu ca rakkhatindriyaṁ
                ete hi dvārā pidahitā susaṁvutā
                na hananti gāmaṁva parassa hārino.
          Yathā agāraṁ succhannaṁ vuṭṭhi na samativijjhati
          evaṁ subhāvitaṁ cittaṁ rāgo na samativijjhatīti.
  Ayaṁ pana atiukkaṭṭhadesanā.
      Cittaṁ nāmetaṁ lahuparivattaṁ tasmā uppannarāgaṁ asubhamanasikārena
  vinodetvā indriyasaṁvaro sampādetabbo adhunā pabbajitena
  vaṅgīsattherena viya.
      Therassa kira adhunā pabbajitassa piṇḍāya carato ekaṁ itthiṁ
  disvā rāgo uppajji. Tato ānandattheraṁ āha
          kāmarāgena dayhāmi cittaṁ me paridayhati
          sādhu nibbāpanaṁ brūhi anukampāya gotamāti.

  *  *  *  *  *  *
  Footnote: 1. khu. dha. 25/16.
-------------------------------------------------
[page 047]
  Thero āha
          saññāya viparīyesā cittante paridayhati
          nimittaṁ parivajjehi subhaṁ rāgupasañhitaṁ
          asubhāya cittaṁ bhāvehi ekaggaṁ susamāhitaṁ
          saṅkhāre parato passa dukkhato no ca attato
          nibbāpehi mahārāgaṁ mā dayhittho punappunanti 1-.
  Thero rāgaṁ vinodetvāva piṇḍāya cari.
      Apica indriyasaṁvaraparipūrakena bhikkhunā kuraṇḍakamahāleṇavāsinā
  cittaguttattherena viya corakamahāvihāravāsinā mahāmittattherena
  viya ca bhavitabbaṁ. Kuraṇḍakamahāleṇe kira sattannaṁ buddhānaṁ
  abhinikkhamanacittakammaṁ manoramaṁ ahosi. Sambahulā bhikkhū senāsanacārikaṁ
  āhiṇḍantā cittakammaṁ disvā manoramaṁ bhante cittakammanti āhaṁsu.
  Thero āha atirekasaṭṭhī me āvuso vassāni leṇe vasantassa
  cittakammaṁ atthi natthītipi na jānāmi ajjadāni cakkhumante nissāya
  ñātanti. Therena kira ettakaṁ addhānaṁ vasantena cakkhuṁ ummiletvā
  leṇaṁ na ullokitapubbaṁ. Leṇadvāre cassa mahānāgarukkhopi ahosi.
  Sopi therena uddhaṁ na ullokitapubbo. Anusaṁvaccharaṁ bhūmiyaṁ
  kesaranipātaṁ disvāvassa pupphitabhāvaṁ jānāti. Rājā
  therassa guṇasampattiṁ sutvā vanditukāmo tikkhattuṁ pesetvā
  anāgacchante there tasmiṁ gāme taruṇaputtānaṁ itthīnaṁ

  *  *  *  *  *  *
  Footnote: 1. saṁ. sa. 15/277.
-------------------------------------------------
[page 048]
  Thane bandhāpetvā lañchāpesi tāva dārakā thaññaṁ mā labhiṁsu
  yāva thero na āgacchatīti. Thero dārakānaṁ anukampāya mahāgāmaṁ
  agamāsi. Rājā sutvā gacchatha bhaṇe theraṁ pavesetha sīlāni
  gaṇhissāmīti antepuraṁ abhiharāpetvā theraṁ vanditvā bhojetvā
  ajja bhante okāso natthi sve sīlāni gahessāmīti therassa
  pattaṁ gahetvā thokaṁ anugantvā deviyā saddhiṁ vanditvā nivatti.
  Thero rājā vā vandatu devī vā sukhī hotu mahārājāti vadati.
  Evaṁ satta divasā gatā. Bhikkhū āhaṁsu kiṁ bhante tumhe
  raññepi vandamāne deviyāpi vandamānāya sukhī hotu mahārāja
  iccevaṁ vadathāti. Thero nāhaṁ āvuso rājāti vā devīti vā
  vavaṭṭhānaṁ karomīti vatvā sattāhātikkame therassa idha vāso
  dukkhoti raññā visajjito kuraṇḍakamahāleṇaṁ gantvā rattibhāge
  caṅkamaṁ abhirūhi. Nāgarukkhe adhivaṭṭhā devatā daṇḍadīpakaṁ gahetvā
  aṭṭhāsi. Athassa kammaṭṭhānaṁ atiparisuddhaṁ pākaṭaṁ ahosi.
  Thero kiṁ nu kho me ajja kammaṭṭhānaṁ ativiya pakāsatīti attamano
  majjhimayāmasamanantaraṁ sakalapabbataṁ unnādayanto arahattaṁ pāpuṇi.
  Tasmā aññopi atthakāmo kulaputto
          makkaṭova araññamhi vane bhanto migo viya
          bālo viya ca utrasto na bhave lolalocano
          adho khipeyya cakkhūni yugamattadasso siyā
          vanamakkaṭalolassa na cittassa vasaṁ vaje.
-------------------------------------------------
[page 049]
      Mahāmittattherassāpi mātu visagaṇḍarogo uppajji. Dhītāpissā
  bhikkhunīsu pabbajitā hoti. Sā taṁ āha gaccha ayye bhātu
  santikaṁ gantvā mama aphāsukabhāvaṁ ārocetvā bhesajjaṁ āharāti.
  Sā gantvā ārocesi. Thero āha nāhaṁ mūlabhesajjādīni saṁharitvā
  bhesajjaṁ pacituṁ jānāmi apica te bhesajjaṁ ācikkhissaṁ ahaṁ yato
  pabbajito tato paṭṭhāya na mayā lobhasahagatena cittena indriyāni
  bhinditvā visabhāgarūpaṁ olokitapubbaṁ iminā saccavacanena mātuyā
  me phāsu hotu gaccha idaṁ vatvā upāsikāya sarīraṁ parimajjāti.
  Sā gantvā tamatthaṁ ārocetvā tathā akāsi. Upāsikāya
  taṁkhaṇaṁyeva gaṇḍo pheṇapiṇḍo viya vilīyitvā antaradhāyi. Sā
  uṭṭhahitvā sace sammāsambuddho dhareyya kasmā mama puttasadisassa
  bhikkhuno jālavicittena hatthena sīsaṁ na parāmaseyyāti attamanavācaṁ
  nicchāresi. Tasmā
          kulaputtamānī aññopi 1- pabbajitvāna sāsane
          mittattherova tiṭṭheyya vare indriyasaṁvare.
      Yathā pana indriyasaṁvaro satiyā tathā viriyena ājīvapārisuddhi
  sampādetabbā. Viriyasādhanā hi sā sammāāraddhaviriyassa
  micchājīvappahānasambhavato. Tasmā anesanaṁ appaṭirūpaṁ pahāya viriyena
  piṇḍapātacariyādīhi sammāesanāhi esā sampādetabbā
  parisuddhuppādeyeva paccaye paṭisevamānena aparisuddhuppāde āsīvise viya

  *  *  *  *  *  *
  Footnote: 1. Ma. Yu. kulaputtodāni añño.
-------------------------------------------------
[page 050]
  Parivajjayatā. Tattha apariggahitadhutaṅgassa saṅghato vā gaṇato vā
  dhammadesanādīhi cassa guṇehi pasannānaṁ gihīnaṁ santikā uppannā paccayā
  parisuddhuppādā nāma piṇḍapātacariyādīhi pana atiparisuddhuppādāyeva.
  Pariggahitadhutaṅgassa piṇḍapātacariyādīhi dhutaṅgaguṇe cassa pasannānaṁ
  santikā dhutaṅganiyamānulomena uppannā parisuddhuppādā.
  Ekabyādhivūpasamatthañcassa pūtiharīṭakīcatumadhuresu uppannesu catumadhuraṁ
  aññepi sabrahmacārino paribhuñjissantīti cintetvā harīṭakīkhaṇḍameva
  paribhuñjamānassa dhutaṅgasamādānaṁ paṭirūpaṁ hoti. Esa hi uttamāriyavaṁsiko
  bhikkhūti vuccati. Ye panete cīvarādayo paccayā tesu yassakassaci
  bhikkhuno ājīvaṁ parisodhentassa cīvare piṇḍapāte ca
  nimittobhāsaparikathāviññattiyo na vaṭṭanti senāsane pana
  apariggahitadhutaṅgassa nimittobhāsaparikathā vaṭṭanti. Tattha nimittaṁ
  nāma senāsanatthaṁ bhūmiparikammādīni karontassa kiṁ bhante kayirati ko
  kārāpetīti gihīhi vutte na kocīti paṭivacanaṁ yaṁ vā panaññampi
  evarūpaṁ nimittakammaṁ. Obhāso nāma upāsakā tumhe kuhiṁ
  vasathāti pāsāde bhanteti bhikkhūnaṁ pana upāsakā pāsādo na
  vaṭṭatīti vacanaṁ yaṁ vā panaññampi evarūpaṁ obhāsakammaṁ. Parikathā
  nāma bhikkhusaṅghassa senāsanaṁ sambādhanti vacanaṁ yā vā panaññāpi
  evarūpā pariyāyakathā. Bhesajje sabbampi vaṭṭati. Tathā uppannaṁ
  pana bhesajjaṁ roge vūpasante paribhuñjituṁ na vaṭṭati. Tattha vinayadharā
  bhagavatā duvāraṁ dinnaṁ tasmā vaṭṭatīti vadanti. Suttantikā pana
-------------------------------------------------
[page 051]
  Kiñcāpi āpatti na hoti ājīvaṁ pana kopeti tasmā na vaṭṭati iccevaṁ
  vadanti. Yo pana bhagavatā anuññātāpi nimittobhāsaparikathāviññattiyo
  akaronto appicchatādiguṇeyeva nissāya jīvitakkhayepi paccupaṭṭhite
  aññatreva obhāsādīhi uppannapaccaye paṭisevati esa
  paramasallekhavuttīti vuccati seyyathāpi thero sārīputto.
      So kirāyasmā ekasmiṁ samaye pavivekaṁ brūhayamāno
  mahāmoggallānattherena saddhiṁ aññatarasmiṁ araññe viharati. Athassa
  ekasmiṁ divase udaravātābādho uppajjitvā atidukkhaṁ janesi.
  Mahāmoggallānatthero sāyaṇhasamaye tassāyasmato upaṭṭhānaṁ gato
  theraṁ nipannaṁ disvā taṁ pavattiṁ pucchitvā pubbe te āvuso
  kena phāsu ahosīti pucchi. Thero āha gihikāle me āvuso
  mātā sappimadhusakkarāhi yojetvā asambhinnakhīrapāyāsaṁ adāsi tena
  me phāsu ahosīti. Sopi āyasmā hotu āvuso sace mayhaṁ
  vā tuyhaṁ vā puññaṁ atthi appevanāma sve labhissāmāti āha.
  Imaṁ pana tesaṁ kathāsallāpaṁ caṅkamanakoṭiyaṁ rukkhe adhivaṭṭhā devatā
  sutvā sve ayyassa pāyāsaṁ uppādessāmīti tāvadeva therassa
  upaṭṭhākakulaṁ gantvā jeṭṭhaputtassa sarīraṁ āvisitvā pīḷaṁ janesi.
  Athassa tikicchānimittaṁ sannipatite ñātake āha sace sve therassa
  evarūpaṁ nāma pāyāsaṁ paṭiyādetha muñcissāmīti. Te tayā
  avuttepi mayaṁ therānaṁ nibaddhaṁ bhikkhaṁ demāti vatvā dutiyadivase
  tathārūpaṁ pāyāsaṁ paṭiyādayiṁsu. Mahāmoggallānatthero pātova
-------------------------------------------------
[page 052]
  Āgantvā āvuso yāvāhaṁ piṇḍāya caritvā āgacchāmi tāva
  idheva hohīti vatvā gāmaṁ pāvisi. Te manussā paccuggantvā
  therassa pattaṁ gahetvā vuttappakārassa pāyāsassa pūretvā adaṁsu.
  Thero gamanākāraṁ dassesi. Te bhuñjatha bhante tuyhaṁ aparampi
  dassāmāti theraṁ bhojetvā puna pattapūraṁ adaṁsu. Thero āgantvā
  handāvuso sārīputta paribhuñjāti upanāmesi. Theropi taṁ disvā
  atimanāpo pāyāso kathaṁ nukho uppannoti cintento tassuppattimūlaṁ
  disvā harāvuso moggallāna aparibhogo piṇḍapātoti āha.
  So cāyasmā mādisena nāma ābhataṁ piṇḍapātaṁ na paribhuñjatīti
  cittampi na uppādetvā ekavacaneneva pattaṁ mukhavaṭṭiyaṁ gahetvā
  ekamante nikujjesi. Pāyāsassa saha bhūmiyaṁ patiṭṭhānā therassa
  ābādho antaradhāyi. Tato paṭṭhāya pañcacattālīsavassāni na puna
  uppajji. Tato mahāmoggallānaṁ āha āvuso vacīviññattiṁ
  nissāya uppanno pāyāso antesu nikkhamitvā bhūmiyaṁ carantesupi
  paribhuñjituṁ ayuttarūpoti imañca udānaṁ udānesi
          vacīviññatti vipphārā uppannaṁ madhupāyasaṁ
          sace bhutto bhaveyyāhaṁ sājīvo garahito mama
          yadipi me antaguṇaṁ nikkhamitvā bahī care
          neva bhindeyyamājīvaṁ cajamānopi jīvitaṁ
          ārādhemi sakaṁ cittaṁ vivajjemi anesanaṁ
          nāhaṁ buddhapaṭikkuṭṭhaṁ kāhāmi ca anesananti.
-------------------------------------------------
[page 053]
  1- Cīvaragumbavāsikāmbakhādakamahātissattheravatthupi cettha kathetabbaṁ.
  Evaṁ sabbathāpi
          anesanāya cittampi ajanetvā vicakkhaṇo
          ājīvaṁ parisodheyya saddhāpabbajito yatīti.
      Yathā ca viriyena ājīvapārisuddhi tathā paccayasannisitasīlaṁ
  paññāya sampādetabbaṁ. Paññāsādhanaṁ hi taṁ paññavato paccayesu
  ādīnavānisaṁsadassanasamatthabhāvato. Tasmā pahāya paccayagedhaṁ
  dhammena samena uppanne paccaye yathāvuttena vidhinā paññāya
  paccavekkhitvā paribhuñjantena taṁ sampādetabbaṁ. Tattha duvidhaṁ
  paccavekkhaṇaṁ paccayānaṁ paṭilābhakāle ca paribhogakāle ca.
  Paṭilābhakālepi hi dhātuvasena vā paṭikūlavasena vā paccavekkhitvā
  ṭhapitāni cīvarādīni tato uttariṁ paribhuñjantassa anavajjova paribhogo
  paribhogakālepi. Tatrāyaṁ sanniṭṭhānakaro vinicchayo.
      Cattāro hi paribhogā theyyaparibhogo iṇaparibhogo
  dāyajjaparibhogo sāmiparibhogoti. Tattha saṅghamajjhepi nisīditvā
  paribhuñjantassa dussīlassa paribhogo theyyaparibhogo nāma. Sīlavato
  apaccavekkhitaparibhogo iṇaparibhogo nāma. Tasmā cīvaraṁ paribhoge
  paribhoge paccavekkhitabbaṁ piṇḍapāto ālope ālope tathā
  asakkontena purebhattapacchābhattapurimayāmamajjhimayāmapacchimayāmesu.
  Sacassa apaccavekkhatova aruṇaṁ uggacchati iṇaparibhogaṭṭhāne tiṭṭhati.

  *  *  *  *  *  *
  Footnote: 1. Ma. ciragumbavāsika....
-------------------------------------------------
[page 054]
  Senāsanampi paribhoge paribhoge paccavekkhitabbaṁ. Bhesajjassa
  paṭiggahaṇepi paribhogepi satipaccayatā vaṭṭati. Evaṁ santepi
  paṭiggahaṇe satiṁ katvā paribhoge akarontasseva āpatti
  paṭiggahaṇe pana satiṁ akatvā paribhoge karontassa anāpatti.
      Catubbidhā hi suddhi desanāsuddhi saṁvarasuddhi pariyeṭṭhisuddhi
  paccavekkhaṇasuddhīti. Tattha desanāsuddhi nāma pāṭimokkhasaṁvarasīlaṁ.
  Taṁ hi desanāya sujjhanato desanāsuddhīti vuccati. Saṁvarasuddhi nāma
  indriyasaṁvarasīlaṁ. Taṁ hi na puna evaṁ karissāmīti cittādhiṭṭhānasaṁvareneva
  sujjhanato saṁvarasuddhīti vuccati. Pariyeṭṭhisuddhi nāma
  ājīvapārisuddhisīlaṁ. Taṁ hi anesanaṁ pahāya dhammena samena paccaye
  uppādentassa pariyesanāya suddhattā pariyeṭṭhisuddhīti vuccati.
  Paccavekkhaṇasuddhi nāma paccayaparibhogasannissitasīlaṁ. Taṁ hi vuttappakārena
  paccavekkhaṇena sujjhanato paccavekkhaṇasuddhīti vuccati. Tena vuttaṁ
  paṭiggahaṇe pana satiṁ akatvā paribhoge karontassa anāpattīti.
      Sattannaṁ sekhānaṁ paccayaparibhogo dāyajjaparibhogo nāma. Te
  hi bhagavato puttā tasmā pitu santakānaṁ paccayānaṁ dāyādā
  hutvā te paccaye paribhuñjanti. Kiṁ pana te bhagavato paccaye
  paribhuñjanti udāhu gihīnaṁ paccaye paribhuñjantīti. Gihīhi dinnāpi
  bhagavatā anuññātattā bhagavato santakāva honti tasmā
  bhagavato paccaye paribhuñjantīti veditabbā. Dhammadāyādasuttaṁ
  cetutha sādhakaṁ. Khīṇāsavānaṁ paribhogo sāmiparibhogo nāma. Te
-------------------------------------------------
[page 055]
  Hi taṇhādāsabyaṁ atītattā sāmino hutvā paribhuñjanti.
      Imesu paribhogesu sāmiparibhogo ca dāyajjaparibhogo ca
  sabbesaṁ vaṭṭati. Iṇaparibhogo ca na vaṭṭati. Theyyaparibhoge
  kathāyeva natthi. Yo panāyaṁ sīlavato paccavekkhitaparibhogo so
  iṇaparibhogassa paccanīkattā ānaṇyaparibhogo vā hoti dāyajjaparibhogeyeva
  vā saṅgahaṁ gacchati. Sīlavāpi hi imāya sikkhāya samannāgatattā
  sekhotveva vuccati. Imesu pana paribhogesu yasmā sāmiparibhogo
  aggo tasmā taṁ paṭṭhayamānena bhikkhunā vuttappakārāya
  paccavekkhaṇāya paccavekkhitvā paribhuñjantena paccayasannissitasīlaṁ
  sampādetabbaṁ.
      Evaṁ karonto hi kiccakārī hoti. Vuttampi cetaṁ
                piṇḍaṁ vihāraṁ sayanāsanañca
                āpañca saṅghāṭirajūpavāhanaṁ
                sutvā dhammaṁ sugatena desitaṁ
                saṅkhāya seve varapaññasāvako
                tasmā hi piṇḍe sayanāsane ca
                āpe ca saṅghāṭirajūpavāhane
                etesu dhammesu anūpalitto
                bhikkhu yathā pokkhare vārivindu 1-
                kālena laddhā parato anuggahā

  *  *  *  *  *  *
  Footnote: 1. khu. su. 25/402.
-------------------------------------------------
[page 056]
                Khajjesu bhojjesu ca sāyanesu ca
                mattaṁ so jaññā satataṁ upaṭṭhito
                vaṇassa ālepanarūhane yathā
          kantāre puttamaṁsaṁva akkhassabbhañjanaṁ yathā
          evaṁ āhari āhāraṁ yāpanāya amucchitoti.
  Imassa ca paccayasannissitasīlassa paripūrīkāritāya bhāgineyyasaṅgharakkhita-
  sāmaṇerassa vatthuṁ kathetabbaṁ. So hi sammā paccavekkhitvā
  paribhuñji. Yathāha.
          Upajjhāyo maṁ bhuñjamānaṁ sālikūraṁ sunibbutaṁ
          mā heva tvaṁ sāmaṇera jivhaṁ jhāpesi asaññato
          upajjhāyassa vaco sutvā saṁvegamalabhintadā
          ekāsane nisīditvā arahattaṁ apāpuṇiṁ
          sohaṁ paripuṇṇasaṅkappo cando paṇṇaraso yathā
          sabbāsavaparikkhīṇo natthidāni punabbhavoti.
          Tasmā aññopi dukkhassa paṭṭhayanto parikkhayaṁ
          yoniso paccavekkhitvā paṭisevetha paccayeti.
  Evaṁ pāṭimokkhasaṁvarasīlādivasena catubbidhaṁ.
      Pañcavidhakoṭṭhāsassa paṭhamapañcake. Anupasampannasīlādivasena
  attho veditabbo. Vuttañhetaṁ paṭisambhidāyaṁ katamaṁ pariyantapārisuddhisīlaṁ
  anupasampannānaṁ pariyantasikkhāpadānaṁ idaṁ pariyantapārisuddhisīlaṁ
  katamaṁ apariyantapārisuddhisīlaṁ upasampannānaṁ apariyantasikkhāpadānaṁ
-------------------------------------------------
[page 057]
  Idaṁ apariyantapārisuddhisīlaṁ katamaṁ paripuṇṇapārisuddhisīlaṁ puthujjanakalyāṇakānaṁ
  kusaladhamme yuttānaṁ sekhapariyante paripūrīkārīnaṁ kāye ca jīvite
  ca anapekkhānaṁ pariccattajīvitānaṁ idaṁ paripuṇṇapārisuddhisīlaṁ katamaṁ
  aparāmaṭṭhapārisuddhisīlaṁ sattannaṁ sekhānaṁ idaṁ aparāmaṭṭhapārisuddhisīlaṁ
  katamaṁ paṭipassaddhipārisuddhisīlaṁ tathāgatasāvakānaṁ khīṇāsavānaṁ paccekabuddhānaṁ
  tathāgatānaṁ arahantānaṁ sammāsambuddhānaṁ idaṁ paṭipassaddhipārisuddhisīlanti 1-.
      Tattha anupasampannānaṁ sīlaṁ gaṇanavasena sapariyantattā
  2- sapariyantapārisuddhisīlanti veditabbaṁ. Upasampannānaṁ
          nava koṭisahassāni asīti satakoṭiyo
          paññāsasatasahassāni chattiṁsā ca punāpare
          ete saṁvaravinayā sambuddhena pakāsitā
          peyyālamukhena niddiṭṭhā sikkhā vinayasaṁvareti
  evaṁ gaṇanavasena sapariyantampi anavasesavasena samādānabhāvaṁ
  lābhayasañātiaṅgajīvitavasena adiṭṭhapariyantabhāvañca sandhāya apariyanta-
  pārisuddhisīlanti veditabbaṁ cīvaragumbavāsikāmbakhādakamahātissattherassa
  sīlamiva. Tathā hi so āyasmā
                dhanaṁ caje aṅgavarassa hetu
                aṅgaṁ caje jīvitaṁ rakkhamāno
                aṅgaṁ dhanaṁ jīvitañcāpi sabbaṁ

  *  *  *  *  *  *
  Footnote: 1. khu. pa. 31/61. 2. pariyanta...iti bhaveyya.
-------------------------------------------------
[page 058]
                 Caje naro dhammamanussarantoti 1-
  imaṁ sappurisānussatiṁ avijahanto jīvitasaṁsayepi sikkhāpadaṁ avītikkamma
  tadeva apariyantapārisuddhisīlaṁ nissāya upāsakassa piṭṭhigatova arahattaṁ
  pāpuṇi.
      Yathāha.
          Na pitā napi te mātā na ñāti napi bandhavā
          karotetādisaṁ kiccaṁ sīlavantassa kāraṇā
          saṁvegaṁ janayitvāna sammasitvāna yoniso
          tassa piṭṭhigato santo arahattaṁ apāpuṇīti.
      Puthujjanakalyāṇakānaṁ sīlaṁ upasampadato paṭṭhāya sudhotajātimaṇi
  viya suparikammakatasuvaṇṇaṁ viya ca atiparisuddhattā cittuppādamattakenapi
  malena virahitaṁ arahattasseva padaṭṭhānaṁ hoti tasmā
  paripuṇṇapārisuddhīti vuccati mahāsaṅgharakkhitabhāgineyyasaṅgharakkhitattherānaṁ
  viya. Mahāsaṅgharakkhitattheraṁ kira atikkantasaṭṭhivassaṁ maraṇamañcake
  nipannaṁ bhikkhusaṅgho lokuttarādhigamaṁ pucchi. Thero natthi me
  lokuttaradhammoti āha. Athassa upaṭṭhāko daharabhikkhu āha bhante
  tumhe parinibbutāti samantā dvādasayojanā manussā sannipatitā
  tumhākaṁ puthujjanakālakiriyāya mahājanassa vippaṭisāro bhavissatīti.
  Āvuso ahaṁ metteyyaṁ bhagavantaṁ passissāmīti na vipassanaṁ paṭṭhapesiṁ
  tenahi maṁ nisīdāpetvā okāsaṁ karohīti. So theraṁ nisīdāpetvā
  bahi nikkhanto. Thero tassa saha nikkhamanāva arahattaṁ patvā

  *  *  *  *  *  *
  Footnote: 1. khu. jā. 28/147.
-------------------------------------------------
[page 059]
  Accharikāya saññaṁ adāsi. Saṅgho sannipatitvā āha bhante
  evarūpe maraṇakāle lokuttaradhammaṁ nibbattentā dukkaraṁ karitthāti.
  Nāvuso etaṁ dukkaraṁ apica vo dukkaraṁ ācikkhissāmi ahaṁ āvuso
  pabbajitakālato paṭṭhāya asatiyā aññāṇapakataṁ kammaṁ nāma na
  sarāmīti. Bhāgineyyopissa paññāsavassakāle evameva arahattaṁ
  pāpuṇīti.
          Appassutopi ce hoti sīlesu asamāhito
          ubhayena naṁ garahanti sīlato ca sutena ca.
          Appassutopi ce hoti sīlesu susamāhito
          sīlato naṁ pasaṁsanti nāssa sampajjate sutaṁ.
          Bahussutopi ce hoti sīlesu asamāhito
          sīlato naṁ garahanti tassa sampajjate sutaṁ.
          Bahussutopi ce hoti sīlesu susamāhito
          ubhayena naṁ pasaṁsanti sīlato ca sutena ca.
          Bahussutaṁ dhammadharaṁ sapaññaṁ buddhasāvakaṁ
          nekkhaṁ jambonadasseva ko taṁ ninditumarahati
          devāpi naṁ pasaṁsanti brahmunāpi pasaṁsitoti 1-.
      Sekhānaṁ pana sīlaṁ diṭṭhivasena aparāmaṭṭhattā puthujjanānaṁ
  vā pana bhavavasena 2- aparāmaṭṭhasīlaṁ aparāmaṭṭhapārisuddhīti veditabbaṁ
  kaṭumbiyaputtatissattherassa sīlaṁ viya. So hi āyasmā tathārūpaṁ

  *  *  *  *  *  *
  Footnote: 1. aṅ. catukka. 21/9. 2. Ma. rāgavasena.
-------------------------------------------------
[page 060]
  Sīlaṁ nissāya arahatte patiṭṭhātukāmo verike āha
          ubho pādāni bhinditvā saññamissāmi 1- vo ahaṁ
          aṭṭiyāmi harāyāmi sarāgamaraṇaṁ ahaṁ
          evāhaṁ cintayitvāna sammasitvāna yoniso
          sampatte aruṇuggamhi arahattamapāpuṇinti.
  Aññataropi mahāthero bāḷhagilāno sahatthā āhārampi paribhuñjituṁ
  asakkonto sake muttakarīse palipanno samparivattati. Taṁ disvā
  aññataro daharo aho dukkhā jīvitasaṅkhārāti āha. Tamenaṁ
  mahāthero ahaṁ āvuso idāni miyyamāno saggasampattiṁ labhāmi
  natthi me ettha saṁsayo imaṁ pana sīlaṁ bhinditvā laddhasampatti
  nāma sikkhaṁ paccakkhāya paṭiladdhagihibhāvasadisīti vatvā sīleneva
  saddhiṁ marissāmīti tatheva nipanno tameva rogaṁ sammasanto arahattaṁ
  patvā bhikkhusaṅghassa imāhi gāthāhi byākāsi
                phuṭṭhassa me aññatarena byādhinā
                rogena bāḷhaṁ dukhitassa ruppato
                parisussati khippamidaṁ kalevaraṁ
                pupphaṁ yathā paṁsuni ātape kataṁ
          ajaññaṁ jaññasaṅkhātaṁ asuciṁ sucisammataṁ
          nānākuṇapa paripūraṁ jaññarūpaṁ apassato

  *  *  *  *  *  *
  Footnote: 1. Ma. paññāpessāmi. Yu. saṁyāmissāmi. ṭīkāyaṁ saññamissāmīti saññattiṁ
  karissāmīti vuttaṁ.
-------------------------------------------------
[page 061]
                Dhiratthumaṁ āturaṁ pūtikāyaṁ
                duggandhiyaṁ asuciṁ byādhidhammaṁ
                yatthappamattā adhimucchitā pajā
                hāpenti maggaṁ sugatūpapattiyāti.
      Arahantādīnaṁ pana sīlaṁ sabbadarathapaṭipassaddhiyā parisuddhattā
  paṭipassaddhipārisuddhīti veditabbaṁ. Evaṁ pariyantapārisuddhiādivasena
  pañcavidhaṁ.
      Dutiyapañcake. Pāṇātipātādīnaṁ pahānādivasena attho
  veditabbo. Vuttañhetaṁ paṭisambhidāyaṁ pañca sīlāni pāṇātipātassa
  pahānaṁ sīlaṁ veramaṇī sīlaṁ cetanā sīlaṁ saṁvaro sīlaṁ avītikkamo sīlaṁ
  adinnādānassa kāmesu micchācārassa musāvādassa pisuṇavācāya
  pharusavācāya samphappalāpassa abhijjhāya byāpādassa micchādiṭṭhiyā
  nekkhammena kāmacchandassa abyāpādena byāpādassa
  ālokasaññāya thīnamiddhassa avikkhepena uddhaccassa dhammavavaṭṭhānena
  vicikicchāya ñāṇena avijjāya pāmujjena aratiyā paṭhamena
  jhānena nīvaraṇānaṁ dutiyena jhānena vitakkavicārānaṁ tatiyena jhānena
  pītiyā catutthena jhānena sukhadukkhānaṁ ākāsānañcāyatanasamāpattiyā
  rūpasaññāya paṭighasaññāya nānattasaññāya viññāṇañcāyatanasamāpattiyā
  ākāsānañcāyatanasaññāya ākiñcaññāyatanasamāpattiyā
  viññāṇañcāyatanasaññāya nevasaññānāsaññāyatanasamāpattiyā
  ākiñcaññāyatanasaññāya aniccānupassanāya niccasaññāya dukkhānupassanāya
  sukhasaññāya anattānupassanāya attasaññāya nibbidānupassanāya
  nandiyā virāgānupassanāya rāgassa
-------------------------------------------------
[page 062]
  Nirodhānupassanāya samudayassa muñcitukāmyatānupassanāya amuñcitukāmyassa
  paṭinissaggānupassanāya ādānassa khayānupassanāya ghanasaññāya
  vayānupassanāya āyūhanassa vipariṇāmānupassanāya dhuvasaññāya
  animittānupassanāya nimittassa appaṇihitānupassanāya paṇidhiyā
  suññatānupassanāya abhinivesassa adhipaññādhammavipassanāya
  sārādānābhinivesassa yathābhūtañāṇadassanena sammohābhinivesassa
  ādīnavānupassanāya ālayābhinivesassa paṭisaṅkhānupassanāya appaṭisaṅkhāya
  vivaṭṭānupassanāya saṁyogābhinivesassa sotāpattimaggena diṭṭhekaṭṭhānaṁ
  kilesānaṁ sakadāgāmimaggena oḷārikānaṁ kilesānaṁ anāgāmimaggena
  aṇusahagatānaṁ kilesānaṁ arahattamaggena sabbakilesānaṁ pahānaṁ sīlaṁ
  veramaṇī cetanā saṁvaro avītikkamo sīlaṁ evarūpāni sīlāni cittassa
  avippaṭisārāya saṁvattanti pāmujjāya saṁvattanti pītiyā saṁvattanti
  passaddhiyā saṁvattanti somanassāya saṁvattanti āsevanāya saṁvattanti
  bhāvanāya saṁvattanti bahulīkammāya saṁvattanti alaṅkārāya saṁvattanti
  parikkhārāya saṁvattanti parivārāya saṁvattanti pāripūriyā saṁvattanti
  ekantanibbidāya virāgāya nirodhāya upasamāya abhiññāya sambodhāya
  nibbānāya saṁvattantīti 1-.
      Ettha ca pahānanti koci dhammo nāma natthi aññatra
  vuttappakārānaṁ pāṇātipātādīnaṁ anuppādamattato. Yasmā pana taṁ taṁ
  pahānaṁ tassa tassa kusaladhammassa patiṭṭhānaṭṭhena upadhāraṇaṁ hoti

  *  *  *  *  *  *
  Footnote: 1. khu. pa. 31/67.
-------------------------------------------------
[page 063]
  Avippakiṇṇabhāvakaraṇena 1- ca samādhānaṁ tasmā pubbe vutteneva
  upadhāraṇasamādhānasaṅkhātena sīlanaṭṭhena sīlanti vuttaṁ. Itare
  cattāro dhammā tato tato veramaṇīvasena tassa tassa saṁvaravasena
  tadubhayasampayuttacetanāvasena taṁ taṁ avītikkamantassa avītikkamavasena
  ca cetaso pavattisabbhāvaṁ sandhāya vuttā. Sīlaṭṭho pana nesaṁ
  pubbe pakāsitoyevāti. Evaṁ pahānasīlādivasena pañcavidhaṁ.
      Ettāvatā ca kiṁ sīlaṁ kenaṭṭhena sīlaṁ kānassa
  lakkhaṇarasapaccupaṭṭhānapadaṭṭhānāni kimānisaṁsaṁ sīlaṁ katividhañcetaṁ sīlanti
  imesaṁ pañhānaṁ visajjanaṁ niṭṭhitanti.
      Yaṁ pana vuttaṁ ko cassa saṅkileso kiṁ vodānanti tatra ca
  vadāma. Khaṇḍādibhāvo sīlassa saṅkileso. Akhaṇḍādibhāvo
  vodānaṁ. So pana khaṇḍādibhāvo lābhayasādihetukena bhedena ca
  sattavidhamethunasaṁyogena ca saṅgahito.
      Tathā hi yassa sattasu āpattikkhandhesu ādimhi vā ante
  vā sikkhāpadaṁ bhinnaṁ hoti tassa sīlaṁ pariyante chinnasāṭako viya
  khaṇḍaṁ nāma hoti yassa pana vemajjhe bhinnaṁ tassa majjhe
  chiddasāṭako viya chiddaṁ nāma hoti. Yassa paṭipāṭiyā dve tīṇi
  bhinnāni tassa piṭaṭhiyā vā kucchiyā vā uṭṭhitena visabhāgavaṇṇena
  kāḷarattādīnaṁ aññatarasarīravaṇṇā gāvī viya sabalaṁ nāma

  *  *  *  *  *  *
  Footnote: 1. Ma. vikampābhāvakaraṇena. Yu. vikamupabhāvākaraṇena.
  ṭīkāyampi vikamupabhāvākaraṇenāti evaṁ vuttaṁ.
-------------------------------------------------
[page 064]
  Hoti. Yassa antarantarā bhinnāni tassa antarantarā
  visabhāgavaṇṇabinduvicitragāvī viya kammāsaṁ nāma hoti. Evaṁ
  tāva lābhādihetukena khaṇḍādibhāvo hoti.
      Evaṁ sattavidhamethunasaṁyogavasena. Vuttañhi (tattha) bhagavatā
  idha brāhmaṇa ekacco samaṇo vā brāhmaṇo vā sammā
  brahmacāriṁ paṭijānamāno naheva kho mātugāmena saddhiṁ
  dvayadvayasamāpattiṁ 1- samāpajjati apica kho mātugāmassa ucchādanaṁ
  parimaddanaṁ nhāpanaṁ sambāhanaṁ sādiyati so tadassādeti taṁ nikāmeti
  tena ca vittiṁ āpajjati idampi kho brāhmaṇa brahmacariyassa
  khaṇḍampi chiddampi sabalampi kammāsampi ayaṁ vuccati brāhmaṇa
  aparisuddhaṁ brahmacariyaṁ carati saṁyutto methunasaṁyogena na parimuccati
  jātiyā jarāmaraṇena .pe. Na parimuccati dukkhasmāti vadāmi puna
  caparaṁ brāhmaṇa idhekacco samaṇo vā brāhmaṇo vā sammā
  brahmacāriṁ paṭijānamāno naheva kho mātugāmena saddhiṁ
  dvayadvayasamāpattiṁ samāpajjati napi mātugāmassa ucchādanaṁ .pe.
  Sādiyati apica kho mātugāmena saddhiṁ sañjagghati saṅkīḷati saṅkeḷāyati
  so tadassādeti .pe. Na parimuccati dukkhasmāti vadāmi puna
  caparaṁ brāhmaṇa idhekacco samaṇo vā brāhmaṇo vā .pe.

  *  *  *  *  *  *
  Footnote: 1. Ma. Yu. dvayaṁ dvayasamāpattiṁ. pāliyampi evaṁ mudditaṁ. ṭīkāyampana
  dvayadvayasamāpattinti dvīhi dvīhi samāpajjitabbaṁ methunanti atthoti vuttaṁ.
  manorathapūraṇiyampi dvayadvayasamāpattinti dvīhi dvīhi samāpajjitabbabhāvanti
  vuttaṁ.
-------------------------------------------------
[page 065]
  Na heva kho mātugāmena saddhiṁ dvayadvayasamāpattiṁ samāpajjati napi
  mātugāmassa ucchādanaṁ .pe. Sādiyati napi mātugāmena saddhiṁ
  sañjagghati saṅkīḷati saṅkeḷāyati apica kho mātugāmassa cakkhunā
  cakkhuṁ upanijjhāyati pekkhati so tadassādeti .pe. Na parimuccati
  dukkhasmāti vadāmi puna caparaṁ brāhmaṇa idhekacco samaṇo
  vā brāhmaṇo vā .pe. Na heva kho mātugāmena napi
  mātugāmassa napi mātugāmena napi mātugāmassa .pe.
  Pekkhati. Apica kho mātugāmassa saddaṁ suṇāti tirokuḍḍā vā
  tiropākārā vā hasantiyā vā bhaṇantiyā vā gāyantiyā vā
  rodantiyā vā so tadassādeti .pe. Na parimuccati dukkhasmāti
  vadāmi puna caparaṁ brāhmaṇa idhekacco samaṇo vā brāhmaṇo
  vā .pe. Na heva kho mātugāmena napi mātugāmassa napi
  mātugāmena napi mātugāmassa napi mātugāmassa rodantiyā
  vā .pe. Apica kho yānissa tāni pubbe mātugāmena saddhiṁ
  hasitalapitakīḷitāni tāni anussarati so tadassādeti .pe. Na
  parimuccati dukkhasmāti vadāmi puna caparaṁ brāhmaṇa idhekacco
  samaṇo vā brāhmaṇo vā .pe. Na heva kho mātugāmena .pe.
  Napi yānissa tāni pubbe mātugāmena saddhiṁ hasitalapitakīḷitāni
  tāni anussarati apica kho passati gahapatiṁ vā gahapatiputtaṁ vā
  pañcahi kāmaguṇehi samappitaṁ samaṅgībhūtaṁ paricāriyamānaṁ 1- so
  tadassādeti .pe. Na parimuccati dukkhasmāti vadāmi puna caparaṁ

  *  *  *  *  *  *
  Footnote: 1. pāliyampana paricārayamānanti dissati. evamuparipi.
-------------------------------------------------
[page 066]
  Brāhmaṇa idhekacco samaṇo vā brāhmaṇo vā .pe. Na heva
  kho mātugāmena .pe. Napi passati gahapatiṁ vā gahapatiputtaṁ vā .pe.
  Paricāriyamānaṁ apica kho aññataraṁ devanikāyaṁ paṇidhāya brahmacariyaṁ
  carati imināhaṁ sīlena vā vattena 1- vā tapena vā brahmacariyena
  vā devo vā bhavissāmi devaññataro vāti so tadassādeti taṁ
  nikāmeti tena ca vittiṁ āpajjati idampi brāhmaṇa brahmacariyassa
  khaṇḍampi chiddampi sabalampi kammāsampīti 2-.
      Evaṁ lābhādihetukena bhedena ca sattavidhamethunasaṁyogena ca
  khaṇḍādibhāvo saṅgahitoti veditabbo.
      Akhaṇḍādibhāvo pana sabbaso sikkhāpadānaṁ abhedena bhinnānañca
  sappaṭikammānaṁ paṭikammakaraṇena sattavidhamethunasaṁyogābhāvena ca aparāya
  ca kodho upanāho makkho palāso issā macchariyaṁ māyā
  sātheyyaṁ thambho sārambho māno atimāno mado pamādotiādīnaṁ
  pāpadhammānaṁ anuppattiyā appicchatāsantuṭṭhitāsallekhatādīnañca
  guṇānaṁ uppattiyā saṅgahito. Yāni hi sīlāni lābhādīnampi
  atthāya abhinnāni pamādadosena vā bhinnānipi paṭikammakatāni
  methunasaṁyogehi vā kodhupanāhādīhi vā pāpadhammehi anupahatāni
  tāni sabbaso akhaṇḍāni acchiddāni asabalāni akammāsānīti
  vuccanti. Tāniyeva ca bhujissabhāvakaraṇato bhujissāni viññūhi
  pasatthattā viññupasatthāni taṇhādiṭṭhīhi aparāmaṭṭhattā

  *  *  *  *  *  *
  Footnote: 1. pāliyamupana vatenāti dissati. 2. aṅ. sattaka. 23/56.
-------------------------------------------------
[page 067]
  Aparāmaṭṭhāni upacārasamādhiṁ vā appanāsamādhiṁ vā saṁvattayantīti
  samādhisaṁvattanikāni ca honti. Tasmā nesaṁ esa akhaṇḍādibhāvo
  vodānanti veditabbo. Taṁ panetaṁ vodānaṁ dvīhākārehi
  sampajjati sīlavipattiyā ca ādīnavadassanena sīlasampattiyā ca
  ānisaṁsadassanena.
      Tattha pañcime bhikkhave ādīnavā dussīlassa sīlavipattiyāti 1-
  evamādisuttantanayena sīlavipattiyā ādīnavo ca daṭṭhabbo. Apica
  dussīlo puggalo dussīlyahetu amanāpo hotu devamanussānaṁ
  ananusāsanīyo sabrahmacārīnaṁ dukkhito dussīlyagarahāsu vippaṭisārī
  sīlavataṁ pasaṁsāsu tāya ca pana dussīlyatāya sāṇasāṭako viya dubbaṇṇo
  hoti ye kho panassa diṭṭhānugatiṁ āpajjanti tesaṁ dīgharattaṁ
  apāyadukkhāvahanato dukkhasamphasso yesaṁ deyyadhammaṁ paṭiggaṇhāti
  tesaṁ na mahapphalabhāvakaraṇato appaggho anekavassagaṇikagūthakūpo
  viya dubbisodho chavālātamiva ubhato paribāhiro bhikkhubhāvaṁ
  paṭijānantopi abhikkhuyeva gogaṇaṁ anubandhagadrabho viya
  satatubbiggo sabbaverikapuriso viya asaṁvāsāraho matakalevaraṁ viya
  sutādiguṇayuttopi sabrahmacārīnaṁ apūjāraho susānaggi viya brāhmaṇānaṁ
  abhabbo visesādhigame andhova rūpadassane nirāso saddhamme
  caṇḍālakumāro viya rajje sukhitosmīti maññamānopi dukkhitova
  aggikkhandhapariyāye vuttadukkhabhāgitāya. Dussīlānañhi

  *  *  *  *  *  *
  Footnote: 1. aṅ. pañcaka. 22/281.
-------------------------------------------------
[page 068]
  Pañcakāmaguṇaparibhogavandanamānanādisukhassādagadhitacittānaṁ tappaccayaṁ
  anussaraṇamattenāpi hadayasantāpaṁ janayitvā uṇhalohituggārappavattanasamatthaṁ
  atikaṭukaṁ dukkhaṁ desento sabbākārena paccakkhakammavipāko bhagavā
  āha passatha no tumhe bhikkhave amuṁ mahantaṁ aggikkhandhaṁ ādittaṁ
  sampajjalitaṁ sajotibhūtanti 1-. Evaṁ bhanteti. Taṁ kiṁ maññatha bhikkhave
  katamaṁ nukho varaṁ yaṁ amuṁ mahantaṁ aggikkhandhaṁ ādittaṁ sampajjalitaṁ
  sajotibhūtaṁ āliṅgitvā upanisīdeyya vā upanipajjeyya vā yaṁ
  khattiyakaññaṁ vā brāhmaṇakaññaṁ vā gahapatikaññaṁ vā mudutalūnahatthapādaṁ
  āliṅgitvā upanisīdeyya vā upanipajjeyya vāti. Etadeva
  bhante varaṁ yaṁ khattiyakaññaṁ vā brāhmaṇakaññaṁ vā gahapatikaññaṁ
  vā āliṅgitvā upanisīdeyya vā upanipajjeyya vā
  dukkhañhetaṁ bhante yaṁ amuṁ mahantaṁ aggikkhandhaṁ .pe. Upanipajjeyya
  vāti. Ārocayāmi vo bhikkhave paṭivedayāmi vo bhikkhave yathā
  etadeva tassa varaṁ dussīlassa pāpadhammassa asucisaṅkassarasamācārassa
  paṭicchannakammantassa assamaṇassa samaṇapaṭiññassa abrahmacārissa
  brahmacāripaṭiññassa antopūtissa avassutassa kasambukajātassa yaṁ
  amuṁ mahantaṁ aggikkhandhaṁ .pe. Upanipajjeyya vā taṁ kissa
  hetu tatonidānaṁ hi so bhikkhave maraṇaṁ vā nigaccheyya maraṇamattaṁ vā
  dukkhaṁ na tveva tappaccayā kāyassa bhedā paraṁ maraṇā apāyaṁ
  duggatiṁ vinipātaṁ nirayaṁ upapajjeyya yañca kho so bhikkhave dussīlo
  pāpadhammo asucisaṅkassarasamācāro paṭicchannakammanto assamaṇo

  *  *  *  *  *  *
  Footnote: 1. pāliyamupana sañjotibhūtanti dissati. evamaparipi.
-------------------------------------------------
[page 069]
  Samaṇapaṭiñño abrahmacārī brahmacāripaṭiñño antopūti avassuto
  kasambukajāto khattiyakaññaṁ vā .pe. Upanipajjeyya vā taṁ hi tassa
  bhikkhave hoti dīgharattaṁ ahitāya dukkhāya kāyassa bhedā paraṁ maraṇā
  apāyaṁ duggatiṁ vinipātaṁ nirayaṁ upapajjatīti 1-. Evaṁ aggikkhandhupamāya
  itthīpaṭibaddhapañcakāmaguṇaparibhogapaccayaṁ dukkhaṁ dassetvā eteneva
  upāyena taṁ kiṁ maññatha bhikkhave katamaṁ nukho varaṁ yaṁ balavā
  puriso daḷhāya vālarajjuyā ubho jaṅghā veṭhetvā ghaṁseyya sā
  chaviṁ chindeyya chaviṁ chetvā cammaṁ chindeyya cammaṁ chetvā maṁsaṁ
  chindeyya maṁsaṁ chetvā nhāruṁ chindeyya nhāruṁ chetvā aṭṭhiṁ chindeyya
  aṭṭhiṁ chetvā aṭṭhimiñjaṁ āhacca tiṭṭheyya yaṁ khattiyamahāsālānaṁ vā
  brāhmaṇamahāsālānaṁ vā gahapatimahāsālānaṁ vā abhivādanaṁ
  sādiyeyyāti .pe. Taṁ kiṁ maññatha bhikkhave katamaṁ nukho varaṁ yaṁ
  balavā puriso tiṇhāya sattiyā teladhotāya paccorasmiṁ pahareyya
  yaṁ khattiyamahāsālānaṁ vā brāhmaṇamahāsālānaṁ vā gahapatimahāsālānaṁ
  vā añjalīkammaṁ sādiyeyyāti .pe. Taṁ kiṁ maññatha bhikkhave
  katamaṁ nukho varaṁ yaṁ balavā puriso tattena ayopaṭṭena ādittena
  sampajjalitena sajotibhūtena kāyaṁ sampaliveṭheyya yaṁ khattiyamahāsālānaṁ
  vā .pe. Saddhādeyyaṁ cīvaraṁ paribhuñjeyyāti .pe. Taṁ kiṁ
  maññatha bhikkhave katamaṁ nukho varaṁ yaṁ balavā puriso tattena
  ayosaṅkunā ādittena sampajjalitena sajotibhūtena mukhaṁ vivaritvā

  *  *  *  *  *  *
  Footnote: 1. aṅ. sattaka. 23/129.
-------------------------------------------------
[page 070]
  Tattaṁ lohaguḷaṁ ādittaṁ sampajjalitaṁ sajotibhūtaṁ mukhe pakkhipeyya
  taṁ tassa oṭṭhampi daheyya mukhampi jivhampi kaṇṭhampi udarampi
  daheyya antampi antaguṇampi ādāya adhobhāgaṁ 1- nikkhameyya yaṁ
  khattiyamahāsālānaṁ vā .pe. Saddhādeyyaṁ piṇḍapātaṁ paribhuñjeyyāti .pe.
  Taṁ kiṁ maññatha bhikkhave katamaṁ nukho varaṁ yaṁ balavā puriso sīse
  vā gahetvā khandhe vā gahetvā tattaṁ ayomañcaṁ vā ayopīṭhaṁ
  vā ādittaṁ sampajjalitaṁ sajotibhūtaṁ abhinisīdāpeyya vā abhinipajjāpeyya
  vā yaṁ khattiyamahāsālānaṁ vā .pe. Saddhādeyyaṁ mañcaṁ vā pīṭhaṁ
  vā paribhuñjeyyāti .pe. Taṁ kiṁ maññatha bhikkhave katamaṁ nukho
  varaṁ yaṁ balavā puriso uddhaṁpādaṁ adhosiraṁ gahetvā tattāya
  lohakumbhiyā pakkhipeyya ādittāya sampajjalitāya sajotibhūtāya so
  tattha pheṇuddehakaṁ paccamāno sakimpi uddhaṁ gaccheyya sakimpi adho
  gaccheyya sakimpi tiriyaṁ gaccheyya yaṁ khattiyamahāsālānaṁ vā .pe.
  Saddhādeyyaṁ vihāraṁ paribhuñjeyyāti .pe. Upapajjatīti imāhi
  vālarajjutiṇhasattiayopaṭṭāyoguḷāyomañcāyopīṭhāyokumbhīupamāhi
  abhivādanāñjalīkammacīvarapiṇḍapātamañcapīṭhavihāraparibhogapaccayaṁ
  dukkhaṁ dassesi. Tasmā
               aggikkhandhāliṅganadukkhādhikadukkhakaṭukaphalaṁ
               avijahato kāmasukhaṁ sukhaṁ kuto bhinnasīlassa
               abhivādanasādiyane kiṁ nāma sukhaṁ vipannasīlassa
               daḷhavālarajjughaṁsanadukkhādhikadukkhabhāgissa

  *  *  *  *  *  *
  Footnote: 1. pāliyampana adhobhāgāti dissati.
-------------------------------------------------
[page 071]
               Saddhānaṁ añjalīkammasādane kiṁ sukhaṁ asīlassa
               sattippahāradukkhādhimattadukkhassa yaṁ hetu
               cīvaraparibhogasukhaṁ kiṁ nāma asaññatassa yena
               ciraṁ anubhavitabbā niraye jalitāyopaṭṭasamphassā
               madhuropi piṇḍapāto halāhalavisupamo asīlassa
               ādittā gilitabbā ayoguḷā yena ciraṁ rattaṁ
               sukhasammatopi dukkho asīlino mañcapīṭhaparibhogo
               yaṁ bādhissanti ciraṁ jalitāyomañcapīṭhāni dukkhāni
               dussīlassa vihāre saddhādeyyamhi kā nivāsarati
               jalitesu nivasitabbaṁ yena ayokumbhīmajjhesu
               saṅkassarasamācāro kasambukajāto avassuto
               pāpo antopūtīti ca yaṁ nindanto āha lokagaru
               dhi jīvitaṁ apaññassa tassa samaṇajanavesadhārissa
               assamaṇassa upahataṁ khatamattānaṁ vahantassa
               gūthaṁ viya kuṇapaṁ viya maṇḍanakāmā vivajjayantīdha
               yaṁ nāma sīlavanto santo kiṁ jīvitaṁ tassa
               sabbabhayehi amutto mutto sabbehi adhigamasukhehi
               supidahitasaggadvāro apāyamaggaṁ samāruḷho
               karuṇāya vatthubhūto kāruṇikajanassa nāma ko
               añño dussīlasamo dussīlatāya iti bahuvidhā dosāti
          evamādinā paccavekkhaṇena sīlavipattiyaṁ ādīnavadassanaṁ
-------------------------------------------------
[page 072]
  Vuttappakāraviparītato sīlasampattiyaṁ ānisaṁsadassanañca veditabbaṁ.
      Apica
          tassa pāsādikaṁ hoti pattacīvaradhāraṇaṁ
          pabbajjā saphalā tassa yassa sīlaṁ sunimmalaṁ.
          Attānuvādādibhayaṁ suddhasīlassa bhikkhuno
          andhakāraṁ viya ravi hadayaṁ nāvagāhati.
          Sīlasampattiyā bhikkhu sobhamāno tapovane
          pabhāsampattiyā cando gagaṇe viya sobhati.
          Kāyagandhopi pāmujjaṁ sīlavantassa bhikkhuno
          karoti api devānaṁ sīlagandhe kathāva kā.
          Sabbesaṁ gandhajātānaṁ sampattiṁ abhibhuyyati
          avighātī dasadisā 1- sīlagandho pavāyati.
          Appakāpi katā kārā sīlavante mahapphalā
          hontīti sīlavā hoti pūjāsakkārabhājanaṁ.
          Sīlavantaṁ na bādhenti āsavā diṭṭhadhammikā
          samparāyika dukkhānaṁ mūlaṁ khaṇati sīlavā.
          Yā manussesu sampatti yā ca devesu sampadā
          na sā sampannasīlassa icchato hoti dullabhā.
          Accantasantā pana yā ayaṁ nibbānasampadā
          sampannasīlassa mano tameva anudhāvati.

  *  *  *  *  *  *
  Footnote: 1. Ma. disā sabbā.
-------------------------------------------------
[page 073]
          Sabbasampattimūlamhi sīlamhi iti paṇḍito
          anekākāravokāraṁ ānisaṁsaṁ vibhāvayeti.
  Evaṁ hi vibhāvayato (sīlaṁ) sīlavipattito ubbijjitvāna sīlasampattininnaṁ
  hoti mānasaṁ. Tasmā yathāvuttaṁ imaṁ sīlavipattiyā ādīnavaṁ imañca
  sīlasampattiyā ānisaṁsaṁ disvā sabbādarena sīlaṁ vodāpetabbanti.
      Ettāvatā ca sīle patiṭṭhāya naro sapaññoti imissā
  gāthāya sīlasamādhipaññāmukhena desite visuddhimagge sīlaṁ tāva
  paridīpitaṁ hoti.
          Iti sādhujanapāmujjatthāya kate visuddhimagge
           sīlaniddeso nāma paṭhamo paricchedo.
                  Dhutaṅganiddeso
      idāni yehi appicchatāsantuṭṭhitādīhi guṇehi vuttappakārassa
  sīlassa vodānaṁ hoti te guṇe sampādetuṁ yasmā samādinnasīlena
  yoginā dhutaṅgasamādānaṁ kātabbaṁ evaṁ hissa appicchatā-
  santuṭṭhitāsallekhatāpavivekāpacayaviriyārambhasubharatādiguṇasalilavikkhālitamalaṁ
  sīlaṁ ceva suparisuddhaṁ bhavissati vattāni ca sampajjissanti iti
  anavajjasīlabbataguṇaparisuddhasabbasamācāro porāṇe ariyavaṁsattaye
  patiṭṭhāya catutthassa bhāvanārāmatāsaṅkhātassa ariyavaṁsassa
  adhigamāraho bhavissati tasmā dhutaṅgakathaṁ ārabhissāma. Bhagavatā hi
  pariccattalokāmisānaṁ kāye ca jīvite ca anapekkhānaṁ anulomapaṭipadaṁyeva
-------------------------------------------------
[page 074]
  Ārādhetukāmānaṁ kulaputtānaṁ terasa dhutaṅgāni anuññātāni.
  Seyyathīdaṁ. Paṁsukūlikaṅgaṁ tecīvarikaṅgaṁ piṇḍapātikaṅgaṁ sapadānacārikaṅgaṁ
  ekāsanikaṅgaṁ pattapiṇḍikaṅgaṁ khalupacchābhattikaṅgaṁ āraññikaṅgaṁ
  rukkhamūlikaṅgaṁ abbhokāsikaṅgaṁ sosānikaṅgaṁ yathāsanthatikaṅgaṁ nesajjikaṅganti.
  Tattha
          atthato lakkhaṇādīhi samādānavidhānato
          pabhedato bhedato ca tassa tassānisaṁsato
          kusalattikato ceva dhutādīnaṁ vibhāgato
          samāsabyāsato cāpi viññātabbo vinicchayo.
      Tattha atthato tāva rathikāsusānasaṅkārakūṭādīnaṁ yatthakatthaci
  paṁsūnaṁ upari ṭhitattā abbhuggataṭṭhena tesu tesu paṁsukūlamivāti
  paṁsukūlaṁ. Athavā paṁsu viya kucchitabhāvaṁ ulatīti paṁsukūlaṁ.
  Kucchitabhāvaṁ gacchatīti vuttaṁ hoti. Evaṁ laddhanibbacanassa paṁsukūlassa
  dhāraṇaṁ paṁsukūlaṁ. Paṁsukūlaṁ sīlamassāti paṁsukūliko. Paṁsukūlikassa
  aṅgaṁ paṁsukūlikaṅgaṁ. Aṅganti kāraṇaṁ vuccati. Tasmā yena
  samādānena so paṁsukūliko hoti tassetaṁ adhivacananti veditabbaṁ.
  Eteneva nayena saṅghāṭiuttarāsaṅgāntaravāsakasaṅkhātaṁ ticīvaraṁ
  sīlamassāti tecīvariko. Tecīvarikassa aṅgaṁ tecīvarikaṅgaṁ.
  Bhikkhāsaṅkhātānaṁ pana āmisapiṇḍānaṁ pātoti piṇḍapāto. Parehi
  dinnānaṁ piṇḍānaṁ pātoti piṇḍapāto. Parehi dinnānaṁ piṇḍānaṁ
  patte nipatananti vuttaṁ hoti. Taṁ piṇḍapātaṁ uñcheti taṁ taṁ
-------------------------------------------------
[page 075]
  Kulaṁ upasaṅkamanto gavesatīti piṇḍapātiko. Piṇḍāya vā patituṁ
  vattametassāti piṇḍapātī. Patitunti carituṁ. Piṇḍapātīeva
  piṇḍapātiko. Piṇḍapātikassa aṅgaṁ piṇḍapātikaṅgaṁ. Dānaṁ
  vuccati avakhaṇḍanaṁ. Apetaṁ dānato apadānaṁ. Anavakhaṇḍananti
  attho. Saha apadānena sapadānaṁ. Avakhaṇḍena virahitaṁ anugharanti vuttaṁ
  hoti. Sapadānaṁ carituṁ idamassa sīlanti sapadānacārī. Sapadānacārīeva
  sapadānacāriko. Tassa aṅgaṁ sapadānacārikaṅgaṁ. Ekāsane bhojanaṁ
  ekāsanaṁ. Taṁ sīlamassāti ekāsaniko. Tassa aṅgaṁ ekāsanikaṅgaṁ.
  Dutiyabhājanassa paṭikkhitattā kevalaṁ ekasamiṁyeva patte piṇḍo
  pattapiṇḍo. Idāni pattapiṇḍaggahaṇe pattapiṇḍasaññaṁ katvā
  pattapiṇḍo sīlamassāti pattapiṇḍiko. Tassa aṅgaṁ pattapiṇḍikaṅgaṁ.
  Khalūti paṭisedhanaṭṭhe nipāto. Pavāritena satā pacchā
  laddhaṁ bhattaṁ pacchābhattaṁ nāma. Tassa pacchābhattassa bhojanaṁ
  pacchābhattabhojanaṁ 1-. Tasmiṁ pacchābhattabhojane pacchābhattasaññaṁ
  katvā pacchābhattaṁ sīlamassāti pacchābhattiko. Na pacchābhattiko
  khalupacchābhattiko. Samādānavasena paṭikkhittātirittabhojanassetaṁ
  nāmaṁ. Aṭṭhakathāyaṁ pana vuttaṁ khalūti eko sakuṇo so mukhena
  phalaṁ gahetvā tasmiṁ patite puna aññaṁ na khādati tādiso ayanti
  khalupacchābhattiko (ti) 2-. Tassa aṅgaṁ khalupacchābhattikaṅgaṁ.

  *  *  *  *  *  *
  Footnote: 1. pacchābhattanti bhavitabbaṁ. 2. ayaṁ tisaddo sabbattha potthakesu natthi nna naṭṭho
  mayā pakkhitto.
-------------------------------------------------
[page 076]
  Araññe nivāso araññaṁ. Taṁ sīlamassāti āraññiko. Tassa aṅgaṁ
  āraññikaṅgaṁ. Rukkhamūle nivāso rukkhamūlaṁ taṁ sīlamassāti rukkhamūliko.
  Tassa rukkhamūlikassa aṅgaṁ rukkhamūlikaṅgaṁ. Abbhokāsikasosānikaṅgesupi
  eseva nayo. Yatheva 1- santhataṁ yathāsanthataṁ. Idaṁ tuyhaṁ
  pāpuṇātīti evaṁ paṭhamaṁ uddiṭṭhasenāsanassetaṁ adhivacanaṁ. Tasmiṁ
  yathāsanthate viharituṁ sīlamassāti yathāsanthatiko. Tassa aṅgaṁ
  yathāsanthatikaṅgaṁ. Sayanaṁ paṭikkhipitvā nisajjāya viharituṁ sīlamassāti
  nesajjiko. Tassa aṅgaṁ nesajjikaṅgaṁ. Sabbāneva panetāni
  tena tena samādānena dhutakilesattā dhutassa bhikkhuno aṅgāni
  kilesadhunanato vā dhutanti laddhavohāraṁ ñāṇaṁ aṅgaṁ etesanti
  dhutaṅgāni. Athavā dhutāni ca tāni paṭipakkhānaṁ dhunanato
  aṅgāni ca paṭipattiyāti dhutaṅgāni. Evaṁ tāvettha atthato
  viññātabbo vinicchayo.
      Sabbāneva cetāni samādānacetanālakkhaṇāni. Vuttampi cetaṁ
  yo samādiyati so puggalo yena samādiyati cittacetasikā ete
  dhammā yā samādānacetanā taṁ dhutaṅgaṁ yaṁ paṭikkhipati taṁ vatthunti.
  Sabbāneva ca loluppaviddhaṁsanarasāni nilloluppabhāvapaccupaṭṭhānāni
  appicchatādiariyadhammapadaṭṭhānāni. Evamettha lakkhaṇādīhi veditabbo
  vinicchayo.
      Samādānavidhānatotiādīsu pana pañcasu. Sabbāneva dhutaṅgāni

  *  *  *  *  *  *
  Footnote: 1. Sī. Ma. Yu. yadeva.
-------------------------------------------------
[page 077]
  Dharamāne bhagavati bhagavatova santike samādātabbāni parinibbute
  mahāsāvakassa santike tasmiṁ asati khīṇāsavassa anāgāmissa
  sakadāgāmissa sotāpannassa tipiṭakassa dvipiṭakassa ekapiṭakassa
  ekasaṅgītikassa aṭṭhakathācariyassa tasmiṁ asati dhutaṅgadharassa tasmimpi
  asati cetiyaṅgaṇaṁ sammajjitvā ukkuṭikaṁ nisīditvā sammāsambuddhassa
  santike vadantena viya samādātabbāni. Apica sayampi samādātuṁ
  vaṭṭatieva. Ettha ca cetiyapabbate dvebhātikattherānaṁ jeṭṭhakabhātu
  dhutaṅgāppicchatāya vatthu kathetabbaṁ. Ayaṁ tāva sādhāraṇakathā.
  Idāni ekekassa samādānavidhānappabhedabhedānisaṁse
  vaṇṇayissāma.
      Paṁsukūlikaṅgaṁ tāva gahapatidānacīvaraṁ paṭikkhipāmi paṁsukūlikaṅgaṁ
  samādiyāmīti imesu dvīsu vacanesu aññatarena samādinnaṁ hoti.
  Idaṁ tāvettha samādānaṁ. Evaṁ samādinnadhutaṅgena pana tena
  sosānikaṁ pāpaṇikaṁ rathiyacoḷaṁ saṅkāracoḷaṁ sotthiyaṁ nhānacoḷaṁ
  titthacoḷaṁ gatapaccāgataṁ aggidaḍḍhaṁ gokhāyitaṁ upacikākhāyitaṁ
  undūrakhāyitaṁ antacchinnaṁ dasacchinnaṁ dhajāhaṭaṁ thūpacīvaraṁ samaṇacīvaraṁ
  ābhisekikaṁ iddhimayaṁ panthikaṁ vātāhaṭaṁ devadattiyaṁ sāmuddiyanti
  etesu aññataraṁ cīvaraṁ gahetvā phaletvā dubbalaṭṭhānaṁ pahāya
  thiraṭṭhānāni dhovitvā cīvaraṁ katvā porāṇakaṁ gahapaticīvaraṁ apanetvā
  paribhuñjitabbaṁ. Tattha sosānikanti susāne patitakaṁ. Pāpaṇikanti
  āpaṇadvāre patitakaṁ. Rathiyacoḷanti puññatthikehi vātapānantarena
-------------------------------------------------
[page 078]
  Rathikāya chaḍḍitacoḷakaṁ. Saṅkāracoḷanti saṅkāraṭṭhāne
  chaḍḍitacoḷakaṁ. Sotthiyanti gabbhamalaṁ puñchitvā chaḍḍitavatthaṁ.
  Tissāmaccamātā kira satasahassagghanakena vatthena gabbhamalaṁ puñchāpetvā
  paṁsukūlikā gaṇhissantīti tālaveḷimagge chaḍḍāpesi. Bhikkhū
  jiṇṇakaṭṭhānatthameva gaṇhanti. Nhānacoḷanti yaṁ bhūtavejjehi
  sasīsaṁ nhāpitā kālakaṇṇicoḷanti chaḍḍetvā gacchanti. Titthacoḷanti
  sinānatitthe 1- chaḍḍitapilotikā 2-. Gatapaccāgatanti yaṁ manussā
  susānaṁ gantvā paccāgatā nhātvā chaḍḍenti. Aggidaḍḍhanti
  agginā daḍḍhappadesaṁ. Tañhi manussā chaḍḍenti. Gokhāyitādīni
  pākaṭāneva. Tādisānipi hi manussā chaḍḍenti. Dhajāhaṭanti
  nāvaṁ abhiruyhantā dhajaṁ bandhitvā āruyhanti. Taṁ tesaṁ
  dassanātikkame gahetuṁ vaṭṭati. Yampi yuddhabhūmiyaṁ dhajaṁ bandhitvā
  ṭhapitaṁ taṁ dvinnampi senānaṁ gatakāle gahetuṁ vaṭṭati. Thūpacīvaranti
  vammikaṁ parikkhipitvā balikammaṁ kataṁ. Samaṇacīvaranti bhikkhusantakaṁ.
  Ābhisekikanti rañño abhisekaṭṭhāne chaḍḍitacīvaraṁ. Iddhimayanti
  ehibhikkhucīvaraṁ. Panthikanti antarāmagge patitakaṁ. Yaṁ pana sāmikānaṁ
  satisammosena patitaṁ taṁ thokaṁ rakkhitvā gahetabbaṁ. Vātāhaṭanti
  vātena paharitvā dūre pātitaṁ. Taṁ pana sāmike apassantena 3-
  gahetuṁ vaṭṭati. Devadattiyanti yaṁ anuruddhattherassa viya devatāhi
  dinnakaṁ. Sāmuddiyanti samuddavīcīhi thale ussāditaṁ. Yaṁ pana

  *  *  *  *  *  *
  Footnote: 1. Ma. nhānatitthe. 2. Sī. chaḍḍitapilotikaṁ. 3. Yu. apassante.
-------------------------------------------------
[page 079]
  Saṅghassa demāti dinnaṁ coḷakabhikkhāya vā caramānehi laddhaṁ na taṁ
  paṁsukūlaṁ. Bhikkhudattiyepi. Yaṁ vassaggena gāhetvā vā diyyati
  senāsanacīvaraṁ vā hoti na taṁ paṁsukūlaṁ no gāhetvā dinnameva
  paṁsukūlaṁ. Tatrāpi yaṁ dāyakehi bhikkhussa pādamūle nikkhittaṁ tena
  pana bhikkhunā paṁsukūlikassa hatthe ṭhapetvā dinnaṁ taṁ ekatosuddhikaṁ
  nāma. Yaṁ bhikkhuno hatthe ṭhapetvā dinnaṁ tena pana pādamūle
  ṭhapitaṁ tampi ekatosuddhikaṁ. Yaṁ bhikkhunopi pādamūle ṭhapitaṁ
  tenāpi tatheva dinnaṁ taṁ ubhatosuddhikaṁ. Yaṁ hatthe ṭhapetvā
  laddhaṁ hattheyeva ṭhapitaṁ taṁ anukkaṭṭhacīvaraṁ nāma. Iti imaṁ paṁsukūlabhedaṁ
  ñatvā paṁsukūlikena cīvaraṁ paribhuñjitabbanti. Idamettha vidhānaṁ.
      Ayaṁ pana pabhedo. Tayo paṁsukūlikā ukkaṭṭho majjhimo
  mudūti. Tattha sosānikaṁyeva gaṇhanto ukkaṭṭho hoti.
  Pabbajito gaṇhissatīti ṭhapitakaṁ gaṇhanto majjhimo. Pādamūle
  ṭhapetvā dinnakaṁ gaṇhanto mudūti.
      Tesu yassakassaci attano ruciyā khantiyā gihīhi dinnakaṁ
  sāditakkhaṇe dhutaṅgaṁ bhijjati. Ayamettha bhedo.
      Ayaṁ pana ānisaṁso paṁsukūlacīvaraṁ nissāya pabbajjāti 1- vacanato
  nissayānurūpapaṭipattisabbhāvo paṭhame ariyavaṁse patiṭṭhānaṁ
  ārakkhadukkhābhāvo aparāyattavuttitā corabhayena abhayatā
  paribhogataṇhāya abhāvo samaṇasāruppaparikkhāratā appāni ceva sulabhāni

  *  *  *  *  *  *
  Footnote: 1. vi. mahā. 4/106.
-------------------------------------------------
[page 080]
  Ca tāni ca anavajjānīti 1- bhagavatā saṁvaṇṇitapaccayatā pāsādikatā
  appicchatādīnaṁ phalanipphatti sammāpaṭipattiyā anubrūhanaṁ pacchimāya
  janatāya diṭṭhānugatiāpādananti.
          Mārasenaṁ vighātāya paṁsukūladharo yati
          sannaddhakavaco yuddhe khattiyo viya sobhati
          pahāya kāsikādīni varavatthāni dhāritaṁ
          yaṁ lokagarunā ko taṁ paṁsukūlaṁ na dhāraye
          tasmā hi attano bhikkhu paṭiññaṁ samanussaraṁ
          yogācārānukūlamhi paṁsukūle rato siyāti.
  Ayaṁ tāva paṁsukūlikaṅge samādānavidhānappabhedabhedānisaṁsavaṇṇanā.
      Tadanantaraṁ pana tecīvarikaṅgaṁ catutthakacīvaraṁ paṭikkhipāmi
  tecīvarikaṅgaṁ samādiyāmīti imesaṁ aññataravacanena samādinnaṁ hoti.
  Tena pana tecīvarikena cīvaradussaṁ labhitvā yāva aphāsukabhāvena kātuṁ vā
  na sakkoti vicāraṇakammaṁ vā na labhati sūciādīsu vā yaṅkiñci na
  sampajjati tāva nikkhipitabbaṁ. Nikkhittapaccayā doso natthi.
  Rajitakālato pana paṭṭhāya nikkhipituṁ na vaṭṭati. Dhutaṅgacoro
  nāma hoti. Idamassa vidhānaṁ.
      Pabhedato pana ayampi tividho hoti. Tattha ukkaṭṭhena
  rajanakāle paṭhamaṁ antaravāsakaṁ vā uttarāsaṅgaṁ vā rajitvā taṁ
  nivāsetvā itaraṁ rajitabbaṁ. Taṁ pārupitvā saṅghāṭi rajitabbā.

  *  *  *  *  *  *
  Footnote: 1. aṅ. catukka. 21/34.
-------------------------------------------------
[page 081]
  Saṅghāṭiṁ pana nivāsetuṁ na vaṭṭati. Idamassa gāmantasenāsane
  vattaṁ. Āraññikena pana dve ekato dhovitvā rajituṁ vaṭṭati.
  Yathā pana kañci disvā sakkoti kāsāvaṁ ākaḍḍhitvā upari kātuṁ
  evaṁ āsannaṭṭhāne nisīditabbaṁ. Majjhimassa pana rajanasālāyaṁ
  rajanakāsāvaṁ nāma hoti taṁ nivāsetvā vā pārupitvā vā
  rajanakammaṁ kātuṁ vaṭṭati. Mudukassa sabhāgabhikkhūnaṁ cīvarāni nivāsetvā
  vā pārupitvā vā rajanakammaṁ kātuṁ vaṭṭati. Tatraṭṭhakapaccattharaṇampi
  tassa vaṭṭati. Pariharituṁ pana na vaṭṭati. Na 1- sabhāgabhikkhūnaṁ
  cīvarampi antarantarā paribhuñjituṁ vaṭṭati. Tecīvarikassa pana catutthaṁ
  vaḍḍhamānaṁ 2- aṁsakāsāvameva vaṭṭati. Taṁ ca kho vitthārato vidatthi
  dīghato tihatthameva vaṭṭati.
      Imesaṁ pana tiṇṇampi catutthakacīvaraṁ sāditakkhaṇeyeva dhutaṅgaṁ
  bhijjati. Ayamettha bhedo.
      Ayaṁ pana ānisaṁso tecīvariko bhikkhu santuṭṭho hoti kāyaparihārikena
  cīvarena tenassa pakkhino viya samādāyeva gamanaṁ appasamārambhatā
  vatthasannidhiparivajjanaṁ sallahukavuttitā atirekacīvaraloluppappahānaṁ
  kappiye mattakāritā sallekhavuttitā appicchatādīnaṁ phalanipphattīti
  evamādayo guṇā sampajjantīti.
               Atirekavatthataṇhaṁ pahāya sannidhivivajjito dhīro
               santosasukharasaññū ticīvaradharo bhavati yogī

  *  *  *  *  *  *
  Footnote: 1. Sī. Yu. natthi. 2. Ma. Yu. vattamānaṁ.
-------------------------------------------------
[page 082]
               Tasmā sapattacaraṇo pakkhīva sacīvarova yogivaro
               sukhamanuvicaritukāmo cīvaraniyame ratiṁ kayirāti.
  Ayaṁ tecīvarikaṅge samādānavidhānappabhedabhedānisaṁsavaṇṇanā.
      Piṇḍapātikaṅgampi atirekalābhaṁ paṭikkhipāmi piṇḍapātikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  piṇḍapātikena saṅghabhattaṁ uddesabhattaṁ nimantanaṁ salākabhattaṁ pakkhikaṁ
  uposathikaṁ pāṭipadikaṁ āgantukabhattaṁ gamikabhattaṁ gilānabhattaṁ
  gilānupaṭṭhākabhattaṁ vihārabhattaṁ dhurabhattaṁ vārabhattanti etāni cuddasa
  bhattāni na sāditabbāni. Sace pana saṅghabhattaṁ gaṇhathātiādinā
  nayena avatvā amhākaṁ gehe saṅgho bhikkhaṁ gaṇhatu tumhepi bhikkhaṁ
  gaṇhathāti vatvā dinnāni honti tāni sādituṁ vaṭṭati. Saṅghato
  nirāmisasalākāpi vihāre pakkabhattampi vaṭṭatiyevāti. Idamassa vidhānaṁ.
      Pabhedato pana ayampi tividho hoti. Tattha ukkaṭṭho puratopi
  pacchatopi āhaṭabhikkhampi gaṇhati paradvāre ṭhatvā pattaṁ gaṇhantānampi
  deti paṭikkamane 1- āharitvā dinnabhikkhampi gaṇhati taṁdivasaṁ pana
  nisīditvā bhikkhaṁ na gaṇhati. Majjhimo taṁdivasaṁ nisīditvāpi gaṇhati
  svātanāya pana nādhivāseti. Muduko svātanāyapi punadivasāyapi
  bhikkhaṁ adhivāseti. Te ubhopi serivihārasukhaṁ na labhanti.
  Ukkaṭṭhova labhati. Ekasmiṁ kira gāme ariyavaṁso hoti.

  *  *  *  *  *  *
  Footnote: 1. paṭikkamanaṁ.
-------------------------------------------------
[page 083]
  Ukkaṭṭho itare āha āyāmāvuso dhammassavanāyāti. Tesu
  eko ekenamhi bhante manussena nisīdāpitoti āha. Aparo
  mayāpi bhante svātanāya ekassa bhikkhā adhivāsitāti. Evaṁ te
  ubho parihīnā. Itaro pātova piṇḍāya caritvā gantvā dhammarasaṁ
  paṭisaṁvedesi.
      Imesaṁ pana tiṇṇampi saṅghabhattādiatirekalābhaṁ sāditakkhaṇeyeva
  dhutaṅgaṁ bhijjati. Ayamettha bhedo.
      Ayaṁ pana ānisaṁso piṇḍiyālopabhojanaṁ nissāya pabbajjāti 1-
  vacanato nissayānurūpapaṭipattisabbhāvo dutiye ariyavaṁse patiṭṭhānaṁ
  aparāyattavuttitā appāni ceva sulabhāni ca tāni ca anavajjānīti 2-
  bhagavatā saṁvaṇṇitapaccayatā kosajjanimmathanatā parisuddhājīvatā
  sekhiyapaṭipattipūraṇaṁ aparapositā parānuggahakiriyā mānappahānaṁ
  rasataṇhānivāraṇaṁ gaṇabhojanaparamparabhojanacārittasikkhāpadehi
  anāpattitā appicchatādīnaṁ anulomavuttitā sammāpaṭipattibrūhanaṁ
  pacchimājanatānukampananti.
          Piṇḍiyālopasantuṭṭho aparāyattajīviko
          pahīnāhāraloluppo hoti cātuddiso yati
          vinodayati kosajjaṁ ājīvassa visujjhati
          tasmā hi nātimaññeyya bhikkhācāraṁ sumedhaso.
  Evarūpassa hi piṇḍapātikassa bhikkhuno attabharassa anaññaposino
  devā pihayanti tādino no ce lābhasilokasannissitoti. Ayaṁ

  *  *  *  *  *  *
  Footnote: 1. vi. mahāvagga. 4/106. 2. aṅ. catkka. 21/34.
-------------------------------------------------
[page 084]
  Piṇḍapātikaṅge samādānavidhānappabhedabhedānisaṁsavaṇṇanā.
      Sapadānacārikaṅgampi loluppacāraṁ paṭikkhipāmi sapadānacārikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  sapadānacārikena gāmadvāre ṭhatvā parissayābhāvo sallakkhetabbo.
  Yassā racchāya vā gāme vā parissayo hoti taṁ pahāya aññattha
  carituṁ vaṭṭati. Yasmiṁ gharadvāre vā racchāya vā gāme vā kiñci
  na labhati agāmasaññaṁ katvā aññattha gantabbaṁ. Yattha kiñci labhati
  taṁ pahāya gantuṁ na vaṭṭati. Iminā ca bhikkhunā kālataraṁ pavisitabbaṁ
  evaṁ hi aphāsukaṭṭhānaṁ pahāya aññattha gantuṁ sakkhissati. Sace
  panassa vihāre dānaṁ dentā antarāmagge vā āgacchantā manussā
  pattaṁ gahetvā piṇḍapātaṁ denti vaṭṭati. Iminā ca maggaṁ
  gacchantenāpi bhikkhācāravelāyaṁ sampattagāmaṁ anatikkamitvā
  caritabbameva. Tattha alabhitvā vā thokaṁ labhitvā vā
  gāmapaṭipāṭiyā caritabbanti. Idamassa vidhānaṁ.
      Pabhedato pana ayampi tividho hoti. Tattha ukkaṭṭho purato
  āhaṭabhikkhampi pacchato āhaṭabhikkhampi paṭikkamane āharitvā
  diyyamānampi na gaṇhati paradvāre pana pattaṁ visajjeti. Imasmiṁ hi
  dhutaṅge mahākassapattherena sadiso nāma natthi. Tassāpi
  pattavisaṭṭhaṭṭhānameva paññāyati. Majjhimo purato vā pacchato vā
  āhaṭampi paṭikkamane āhaṭampi gaṇhati paradvārepi pattaṁ visajjeti.
  Na pana bhikkhaṁ āgamayamāno nisīdati. Evaṁ so ukkaṭṭhapiṇḍapātikassa
-------------------------------------------------
[page 085]
  Anulometi. Muduko taṁdivasaṁ nisīditvā āgameti.
      Imesaṁ pana tiṇṇampi loluppacāre uppannamatte dhutaṅgaṁ
  bhijjati. Ayamettha bhedo.
      Ayaṁ pana ānisaṁso kulesu niccanavakatā candupamatā kulamaccherappahānaṁ
  samānukampitā kulupakādīnavābhāvo avhānānabhinandanā abhihārena
  anatthikatā appicchatādīnaṁ anulomavuttitāti.
                Candūpamo niccanavo kulesu
                amaccharī sabbasamānukampo
                kulūpakādīnavavippamutto
                hotīdha bhikkhu sapadānacārī
                loluppacāraṁ pajahāya tasmā
                okkhittacakkhu yugamattadassī
                ākaṅkhamāno bhuvi sericāraṁ
                careyya dhīro sapadānacāranti.
  Ayaṁ sapadānacārikaṅge samādānavidhānappabhedabhedānisaṁsavaṇṇanā.
      Ekāsanikaṅgampi nānāsanabhojanaṁ paṭikkhipāmi ekāsanikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  ekāsanikena āsanasālāyaṁ nisīdantena therāsane anisīditvā idaṁ
  mayhaṁ pāpuṇissatīti paṭirūpaṁ āsanaṁ sallakkhetvā nisīditabbaṁ sacassa
  vippakate bhojane ācariyo vā upajjhāyo vā āgacchati uṭṭhāya
  vattaṁ kātuṁ vaṭṭati. Tipiṭakacūḷābhayatthero panāha āsanaṁ vā
-------------------------------------------------
[page 086]
  Rakkheyya bhojanaṁ vā ayañca vippakatabhojano tasmā vattaṁ karotu
  bhojanaṁ pana mā bhuñjatūti. Idamassa vidhānaṁ.
      Pabhedato pana ayampi tividho hoti. Tattha ukkaṭṭho appaṁ
  vā hotu bahuṁ vā yamhi bhojane hatthaṁ otāreti tato aññaṁ
  gaṇhituṁ na labhati. Sacepi manussā therena na 1- kiñci bhuttanti.
  Sappiādīni āharanti bhesajjatthameva vaṭṭanti na āhāratthaṁ.
  Majjhimo yāva patte bhattaṁ na khīyati tāva aññaṁ gaṇhituṁ labhati.
  Ayaṁ hi bhojanapariyantiko nāma hoti. Muduko yāva āsanā
  na vuṭṭhāti tāva bhuñjituṁ labhati. So hi udakapariyantiko vā
  hoti yāva pattadhovanaṁ na gaṇhati tāva bhuñjanato āsanapariyantiko
  vā yāva na vuṭṭhāti tāva bhuñjanato.
      Imesaṁ pana tiṇṇampi nānāsanabhojanaṁ bhuttakkhaṇe dhutaṅgaṁ
  bhijjati. Ayamettha bhedo.
      Ayaṁ pana ānisaṁso appābādhatā appātaṅkatā lahuṭṭhānaṁ balaṁ
  phāsuvihāro anatirittapaccayā anāpatti rasataṇhāvinodanaṁ
  appicchatādīnaṁ anulomavuttitāti.
          Ekāsanabhojane rataṁ na yatiṁ bhojanapaccayā rujā
          visahanti rase aloluppo parihāpeti na kammamattano
          iti phāsuvihārakāraṇe sucisallekharatupasevite
          janayetha visuddhamānaso ratimekāsanabhojane yatīti.

  *  *  *  *  *  *
  Footnote: 1. katthaci natthi.
-------------------------------------------------
[page 087]
  Ayaṁ ekāsanikaṅge samādānavidhānappabhedabhedānisaṁsavaṇṇanā.
      Pattapiṇḍikaṅgampi dutiyabhājanaṁ paṭikkhipāmi pattapiṇḍikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  pattapiṇḍikena yāgupānakāle bhājane ṭhapetvā byañjane laddhe
  byañjanaṁ vā paṭhamaṁ khāditabbaṁ yāgu vā pātabbā. Sace pana
  yāguyaṁ pakkhipati pūtimacchakādimhi byañjane pakkhitte yāgu paṭikūlā
  hoti. Appaṭikūlameva ca katvā bhuñjituṁ vaṭṭati. Tasmā
  tathārūpaṁ byañjanaṁ sandhāya idaṁ vuttaṁ. Yaṁ pana madhusakkarādikaṁ appaṭikūlaṁ
  hoti taṁ pakkhipitabbaṁ. Gaṇhantena ca pamāṇayuttameva
  gaṇhitabbaṁ. Āmakaṁ 1- sākamūlakaṁ hatthena gahetvā khādituṁ vaṭṭati.
  Tathā pana akatvā patteyeva pakkhipitabbaṁ. Dutiyabhājanassa pana
  paṭikkhittattā aññaṁ rukkhapaṇṇampi na vaṭṭatīti. Idamassa
  vidhānaṁ.
      Pabhedato pana ayampi tividho hoti. Tattha ukkaṭṭhassa
  aññatra ucchukhādanakālā kacavarampi chaḍḍetuṁ na vaṭṭati.
  Odanapiṇḍamacchamaṁsapūvepi bhinditvā khādituṁ na vaṭṭati. Majjhimassa
  ekena hatthena bhinditvā khādituṁ vaṭṭati. Hatthayogī nāmesa.
  Muduko pana pattayogī nāma hoti. Tassa yaṁ sakkā hoti patte
  pakkhipituṁ taṁ sabbaṁ hatthena vā dantehi vā bhinditvā khādituṁ
  vaṭṭati.

  *  *  *  *  *  *
  Footnote: 1. āmakasākaṁ.
-------------------------------------------------
[page 088]
      Imesaṁ pana tiṇṇampi dutiyabhājanaṁ sāditakkhaṇe dhutaṅgaṁ bhijjati.
  Ayamettha bhedo.
      Ayaṁ pana ānisaṁso nānārasataṇhāvinodanaṁ atricchatāya pahānaṁ
  āhāre payojanamattadassitā thālakādipariharaṇakhedābhāvo
  avikkhittabhojitā appicchatādīnaṁ anulomavuttitāti.
          Nānābhājanavikkhepaṁ hitvā okkhittalocano
          khaṇanto viya mūlāni rasataṇhāya subbato
          sarūpaṁ viya santuṭṭhiṁ dhārayanto sumānaso
          paribhuñjeyya āhāraṁ ko añño pattapiṇḍikoti.
  Ayaṁ pattapiṇḍikaṅge samādānavidhānappabhedabhedānisaṁsavaṇṇanā.
      Khalupacchābhattikaṅgampi atirittabhojanaṁ paṭikkhipāmi khalupacchābhattikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  khalupacchābhattikena pavāretvā puna bhojanaṁ kappiyaṁ kāretvā
  na bhuñjitabbaṁ. Idamassa vidhānaṁ.
      Pabhedato pana ayampi tividho hoti. Tattha ukkaṭṭho yasmā
  paṭhamapiṇḍe pavāraṇā nāma natthi tasmiṁ pana ajjhohariyamāne aññaṁ
  paṭikkhipato hoti tasmā evaṁ pavārito paṭhamapiṇḍaṁ ajjhoharitvā
  dutiyapiṇḍaṁ na bhuñjati. Majjhimo yasmiṁ bhojane pavārito tadeva bhuñjati.
  Muduko yāva āsanā na vuṭṭhāti tāva bhuñjati.
      Imesaṁ pana tiṇṇampi pavāritānaṁ kappiyaṁ kāretvā bhuttakkhaṇe
  dhutaṅgaṁ bhijjati. Ayamettha bhedo.
-------------------------------------------------
[page 089]
  Ayaṁ pana ānisaṁso anatirittabhojanāpattiyā dūrībhāvo odarikattābhāvo
  nirāmisasannidhitā puna pariyesanāya abhāvo appicchatādīnaṁ anulomavuttitāti.
          Pariyesanāya khedaṁ na yāti na karoti sannidhiṁ dhīro
          odarikattaṁ pajahati khalupacchābhattiko yogī
          tasmā sugatappasatthaṁ santosaguṇādivuḍḍhisañjananaṁ
          dose vidhunitukāmo bhajeyya yogī dhutaṅgamidanti.
  Ayaṁ khalupacchābhattikaṅge samādānavidhānappabhedabhedānisaṁsavaṇṇanā.
      Āraññikaṅgampi gāmantasenāsanaṁ paṭikkhipāmi āraññikaṅgaṁ
  samādiyāmīti imesaṁ aññataravacanena samādinnaṁ hoti. Tena pana
  āraññikena gāmantasenāsanaṁ pahāya araññe aruṇaṁ uṭṭhāpetabbaṁ.
  Tattha saddhiṁ upacārena gāmoyeva gāmantasenāsanaṁ. Gāmo nāma
  yo koci ekakuṭiko vā anekakuṭiko vā parikkhitto vā aparikkhitto
  vā samanusso vā amanusso vā antamaso atirekacātumāsaniviṭṭho
  yokoci satthopi. Gāmupacāro nāma parikkhittassa gāmassa
  sace anurādhapurasseva dve indakhīlā honti abbhantarime indakhīle
  ṭhitassa thāmamajjhimassa purisassa leṇḍupāto 1-. Tassa lakkhaṇampi
  yathā taruṇamanussā attano balaṁ dassentā bāhuṁ pasāretvā
  leṇḍuṁ khipanti evaṁ khittassa leṇḍussa patanaṭṭhānabbhantaranti
  vinayadharā. Suttantikā pana kākavāraṇaniyamena khittassāti

  *  *  *  *  *  *
  Footnote: 1. leḍḍupāto.
-------------------------------------------------
[page 090]
  Vadanti. Aparikkhitte gāme yaṁ sabbapaccantimassa gharassa dvāre ṭhito
  mātugāmo bhājanena udakaṁ chaḍḍeti tassa patanaṭṭhānaṁ gharupacāro.
  Tato vuttanayena eko leṇḍupāto gāmo. Dutiyo gāmupacāro.
  Araññaṁ pana vinayapariyāyena tāva ṭhapetvā gāmañca gāmupacārañca
  sabbametaṁ araññanti 1- vuttaṁ. Abhidhammapariyāyena nikkhamitvā bahi
  indakhīlā sabbametaṁ araññanti 2- vuttaṁ. Imasmiṁ pana suttantikapariyāyena
  āraññakaṁ nāma senāsanaṁ pañcadhanusatikaṁ pacchimanti 3- idaṁ lakkhaṇaṁ.
  Taṁ āropitena ācariyadhanunā parikkhittassa gāmassa indakhīlato
  aparikkhittassa paṭhamaleṇḍupātato paṭṭhāya yāva vihāraparikkhepā minitvā
  vavaṭṭhapetabbaṁ. Sace pana vihāro aparikkhitto hoti yaṁ sabbapaṭhamaṁ
  senāsanaṁ vā bhattasālā vā dhuvasannipātaṭṭhānaṁ vā bodhi vā cetiyaṁ
  vā dūre cepi senāsanato hoti taṁ paricchedaṁ katvā minitabbanti
  vinayaṭṭhakathāsu vuttaṁ. Majjhimaṭṭhakathāyaṁ pana vihārassāpi gāmasseva upacāraṁ
  nīharitvā ubhinnaṁ leṇḍupātānaṁ antarā minitabbanti vuttaṁ. Idamettha
  pamāṇaṁ. Sacepi āsanne gāmo hoti vihāre ṭhitehi mānussakānaṁ
  saddo suyyati pabbatanadīādīhi pana antaritattā na sakkā ujuṁ gantuṁ
  yo tassa pakatimaggo hoti sacepi nāvāya sañcaritabbo tena
  maggena pañcadhanusatikaṁ gahetabbaṁ. Yo pana āsannagāmassa
  aṅgasampādanatthaṁ tato tato maggaṁ pidahati ayaṁ dhutaṅgacoro hoti.

  *  *  *  *  *  *
  Footnote: 1. vi. mahāvibhaṅga. 1/85. 2. abhi. vi. 35/338. 3. vi. mahāvibhaṅga. 2/146.
-------------------------------------------------
[page 091]
  Sace pana āraññikassa bhikkhuno upajjhāyo vā ācariyo vā gilāno
  hoti tena araññe sappāyaṁ alabhantena gāmantasenāsanaṁ netvā
  upaṭṭhātabbo. Kālasseva pana nikkhamitvā aṅgayutte ṭhāne aruṇaṁ
  uṭṭhāpetabbaṁ. Sace aruṇuṭṭhānavelāyaṁ tesaṁ ābādho vaḍḍhati
  tesaṁyevakiccaṁ kātabbaṁ na dhutaṅgasuddhikenabhavitabbanti. Idamassavidhānaṁ.
      Pabhedato pana ayampi tividho hoti. Tattha ukkaṭṭhena
  sabbakālaṁ araññe aruṇaṁ uṭṭhāpetabbaṁ. Majjhimo cattāro
  vassike māse gāmante vasituṁ labhati. Muduko hemantikepi.
      Imesaṁ pana tiṇṇampi yathāparicchinne kāle araññato
  āgantvā gāmantasenāsane dhammaṁ suṇantānaṁ aruṇe uṭṭhitepi
  dhutaṅgaṁ na bhijjati. Sutvā gacchantānaṁ antarāmagge uṭṭhitepi
  na bhijjati. Sace pana uṭṭhitepi dhammakathike muhuttaṁ nipajjitvā
  gamissāmāti niddāyantānaṁ aruṇaṁ uṭṭhahati attano vā ruciyā
  gāmantasenāsane aruṇaṁ uṭṭhāpentānaṁ 1- dhutaṅgaṁ bhijjatīti ayamettha
  bhedo.
      Ayaṁ pana ānisaṁso. Āraññiko bhikkhu araññasaññaṁ
  manasikaronto bhabbo aladdhaṁ vā samādhiṁ paṭiladdhuṁ laddhaṁ vā
  rakkhituṁ satthāpissa attamano hoti. Yathāha. Tenāhaṁ nāgita
  tassa bhikkhuno attamano homi araññavihārenāti 2-.
  Pantasenāsanavāsino cassa asappāyarūpādayo cittaṁ na vikkhipanti.

  *  *  *  *  *  *
  Footnote: 1. Ma. uṭṭhapenti. 2. aṅ. aṭṭhaka. 23/356.
-------------------------------------------------
[page 092]
  Vigatasantāso hoti jīvitanikantiṁ pajahati pavivekasukharasaṁ assādeti
  paṁsukūlikādibhāvopi cassa paṭirūpo hotīti.
          Pavivitto asaṁsaṭṭho pantasenāsane rato
          ārādhayanto nāthassa vanavāsena mānasaṁ
          eko araññe nivasaṁ yaṁ sukhaṁ labhate yati
          rasaṁ tassa na vindanti api devā saindakā.
          Paṁsukūlañca esova kavacaṁ viya dhārayaṁ
          araññasaṅgāmagato avasesadhutāyudho
          samattho nacirasseva jetuṁ māraṁ sabāhanaṁ
          tasmā araññavāsamhi ratiṁ kayirātha 1- paṇḍitoti.
  Ayaṁ āraññikaṅge samādānavidhānappabhedabhedānisaṁsavaṇṇanā.
      Rukkhamūlikaṅgampi channaṁ paṭikkhipāmi rukkhamūlikaṅgaṁ samādiyāmīti
  imesaṁ aññataravacanena samādinnaṁ hoti. Tena pana rukkhamūlikena
  sīmantarikarukkhaṁ cetiyarukkhaṁ niyyāsarukkhaṁ phalarukkhaṁ puppharukkhaṁ vaggulirukkhaṁ
  susirarukkhaṁ vihāramajjhe ṭhitarukkhanti ime rukkhe vivajjetvā
  vihārapaccante ṭhitarukkho gahetabboti. Idamassa vidhānaṁ.
      Pabhedato pana ayampi tividho hoti. Tattha ukkaṭṭho
  yathārucitaṁ rukkhaṁ gahetvā paṭijaggāpetuṁ na labhati pādena paṇṇasaṭaṁ 2-
  apanetvā vasitabbaṁ. Majjhimo taṁ ṭhānaṁ sampattehiyeva paṭijaggāpetuṁ
  labhati. Mudukena ārāmikasamaṇuddese pakkositvā sodhāpetvā

  *  *  *  *  *  *
  Footnote: 1. kareyyāti bhavitabbaṁ. 2. Ma. paṇṇakasaṭaṁ.
-------------------------------------------------
[page 093]
  Samaṁ kārāpetvā vālukaṁ okīrāpetvā pākāraparikkhepaṁ kārāpetvā
  dvāraṁ yāopetvāva vasitabbaṁ. Mahadivase pana rukkhamūlikena tattha
  anisīditvā aññattha paṭicchanne ṭhāne nisīditabbaṁ.
      Imesaṁ pana tiṇṇampi channe vāsaṁ kappitakkhaṇe dhutaṅgaṁ bhijjati.
  Jānitvā channe aruṇaṁ uṭṭhāpitamatteti aṅguttarabhāṇakā. Ayamettha
  bhedo.
      Ayaṁ pana ānisaṁso rukkhamūlasenāsanaṁ nissāya pabbajjāti 1- vacanato
  nissayānurūpapaṭipattisabbhāvo appāni ceva sulabhāni ca tāni ca
  anavajjānīti 2- bhagavatā saṁvaṇṇitapaccayatā abhiṇhaṁ tarupaṇṇavikāradassanena
  aniccasaññāsamuṭṭhāpanatā senāsanamaccherakammārāmatānaṁ abhāvo devatāhi
  sahavāsitā appicchatādīnaṁ anulomavuttitāti.
          Vaṇṇito buddhaseṭṭhena nissayoti ca bhāsito
          nivāso pavivittassa rukkhamūlasamo kuto
          āvāsamaccherahare devatāparipālite
          pavivitte vasanto hi rukkhamūlamhi subbato
          abhirattāni nīlāni paṇḍūni patitāni ca
          passanto tarupaṇṇāni niccasaññaṁ panūdati
          tasmā hi buddhadāyajjaṁ bhāvanābhiratālayaṁ
          vivittaṁ nātimaññeyya rukkhamūlaṁ vicakkhaṇoti.

  *  *  *  *  *  *
  Footnote: 1. vi. mahāvagga. 4/106. 2. aṅ. catukka. 21/34.
-------------------------------------------------
[page 094]
  Ayaṁ rukkhamūlikaṅge samādānavidhānappabhedabhedānisaṁsavaṇṇanā.
      Abbhokāsikaṅgampi channañca rukkhamūlañca paṭikkhipāmi
  abbhokāsikaṅgaṁ samādiyāmīti imesaṁ aññataravacanena samādinnaṁ hoti.
  Tassa pana abbhokāsikassa dhammassavanāya vā uposathatthāya vā
  uposathāgāraṁ pavisituṁ vaṭṭati. Sace paviṭṭhassa devo vassati
  deve vassamāne anikkhamitvā vassuparame nikkhamitabbaṁ. Bhojanasālaṁ
  vā aggisālaṁ vā pavisitvā vattaṁ kātuṁ bhojanasālāyaṁ there bhikkhū
  bhattena āpucchituṁ uddisantena vā uddisāpentena vā channampi
  pavisituṁ bahi dunnikkhittāni mañcapīṭhādīni anto pavesetuñca vaṭṭati.
  Sace maggaṁ gacchantena vuḍḍhatarānaṁ parikkhāro gahito hoti deve
  vassante maggamajjhe ṭhitasālaṁ pavisituṁ vaṭṭati. Sace na kiñci
  gahitaṁ hoti sālāyaṁ vasāmīti vegena gantuṁ na vaṭṭati.
  Pakatigatiyā gantvā paviṭṭhena pana yāva vassuparamā ṭhatvā
  gantabbanti. Idamassa vidhānaṁ. Rukkhamūlikassāpi eseva nayo.
      Pabhedato pana ayampi tividho hoti. Tattha ukkaṭṭhassa rukkhaṁ vā
  pabbataṁ vā gehaṁ vā upanissāya vasituṁ na vaṭṭati abbhokāseyeva cīvarakuṭiṁ
  katvā vasitabbaṁ. Majjhimassa rukkhapabbatagehāni upanissāya anto apavisitvā
  vasituṁ vaṭṭati. Mudukassa acchannamariyādapabbhārampi sākhāmaṇḍapopi
  piṭṭhapaṭopi 1- khettarakkhakādīhi chaḍḍitā tatraṭṭhakakuṭikāpi vaṭṭatīti.

  *  *  *  *  *  *
  Footnote: 1. Ma. pīṭhapaṭopi.
-------------------------------------------------
[page 095]
      Imesaṁ pana tiṇṇampi vāsatthāya channañca rukkhamūlañca paviṭṭhakkhaṇe
  dhutaṅgaṁ bhijjati. Jānitvā tattha aruṇaṁ aṭṭhāpitamatteti aṅguttarabhāṇakā.
  Ayamettha bhedo.
      Ayaṁ pana ānisaṁso āvāsapalibodhupacchedo thīnamiddhappanūdanaṁ
  migakā viya asaṅgacārino aniketā viharanti bhikkhavoti 1- pasaṁsāya
  anurūpatā nissaṅgatā cātuddisatā appicchatādīnaṁ anulomavuttitāti.
          Anagāriyabhāvassa anurūpe adullabhe
          tārāmaṇivitānamhi candadīpappabhāsite
          abbhokāse vasaṁ bhikkhu migabhūtena cetasā
          thīnamiddhaṁ vinodetvā bhāvanārāmataṁ sito
          pavivekarasassādaṁ nacirasseva vindati
          yasmā tasmā hi sappañño abbhokāse rato siyāti.
  Ayaṁ abbhokāsikaṅge samādānavidhānappabhedabhedānisaṁsavaṇṇanā.
      Sosānikaṅgampi nasusānaṁ paṭikkhipāmi sosānikaṅgaṁ samādiyāmīti
  imesaṁ aññataravacanena samādinnaṁ hoti. Tena pana sosānikena yaṁ
  manussā gāmaṁ nivesentā idaṁ susānanti vavaṭṭhapenti na tattha
  vasitabbaṁ. Na hi matakasarīre ajjhāpite taṁ susānaṁ nāma hoti.
  Jhāpitakālato pana paṭṭhāya sacepi dvādasa vassāni chaḍḍitaṁ
  susānameva. Tasmiṁ pana vasantena caṅkamamaṇḍapādīni kāretvā
  mañcapīṭhaṁ paññapetvā pānīyaṁ bhojanīyaṁ upaṭṭhapetvā dhammaṁ

  *  *  *  *  *  *
  Footnote: 1. saṁ. sa. 15/293. tattha pana makaṭā viya saṅghacārino...iti dissati.
-------------------------------------------------
[page 096]
  Vācentena na vasitabbaṁ. Garukaṁ hi idaṁ dhutaṅgaṁ. Tasmā
  uppannaparissayavighātatthāya saṅghattheraṁ vā rājayuttakaṁ vā
  jānāpetvāappamattenavasitabbaṁ. Caṅkamantenāḍḍhakkhikenāaḷāhanaṁ
  olokentena caṅkamitabbaṁ. Susānaṁ gacchantenāpi mahāpathā okkamma
  uppathamaggena gantabbaṁ. Divāyeva ārammaṇaṁ vavaṭṭhapetabbaṁ.
  Evaṁ hissa taṁ rattiṁ bhayānakaṁ na bhavissati. Amanussā rattiṁ
  viravitvā viravitvā āhiṇḍantāpi na kenaci paharitabbā.
  Ekadivasampi susānaṁ agantuṁ na vaṭṭati. Majjhimayāmaṁ susāne khepetvā
  pacchimayāme paṭikkamituṁ vaṭṭatīti aṅguttarabhāṇakā. Amanussānaṁ
  piyaṁ tilapiṭṭhamāsabhattamacchamaṁsakhīratelaguḷādikhajjabhojjaṁ na sevitabbaṁ.
  Kulagehaṁ na pavisitabbanti. Idamassa vidhānaṁ.
      Pabhedato pana ayampi tividho hoti. Tattha ukkaṭṭhena yattha
  dhuvadāhadhuvakuṇapadhuvarodanāni atthi tattheva vasitabbaṁ. Majjhimassa
  tīsu ekasmimpi sati vaṭṭati. Mudukassa vuttanayena susānalakkhaṇaṁ
  pattamatte vaṭṭati.
      Imesaṁ pana tiṇṇampi nasusānamhi vāsakappanena dhutaṅgaṁ
  bhijjati. Susānaṁ agatadivaseti aṅguttarabhāṇakā. Ayamettha bhedo.
      Ayaṁ pana ānisaṁso maraṇassatipaṭilābho appamādavihāritā
  asubhanimittādhigamo kāmarāgavinodanaṁ abhiṇhaṁ kāyasabhāvadassanaṁ
  saṁvegabahulatā ārogyamadādippahānaṁ bhayabheravasahanatā amanussānaṁ
  garubhāvanīyatā appicchatādīnaṁ anulomavuttitāti.
-------------------------------------------------
[page 097]
                Sosānikañhi maraṇānusatippabhāvā
                niddāgatampi na phusanti pamādadosā
                sampassato ca kuṇapāni bahūni tassa
                kāmānurāgavasagampi na hoti cittaṁ
                saṁvegameti vipulaṁ na madaṁ upeti
                sammā atho ghaṭati nibbutimesamāno
                sosānikaṅgamitinekaguṇāvahattā
                nibbānaninnahadayena nisevitabbanti.
  Ayaṁ sosānikaṅge samādānavidhānappabhedabhedānisaṁsavaṇṇanā.
      Yathāsanthatikaṅgampi senāsanaloluppaṁ paṭikkhipāmi yathāsanthatikaṅgaṁ
  samādiyāmīti imesaṁ aññataravacanena samādinnaṁ hoti. Tena
  pana yathāsanthatikena yadassa senāsanaṁ idaṁ tuyhaṁ pāpuṇātīti
  gāhitaṁ hoti teneva toṭṭhabbaṁ. Na añño uṭṭhāpetabbo.
  Idamassa vidhānaṁ.
      Pabhedato pana ayampi tividho hoti. Tattha ukkaṭṭho attano
  pattasenāsanaṁ dūreti vā accāsanneti vā amanussadīghajātikādīhi
  upaddūtanti vā uṇhanti vā sītanti vā pucchituṁ na labhati.
  Majjhimo pucchituṁ labhati gantvā pana oloketuṁ na labhati. Muduko
  gantvā oloketvā sacassa taṁ na ruccati aññaṁ gahetuṁ labhati.
      Imesaṁ pana tiṇṇampi senāsanaloluppe uppannamatte dhutaṅgaṁ
  bhijjatīti. Ayamettha bhedo.
-------------------------------------------------
[page 098]
      Ayaṁ pana ānisaṁso yaṁ laddhaṁ tena tuṭṭhabbanti 1- vuttovādakaraṇaṁ
  sabrahmacārihitesitā hīnappaṇītavikappapariccāgo anurodhavirodhappahānaṁ
  atricchatāya dvārapidahanaṁ appicchatādīnaṁ anulomavuttitāti.
          Yaṁ laddhaṁ tena santuṭṭho yathāsanthatiko yati
          nibbikappo sukhaṁ seti tiṇasantharakesupi
          na so rajjati seṭṭhamhi hīnaṁ laddhā na kuppati
          brahmacārinavake hitena anukampati
          tasmā ariyatāciṇṇaṁ munipuṅgavavaṇṇitaṁ
          anuyuñjetha medhāvī yathāsanthatarāmatanti.
  Ayaṁ yathāsanthatikaṅge samādānavidhānappabhedabhedānisaṁsavaṇṇanā.
      Nesajjikaṅgampi seyyaṁ paṭikkhipāmi nesajjikaṅgaṁ samādiyāmīti
  imesaṁ aññataravacanena samādinnaṁ hoti. Tena pana nesajjikena
  rattiyā tīsu yāmesu ekaṁ yāmaṁ uṭṭhāya caṅkamitabbaṁ. Iriyāpathesu
  hi nipajjitumeva na vaṭṭati. Idamassa vidhānaṁ.
      Pabhedato pana ayampi tividho hoti. Tattha ukkaṭṭhassa neva
  apassenaṁ na dussapallatthikā na āyogapaṭo vaṭṭati. Majjhimassa
  imesu tīsu yaṅkiñci vaṭṭati. Mudukassa apassenampi dussapallatthikāpi
  āyogapaṭopi bimbohanampi pañcaṅgopi sattaṅgopi vaṭṭati.
  Pañcaṅgo nāma piṭṭhiapassayena saddhiṁ kato. Sattaṅgo
  nāma piṭṭhiapassayena ca ubhato passesu apassayehi ca saddhiṁ kato.
  Taṁ kira tipiṭakacūḷābhayattherassa 2- manussā akaṁsu. Thero anāgāmī

  *  *  *  *  *  *
  Footnote: 1. khu. jā. eka. 27/44. 2. Ma. miḷābhayattherasusa.
-------------------------------------------------
[page 099]
  Hutvā parinibbāyi. Imesaṁ pana tiṇṇampi seyyaṁ kappitamatte
  dhutaṅgaṁ bhijjatīti. Ayamettha bhedo.
      Ayaṁ pana ānisaṁso seyyasukhaṁ passasukhaṁ middhasukhaṁ anuyutto viharatīti 1-
  vuttassa cetaso vinibandhassa upacchedanaṁ sabbakammaṭṭhānānuyogasappāyatā
  pāsādikairiyāpathatā viriyārambhānukulatā sammāpaṭipattiyā samupabrūhanāti.
          Ābhujitvāna pallaṅkaṁ paṇidhāya ujuṁ tanuṁ
          nisīdanto vikampeti mārassa hadayaṁ yati
          seyyasukhaṁ middhasukhaṁ hitvā āraddhavīriyo
          nisajjābhirato bhikkhu sobhayanto tapovanaṁ
          nirāmisaṁ pītisukhaṁ yasmā samadhigacchati
          tasmā samanuyuñjeyya dhīro nesajjikaṁ vatanti.
  Ayaṁ nesajjikaṅge samādānavidhānappabhedabhedānisaṁsavaṇṇanā.
      Idāni
          kusalattikato ceva dhutādīnaṁ vibhāgato
          samāsabyāsato cāpi viññātabbo vinicchayoti
  imissā gāthāya vasena vaṇṇanā hoti.
      Tattha kusalattikatoti sabbāneva hi dhutaṅgāni sekhaputhujjanakhīṇāsavānaṁ
  vasena siyā kusalāni siyā abyākatāni natthi dhutaṅgaṁ akusalanti.
  Yo pana vadeyya pāpiccho icchāpakato āraññiko

  *  *  *  *  *  *
  Footnote: 1. Ma. mū. 12/207.
-------------------------------------------------
[page 100]
  Hotītiādivacanato 1- akusalampi dhutaṅganti so vattabbo na
  mayaṁ akusalacittena araññe na vasatīti vadāma yassa hi araññe
  nivāso so āraññiko so ca pāpiccho vā bhaveyya appiccho
  vā imāni pana tena tena samādānena dhutakilesattā dhutassa
  bhikkhuno aṅgāni kilesadhunanato vā dhutanti laddhavohāraṁ ñāṇaṁ
  aṅgametesanti dhutaṅgāni athavā dhutāni ca tāni paṭipakkhaniddhunanato
  aṅgāni ca paṭipattiyātipi dhutaṅgānīti vuttaṁ na ca akusalena
  koci dhuto nāma hoti yassetāni aṅgāni bhaveyyuṁ na ca akusalaṁ
  kiñci dhunāti yesaṁ taṁ aṅganti katvā dhutaṅgānīti vucceyyuṁ
  nāpi akusalaṁ cīvaraloluppādīni ceva niddhunati na paṭipattiyā ca
  aṅgaṁ hoti tasmā suvuttamidaṁ natthi akusalaṁ dhutaṅganti yesampi
  kusalattikavinimuttaṁ dhutaṅgaṁ tesaṁ atthato dhutaṅgameva natthi. Asantaṁ
  kassa dhunanato dhutaṅgaṁ nāma bhavissati dhutaguṇe samādāya vattatīti
  vacanavirodhopi ca nesaṁ āpajjati tasmā taṁ na gahetabbanti.
  Ayaṁ tāva kusalattikato vaṇṇanā.
      Dhutādīnaṁ vibhāgatoti dhuto veditabbo dhutavādo veditabbo
  dhutadhammā veditabbā dhutaṅgāni veditabbāni kassa dhutaṅgasevanā
  sappāyāti veditabbā.
      Tattha dhutoti dhutakileso vā puggalo kilesadhunano vā dhammo.
      Dhutavādoti ettha pana atthi dhuto na dhutavādo atthi

  *  *  *  *  *  *
  Footnote: 1. aṅ. pañcaka. 22/245.
-------------------------------------------------
[page 101]
  Na dhuto dhutavādo atthi neva dhuto na dhutavādo atthi dhuto
  ceva dhutavādo ca. Tattha yo dhutaṅgena attano kilese dhuni paraṁ
  pana dhutaṅgena na ovadati nānusāsati bākulatthero 1- viya ayaṁ dhuto
  na dhutavādo. Yathāha. Tayidaṁ āyasmā bākulo dhuto na
  dhutavādoti. Yo pana na dhutaṅgena attano kilese dhuni kevalaṁ aññe
  dhutaṅgena ovadati anusāsati upanandatthero viya ayaṁ na dhuto
  dhutavādo. Yathāha. Tayidaṁ āyasmā upanando sakyaputto na dhuto
  dhutavādoti. Yo ubhayavipanno loḷudāyi viya ayaṁ neva dhuto na
  dhutavādo. Yathāha. Tayidaṁ āyasmā loḷudāyi neva dhuto na
  dhutavādoti. Yo pana ubhayasampanno dhammasenāpati viya ayaṁ dhuto
  ceva dhutavādo ca. Yathāha. Tayidaṁ āyasmā sārīputto dhuto ceva
  dhutavādo cāti.
      Dhutadhammā veditabbāti appicchatā santuṭṭhitā sallekhatā
  pavivekatā idamatthitāti ime dhutaṅgacetanāya parivārakā pañca dhammā
  appicchaṁyeva nissāyātiādivacanato 2- dhutadhammā nāma. Tattha
  appicchatā ca santuṭṭhitā ca alobhe sallekhatā ca pavivekatā ca
  dvīsu dhammesu anupatanti alobhe ca amohe ca idamatthitā
  ñāṇameva. Tattha alobhena paṭikkhepavatthūsu lobhaṁ amohena
  tesveva ādīnavapaṭicchādakaṁ mohaṁ dhunāti. Alobhena ca anuññātānaṁ
  paṭisevanamukhena pavattaṁ kāmasukhānuyogaṁ amohena dhutaṅgesu

  *  *  *  *  *  *
  Footnote: 1 bakkulattherotipi. 2 khuṃahā. 24/285. appicchataññeva nissāyātipi dissati.
-------------------------------------------------
[page 102]
  Atisallekhamukhena pavattaṁ attakilamathānuyogaṁ dhunāti tasmā ime pañca
  dhammā dhutadhammāti veditabbā.
      Dhutaṅgāni veditabbānīti terasa dhutaṅgāni veditabbāni
  paṁsukūlikaṅgaṁ .pe. Nesajjikaṅganti. Tāni atthato lakkhaṇādīhi ca
  vuttāneva.
      Kassa dhutaṅgasevanā sappāyāti rāgacaritassa ceva mohacaritassa
  ca. Kasmā. Dhutaṅgasevanā hi dukkhāpaṭipadā ceva sallekhavihāro
  ca. Dukkhāpaṭipadañca nissāya rāgo vūpasamati sallekhaṁ nissāya
  appamattassa moho pahīyati āraññikaṅgarukkhamūlikaṅgapaṭisevanā vā
  ettha dosacaritassāpi sappāyā. Tatthapi hissa asaṅghaṭṭiyamānassa
  viharato dosopi vūpasamatīti. Ayaṁ dhutādīnaṁ vibhāgato vaṇṇanā.
      Samāsabyāsatoti imāni pana dhutaṅgāni samāsato tīṇi sīsaṅgāni
  pañca asambhinnaṅgānīti aṭṭheva honti. Tattha sapadānacārikaṅgaṁ
  ekāsanikaṅgaṁ abbhokāsikaṅganti imāni tīṇi sīsaṅgāni.
  Sapadānacārikaṅgaṁ hi rakkhanto piṇḍapātikaṅgampi rakkhissati.
  Ekāsanikaṅgañca rakkhato pattapiṇḍikaṅgakhalupacchābhattikaṅgānipi
  surakkhanīyāni bhavissanti. Abbhokāsikaṅgaṁ rakkhantassa kiṁ atthi
  rukkhamūlikaṅgayathāsanthatikaṅgesu rakkhitabbaṁ nāma. Iti imāni tīṇi
  sīsaṅgāni āraññikaṅgaṁ paṁsukūlikaṅgaṁ tecīvarikaṅgaṁ nesajjikaṅgaṁ
  sosānikaṅganti imāni pañca asambhinnaṅgāni cāti aṭṭheva honti.
  Puna dve cīvarapaṭisaṁyuttāni pañca piṇḍapātapaṭisaṁyuttāni pañca
-------------------------------------------------
[page 103]
  Senāsanapaṭisaṁyuttāni ekaṁ viriyapaṭisaṁyuttanti evaṁ cattārova honti.
  Tattha nesajjikaṅgaṁ viriyapaṭisaṁyuttaṁ. Itarāni pākaṭāneva. Puna
  sabbāneva nissayavasena dve honti paccayanissitāni dvādasa
  viriyanissitaṁ ekanti. Sevitabbāsevitabbavasenāpi dveyeva honti.
  Yassa hi dhutaṅgaṁ sevantassa kammaṭṭhānaṁ vaḍḍhati tena sevitabbāni.
  Yassa sevato hāyati tena na sevitabbāni. Yassa pana sevatopi
  asevatopi vaḍḍhateva na hāyati tenāpi pacchimaṁ janataṁ anukampantena
  sevitabbāni. Yassāpi sevatopi asevatopi na vaḍḍhati tenāpi
  sevitabbāniyeva āyatiṁ vāsanatthāyāti. Evaṁ sevitabbāsevitabbavasena
  duvidhānipi. Sabbāneva cetanāvasena ekavidhāni honti ekāyeva
  hi dhutaṅgasamādānacetanāti aṭṭhakathāsupi vuttaṁ. Yā cetanā taṁ
  dhutaṅganti vadantīti.
      Byāsato pana bhikkhūnaṁ terasa bhikkhunīnaṁ aṭṭha sāmaṇerānaṁ dvādasa
  sikkhamānāsāmaṇerīnaṁ satta upāsakaupāsikānaṁ dveti dvecattālīsa
  dhutaṅgāni honti. Sace hi abbhokāse āraññikaṅgasampannaṁ
  susānaṁ hoti ekopi bhikkhu ekappahārena sabbadhutaṅgāni
  paribhuñjituṁ sakkoti. Bhikkhunīnaṁ pana āraññikaṅgaṁ khalupacchābhattikaṅgaṁ
  ca dvepi sikkhāpadeneva paṭikkhittāni. Abbhokāsikaṅgaṁ
  rukkhamūlikaṅgaṁ sosānikaṅganti imāni tīṇi dupparihārāni.
  Bhikkhuniyā hi dutiyikaṁ vinā vasituṁ na vaṭṭati. Evarūpe ca ṭhāne
  samānacchandā dutiyikā dullabhā. Sacepi labheyya saṁsaṭṭhavihārato
-------------------------------------------------
[page 104]
  Na mucceyya. Evaṁ sati yassatthāya dhutaṅgaṁ seveyya svevassā
  attho na sampajjeyya. Evaṁ paribhuñjituṁ asakkuṇeyyatāya pañca
  hāpetvā bhikkhunīnaṁ aṭṭheva hontīti veditabbāni. Yathāvuttesu
  pana ṭhapetvā tecīvarikaṅgaṁ sesāni dvādasa sāmaṇerānaṁ satta
  sikkhamānāsāmaṇerīnaṁ veditabbāni. Upāsakaupāsikānaṁ pana
  ekāsanikaṅgaṁ pattapiṇḍikaṅganti imāneva paṭirūpāni ceva sakkā ca
  paribhuñjitunti dve dhutaṅgānīti. Evaṁ byāsato dvecattālīsa
  hontīti. Ayaṁ samāsabyāsato vaṇṇanā.
      Ettāvatā ca sīle patiṭṭhāya naro sapaññoti imissā gāthāya
  sīlasamādhipaññāmukhena desite visuddhimagge yehi appicchatāsantuṭṭhitādīhi
  guṇehi vuttappakārassa sīlassa vodānaṁ hoti tesaṁ sampādanatthaṁ
  samādātabbadhutaṅgakathā kathitā hoti.
      Iti sādhujanapāmujjatthāya kate visuddhimagge
      dhutaṅganiddeso nāma dutiyo paricchedo.
                    Kammaṭṭhānaggahaṇaniddeso
      idāni yasmā evaṁ dhutaṅgapariharaṇasampāditehi appicchatādīhi
  guṇehi pariyodāte imasmiṁ sīle patiṭṭhitena yogāvacarena sīle
  patiṭṭhāya naro sapañño cittaṁ paññañca bhāvayanti vacanato
  cittasīsena niddiṭṭho samādhi bhāvetabbo so ca atisaṅkhepadesitattā
  viññātumpi tāva na sukaro pageva bhāvetuṁ tasmā tassa
-------------------------------------------------
[page 105]
  Samādhissa vitthārañca bhāvanānayañca dassetuṁ idaṁ pañhākammaṁ hoti ko
  samādhi kenaṭṭhena samādhi kānassa lakkhaṇarasapaccupaṭṭhānapadaṭṭhānāni
  katividho samādhi ko cassa saṅkileso kiṁ vodānaṁ kathaṁ bhāvetabbo
  samādhi bhāvanāya ko ānisaṁsoti. Tatridaṁ visajjanaṁ.
      Ko samādhīti samādhi bahuvidho nānappakārako. Taṁ sabbaṁ
  vibhāvayitumārabbhamānaṁ visajjanaṁ adhippetañca atthaṁ na sādheyya
  uttariñca vikkhepāya saṁvatteyya tasmā idhādhippetameva sandhāya
  vadāma kusalacittekaggatā samādhīti.
      Kenaṭṭhena samādhīti samādhānaṭṭhena samādhi. Kimidaṁ samādhānaṁ
  nāma. Ekārammaṇe cittacetasikānaṁ samaṁ sammā ca ādhānaṁ
  ṭhapananti vuttaṁ hoti. Tasmā yassa dhammassānubhāvena ekārammaṇe
  cittacetasikā samaṁ sammā ca avikkhipamānā avippakiṇṇā ca hutvā
  tiṭṭhanti idaṁ samādhānanti veditabbaṁ.
      Kānassa lakkhaṇarasapaccupaṭṭhānapadaṭṭhānānīti ettha pana.
  Avikkhepalakkhaṇo samādhi vikkhepaviddhaṁsanaraso avikampanapaccupaṭṭhāno
  sukhino cittaṁ samādhiyatīti 1- vacanato pana sukhamassa padaṭṭhānaṁ.
      Katividho samādhīti avikkhepalakkhaṇena tāva ekavidho
  upacārappanāvasena duvidho tathā lokiyalokuttaravasena

  *  *  *  *  *  *
  Footnote: 1. dī. pāṭi. 11/254.
-------------------------------------------------
[page 106]
  Sappītikanippītikavasena sukhasahagataupekkhāsahagatavasena ca tividho
  hīnamajjhimapaṇītavasena tathā savitakkasavicārādivasena pītisahagatādivasena
  parittamahaggatappamāṇavasena ca catubbidho dukkhāpaṭipadādandhābhiññādivasena
  tathā parittaparittārammaṇādivasena catukkajjhānaṅgavasena
  hānabhāgiyādivasena kāmāvacarādivasena adhipativasena ca pañcavidho
  pañcakanaye pañcakajjhānaṅgavasenāti. Tattha ekavidhakoṭṭhāso
  uttānatthoyeva.
      Duvidhakoṭṭhāse. Channaṁ anussatiṭṭhānānaṁ maraṇassatiyā
  upasamānussatiyā āhāre paṭikūlasaññāya catudhātuvavaṭṭhānassāti
  imesaṁ vasena laddhacittekaggatā yā ca appanāsamādhīnaṁ pubbabhāge
  ekaggatā ayaṁ upacārasamādhi paṭhamassa jhānassa parikammaṁ
  paṭhamassa jhānassa anantarapaccayena paccayotiādivacanato 1- pana yā
  parikammānantarā ekaggatā ayaṁ appanāsamādhīti. Evaṁ
  upacārappanāvasena duvidho. Dutiyaduke. Tīsu bhūmīsu kusalacittekaggatā
  lokiyo samādhi ariyamaggasampayuttā ekaggatā lokuttaro
  samādhīti. Evaṁ lokiyalokuttaravasena duvidho. Tatiyaduke. Catukkanaye
  dvīsu pañcakanaye tīsu jhānesu ekaggatā sappītiko samādhi avasesesu
  dvīsu jhānesu ekaggatā nippītiko samādhi upacārasamādhi pana
  siyā sappītiko siyā nippītikoti. Evaṁ sappītikanippītika vasena
  duvidho. Catuttha duke. Catukkanaye tīsu pañcakanaye catūsu

  *  *  *  *  *  *
  Footnote: 1. abhi. pa. 43/456.
-------------------------------------------------
[page 107]
  Jhānesu ekaggatā sukhasahagato samādhi avasesasmiṁ upekkhāsahagato
  samādhi upacārasamādhi pana siyā sukhasahagato siyā upekkhāsahagatoti.
  Evaṁ sukhasahagataupekkhāsahagatavasena duvidho.
      Tikesu (pana) paṭhamattike. Paṭiladdhamatto hīno nātisubhāvito
  majjhimo subhāvito vasippatto paṇītoti. Evaṁ hīnamajjhimapaṇītavasena
  tividho. Dutiyattike. Paṭhamajjhānasamādhi saddhiṁ upacārasamādhinā
  savitakkasavicāro pañcakanaye dutiyajjhānasamādhi avitakkavicāramatto
  yo hi vitakkamatteyeva ādīnavaṁ disvā vicāre adisvā kevalaṁ
  vitakkappahānamattaṁ ākaṅkhamāno paṭhamajjhānaṁ atikkamati so
  avitakkavicāramattaṁ samādhiṁ paṭilabhati taṁ sandhāyetaṁ vuttaṁ catukkanaye
  pana dutiyādīsu pañcakanaye ca tatiyādīsu tīsu jhānesu ekaggatā
  avitakkāvicāro samādhīti. Evaṁ savitakkasavicārādivasena tividho.
  Tatiyattike. Catukkanaye ādito dvīsu pañcakanaye ca tīsu jhānesu
  ekaggatā pītisahagato samādhi tesveva tatiye ca catutthe ca jhāne
  ekaggatā sukhasahagato samādhi avasāne upekkhāsahagato upacārasamādhi
  pana pītisukhasahagato vā hoti upekkhāsahagato vāti. Evaṁ pītisahagatādivasena
  tividho. Catutthattike. Upacārabhūmiyaṁ ekaggatā paritto samādhi
  rūpāvacarārūpāvacarakusalesu ekaggatā mahaggato samādhi ariyamaggasampayuttā
  ekaggatā appamāṇo samādhīti. Evaṁ parittamahaggatappamāṇavasena tividho.
-------------------------------------------------
[page 108]
      Catukkesu paṭhamacatukke. Atthi samādhi dukkhāpaṭipado
  dandhābhiñño atthi dukkhāpaṭipado khippābhiñño atthi sukhāpaṭipado
  dandhābhiñño atthi sukhāpaṭipado khippābhiññoti. Tattha
  paṭhamasamannāhārato paṭṭhāya yāva tassa tassa jhānassa upacāraṁ
  uppajjati tāva pavattā samādhibhāvanā paṭipadāti vuccati.
  Upacārato pana paṭṭhāya yāva appanā tāva pavattā paññā abhiññāti
  vuccati. Sā panesā paṭipadā ekaccassa dukkhā hoti
  nīvaraṇādipaccanīkadhammasamudācāraggahaṇatāya kicchā asukhāsevanāti
  attho. Ekaccassa tadabhāvena sukhā. Abhiññāpi ekaccassa dandhā
  hoti mandā asīghappavattī ekaccassa khippā amandā sīghappavattī.
  Tattha yāni parato sappāyāsappāyāni ca palibodhupacchedādīni
  pubbakiccāni ca appanākosallāni ca vaṇṇayissāma tesu yo
  asappāyasevī hoti tassa dukkhāpaṭipadā dandhā ca abhiññā
  hoti. Sappāyasevino sukhāpaṭipadā khippā ca abhiññā. Yo
  pana pubbabhāge asappāyaṁ sevitvā aparabhāge sappāyasevī hoti
  pubbabhāge vā sappāyaṁ sevitvā aparabhāge asappāyasevī tassa
  vomissakatā veditabbā. Tathā palibodhupacchedādikaṁ pubbakiccaṁ
  asampādetvā bhāvanamanuyuttassa dukkhāpaṭipadā hoti vipariyāyena
  sukhā. Appanākosallāni pana asampādentassa dandhābhiññā
  hoti sampādentassa khippā. Apica taṇhāavijjāvasena
  samathavipassanādhikāravasena cāpi etāsaṁ pabhedo veditabbo.
-------------------------------------------------
[page 109]
  Taṇhābhibhūtassa hi dukkhāpaṭipadā hoti anabhibhūtassa sukhā.
  Avijjābhibhūtassa ca dandhābhiññā hoti anabhibhūtassa khippā. Yo ca
  samathe akatādhikāro tassa dukkhāpaṭipadā hoti katādhikārassa
  sukhā. Yo pana vipassanāya akatādhikāro hoti tassa dandhābhiññā
  hoti katādhikārassa khippā. Kilesindriyavasena cāpi
  etāsaṁ pabhedo veditabbo. Tibbakilesassa hi mudindriyassa
  dukkhāpaṭipadā hoti dandhā ca abhiññā tikkhindriyassa pana
  khippābhiññā. Mandakilesassa ca mudindriyassa sukhāpaṭipadā hoti
  dandhā ca abhiññā tikkhindriyassa pana khippā abhiññāti.
  Iti imāsu paṭipadābhiññāsu yo puggalo dukkhāya paṭipadāya
  dandhāya ca abhiññāya samādhiṁ pāpuṇāti tassa so samādhi
  dukkhāpaṭipado dandhābhiññoti vuccati. Esa nayo sesattayepīti.
  Evaṁ dukkhāpaṭipadādandhābhiññādivasena catubbidho.
      Dutiyacatukke. Atthi samādhi paritto parittārammaṇo atthi
  paritto appamāṇārammaṇo atthi appamāṇo parittārammaṇo
  atthi appamāṇo appamāṇārammaṇoti. Tattha yo samādhi
  appaguṇo uparijjhānassa paccayo bhavituṁ na sakkoti ayaṁ paritto
  yo pana avaḍḍhite ārammaṇe pavatto ayaṁ parittārammaṇo.
  Yo paguṇo subhāvito uparijjhānassa paccayo bhavituṁ sakkoti
  ayaṁ appamāṇo yo ca vaḍḍhite ārammaṇe pavatto ayaṁ
  appamāṇārammaṇo. Vuttalakkhaṇavomissakatāya pana vomissakanayo
-------------------------------------------------
[page 110]
  Veditabboti. Evaṁ parittaparittārammaṇādivasena catubbidho.
  Tatiyacatukke. Vikkhambhitanīvaraṇānaṁ vitakkavicārapītisukhasamādhīnaṁ vasena
  pañcaṅgikaṁ paṭhamajjhānaṁ tato vūpasantavitakkavicāraṁ tivaṅgikaṁ dutiyaṁ tato
  virattappītikaṁ duvaṅgikaṁ tatiyaṁ tato pahīnasukhaṁ upekkhāvedanāsahitassa
  samādhino vasena duvaṅgikaṁ catutthaṁ. Iti imesaṁ catunnaṁ jhānānaṁ
  aṅgabhūtā cattāro samādhī honti. Evaṁ catukkajjhānaṅgavasena
  catubbidho. Catutthacatukke. Atthi samādhi hānabhāgiyo
  atthi ṭhitibhāgiyo atthi visesabhāgiyo atthi nibbedhabhāgiyo.
  Tattha paccanīkasamudācāravasena hānabhāgiyatā tadanudhammatāya satiyā
  saṇṭhānavasena ṭhitibhāgiyatā uparivisesādhigamavasena visesabhāgiyatā
  nibbidāsahagatasaññāmanasikārasamudācāravasena nibbedhabhāgiyatā ca
  veditabbā. Yathāha. Paṭhamassa jhānassa lābhiṁ kāmasahagatā
  saññāmanasikārā samudācaranti hānabhāginī paññā tadanudhammatā sati
  santiṭṭhati ṭhitibhāginī paññā avitakkasahagatā saññāmanasikārā
  samudācaranti visesabhāginī paññā nibbidāsahagatā saññāmanasikārā
  samudācaranti virāgupasañhitā nibbedhabhāginī paññāti 1-. Tāya
  pana paññāya sampayuttā samādhīpi cattāro hontīti. Evaṁ
  hānabhāgiyādivasena catubbidho.
      Pañcamacatukke. Kāmāvacaro samādhi rūpāvacaro arūpāvacaro
  apariyāpannoti evaṁ cattāro samādhi. Tattha sabbāpi

  *  *  *  *  *  *
  Footnote: 1. abhi. vi. 35/447.
-------------------------------------------------
[page 111]
  Upacārekaggatā kāmāvacaro samādhi nāma rūpāvacarādikusalacittekaggatā
  itare tayoti. Evaṁ kāmāvacarādivasena catubbidho. Chaṭṭhacatukke.
  Chandaṁ ce bhikkhu adhipatiṁ karitvā labhati samādhiṁ labhati cittassa
  ekaggataṁ ayaṁ vuccati chandasamādhi viriyaṁ ce bhikkhu .pe. Cittaṁ
  ce bhikkhu .pe. Vīmaṁsaṁ ce bhikkhu adhipatiṁ karitvā labhati samādhiṁ
  labhati cittassa ekaggataṁ ayaṁ vuccati vīmaṁsāsamādhīti 1- evaṁ
  adhipativasena catubbidho.
      Pañcake. Yaṁ catukke vuttaṁ dutiyajjhānaṁ taṁ vitakkamattātikkamena
  dutiyaṁ vitakkavicārātikkamena tatiyanti evaṁ dvidhā bhinditvā pañca
  jhānāni veditabbāni tesaṁ aṅgabhūtā pañca samādhīti. Evaṁ
  pañcakajjhānaṅgavasena pañcavidhatā veditabbā.
      Ko cassa saṅkileso kiṁ vodānanti ettha pana visajjanaṁ vibhaṅge
  vuttameva. Vuttañhi tattha saṅkilesanti hānabhāgiyo dhammo
  vodānanti visesabhāgiyo dhammoti 2-. Tattha paṭhamassa jhānassa lābhiṁ
  kāmasahagatā saññāmanasikārā samudācaranti hānabhāginī paññāti 3-
  iminā nayena hānabhāgiyadhammo veditabbo. Avitakkasahagatā
  saññāmanasikārā samudācaranti visesabhāginī paññāti 4- iminā nayena
  visesabhāgiyadhammo veditabbo.
      Kathaṁ bhāvetabboti ettha pana. Yo tāva ayaṁ
  lokiyalokuttaravasena duvidhotiādīsu ariyamaggasampayutto samādhi vutto

  *  *  *  *  *  *
  Footnote: 1. abhi. vi. 35/296. 2. abhi. vi. 35/465.
  3. abhi. vi. 35/447. 4. abhi. vi. 35/448.
-------------------------------------------------
[page 112]
  Tassa bhāvanānayo paññābhāvanānayeneva saṅgahito. Paññāya hi
  bhāvitāya so bhāvitova hoti. Tasmā taṁ sandhāya evaṁ bhāvetabboti
  na kiñci visuṁ vadāma. Yo panāyaṁ lokiyo so vuttanayena
  sīlāni visodhetvā suparisuddhe sīle patiṭṭhitena yvāssa dasasu
  palibodhesu palibodho atthi taṁ upacchinditvā kammaṭṭhānadāyakaṁ
  kalyāṇamittaṁ upasaṅkamitvā attano cariyānukulaṁ cattālīsāya
  kammaṭṭhānesu aññataraṁ kammaṭṭhānaṁ gahetvā samādhibhāvanāya ananurūpaṁ
  vihāraṁ pahāya anurūpe vihāre viharantena khuddakapalibodhupacchedaṁ
  katvā sabbaṁ bhāvanāvidhānaṁ aparihāpentena bhāvetabboti ayamettha
  saṅkhepo. Ayaṁ pana vitthāro.
      Yaṁ tāva vuttaṁ yvāssa dasasu palibodhesu palibodho atthi
  taṁ upacchinditvāti ettha.
          Āvāso ca kulaṁ lābho gaṇo kammañca pañcamaṁ
          addhānaṁ ñāti ābādho gantho iddhīti te dasāti
  ime dasa palibodhā nāma. Tattha āvāsoyeva āvāsapalibodho.
  Eseva nayo kulādīsu.
      Tattha āvāsoti ekopi ovarako vuccati ekampi pariveṇaṁ
  sakalopi saṅghārāmo. Svāyaṁ na sabbasseva palibodho hoti.
  Yo panettha navakammādīsu ussukkaṁ vā āpajjati bahubhaṇḍasannicayo
  vā hoti yenakenaci vā kāraṇena apekkhavā paṭibaddhacitto
  tasseva palibodho hoti. Na itarassa.
-------------------------------------------------
[page 113]
  Tatridaṁ vatthu.
      Dve kira kulaputtā anurādhapurā nikkhamitvā anupubbena thūpārāme
  pabbajiṁsu. Tesaṁ eko dve mātikā paguṇā katvā pañcavassiko
  hutvā pavāretvā pācīnakhaṇḍarājiṁ nāma gato. Eko tattheva
  vasati. Pācīnakhaṇḍarājigato tattha ciraṁ vasitvā thero hutvā cintesi
  paṭisallānasāruppamidaṁ ṭhānaṁ handa naṁ sahāyakassāpi ārocemīti tato
  nikkhamitvā anupubbena thūpārāmaṁ pāvisi. Pavisantaṁyeva naṁ disvā
  samānavassikatthero paccuggantvā pattacīvaraṁ paṭiggahetvā vattaṁ
  akāsi. Āgantukatthero senāsanaṁ pavisitvā cintesi idāni
  me sahāyo sappiṁ vā phāṇitaṁ vā pānakaṁ vā pesessati ayaṁ
  hi imasmiṁ nagare ciranivāsīti. So rattiṁ aladdhā pātova
  cintesi idāni upaṭṭhākehi pahitaṁ yāgukhajjakaṁ pesessatīti.
  Tampi adisvā pahitaṁ nāma natthi paviṭṭhassa maññe dassantīti
  pātova tena saddhiṁ nagaraṁ pāvisi. Te ekavīthiyaṁ caritvā
  uḷuṅkamattaṁ yāguṁ labhitvā āsanasālāyaṁ nisīditvā piviṁsu. Tato
  āgantuko cintesi nibaddhayāgu maññe natthi bhattakāledāni
  manussā paṇītabhattaṁ dassantīti. Tato bhattakālepi piṇḍāya
  caritvā laddhameva bhuñjitvā itaro āha kiṁ bhante sabbakālaṁ
  evaṁ yāpethāti. Āma āvusoti. Bhante pācīnakhaṇḍarāji phāsukā
  tattha gacchāmāti. Thero nagarato dakkhiṇadvārena nikkhamanto
  kumbhakāragāmamaggaṁ paṭipajji. Itaro āha kiṁ bhante imaṁ maggaṁ
-------------------------------------------------
[page 114]
  Paṭipajjathāti. Nanu tvaṁ āvuso pācīnakhaṇḍarājiyā vaṇṇaṁ abhāsīti.
  Kiṁ pana bhante tumhākaṁ ettakaṁ kālaṁ vasitaṭṭhāne na koci
  atirekaparikkhāro atthīti. Āma āvuso mañcapīṭhaṁ saṅghikaṁ taṁ
  paṭisāmitameva aññaṁ kiñci natthīti. Mayhaṁ pana bhante kattaradaṇḍo
  telanāḷiupāhanatthavikā ca tatthevāti. Tayā āvuso ekadivasaṁ
  vasitvā ettakaṁ ṭhapitanti. Āma bhanteti. So pasannacitto theraṁ
  vanditvā tumhādisānaṁ bhante sabbattha araññavāsoyeva thūpārāmo
  catunnaṁ buddhānaṁ dhātunidhānaṭṭhānaṁ lohapāsāde sappāyadhammassavanaṁ
  mahācetiyadassanaṁ theradassanañca labbhati buddhakālo viya vattati idheva ca
  tumhe vasathāti dutiyadivase pattacīvaraṁ gahetvā sayameva agamāsīti.
  Īdisassa āvāso na palibodho hoti.
      Kulanti ñātikulaṁ vā upaṭṭhākakulaṁ vā. Ekaccassa hi
  upaṭṭhākakulampi sukhite sukhitotiādinā nayena saṁsaṭṭhassa viharato
  palibodho hotīti. So kulamānussakehi vinā dhammassavanāya
  sāmantavihārampi na gacchati. Ekaccassa mātāpitaropi palibodhā
  na honti korandakavihāravāsitissattherassa bhāgineyyassa
  daharabhikkhuno viya.
      So kira uddesatthaṁ rohaṇaṁ agamāsi. Therassa bhaginīpi
  upāsikā sadā theraṁ tassa pavuttiṁ pucchi. Thero ekadivasaṁ
  daharaṁ ānessāmīti rohaṇābhimukho pāyāsi. Daharopi ciraṁ me
  idha vuṭṭhaṁ upajjhāyandāni passitvā upāsikāya ca pavuttiṁ ñatvā
-------------------------------------------------
[page 115]
  Āgamissāmīti rohaṇato nikkhami. Te ubhopi gaṅgātīre
  samāgacchiṁsu. So aññatarasmiṁ rukkhamūle therassa vattaṁ katvā kuhiṁ
  yāsīti pucchito tamatthaṁ ārocesi. Thero suṭṭhu te kataṁ
  upāsikāpi sadā pucchati ahampi etadatthameva āgato gaccha tvaṁ
  ahaṁ pana idheva imaṁ vassaṁ vasissāmīti taṁ uyyojesi. So
  vassupanāyikadivaseyeva taṁ vihāraṁ patto. Senāsanampissa pitarā
  kāritameva pattaṁ. Athassa pitā dutiyadivase āgantvā kassa
  bhante amhākaṁ senāsanaṁ pattanti pucchanto āgantukadaharassāti
  sutvā naṁ upasaṅkamitvā vanditvā āha bhante amhākaṁ senāsane
  vassaṁ upagatassa vattaṁ atthīti. Kiṁ upāsakāti. Temāsaṁ
  amhākaṁyeva ghare bhikkhaṁ gahetvā pavāretvā gamanakāle
  āpucchitabbanti. So tuṇhībhāvena adhivāsesi. Upāsakopi gharaṁ
  gantvā amhākaṁ āvāse eko āgantuko ayyo upagato sakkaccaṁ
  upaṭṭhātabboti āha. Upāsikā sādhūti sampaṭicchitvā paṇītaṁ khādanīyaṁ
  bhojanīyaṁ paṭiyādesi. Daharopi bhattakāle ñātigharaṁ agamāsi. Na taṁ
  koci sañjāni. So temāsampi tattha piṇḍapātaṁ paribhuñjitvā vassaṁ
  vuṭṭho ahaṁ gacchāmīti āpucchi. Athassa ñātakā sve bhante
  gamissathāti dutiyadivase ghareyeva bhojetvā telanāḷiṁ pūretvā
  ekaguḷapiṇḍaṁ navahatthañca sāṭakaṁ datvā gacchatha bhanteti āhaṁsu.
  So anumodanaṁ katvā rohaṇābhimukho pāyāsi. Upajjhāyopissa
  pavāretvā paṭipathaṁ āgacchanto pubbe diṭṭhaṭṭhāneyeva taṁ addasa.
-------------------------------------------------
[page 116]
  Theraṁ vanditvā so aññatarasmiṁ rukkhamūle therassa vattaṁ akāsi.
  Atha naṁ thero pucchi kiṁ bhaddamukha diṭṭhā te upāsakāti. So
  āma bhanteti sabbaṁ pavuttiṁ ārocetvā tena telena therassa
  pāde makkhetvā guḷena pānakaṁ katvā tampi sāṭakaṁ therasseva
  datvā theraṁ vanditvā mayhaṁ bhante rohaṇaṁyeva sappāyanti
  agamāsi. Theropi vihāraṁ āgantvā dutiyadivase korandakagāmaṁ
  pāvisi. Upāsikāpi mayhaṁ bhātā mama puttaṁ gahetvā idāni
  āgacchatīti sadā maggaṁ olokayamānāva tiṭṭhati. Sā taṁ ekameva
  āgacchantaṁ disvā mato me maññe putto ayaṁ thero ekova
  āgacchatīti. Therassa pādamūle nipatitvā paridevamānā parodi.
  Thero nanu daharo appicchatāya attānaṁ ajānāpetvāva gatoti
  taṁ samassāsetvā sabbaṁ pavuttiṁ ārocetvā pattatthavikato taṁ
  sāṭakaṁ nīharitvā dassesi. Upāsikā pasīditvā puttena gatadisābhimukhā
  urena nipajjitvā namassamānā āha mayhaṁ puttasadisaṁ vata maññe bhikkhuṁ
  kāyasakkhiṁ katvā bhagavā rathavinītapaṭipadaṁ nālakapaṭipadaṁ tuvaṭṭakapaṭipadaṁ
  catupaccayasantosabhāvanārāmatādīpakaṁ mahāariyavaṁsapaṭipadañca desesi
  vijātamātuyā nāma gehe temāsaṁ bhuñjamānopi ahante putto
  tvaṁ mātāti na vakkhati aho acchariyamanussoti. Evarūpassa mātāpitaropi
  palibodhā na honti pageva aññaṁ upaṭṭhākakulanti.
      Lābhoti cattāro paccayā. Te kathaṁ palibodhā honti.
-------------------------------------------------
[page 117]
  Puññavantassa hi bhikkhuno gatagataṭṭhāne manussā mahāparivāre paccaye
  denti. So tesaṁ anumodento dhammaṁ desento samaṇadhammaṁ kātuṁ okāsaṁ
  na labhati. Aruṇuggamanato paṭṭhāya yāva paṭhamayāmo tāva manussasaṁsaggo
  na upacchijjati. Puna balavapaccūseyeva bāhullikapiṇḍapātikā
  āgantvā bhante asuko upāsako upāsikā amacco amaccaputto
  amaccadhītā tumhākaṁ dassanakāmāti vadanti. So gaṇhāvuso
  pattacīvaranti gamanasajjova hoti niccabyāvaṭo. Tassevante paccayā
  palibodhā honti. Tena gaṇaṁ pahāya yattha naṁ na jānanti tattha
  ekakena caritabbaṁ. Evaṁ so palibodho upacchijjati.
      Gaṇoti suttantikagaṇo vā ābhidhammikagaṇo vā. Yo tassa
  uddesaṁ vā paripucchaṁ vā dento samaṇadhammassa okāsaṁ na labhati
  tassa gaṇo palibodho hoti. Tena so evaṁ upacchinditabbo.
  Sace tesaṁ bhikkhūnaṁ bahuṁ kataṁ hoti appaṁ avasiṭṭhaṁ taṁ niṭṭhāpetvā
  araññaṁ pavisitabbaṁ. Sace appaṁ kataṁ bahuṁ avasiṭṭhaṁ yojanato paraṁ
  agantvā antoyojanaparicchede aññaṁ gaṇavācakaṁ upasaṅkamitvā
  ime āyasmā uddesādīhi saṅgaṇhatūti vattabbaṁ. Evampi
  alabhamānena mayhaṁ āvuso ekaṁ kiccaṁ atthi tumhe yathāphāsukaṭṭhānāni
  gacchathāti gaṇaṁ pahāya attano kammaṁ kattabbaṁ.
      Kammanti navakammaṁ. Taṁ karontena vaḍḍhakiādīhi laddhāladdhaṁ
  jānitabbaṁ katākate ussukkaṁ āpajjitabbanti sabbathāpi palibodho
  hoti. Sopi evaṁ upacchinditabbo. Sace appaṁ avasiṭṭhaṁ hoti
-------------------------------------------------
[page 118]
  Niṭṭhāpetabbaṁ. Sace bahuṁ saṅghikañce navakammaṁ saṅghassa vā
  bhārahārakabhikkhūnaṁ vā niyyādetabbaṁ attano santakañce attano
  bhārahārakānaṁ niyyādetabbaṁ. Tādise alabhantena saṅghassa
  pariccajitvā gantabbaṁ.
      Addhānanti maggagamanaṁ. Yassa hi katthaci pabbajjāpekkho vā
  hoti paccayajātaṁ vā kiñci laddhabbaṁ hoti. Sace taṁ alabhanto na
  sakkoti adhivāsetuṁ. Araññaṁ pavisitvā samaṇadhammaṁ karontassāpi
  gamikacittaṁ nāma duppaṭivinodanīyaṁ hoti. Tasmā gantvā taṁ kiccaṁ
  tīretvāva samaṇadhamme ussukkaṁ kātabbaṁ.
      Ñātīti vihāre ācariyupajjhāyasaddhivihārikāntevāsika-
  samānupajjhāyakasamānācariyakā ghare mātā pitā bhaginī bhātāti
  evamādikā. Te gilānā imassa palibodhā honti. Tasmā so
  palibodho upaṭṭhahitvā tesaṁ pākatikakaraṇena upacchinditabbo. Tattha
  upajjhāyo tāva gilāno sace lahuṁ na vuṭṭhāti yāvajīvampi paṭijaggitabbo.
  Tathā pabbajjācariyo upasampadācariyo saddhivihāriko upasampāditapabbajita-
  antevāsikasamānupajjhāyakā ca. Nissayācariyauddesācariya-
  nissayantevāsikauddesantevāsikasamānācariyakā pana yāva
  nissayauddesā anupacchinnā tāva paṭijaggitabbā. Pahontena
  tato uddhampi paṭijaggitabbāeva. Mātāpitūsu upajjhāye viya
  paṭijaggitabbaṁ. Sacepi hi te rajje ṭhitā honti puttato ca upaṭṭhānaṁ
  paccāsiṁsanti kātabbameva. Atha tesaṁ bhesajjaṁ natthi attano
-------------------------------------------------
[page 119]
  Santakaṁ dātabbaṁ asati bhikkhācariyāya pariyesitvāpi dātabbameva.
  Bhātikabhaginīnaṁ pana tesaṁ santakameva yojetvā dātabbaṁ sace natthi
  attano santakaṁ tāvakālikaṁ datvā pacchā labhantena gaṇhitabbaṁ
  alabhantena na codetabbaṁ. Aññātakassa bhaginīsāmikassa bhesajjaṁ
  neva kātuṁ na dātuṁ vaṭṭati. Tuyhaṁ sāmikassa dehīti vatvā pana
  bhaginiyā dātabbaṁ. Bhātujāyāyapi eseva nayo. Tesaṁ pana puttā
  imassa ñātakāyevāti tesaṁ kātuṁ vaṭṭati.
      Ābādhoti yo koci rogo. So bādhamāno palibodho nāma
  hoti. Tasmā bhesajjakaraṇena upacchinditabbo. Sace pana katipāhaṁ
  bhesajjaṁ karontassāpi na vūpasamati nāhaṁ tuyhaṁ dāso na bhatiko
  taṁyeva hi posento anamatagge saṁsāravaṭṭe dukkhaṁ pattoti attabhāvaṁ
  garahitvā samaṇadhammo kātabbo.
      Ganthoti pariyattipariharaṇaṁ. Taṁ sajjhāyādīhi niccaṁ byāvaṭasseva
  palibodho hoti. Na itarassa. Tatrimāni vatthūni.
      Majjhimabhāṇakadevatthero kira malayavāsidevattherassa santikaṁ
  gantvā kammaṭṭhānaṁ yāci. Thero kīdisosi āvuso pariyattiyanti
  pucchi. Majjhimo me bhante paguṇoti. Āvuso majjhimo
  nāmeso dupparihāro mūlapaṇṇāsakaṁ sajjhāyantassa majjhimapaṇṇāsako
  āgacchati taṁ sajjhāyantassa uparipaṇṇāsako kuto tuyhaṁ
  kammaṭṭhānanti. Bhante tumhākaṁ santike kammaṭṭhānaṁ labhitvā
-------------------------------------------------
[page 120]
  Puna na olokessāmīti kammaṭṭhānaṁ gahetvā ekūnavīsativassāni
  sajjhāyaṁ akatvā vīsatime vasse arahattaṁ patvā sajjhāyatthāya
  āgatānaṁ bhikkhūnaṁ vīsati me āvuso vassāni pariyattiṁ anolokentassa
  apica kho kataparicayo ahaṁ ettha ārabhathāti vatvā ādito
  paṭṭhāya yāva pariyosānā ekabyañjanepissa kaṅkhā nāhosi.
      Kurundhiyagirivāsī 1- nāgattheropi aṭṭhārasa vassāni pariyattiṁ
  chaḍḍetvā bhikkhūnaṁ dhātukathaṁ uddisi. Tesaṁ gāmavāsikattherehi saddhiṁ
  saṁsandentānaṁ ekapañhopi uppaṭipāṭiyā āgato nāhosi.
      Mahāvihārepi tipiṭakacūḷābhayatthero nāma aṭṭhakathaṁ anuggahetvāva
  pañcanikāyamaṇḍale tīṇi piṭakāni parivattessāmīti suvaṇṇabheriṁ
  paharāpesi. Bhikkhusaṅgho katamācariyānaṁ uggaho attano
  ācariyuggahaññeva vadatu itarathā vattuṁ na demāti āha.
  Upajjhāyopi naṁ attano upaṭṭhānamāgataṁ pucchi tvaṁ āvuso bheriṁ
  paharāpesīti. Āma bhanteti. Kiṁkāraṇāti. Pariyattiṁ bhante
  parivattessāmīti. Āvuso abhaya ācariyā imaṁ padaṁ kathaṁ vadantīti.
  Evaṁ vadanti bhanteti. Thero huṁhunti paṭibāhi. Puna so
  aññenaññena pariyāyena evaṁ vadanti bhanteti tikkhattuṁ āha.
  Thero sabbaṁ huṁhunti paṭibāhitvā āvuso tayā paṭhamaṁ kathitoyeva
  ācariyamaggo ācariyamukhato pana anuggahitattā evaṁ ācariyā
  vadantīti saṇṭhātuṁ nāsakkhi gaccha attano ācariyānaṁ santike
  suṇāhīti. Kuhiṁ bhante gacchāmīti. Gaṅgāya parato rohaṇajanapade

  *  *  *  *  *  *
  Footnote: 1. Yu. kāraḷiyagirivāsi....
-------------------------------------------------
[page 121]
  Tulādhārapabbatavihāre sabbapariyattiko mahādhammarakkhitatthero nāma
  paṭivasati tassa santikaṁ gacchāti. Sādhu bhanteti theraṁ vanditvā
  pañcahi bhikkhusatehi saddhiṁ therassa santikaṁ gantvā vanditvā nisīdi.
  Thero kasmā āgatosīti pucchi. Dhammaṁ sotuṁ bhanteti. Āvuso
  abhaya dīghamajjhimesu maṁ kālena kālaṁ pucchanti avasesaṁ pana me
  tiṁsamattāni vassāni na olokitapubbaṁ apica tvaṁ rattiṁ mama
  santike parivattehi ahante divā kathayissāmīti. So sādhu
  bhanteti tathā akāsi. Pariveṇadvāre mahāmaṇḍapaṁ kāretvā
  gāmavāsino divase divase dhammassavanāya āgacchanti. Thero
  rattiṁ parivattitaṁ divā kathayanto anupubbena avasānaṁ niṭṭhāpetvā
  abhayattherassa santike taṭṭikāya nisīditvā āvuso mayhaṁ kammaṭṭhānaṁ
  kathehīti āha. Bhante kiṁ bhaṇatha nanu mayā tumhākameva
  santike sutaṁ kimahaṁ tumhehi aññātaṁ kathessāmīti. Tato naṁ
  thero añño esa āvuso gatakassa maggo nāmāti āha.
  Abhayatthero kira tadā sotāpanno hoti. Athassa so kammaṭṭhānaṁ
  datvā āgantvā lohapāsāde dhammaṁ parivattento thero
  parinibbutoti assosi sutvā āharatha āvuso cīvaranti cīvaraṁ
  pārupitvā anucchaviko āvuso amhākaṁ ācariyassa arahattamaggo
  ācariyo no āvuso uju ājānīyo so attano dhammantevāsikassa
  santike taṭṭikāyaṁ nisīditvā mayhaṁ kammaṭṭhānaṁ kathehīti āha
  anucchaviko āvuso therassa arahattamaggoti. Evarūpānaṁ
-------------------------------------------------
[page 122]
  Gantho palibodho na hoti.
      Iddhīti pothujjanikā iddhi. Sā hi uttānaseyyakadārako
  viya taruṇasassaṁ viya ca dupparihārā hoti appamattakeneva
  bhijjati. Sā pana vipassanāya palibodho hoti na samādhissa
  samādhiṁ patvā pattabbato. Tasmā hi vipassanatthikena iddhipalibodho
  upacchinditabbo itarena avasesāti. Ayaṁ tāva palibodhakathāya
  vitthāro veditabbo.
      Kammaṭṭhānadāyakaṁ kalyāṇamittaṁ upasaṅkamitvāti ettha pana.
  Duvidhaṁ kammaṭṭhānaṁ sabbatthakakammaṭṭhānaṁ pārihāriyakammaṭṭhānañca.
  Tattha sabbatthakakammaṭṭhānaṁ nāma bhikkhusaṅghādīsu mettā maraṇassati
  ca. Asubhasaññātipi eke. Kammaṭṭhānikena hi bhikkhunā paṭhamaṁ tāva
  taṁ paricchinditvā sīmaṭṭhakabhikkhusaṅghe sukhitā bhavantu abyāpajjhāti
  mettā bhāvetabbā tato sīmaṭṭhakadevatāsu tato gocaragāmamhi
  issarajane tato tattha manusse upādāya sabbasattesu. So
  hi bhikkhusaṅghe mettāya sahavāsīnaṁ muducittataṁ janeti. Athassa
  te sukhasaṁvāsā honti. Sīmaṭṭhakadevatāsu mettāya mudukatacittāhi
  devatāhi dhammikāya rakkhāya susaṁvihitārakkho hoti. Gocaragāmamhi
  issarajane mettāya mudukatacittasantānehi issarajanehi dhammikāya
  rakkhāya surakkhitaparikkhāro hoti. Tattha manussesu mettāya
  pasāditacittehi tehi aparibhūto hutvā vicarati. Sabbasattesu mettāya
  sabbattha appaṭihatacāro hoti. Maraṇassatiyā pana avassaṁ mayā
-------------------------------------------------
[page 123]
  Maritabbanti cintento anesanaṁ pahāya uparūparivaḍḍhamānasaṁvego
  anolīnavuttiko hoti. Asubhasaññāparicittassa panassa dibbānipi
  ārammaṇāni lobhavasena cittaṁ na pariyādiyanti. Evaṁ bahūpakārattā
  sabbattha atthayitabbaṁ icchitabbanti ca adhippetassa yogānuyogakammassa
  ṭhānanti ca sabbatthakakammaṭṭhānanti vuccati. Cattālīsāya pana
  kammaṭṭhānesu yaṁ yassa cariyānukulaṁ 1- taṁ tassa niccaṁ pariharitabbattā
  uparimassa ca bhāvanākammassa padaṭṭhānattā pārihāriyakammaṭṭhānanti
  vuccati. Iti imaṁ duvidhampi kammaṭṭhānaṁ yo deti ayaṁ
  kammaṭṭhānadāyako nāma. Taṁ kammaṭṭhānadāyakaṁ.
      Kalyāṇamittanti
          piyo garubhāvanīyo vattā ca vacanakkhamo
          gambhīrañca kathaṁ kattā no caṭṭhāne niyojayeti
  evamādiguṇasamannāgataṁ ekantahitesiṁ vuḍḍhipakkhe ṭhitaṁ kalyāṇamittaṁ.
  Mamañhi ānanda kalyāṇamittaṁ āgamma jātidhammā sattā jātiyā 2-
  parimuccantītiādivacanato pana sammāsambuddhoyeva sabbākārasampanno
  kalyāṇamitto. Tasmā tasmiṁ sati tasseva bhagavato santike
  gahitaṁ kammaṭṭhānaṁ suggahitaṁ hoti parinibbute pana tasmiṁ asītiyā
  mahāsāvakesu yo dharati tassa santike gahetuṁ vaṭṭati tasmimpi
  asati yaṁ kammaṭṭhānaṁ gahetukāmo hoti tasseva vasena
  catukkapañcakajjhānāni nibbattetvā jhānapadaṭṭhānaṁ vipassanaṁ

  *  *  *  *  *  *
  Footnote: 1. Yu. caritānukūlaṁ. 2. saṁ. sa. 15/128.
-------------------------------------------------
[page 124]
  Vaḍḍhetvā āsavakkhayappattassa khīṇāsavassa santike gahetabbaṁ. Kiṁ
  pana khīṇāsavo ahaṁ khīṇāsavoti attānaṁ pakāsetīti. Kiṁ vattabbaṁ
  kārakabhāvaṁ hi jānitvā pakāseti nanu assaguttatthero āraddhaṁ
  imassa bhikkhuno kammaṭṭhānaṁ kārako ayanti jānitvā ākāse
  cammakhaṇḍaṁ paññapetvā tattha pallaṅkena nisinno kammaṭṭhānaṁ
  kathesīti. Tasmā sace khīṇāsavaṁ labhati iccetaṁ kusalaṁ no
  ce labhati anāgāmisakadāgāmisotāpannajjhānalābhiputhujjana-
  tipiṭakadharadvipiṭakadharaekapiṭakadharesu purimassa purimassa santike
  ekapiṭakadharepi asati yassa ekasaṅgītipi aṭṭhakathāya saddhiṁ paguṇā
  sayañca lajjī hoti tassa santike gahetabbaṁ. Evarūpo hi tantidharo
  vaṁsānurakkhito 1- paveṇipālako ācariyo ācariyamatikova hoti
  na attano matiko. Teneva porāṇakattherā lajjī rakkhissati
  lajjī rakkhissati lajjī rakkhissatīti tikkhattuṁ āhaṁsu. Pubbe
  vuttakhīṇāsavādayo cettha attano adhigatamaggameva ācikkhanti.
  Bahussuto pana taṁ taṁ ācariyaṁ upasaṅkamitvā uggahaparipucchānaṁ visodhitattā
  ito cito ca suttañca kāraṇañca sallakkhetvā sappāyāsappāyaṁ
  yojetvā gahaṇaṭṭhāne 2- gacchanto mahāhatthī viya mahāmaggaṁ
  dassento kammaṭṭhānaṁ kathayissati. Tasmā evarūpaṁ kammaṭṭhānadāyakaṁ
  kalyāṇamittaṁ upasaṅkamitvā tasseva vattapaṭipattiṁ katvā kammaṭṭhānaṁ
  gahetabbaṁ. Sace pana taṁ ekavihāreyeva labhati iccetaṁ kusalaṁ
  no ce labhati yattha so vasati tattha gantabbaṁ. Gacchantena

  *  *  *  *  *  *
  Footnote: 1. Yu. vaṁsānurakkhako. 2. gahanaṭṭhāne.
-------------------------------------------------
[page 125]
  Pana dhotamakkhitehi pādehi upāhanā ārūhitvā chattaṁ gahetvā
  telanāḷimadhuphāṇitādīni gāhāpetvāantevāsikaparivutena na gantabbaṁ.
  Gamikavattaṁ pana pūretvā attano pattacīvaraṁ sayameva gahetvā
  antarāmagge yaṁ yaṁ vihāraṁ pavisati sabbattha vattapaṭipattiṁ
  kurumānena sallahukaparikkhārena paramasallekhavuttinā hutvā gantabbaṁ.
  Taṁ vihāraṁ pavisantena antarāmaggeyeva dantakaṭṭhaṁ kappiyaṁ kārāpetvā
  gahetvā pavisitabbaṁ. Na ca muhuttaṁ vissamitvā pādadhovanamakkhanādīni
  katvā ācariyassa santikaṁ gamissāmīti aññaṁ pariveṇaṁ pavisitabbaṁ.
  Kasmā. Sace hissa tatra ācariyassa visabhāgā bhikkhū
  bhaveyyuṁ te āgamanakāraṇaṁ pucchitvā ācariyassa avaṇṇaṁ
  pakāsetvā naṭṭhosi sace tassa santikaṁ āgatoti vippaṭisāraṁ
  uppādeyyuṁ yena tato paṭinivatteyya tasmā ācariyassa vasanaṭṭhānaṁ
  pucchitvā ujukaṁ tattheva gantabbaṁ. Sace ācariyo daharataro
  hoti pattacīvarapaṭiggahaṇādīni na sāditabbāni. Sace vuḍḍhataro
  gantvā ācariyaṁ vanditvā ṭhātabbaṁ. Nikkhipāvuso pattacīvaranti
  vuttena nikkhipitabbaṁ. Pānīyaṁ pivāhīti vuttena sace icchati
  pātabbaṁ. Pāde dhovāti vuttena na tāva pādā dhovitabbā.
  Sace hi ācariyena ābhataṁ udakaṁ bhaveyya na sāruppaṁ siyā.
  Dhovāvuso na mayā ābhataṁ aññehi ābhatanti vuttena pana yattha
  ācariyo na passati evarūpe paṭicchanne vā okāse abbhokāse
  vihārassāpi vā ekamante nisīditvā pādā dhovitabbā. Sace
-------------------------------------------------
[page 126]
  Ācariyo telanāḷiṁ āharati uṭṭhahitvā ubhohi hatthehi sakkaccaṁ
  gahetabbā. Sace hi naṁ na gaṇheyya ayaṁ bhikkhu itoeva paṭṭhāya
  sambhogaṁ kopetīti ācariyassa aññathattaṁ bhaveyya. Gahetvā pana
  āditova pādā na makkhetabbā. Sace hi taṁ ācariyassa
  gattabbhañjanatelaṁ bhaveyya na sāruppaṁ siyā. Tasmā paṭhamaṁ sīsaṁ
  makkhetvā khandhādīni makkhetabbāni. Sabbapārihāriyatelamidaṁ
  āvuso pādepi makkhehīti vuttena pana thokaṁ sīse katvā
  tato pāde makkhetvā imaṁ telanāḷiṁ ṭhapemi bhanteti vatvā
  ācariye gaṇhante dātabbā. Āgatadivasato paṭṭhāya kammaṭṭhānaṁ
  me bhante kathetha iccevaṁ na vattabbaṁ. Dutiyadivasato pana
  paṭṭhāya sace ācariyassa pakatiupaṭṭhāko atthi taṁ yācitvā vattaṁ
  kātabbaṁ. Sace yācitopi na deti okāse laddheyeva kātabbaṁ.
  Karontena ca khuddakamajjhimamahantāni tīṇi dantakaṭṭhāni
  upanāmetabbāni. Sītaṁ uṇhanti duvidhaṁ mukhadhovanaudakañca
  nhānodakañca paṭiyādetabbaṁ. Tato yaṁ ācariyo tīṇi divasāni
  paribhuñjati tādisameva niccaṁ upaṭṭhapetabbaṁ 1-. Niyamaṁ akatvā
  yaṁ vā taṁ vā paribhuñkhantassa yathāladdhaṁ upanāmetabbaṁ.
  Kiṁ bahunā vuttena. Yantaṁ bhagavatā antevāsikena bhikkhave
  ācariyamhi sammāvattitabbaṁ tatrāyaṁ sammāvattanā kālasseva uṭṭhāya
  upāhanā omuñcitvā ekaṁsaṁ uttarāsaṅgaṁ karitvā dantakaṭṭhaṁ

  *  *  *  *  *  *
  Footnote: 1. Ma. upanāmetabbaṁ.
-------------------------------------------------
[page 127]
  Dātabbaṁ mukhodakaṁ dātabbaṁ āsanaṁ paññapetabbaṁ sace yāgu
  hoti bhājanaṁ dhovitvā yāgu upanāmetabbātiādikaṁ 1- mahākhandhake
  sammāvattaṁ paññattaṁ taṁ sabbampi kātabbaṁ. Evaṁ vattasampattiyā
  garuṁ ārādhayamānena sāyaṁ vanditvā yāhīti visajjitena gantabbaṁ.
  Yadā so kissāgatosīti pucchati tadā āgamanakāraṇaṁ kathetabbaṁ.
  Sace so neva pucchati vattaṁ pana sādiyati dasāhe 2- vā pakkhe vā
  vītivatte ekadivasaṁ visajjitenāpi agantvā okāsaṁ kāretvā
  āgamanakāraṇaṁ ārocetabbaṁ. Akāle vā gantvā kimatthaṁ
  āgatosīti puṭṭhena ārocetabbaṁ. Sace so pātova āgacchāti
  vadati pātova gantabbaṁ. Sace panassa tāya velāya
  pittābādhena vā kucchi paridayhati aggimandatāya vā bhattaṁ na
  jīrati añño vā koci rogo bādhati taṁ yathābhūtaṁ āvīkatvā
  attano sappāyavelaṁ ārocetvā tāya velāya upasaṅkamitabbaṁ.
  Asappāyavelāyaṁ hi vuccamānampi kammaṭṭhānaṁ na sakkā hoti
  manasikātunti. Ayaṁ kammaṭṭhānadāyakaṁ kalyāṇamittaṁ upasaṅkamitvā
  ettha vitthāro.
      Idāni attano cariyānukulanti ettha. Cariyāti cha cariyā
  rāgacariyā dosacariyā mohacariyā saddhācariyā buddhicariyā
  vitakkacariyāti. Keci pana rāgādīnaṁ saṁsaggasannipātavasena aparāpi
  catasso tathā saddhādīnanti imāhi aṭṭhahi saddhiṁ cuddasa icchanti.

  *  *  *  *  *  *
  Footnote: 1. vi. mahāvagga. 4/112. 2. Ma. māse.
-------------------------------------------------
[page 128]
  Evaṁ pana pabhede vuccamāne rāgādīnaṁ saddhādīhipi saṁsaggaṁ katvā
  anekā cariyā honti tasmā saṅkhepena chaḷeva cariyā veditabbā.
  Cariyā pakati ussannatāti atthato ekaṁ. Tāsaṁ vasena chaḷeva puggalā
  honti rāgacarito dosacarito mohacarito saddhācarito buddhicarito
  vitakkacaritoti. Tattha yasmā rāgacaritassa kusalappavattisamaye
  saddhā balavatī hoti rāgassa āsannaguṇattā yathā hi akusalapakkhe
  rāgo siniddho nātilūkho evaṁ kusalapakkhe saddhā yathā rāgo
  vatthukāme pariyesati evaṁ saddhā sīlādiguṇe pariyesati
  yathā rāgo ahitaṁ na pariccajati evaṁ saddhā hitaṁ na pariccajati
  tasmā rāgacaritassa saddhācarito sabhāgo. Yasmā pana
  dosacaritassa kusalappavattisamaye paññā balavatī hoti dosassa
  āsannaguṇattā yathā hi akusalapakkhe doso nissineho 1- na
  ārammaṇaṁ allīyati evaṁ kusalapakkhe paññā yathā ca doso
  abhūtampi dosameva pariyesati evaṁ paññā bhūtaṁ dosameva pariyesati
  yathā doso sattaparivajjanākārena pavattati evaṁ paññā
  saṅkhāraparivajjanākārena tasmā dosacaritassa buddhicarito sabhāgo.
  Yasmā pana mohacaritassa anuppannānaṁ kusalānaṁ dhammānaṁ uppādāya
  vāyamamānassa yebhuyyena antarāyakarā vitakkā uppajjanti mohassa
  āsannalakkhaṇattā yathā hi moho paribyākulatāya anavaṭṭhito evaṁ
  vitakko nānappakāravitakkanatāya yathā ca moho apariyogāhaṇatāya

  *  *  *  *  *  *
  Footnote: 1. Ma. siniddho.
-------------------------------------------------
[page 129]
  Cañcalo tathā vitakko lahuparikappanatāya tasmā mohacaritassa
  vitakkacarito sabhāgoti. Apare taṇhāmānadiṭṭhivasena aparāpi
  tisso cariyāti vadanti. Tattha taṇhā rāgoyeva māno ca
  taṁsampayuttoti tadubhayaṁ rāgacariyaṁ nātivattati. Mohanidānattā ca
  diṭṭhiyā diṭṭhicariyā mohacariyameva anupatati.
      Tā panetā cariyā kiṁnidānā kathañca jānitabbaṁ ayaṁ
  puggalo rāgacarito ayaṁ dosādīsu aññataracaritoti kiṁcaritassa ca
  puggalassa kiṁ sappāyanti. Tatra purimā tāva tisso cariyā
  pubbāciṇṇanidānā dhātudosanidānā cāti ekacce vadanti. Pubbe
  kira iṭṭhappayogasubhakammabahulo rāgacarito hoti saggā vā cavitvā
  idhupapanno pubbe chedanabhedanavadhabandhaverakammabahulo dosacarito
  hoti nirayanāgayonīhi vā cavitvā idhupapanno pubbe
  majjapānabahulo sutaparipucchāvihīno ca mohacarito hoti
  tiracchānayoniyā vā cavitvā idhupapannoti evaṁ pubbāciṇṇanidānāti
  vadanti. Dvinnaṁ pana dhātūnaṁ ussannattā puggalo mohacarito hoti
  paṭhavīdhātuyā ca āpodhātuyā ca itarāsaṁ dvinnaṁ ussannattā dosacarito
  sabbāsaṁ samattā rāgacaritoti dosesu ca semhādhiko rāgacarito
  hoti vātādhiko mohacarito semhādhiko vā mohacarito vātādhiko
  rāgacaritoti evaṁ dhātudosanidānāti vadanti. Tattha yasmā pubbe
  iṭṭhappayogasubhakammabahulāpi saggā cavitvā idhupapannāpi ca na
  sabbe rāgacaritāyeva honti itare vā dosamohacaritāeva
-------------------------------------------------
[page 130]
  Dhātūnañca yathāvutteneva nayena ussadaniyamo nāma natthi
  dosaniyame ca rāgamohadvayameva vuttaṁ tampi pubbāparaviruddhameva
  saddhācariyādīsu ca ekissāpi nidānaṁ na vuttameva tasmā sabbametaṁ
  aparicchinnavacanaṁ. Ayaṁ panettha aṭṭhakathācariyānaṁ matānusārena
  vinicchayo.
      Vuttañhetaṁ ussadakittane ime sattā pubbahetuniyāmena
  lobhussadā dosussadā mohussadā alobhussadā adosussadā
  amohussadā ca honti yassa hi kammāyūhanakkhaṇe lobho balavā
  hoti alobho mando adosāmohā balavanto dosamohā mandā
  tassa mando alobho lobhaṁ pariyādātuṁ na sakkoti adosāmohā
  pana balavanto dosamohe pariyādātuṁ sakkonti tasmā so tena
  kammena dinnapaṭisandhivasena nibbatto luddho hoti sukhasīlo
  akkodhano paññavā vajirupamañāṇo yassa pana kammāyūhanakkhaṇe
  lobhadosā balavanto honti alobhādosā mandā amoho ca
  balavā moho mando so purimanayeneva luddho ceva hoti duṭṭho ca
  paññavā pana hoti vajirupamañāṇo dattābhayatthero viya yassa
  kammāyūhanakkhaṇe lobhamohā balavanto honti itare mandā so
  purimanayeneva luddho ceva hoti dandho ca sīlako pana hoti
  akkodhano [1]- tathā yassa kammāyūhanakkhaṇe tayopi lobhadosamohā
  balavanto honti alobhādayo mandā so purimanayeneva luddho ceva

  *  *  *  *  *  *
  Footnote: 1. Ma. bākulatthero viya.
-------------------------------------------------
[page 131]
  Hoti duṭṭho ca muḷho ca yassa pana 1- kammāyūhanakkhaṇe alobhadosamohā
  balavanto honti itare mandā so purimanayeneva aluddho ceva
  appakileso ca hoti dibbārammaṇampi disvā niccalo duṭṭho pana
  hoti dandhapañño ca yassa kammāyūhanakkhaṇe alobhādosamohā
  balavanto honti itare mandā so purimanayeneva aluddho
  ceva hoti sīlako ca dandho pana hoti tathā yassa kammāyūhanakkhaṇe
  alobhadosāmohā balavanto honti itare mandā so purimanayeneva
  aluddho ceva hoti paññavā ca duṭṭho pana hoti kodhano yassa
  pana kammāyūhanakkhaṇe tayopi alobhādayo balavanto honti
  lobhādayo mandā so [2]- mahāsaṅgharakkhitatthero viya aluddho
  aduṭṭho paññavā ca hotīti. Ettha ca yo luddhoti vutto
  ayaṁ rāgacarito. Duṭṭhadandhā pana dosamohacaritā. Paññavā
  buddhicarito. Aluddhāduṭṭhā pasannapakatitāya saddhācaritā.
  Yathā vā amohaparivārena kammunā nibbatto buddhicarito evaṁ
  balavasaddhāparivārena kammunā nibbatto saddhācarito
  kāmavitakkādiparivārena kammunā nibbatto vitakkacarito lobhādinā
  vomissaparivārena kammunā nibbatto vomissacaritoti evaṁ lobhādīsu
  aññataraññataraparivāraṁ paṭisandhijanakakammaṁ cariyānaṁ nidānanti veditabbaṁ.
      Yaṁ pana vuttaṁ kathañca jānitabbaṁ ayaṁ puggalo rāgacaritotiādi
  tatrāyaṁ nayo

  *  *  *  *  *  *
  Footnote: 1. Ma. natthi. 2. Ma. Yu. purimanayeneva.
-------------------------------------------------
[page 132]
          Iriyāpathato kiccā bhojanā dassanādito
          dhammappavattito ceva cariyāyo vibhāvayeti.
  Iriyāpathatoti. Rāgacarito hi pakatigamanena gacchanto cāturiyena
  gacchati sanikaṁ 1- pādaṁ nikkhipati samaṁ nikkhipati samaṁ uddharati.
  Ukkuṭikañcassa padaṁ hoti. Dosacarito pādaggehi khaṇanto 2- viya
  gacchati sahasā pādaṁ nikkhipati sahasā uddharati. Anukaḍḍhitañcassa
  padaṁ hoti. Mohacarito paribyākulāya gatiyā gacchati chambhito viya
  pādaṁ nikkhipati chambhito viya pādaṁ uddharati. Sahasānupīḷitañcassa
  padaṁ hoti. Vuttampi cetaṁ māgaṇḍiyasuttuppattiyaṁ
      rattassa hi ukkuṭikaṁ padaṁ bhave duṭṭhassa hoti anukaḍḍhitaṁ padaṁ
      muḷhassa hoti sahasānupīḷitaṁ vivaṭacchadassa idamīdisaṁ padanti.
  Ṭhānampi rāgacaritassa pāsādikaṁ hoti madhurākāraṁ dosacaritassa
  thaddhākāraṁ mohacaritassa ākulākāraṁ. Nisajjāyapi eseva nayo.
  Rāgacarito ca ataramāno samaṁ seyyaṁ paññapetvā sanikaṁ nipajjitvā
  aṅgapaccaṅgāni samodhāya pāsādikena ākārena sayati vuṭṭhāpiyamāno ca
  na sīghaṁ vuṭṭhāya saṅkito viya sanikaṁ paṭivacanaṁ deti. Dosacarito
  taramāno yathā vā tathā vā seyyaṁ paññapetvā pakkhittakāyo bhakuṭiṁ
  katvā sayati vuṭṭhāpiyamāno ca sīghaṁ vuṭṭhāya kupito viya paṭivacanaṁ
  deti. Mohacarito dussaṇṭhānaṁ seyyaṁ paññapetvā vikkhittakāyo
  bahulaṁ adhomukho sayati vuṭṭhāpiyamāno ca huṁkāraṁ karonto dandhaṁ

  *  *  *  *  *  *
  Footnote: 1. saṇikantipi. 2. khanantotipi.
-------------------------------------------------
[page 133]
  Vuṭṭhāti. Saddhācaritādayo pana yasmā rāgacaritādīnaṁ sabhāgā
  tasmā tesampi tādisova iriyāpatho hotīti. Evaṁ tāva iriyāpathato
  cariyāyo vibhāvaye.
      Kiccāti. Sammajjanādīsu ca kiccesu rāgacarito sādhukaṁ sammajjaniṁ
  gahetvā ataramāno vālikaṁ avippakiranto sindhuvārakusumasantharamiva
  santharanto suddhaṁ samaṁ sammajjati. Dosacarito gāḷhaṁ sammajjaniṁ gahetvā
  taramānarūpo ubhato vālikaṁ ussādento kharena saddena suddhaṁ visamaṁ
  sammajjati. Mohacarito sithilaṁ sammajjaniṁ gahetvā samparivattakaṁ
  āloḷayamāno asuddhaṁ visamaṁ sammajjati. Yathā ca sammajjane evaṁ
  cīvaradhovanarajanādīsupi sabbakiccesu. Nipuṇamadhurasamasakkaccakārī rāgacarito.
  Gāḷhathaddhavisamakārī dosacarito. Anipuṇabyākulavisamāparicchinnakārī
  mohacarito. Cīvaradhāraṇampi ca rāgacaritassa nātigāḷhaṁ nātisithilaṁ
  hoti pāsādikaṁ parimaṇḍalaṁ. Dosacaritassa atigāḷhaṁ aparimaṇḍalaṁ.
  Mohacaritassa sithilaṁ paribyākulaṁ. Saddhācaritādayopi tesaṁyevānusārena
  veditabbā taṁsabhāgattāti. Evaṁ kiccato cariyāyo vibhāvaye.
      Bhojanāti. Rāgacarito siniddhamadhurabhojanappiyo hoti.
  Bhuñjamāno ca nātimahantaṁ parimaṇḍalaṁ ālopaṁ katvā rasapaṭisaṁvedī 1-
  ataramāno bhuñjati kiñcideva sādhuṁ 2- labhitvā somanassaṁ āpajjati.
  Dosacarito lūkhāmbilabhojanappiyo hoti. Bhuñjamāno ca mukhapūrakaṁ

  *  *  *  *  *  *
  Footnote: 1. Ma. nānārasapaṭisaṁvedī. 2. Yu. sāduṁ.
-------------------------------------------------
[page 134]
  Ālopaṁ katvā arasapaṭisaṁvedī taramāno bhuñjati kiñcideva asādhuṁ 1-
  labhitvā domanassaṁ āpajjati. Mohacarito aniyataruciko hoti
  bhuñjamāno ca aparimaṇḍalaṁ parittamālopaṁ katvā bhājane sitthāni
  chaḍḍento mukhaṁ makkhento vikkhittacitto taṁ taṁ vitakkento bhuñjati.
  Saddhācaritādayopi tesaṁyevānusārena veditabbā taṁsabhāgattāti. Evaṁ
  bhojanato cariyāyo vibhāvaye.
      Dassanāditoti. Rāgacarito īsakampi manoramaṁ rūpaṁ disvā
  vimhayajāto viya ciraṁ oloketi parittepi guṇe sajjati bhūtampi dosaṁ na
  gaṇhati pakkamantopi amuccitukāmova 2- hutvā sāpekkho pakkamati.
  Dosacarito īsakampi amanoramaṁ rūpaṁ disvā kilantarūpo viya na
  ciraṁ oloketi parittepi dose paṭihaññati bhūtampi guṇaṁ na gaṇhati
  pakkamantopi muñcitukāmova hutvā anapekkho pakkamati. Mohacarito
  yaṅkiñci rūpaṁ disvā parapaccayiko hoti paraṁ nindantaṁ sutvā
  nindati paraṁ pasaṁsantaṁ sutvā pasaṁsati sayaṁ pana aññāṇupekkhāya
  upekkhakova hoti. Esa nayo saddasavanādīsupi. Saddhācaritādayo
  pana tesaṁyevānusārena veditabbā taṁsabhāgattāti. Evaṁ dassanādito
  cariyāyo vibhāvaye.
      Dhammappavattito cevāti. Rāgacaritassa pana māyā sātheyyaṁ
  māno pāpicchatā mahicchatā asantuṭṭhitā siṅgaṁ cāpalyanti evamādayo
  dhammā bahulaṁ pavattanti. Dosacaritassa kodho upanāho makkho
  palāso issā macchariyanti evamādayo. Mohacaritassa thīnaṁ middhaṁ

  *  *  *  *  *  *
  Footnote: 1. Yu. asāduṁ. 2. Yu. amuñcitukāmova.
-------------------------------------------------
[page 135]
  Uddhaccaṁ kukkuccaṁ vicikicchā ādānaggāhitā duppaṭinissaggitāti
  evamādayo. Saddhācaritassa muttacāgatā ariyānaṁ dassanakāmatā
  saddhammaṁ sotukāmatā pāmojjabahulatā asathatā amāyāvitā
  pasādanīyesu ṭhānesu pasādoti evamādayo. Buddhicaritassa
  sovacassatā kalyāṇamittatā bhojane mattaññutā satisampajaññaṁ
  jāgariyānuyogo saṁvejanīyesu ṭhānesu saṁvego saṁviggassa yoniso
  padhānanti evamādayo. Vitakkacaritassa bhassabahulatā gaṇārāmatā
  kusalānuyoge arati anavaṭṭhitakiccatā rattidhumāyanā divāpajjalanā
  hurāhuraṁ dhāvanāti evamādayo dhammā bahulaṁ pavattantīti. Evaṁ
  dhammappavattito cariyāyo vibhāvaye.
      Yasmā pana idaṁ cariyāvibhāvanavidhānaṁ sabbākārena neva pāliyaṁ
  na aṭṭhakathāyaṁ āgataṁ kevalaṁ ācariyamatānusārena vuttaṁ tasmā na
  sārato paccetabbaṁ. Rāgacaritassa hi vuttāni iriyāpathādīni
  dosacaritādayopi appamādavihārino kātuṁ sakkonti. Saṁsaṭṭhacaritassa ca
  puggalassa ekasseva bhinnalakkhaṇā iriyāpathādayo na uppajjantīti.
  Yaṁ panetaṁ aṭṭhakathāsu cariyāvibhāvanavidhānaṁ vuttaṁ tadeva sārato
  paccetabbaṁ. Vuttañhetaṁ cetopariyañāṇassa lābha ācariyo cariyaṁ
  ñatvā kammaṭṭhānaṁ kathessati itarena antevāsiko pucchitabboti.
  Tasmā cetopariyañāṇena vā taṁ puggalaṁ vā pucchitvā jānitabbaṁ ayaṁ
  puggalo rāgacarito ayaṁ dosādīsu aññataracaritoti.
      Kiṁcaritassa ca puggalassa kiṁ sappāyanti ettha pana. Senāsanaṁ
  tāva rāgacaritassa adhotavedikaṁ bhummaṭṭhakaṁ akaṭapabbhāraṁ
-------------------------------------------------
[page 136]
  Tiṇakuṭipaṇṇasālādīnaṁ aññataraṁ rajokiṇṇaṁ jatukābharitaṁ oluggaviluggaṁ 1-
  atiuccaṁ vā atinīcaṁ vā ujjaṅgalaṁ sāsaṅkaṁ asucivisamamaggaṁ 2- yattha
  mañcapīṭhampi maṅkuṇabharitaṁ 3- durūpaṁ dubbaṇṇaṁ yaṁ olokentasseva
  jigucchā uppajjati tādisaṁ sappāyaṁ nivāsanapārupanaṁ antacchinnaṁ
  olambavilambasuttakākiṇṇaṁ jālapūvasadisaṁ sāṇi viya kharasamphassaṁ kiliṭṭhaṁ
  bhārikaṁ kicchapariharaṇaṁ sappāyaṁ pattopi dubbaṇṇo mattikāpatto vā
  āṇigaṇṭhikāhato ayopatto vā garuko dussaṇṭhāno sīsakapālamiva
  jeguccho vaṭṭati bhikkhācāramaggopi amanāpo anāsannagāmo visamo
  vaṭṭati bhikkhācāragāmopi yattha manussā apassantā viya vicaranti yattha
  ekakulepi bhikkhaṁ alabhitvā nikkhamantaṁ ehi bhanteti āsanasālaṁ
  pavesetvā yāgubhattaṁ datvā gacchantā gāvī viya vaje
  pavesetvā anavalokentā gacchanti tādiso vaṭṭati parivisakamanussāpi
  dāsā vā kammakarā vā dubbaṇṇā duddassikā kiliṭṭhavasanā
  duggandhā jegucchāyeva acittīkārena yāgubhattaṁ chaḍḍentā viya
  parivisanti tādisā sappāyā yāgubhattakhajjakampi lūkhaṁ dubbaṇṇaṁ
  sāmākakudrūsakakaṇājakādimayaṁ pūtitakkavilaṅgajiṇṇasākasūpeyyaṁ 4-
  yaṅkiñcideva kevalaṁ udarapūramattaṁ vaṭṭati iriyāpathopissa ṭhānaṁ vā
  caṅkamo vā vaṭṭati ārammaṇaṁ nīlādīsu vaṇṇakasiṇesu yaṅkiñci
  aparisuddhavaṇṇanti idaṁ rāgacaritassa sappāyaṁ.

  *  *  *  *  *  *
  Footnote: 1. olutavilutantipi. 2. Ma. Yu. asuciṁ. 3. Ma. Yu. maṅgulābharitaṁ.
  4. Ma. Yu. pūtitakkaṁ bilaṅgaṁ jiṇṇasākasūpeyyaṁ.
-------------------------------------------------
[page 137]
      Dosacaritassa senāsanaṁ nātiuccaṁ nātinīcaṁ chāyūdakasampannaṁ
  suvibhattabhittithambhasopāṇaṁ supariniṭṭhitamālākammalatākammaṁ nānāvidha-
  cittakammasamujjalaṁ samasiniddhamudubhūmitalaṁ brahmavimānamiva kusumadāmavicitra-
  vaṇṇacelavitānasamalaṅkataṁ supaññattaṁ 1- sucimanoramattharaṇamañcapīṭhaṁ
  tattha tattha vāsatthāya nikkhittakusumavāsagandhasugandhaṁ yaṁ dassanamatteneva
  pītipāmojjaṁ janayati evarūpaṁ sappāyaṁ tassa pana senāsanassa
  maggopi sabbaparissayavimutto sucisamatalo alaṅkata paṭiyatto vaṭṭati
  senāsanaparikkhāro cettha kīṭamaṅkuṇadīghajātimūsikānaṁ nissaya
  paricchindanatthaṁ nātibahuko ekamañcapīṭhamattameva vaṭṭati nivāsanapārupanampissa
  cīnapaṭasomārapaṭakoseyyakappāsikasukhumakhomasukhumādīnaṁ yaṁ yaṁ paṇītaṁ
  tena tena ekapaṭṭaṁ vā dupaṭṭaṁ vā sallahukaṁ samaṇasāruppena surattaṁ
  suparisuddhavaṇṇaṁ vaṭṭati pattopi udakabubbulamiva 2- susaṇṭhāno maṇi
  viya sumaṭṭho nimmalo samaṇasāruppena supakko suparisuddhavaṇṇo
  ayomayo vaṭṭati bhikkhācāramaggo parissayavimutto samo manāpo
  nātidūranāccāsannagāmo vaṭṭati bhikkhācāragāmopi yattha manussā
  idāni ayyo āgamissatīti sittasammaṭṭhe 3- padese āsanaṁ
  paññāpetvā paccuggantvā pattaṁ ādāya gharaṁ pavesetvā
  paññattāsane nisīdāpetvā sakkaccaṁ sahatthā parivisanti tādiso
  vaṭṭati parivesakā panassa ye honti abhirūpā pāsādikā sunhātā
  suvilittā dhūpavāsakusumagandhasurabhino 4-

  *  *  *  *  *  *
  Footnote: 1. Yu. supaññattasucimano.... 2. Yu. udakabubbuḷamiva. 3. porāṇapotthake
  sittasamaṭṭheti likhitaṁ. 4. Ma. Yu. dhūmavāsa....
-------------------------------------------------
[page 138]
  Nānāvirāgasucimanuññavatthābharaṇapaṭimaṇḍitā sakkaccakārino tādisā
  sappāyā yāgubhattakhajjakampi vaṇṇa gandharasasampannaṁ ojavantaṁ manoramaṁ
  sabbākārapaṇītaṁ yāvadatthaṁ vaṭṭati iriyāpathopissa seyyā vā nisajjā
  vā vaṭṭati ārammaṇaṁ nīlādīsu vaṇṇakasiṇesu yaṅkiñci suparisuddhavaṇṇanti
  idaṁ dosacaritassa sappāyaṁ.
      Mohacaritassa senāsanaṁ disāmukhaṁ asambādhaṁ vaṭṭati yattha
  nisinnassa vivaṭā disāpi khāyanti iriyāpathesu caṅkamo vaṭṭati
  ārammaṇaṁ panassa parittaṁ suppamattaṁ vā sarāvamattaṁ vā na vaṭṭati.
  Sambādhasmiṁ hi okāse cittaṁ bhiyyo sammohamāpajjati tasmā
  vipulaṁ mahākasiṇaṁ vaṭṭati. Sesaṁ dosacaritassa vuttasadisamevāti
  idaṁ mohacaritassa sappāyaṁ.
      Saddhācaritassa sabbampi dosacaritamhi vuttavidhānaṁ sappāyaṁ
  ārammaṇesu cassa anussatikammaṭṭhānampi vaṭṭati. Buddhicaritassa
  senāsanādīsu idaṁ nāma asappāyanti natthi. Vitakkacaritassa senāsanaṁ
  vivaṭaṁ disāmukhaṁ yattha nisinnassa ārāmavanapokkharaṇīrāmaṇeyyakāni
  gāmanigamajanapadapaṭipāṭiyo nīlobhāsā ca pabbatā paññāyanti taṁ
  na vaṭṭati. Taṁ hi vitakkavidhāvanasseva paccayo hoti. Tasmā
  gambhīre darimukhe vanapaṭicchanne hatthikucchipabbhāramahindaguhāsadise
  senāsane vasitabbaṁ. Ārammaṇampissa vipulaṁ na vaṭṭati. Tādisaṁ hi
  vitakkavasena sandhāvanāya 1- paccayo hoti. Parittaṁ pana vaṭṭati.

  *  *  *  *  *  *
  Footnote: 1. Ma. sandhāvanassa.
-------------------------------------------------
[page 139]
  Sesaṁ rāgacaritassa vuttasadisamevāti idaṁ vitakkacaritassa sappāyaṁ.
  Ayaṁ attano cariyānukulanti ettha āgatacariyānaṁ pabhedanidānavibhāvana-
  sappāyaparicchedato vitthāro.
      Na ca tāva cariyānukulaṁ kammaṭṭhānaṁ sabbākārena āvīkataṁ.
  Tañhi anantarassa mātikāpadassa vitthārena 1- sayameva āvībhavissati.
  Tasmā yaṁ vuttaṁ cattālīsāya kammaṭṭhānesu aññataraṁ kammaṭṭhānaṁ
  gahetvāti ettha saṅkhātaniddesato upacārappanāvahato
  jhānappabhedato samatikkamato vaḍḍhanāvaḍḍhanato ārammaṇato bhūmito
  gahaṇato paccayato cariyānukulatoti imehi tāva dasahi ākārehi
  kammaṭṭhāne vinicchayo veditabbo.
      Tattha saṅkhātaniddesatoti. Cattālīsāya kammaṭṭhānesu iti
  hīdaṁ vuttaṁ tatrimāni cattālīsa kammaṭṭhānāni dasa kasiṇāni dasa
  asubhā dasa anussatiyo cattāro brahmavihārā cattāro āruppā
  ekā saññā ekaṁ vavaṭṭhānanti 2-. Tattha paṭhavīkasiṇaṁ āpokasiṇaṁ
  tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ
  ālokakasiṇaṁ paricchinnākāsakasiṇanti ime dasa kasiṇā.
  Uddhumātakaṁ vinīlakaṁ vipubbakaṁ vicchiddakaṁ vikkhāyitakaṁ vikkhittakaṁ
  hatavikkhittakaṁ lohitakaṁ puḷuvakaṁ aṭṭhikanti ime dasa asubhā.
  Buddhānussatidhammasaṅghasīlacāgadevatānussati maraṇānussati kāyagatāsati
  ānāpānassati upasamānussatīti imā dasa anussatiyo. Mettā

  *  *  *  *  *  *
  Footnote: 1. vitthāretipi. 2. porāṇapotthake vavatthānanti likhitaṁ.
-------------------------------------------------
[page 140]
  Karuṇā muditā upekkhāti ime cattāro brahmavihārā.
  Ākāsānañcāyatanaṁ viññāṇañcāyatanaṁ ākiñcaññāyatanaṁ
  nevasaññānāsaññāyatananti ime cattāro āruppā. Āhāre
  paṭikūlasaññā ekā saññā nāma. Catudhātuvavaṭṭhānaṁ ekaṁ vavaṭṭhānanti.
  Evaṁ saṅkhātaniddesato vinicchayo veditabbo.
      Upacārappanāvahatoti. Ṭhapetvā kāyagatāsatiñca ānāpānassatiñca
  avasesā aṭṭha anussatiyo āhāre paṭikūlasaññā catudhātuvavaṭṭhānanti
  imāneva hettha dasa kammaṭṭhānāni upacārāvahāni sesāni
  appanāvahānīti. Evaṁ upacārappanāvahato.
      Jhānappabhedatoti. Appanāvahesu cettha ānāpānassatiyā
  saddhiṁ dasa kasiṇā catukkajjhānikā honti. Kāyagatāsatiyā
  saddhiṁ dasa asubhā paṭhamajjhānikā. Purimā tayo brahmavihārā
  tikajjhānikā. Catutthabrahmavihāro cattāro ca āruppā
  catutthajjhānikāti. Evaṁ jhānappabhedato.
      Samatikkamatoti. Dve samatikkamā aṅgasamatikkamo ca
  ārammaṇasamatikkamo cāti. Tattha sabbesupi tikacatukkajjhānikesu
  kammaṭṭhānesu aṅgasamatikkamo hoti vitakkavicārādīni jhānaṅgāni
  samatikkamitvā tesvevārammaṇesu dutiyajjhānādīnaṁ pattabbato.
  Tathā catutthabrahmavihāre. Sopi hi mettādīnaṁyeva ārammaṇe
  somanassaṁ samatikkamitvā pattabboti. Catūsu pana āruppesu
  ārammaṇasamatikkamo hoti. Purimesu hi navasu kasiṇesu aññataraṁ
-------------------------------------------------
[page 141]
  Samatikkamitvā ākāsānañcāyatanaṁ pattabbaṁ. Ākāsādīni ca
  samatikkamitvā viññāṇañcāyatanādīni. Sesesu samatikkamo natthīti.
  Evaṁ samatikkamato.
      Vaḍḍhanāvaḍḍhanatoti. Imesu cattālīsāya kammaṭṭhānesu dasa
  kasiṇāneva vaḍḍhetabbāni. Yattakañhi okāsaṁ kasiṇena pharati
  tadabbhantare dibbāya sotadhātuyā saddaṁ sotuṁ dibbena cakkhunā rūpāni
  passituṁ parasattānañca cetasā cittamaññātuṁ samattho hoti.
  Kāyagatāsati pana asubhāni ca na vaḍḍhetabbāni. Kasmā. Okāsena
  paricchinnattā ānisaṁsābhāvā ca. Sā panesā 1- okāsena
  paricchinnatā bhāvanānayena 2- āvībhavissati. Tesu pana vaḍḍhitesu
  kuṇaparāsiyeva vaḍḍhati. Na koci ānisaṁso atthi. Vuttampi
  cetaṁ sopākapañhābyākaraṇe vibhūtā bhagavā rūpasaññā avibhūtā
  aṭṭhikasaññāti. Tatra hi nimittavaḍḍhanavasena rūpasaññā vibhūtāti
  vuttā. Aṭṭhikasaññā avaḍḍhanavasena avibhūtāti. Yaṁ panetaṁ
  kevalaṁ aṭṭhikasaññāya aphariṁ paṭhaviṁ imanti vuttaṁ taṁ lābhissa
  sato upaṭṭhānākāravasena vuttaṁ. Yatheva hi dhammāsokakāle
  karavīkasakuṇo samantā ādāsabhittīsu attano chāyaṁ disvā sabbadisāsu
  karavīkasaññī hutvā madhuraṁ giraṁ nicchāresi evaṁ theropi aṭṭhikasaññāya
  lābhittā sabbadisāsu upaṭṭhitaṁ nimittaṁ passanto kevalāpi
  paṭhavī aṭṭhikabharitāti cintesīti. Yadi evaṁ yā asubhajjhānānaṁ

  *  *  *  *  *  *
  Footnote: 1. Ma. Yu. sā ca nesaṁ. 2. Ma. Yu. bhāvanānaye.
-------------------------------------------------
[page 142]
  Appamāṇārammaṇatā vuttā sā virujjhatīti. Sā ca na virujjhati
  ekacco hi uddhumātake vā aṭṭhike vā mahante nimittaṁ
  gaṇhati ekacco appake iminā pariyāyena ekaccassa
  parittārammaṇaṁ jhānaṁ hoti ekaccassa appamāṇārammaṇanti.
  Yo vā etaṁ vaḍḍhane ādīnavaṁ apassanto vaḍḍhayati taṁ sandhāya
  appamāṇārammaṇanti vuttaṁ. Ānisaṁsābhāvā pana na vaḍḍhetabbānīti.
  Yathā ca etāni evaṁ sesānipi na vaḍḍhetabbānīti. Kasmā. Tesu
  hi ānāpānanimittaṁ tāva vaḍḍhayato vātarāsiyeva vaḍḍhati okāsena
  ca paricchinnaṁ. Iti sādīnavattā okāsena ca paricchinnattā na
  vaḍḍhetabbaṁ. Brahmavihārā sattārammaṇā. Tesaṁ nimittaṁ vaḍḍhayato
  sattarāsiyeva vaḍḍheyya. Na ca tena attho atthi. Tasmā tampi
  na vaḍḍhetabbaṁ. Yaṁ pana vuttaṁ mettāsahagatena cetasā ekaṁ disaṁ
  pharitvātiādi taṁ pariggahavasena vuttaṁ. Ekāvāsadviāvāsādinā
  hi anukkamena ekissā disāya satte pariggahetvā bhāvento
  ekaṁ disaṁ pharitvāti vutto na nimittaṁ vaḍḍhento. Paṭibhāganimittameva
  cettha natthi yadayaṁ vaḍḍheyya. Parittāppamāṇārammaṇatā cettha
  pariggahavaseneva veditabbā. Āruppārammaṇesupi ākāsaṁ
  kasiṇugghāṭimattā 1-. Taṁ hi kasiṇāpagamavaseneva manasikātabbaṁ.
  Tato paraṁ vaḍḍhayato na kiñci hoti. Viññāṇaṁ sabhāvadhammattā. Na hi

  *  *  *  *  *  *
  Footnote: 1. Sī. kasiṇugghāṭimattattā.
-------------------------------------------------
[page 143]
  Sakkā sabhāvadhammaṁ vaḍḍhetuṁ. Viññāṇāpagamo viññāṇassa abhāvamattattā.
  Nevasaññānāsaññāyatanārammaṇaṁ sabhāvadhammattāyeva na vaḍḍhetabbaṁ.
  Sesāni animittattā. Paṭibhāganimittaṁ hi vaḍḍhetabbaṁ nāma bhaveyya.
  Buddhānussatiādīnañca neva paṭibhāganimittaṁ ārammaṇaṁ hoti. Tasmā taṁ
  na vaḍḍhetabbanti. Evaṁ vaḍḍhanāvaḍḍhanato.
      Ārammaṇatoti. Imesu ca cattālīsāya kammaṭṭhānesu dasa
  kasiṇā dasa asubhā ānāpānassati kāyagatāsatīti imāni dvāvīsati
  paṭibhāganimittārammaṇāni sesāni na paṭibhāganimittārammaṇāni.
  Tathā dasasu anussatīsu ṭhapetvā ānāpānassatiñca kāyagatāsatiñca
  avasesā aṭṭha anussatiyo āhāre paṭikūlasaññā catudhātuvavaṭṭhānaṁ
  viññāṇañcāyatanaṁ nevasaññānāsaññāyatananti imāni dvādasa
  sabhāvadhammārammaṇāni. Dasa kasiṇā dasa asubhā ānāpānassati
  kāyagatāsatīti imāni dvāvīsati nimittārammaṇāni. Sesāni cha
  navattabbārammaṇāni. Tathā vipubbakaṁ lohitakaṁ puḷūvakaṁ ānāpānassati
  āpokasiṇaṁ tejokasiṇaṁ vāyokasiṇaṁ yañca ālokakasiṇe suriyādīnaṁ
  obhāsamaṇḍalārammaṇanti imāni aṭṭha calitārammaṇāni. Tāni
  ca kho pubbabhāge. Paṭibhāgaṁ pana sannisinnameva hoti. Sesāni
  nacalitārammaṇānīti. Evaṁ ārammaṇato.
      Bhūmitoti. Ettha ca dasa asubhā kāyagatāsati āhāre paṭikūlasaññāti
  imāni dvādasa devesu nappavattanti. Tāni dvādasa
-------------------------------------------------
[page 144]
  Ānāpānassati cāti imāni terasa brahmaloke nappavattanti.
  Arūpabhave pana ṭhapetvā cattāro āruppe aññaṁ nappavattati.
  Manussesu sabbānipi pavattantīti. Evaṁ bhūmito.
      Gahaṇatoti. Diṭṭhaphuṭṭhasutaggahaṇato cettha vinicchayo
  veditabbo. Tatra ṭhapetvā vāyokasiṇaṁ sesā nava kasiṇā dasa
  asubhāti imāni ekūnavīsati diṭṭhena gahetabbāni. Pubbabhāge
  cakkhunā oloketvā nimittaṁ nesaṁ gahetabbanti attho. Kāyagatāsatiyaṁ
  tacapañcakaṁ diṭṭhena sesaṁ sutenāti evaṁ tassārammaṇaṁ diṭṭhasutena
  gahetabbaṁ. Ānāpānassati phuṭṭhena. Vāyokasiṇaṁ diṭṭhaphuṭṭhena.
  Sesāni aṭṭhārasa sutena gahetabbāni. Upekkhābrahmavihāro
  cattāro āruppāti imāni cettha na ādikammikena gahetabbāni.
  Sesāni pañcattiṁsa gahetabbānīti. Evaṁ gahaṇato.
      Paccayatoti. Imesu pana kammaṭṭhānesu ṭhapetvā ākāsakasiṇaṁ
  sesā nava kasiṇā āruppānaṁ paccayā honti. Dasāpi kasiṇā abhiññānaṁ.
  Tayo brahmavihārā catutthabrahmavihārassa. Heṭṭhimaṁ heṭṭhimaṁ āruppaṁ
  uparimassa uparimassa. Nevasaññānāsaññāyatanaṁ nirodhasamāpattiyā. 1-
  Sabbānipi sukhavihārassa vipassanā bhavasampattīnanti 1-. Evaṁ paccayato.
      Cariyānukulatoti. Cariyānaṁ anukulato cettha vinicchayo veditabbo.
  Seyyathīdaṁ. Rāgacaritassa tāvettha dasāsubhākāyagatāsatīti
  ekādasa kammaṭṭhānāni anukulāni. Dosacaritassa cattāro

  *  *  *  *  *  *
  Footnote: 1-1. Yu. sabbānipi sukhavihāravipassanābhavasampattīnantīti dissati.
-------------------------------------------------
[page 145]
  Brahmavihārā cattāri vaṇṇakasiṇānīti aṭṭha. Mohacaritassa ca
  vitakkacaritassa ca ekaṁ ānāpānassatikammaṭṭhānameva. Saddhācaritassa
  purimā cha anussatiyo. Buddhicaritassa maraṇassati upasamānussati
  catudhātuvavaṭṭhānaṁ āhāre paṭikūlasaññāti cattāri. Sesakasiṇāni
  cattāro ca āruppā sabbacaritānaṁ anukulāni. Kasiṇesu ca
  yaṅkiñci parittaṁ vitakkacaritassa appamāṇaṁ mohacaritassāti.
  Evamettha cariyānukulato vinicchayo veditabboti.
      Sabbaṁ cetaṁ ujuvipaccanīkavasena ca atisappāyavasena ca vuttaṁ.
  Rāgādīnaṁ pana avikkhambhikā saddhādīnaṁ vā anupakārā kusalabhāvanā
  nāma natthi. Vuttampi cetaṁ meghiyasutte cattāro dhammā uttariṁ
  bhāvetabbā asubhā bhāvetabbā rāgassa pahānāya mettā
  bhāvetabbā byāpādassa pahānāya ānāpānassati bhāvetabbā
  vitakkupacchedāya aniccasaññā bhāvetabbā asmimānasamugghātāyāti 1-.
  Rāhulasuttepi mettaṁ rāhula bhāvanaṁ bhāvehītiādinā 2- nayena ekasseva
  satta kammaṭṭhānāni vuttāni. Tasmā vacanamatte abhinivesaṁ akatvā
  sabbattha adhippāyo pariyesitabboti. Ayaṁ kammaṭṭhānaṁ gahetvāti
  ettha kammaṭṭhānakathāvinicchayo.
      Gahetvāti imassa pana padassa ayaṁ atthaparidīpanā. Tena
  yoginā kammaṭṭhānadāyakaṁ kalyāṇamittaṁ upasaṅkamitvāti ettha
  vuttanayeneva vuttappakāraṁ kalyāṇamittaṁ upasaṅkamitvā buddhassa vā

  *  *  *  *  *  *
  Footnote: 1. khu. u. 25/128. Ma. Ma. 13/140.
-------------------------------------------------
[page 146]
  Bhagavato ācariyassa vā attānaṁ niyyātetvā 1- sampannajjhāsayena
  sampannādhimuttinā ca hutvā kammaṭṭhānaṁ yācitabbaṁ. Tatra 2- imāhaṁ
  bhagavā attabhāvaṁ tumhākaṁ pariccajāmīti evaṁ buddhassa bhagavato
  attā niyyātetabbo. Evañhi aniyyātetvā pantesu senāsanesu
  viharanto bheravārammaṇe āpāthamāgate santhambhituṁ asakkonto
  gāmantaṁ osaritvā gihisaṁsaṭṭho hutvā anesanaṁ āpajjitvā
  anayabyasanaṁ pāpuṇeyya. Niyyātitattabhāvassa panassa bheravārammaṇe
  āpāthamāgatepi bhayaṁ na uppajjati. Nanu tayā paṇḍita purimadivasameva
  attā buddhānaṁ niyyātitoti paccavekkhato panassa somanassameva
  uppajjati. Yathā hi purisassa uttamaṁ kāsikavatthaṁ bhaveyya tassa tasmiṁ
  mūsikāya vā kīṭehi vā khāyite 3- uppajjeyya domanassaṁ sace
  pana taṁ acīvarakassa bhikkhuno dadeyya athassa taṁ tena bhikkhunā
  khaṇḍākhaṇḍaṁ kariyamānaṁ disvāpi somanassameva uppajjeyya evaṁ
  sampadamidaṁ veditabbaṁ. Ācariyassa niyyātentenāpi imāhaṁ
  bhante attabhāvaṁ tumhākaṁ pariccajāmīti vattabbaṁ. Evaṁ
  aniyyātitattabhāvo hi atajjanīyo vā hoti dubbaco vā
  anovādakaro yena kāmaṅgamo vā ācariyaṁ anāpucchāva yatthicchati
  tattha gantvā tamenaṁ ācariyo āmisena vā dhammena vā na
  saṅgaṇhāti guḷhaṁ ganthaṁ na sikkhāpeti. So imaṁ duvidhaṁ saṅgahaṁ
  alabhanto sāsane patiṭṭhaṁ na labhati nacirasseva dussīlyaṁ vā

  *  *  *  *  *  *
  Footnote: 1. niyyādetvātipi. 2. Sī. Yu. tattha. 3. Yu. khādite.
-------------------------------------------------
[page 147]
  Gihibhāvaṁ vā pāpuṇāti. Niyyātitattabhāvo pana neva atajjanīyo
  hoti na yena kāmaṅgamo subbaco ācariyāyattavuttiyeva hoti. So
  ācariyato duvidhaṁ saṅgahaṁ labhanto sāsane vuḍḍhiṁ viruḷhiṁ vepullaṁ
  pāpuṇāti cūḷapiṇḍapātikatissattherassa antevāsikā viya.
      Therassa kira santikaṁ tayo bhikkhū āgamaṁsu. Tesu eko
  ahaṁ bhante tumhākaṁ atthāyāti vutte sataporise papāte patituṁ
  ussaheyyanti āha. Dutiyo ahaṁ bhante tumhākaṁ atthāyāti
  vutte imaṁ attabhāvaṁ paṇhito paṭṭhāya pāsāṇapiṭṭhe ghaṁsanto 1-
  niravasesaṁ khepetuṁ ussaheyyanti āha. Tatiyo ahaṁ bhante
  tumhākaṁ atthāyāti vutte assāsapassāse sannirumbhitvā 2- kālakiriyaṁ
  kātuṁ ussaheyyanti āha. Thero bhabbā vatime bhikkhūti
  kammaṭṭhānaṁ kathesi. Te tassa ovāde ṭhatvā tayopi arahattaṁ
  pāpuṇiṁsūti. Ayamānisaṁso attaniyyātane. Tena vuttaṁ buddhassa
  vā bhagavato ācariyassa vā attānaṁ niyyātetvāti.
      Sampannajjhāsayena sampannādhimuttinā ca hutvāti ettha pana.
  Tena yoginā alobhādīnaṁ vasena chahākārehi sampannajjhāsayena
  bhavitabbaṁ. Evaṁ sampannajjhāsayo hi tissannaṁ bodhīnaṁ aññataraṁ
  pāpuṇāti. Yathāha. Chājjhāsayāva 3- bodhisattā bodhiparipākāya
  saṁvattanti alobhajjhāsayā ca bodhisattā lobhe dosadassāvino
  adosajjhāsayā ca bodhisattā dose dosadassāvino amohajjhāsayā

  *  *  *  *  *  *
  Footnote: 1. Ma. ghaṁsento. 2. Ma. uparumbhitvā. 3. Yu. cha ajjhāsayā bodhisattānaṁ.
-------------------------------------------------
[page 148]
  Ca bodhisattā mohe dosadassāvino nekkhammajjhāsayā ca bodhisattā
  gharāvāse dosadassāvino pavivekajjhāsayā ca bodhisattā saṅgaṇikāya
  dosadassāvino nissaraṇajjhāsayā ca bodhisattā sabbabhavagatīsu
  dosadassāvinoti. Ye hi keci atītānāgatapaccuppannā
  sotāpannasakadāgāmianāgāmikhīṇāsavapaccekabuddhasammāsambuddhā sabbe
  te imeheva chahi ākārehi attanā attanā pattabbaṁ visesaṁ
  pattā. Tasmā imehi chahākārehi sampannajjhāsayena
  bhavitabbaṁ. Tadadhimuttatāya pana adhimuttisampannena bhavitabbaṁ.
  Samādhādhimuttena samādhigarukena samādhipabbhārena nibbānādhimuttena
  nibbānagarukena nibbānapabbhārena ca bhavitabbanti attho. Evaṁ
  sampannajjhāsayādhimuttino panassa kammaṭṭhānaṁ yācato cetopariyañāṇalābhinā
  ācariyena cittavāraṁ 1- oloketvā cariyā jānitabbā.
  Itarena kiṁcaritosi ke vā te dhammā bahulaṁ samudācaranti kiṁ
  vā te manasikaroto phāsu hoti katarasmiṁ vā te kammaṭṭhāne
  cittaṁ namatīti evamādīhi nayehi pucchitvā jānitabbā. Evaṁ
  ñatvā cariyānukulaṁ kammaṭṭhānaṁ kathetabbaṁ. Kathentena ca tividhena
  kathetabbaṁ. Pakatiyā uggahitakammaṭṭhānassa ekaṁ dve nisajjā 2-
  sajjhāyaṁ kāretvā dātabbaṁ. Santike vasantassa āgatāgatakkhaṇe
  kathetabbaṁ. Uggahetvā aññatra gantukāmassa nātisaṅkhittaṁ
  nātivitthārikaṁ katvā kathetabbaṁ. Tattha paṭhavīkasiṇaṁ tāva kathentena

  *  *  *  *  *  *
  Footnote: 1. Ma. cittācāraṁ. 2. porāṇapotthake divasānīti likhitaṁ. Ma. Yu. nisajjāni.
-------------------------------------------------
[page 149]
  Cattāro kasiṇadosā kasiṇakaraṇaṁ katassa bhāvanānayo duvidhaṁ nimittaṁ
  duvidho samādhi sattavidhaṁ sappāyāsappāyaṁ dasavidhaṁ appanākosallaṁ
  viriyasamatā appanāvidhānanti ime nava ākārā kathetabbā.
  Sesakammaṭṭhānesupi tassa tassa anurūpaṁ kathetabbaṁ. Taṁ sabbaṁ tesaṁ
  bhāvanāvidhāne āvībhavissati. Evaṁ kathiyamāne pana kammaṭṭhāne
  tena yoginā nimittaṁ gahetvā sotabbaṁ. Nimittaṁ gahetvāti idaṁ
  heṭṭhimapadaṁ idaṁ uparimapadaṁ ayamassa attho ayamadhippāyo idaṁ
  opammanti evaṁ tantaṁ ākāraṁ upanibandhitvāti attho. Evaṁ
  nimittaṁ gahetvā sakkaccaṁ suṇantena hi kammaṭṭhānaṁ suggahitaṁ
  hoti. Athassa taṁ nissāya visesādhigamo sampajjati na itarassāti.
  Ayaṁ gahetvāti imassa padassa atthaparidīpanā.
      Ettāvatā kalyāṇamittaṁ upasaṅkamitvā attano cariyānukulaṁ
  cattālīsāya kammaṭṭhānesu aññataraṁ kammaṭṭhānaṁ gahetvāti imāni
  padāni sabbākārena vitthāritāni hontīti.
             Iti sādhujanapāmujjatthāya kate visuddhimagge
  samādhibhāvanādhikāre kammaṭṭhānaggahaṇaniddeso nāma tatiyo paricchedo.
                      Paṭhavīkasiṇaniddeso
      idāni yaṁ vuttaṁ samādhibhāvanāya ananurūpaṁ vihāraṁ pahāya
  anurūpe vihāre viharantenāti ettha. Yassa tāva ācariyena
  saddhiṁ ekavihāre vasato phāsu hoti tena tattheva kammaṭṭhānaṁ
-------------------------------------------------
[page 150]
  Parisodhentena vasitabbaṁ sace tattha phāsu na hoti yo añño gāvute
  vā aḍḍhayojane vā yojanamattepi vā sappāyo vihāro hoti tattha
  vasitabbaṁ. Evaṁ hi sati kammaṭṭhānassa kismiñcideva ṭhāne sandehe
  vā sati satisammohe 1- vā jāte kālasseva vihāre vattaṁ katvā
  antarāmagge piṇḍāya caritvā bhattakiccapariyosāneyeva ācariyassa
  vasanaṭṭhānaṁ gantvā taṁdivasaṁ ācariyassa santike kammaṭṭhānaṁ sodhetvā
  dutiyadivase ācariyaṁ vanditvā nikkhamitvā antarāmagge piṇḍāya
  caritvā akilamantoyeva attano vasanaṭṭhānaṁ āgantuṁ sakkhissati.
  Yo pana yojanappamāṇepi phāsukaṭṭhānaṁ na labhati tena kammaṭṭhāne sabbaṁ
  gaṇṭhiṭṭhānaṁ chinditvā suvisuddhaṁ āvajjanapaṭibaddhaṁ kammaṭṭhānaṁ katvā dūrampi
  gantvā samādhibhāvanāya ananurūpaṁ vihāraṁ pahāya anurūpe vihāre vihātabbaṁ.
      Tattha ananurūpo nāma aṭṭhārasannaṁ dosānaṁ aññatarena
  samannāgato. Tatrime aṭṭhārasa dosā mahantattaṁ 2- navattaṁ
  jiṇṇattaṁ panthasannissitattaṁ soṇḍiṁ paṇṇaṁ pupphaṁ phalaṁ paṭṭhanīyatā 3-
  nagarasannissitatā dārusannissitatā khettasannissitatā visabhāgānaṁ
  puggalānaṁ atthitā paṭṭanasannissitatā paccantasannissitatā
  rajjasīmantarasannissitatā asappāyatā kalyāṇamittānaṁ alābhoti.
  Imesaṁ aṭṭhārasannaṁ aññatarena dosena samannāgato ananurūpo nāma na
  tattha vihātabbaṁ. Kasmā. Mahāvihāre tāva bahū bhikkhū nānāchandā

  *  *  *  *  *  *
  Footnote: 1. Ma. satisammose. 2. Ma. mahattaṁ. 3. Yu. patthanīyatā.
-------------------------------------------------
[page 151]
  Sannipatanti. Te aññamaññaṁ paṭiviruddhatāya vattaṁ na karonti.
  Bodhiyaṅgaṇādīni asammaṭṭhāneva honti anupaṭṭhāpitaṁ pānīyaparibhojanīyaṁ.
  Tatrāyaṁ gocaragāme piṇḍāya carissāmīti pattacīvaraṁ ādāya nikkhamanto
  sace passati vattaṁ vā akataṁ pānīyaghaṭaṁ vā rittaṁ athānena vattaṁ kātabbaṁ
  hoti pānīyaṁ upaṭṭhāpetabbaṁ akaronto vattabhede dukkaṭaṁ āpajjati.
  Taṁ karontassa kālo atikkamati. Atidivā paviṭṭho niṭṭhitāya bhikkhāya
  kiñci na labhati. Paṭisallānagatopi sāmaṇeradaharabhikkhūnaṁ uccāsaddena
  saṅghaṭṭanakammehi 1- ca vikkhipati. Yattha pana sabbaṁ vattaṁ katameva
  hoti avasesāpi ca saṅghaṭṭanā natthi evarūpe mahāvihārepi
  vihātabbaṁ 2-. Navavihāre bahuṁ navakammaṁ hoti. Akarontaṁ ujjhāyanti.
  Yatra 3- pana bhikkhū evaṁ vadanti āyasmā yathāsukhaṁ samaṇadhammaṁ karotu
  mayaṁ navakammaṁ karissāmāti evarūpe vihātabbaṁ. Jiṇṇavihāre pana bahuṁ
  paṭijaggitabbaṁ hoti. Antamaso attano senāsanamattampi appaṭijaggantaṁ
  ujjhāyanti. Paṭijaggantassa kammaṭṭhānaṁ parihāyati. Panthasannissite
  mahāpathavihāre rattindivaṁ āgantukā sannipatanti. Vikāle āgatānaṁ
  attano senāsanaṁ datvā rukkhamūle vā pāsāṇapiṭṭhe vā
  vasitabbaṁ hoti punadivasampi 4- evamevāti kammaṭṭhānassa
  okāso na hoti. Yattha pana evarūpo āgantukasambādho na
  hoti tattha vihātabbaṁ. Soṇḍi nāma pāsāṇapokkharaṇī hoti

  *  *  *  *  *  *
  Footnote: 1. Yu. Ma. saṅghakammehi. 2. Ma. na vihātabbaṁ.
  3. Sī. Yu. yattha. 4. Sī. Yu. punadivasepi.
-------------------------------------------------
[page 152]
  Tattha pānīyatthaṁ mahājano samosarati. Nagaravāsīnaṁ rājakulupakattherānaṁ
  antevāsikā rajanakammatthāya āgacchanti. Tesaṁ bhājanadārudoṇikādīni
  pucchantānaṁ asuke ca asuke ca ṭhāneti dassetabbāni honti. Evaṁ
  sabbakālampi niccabyāvaṭo hoti. Yattha nānāvidhaṁ sākapaṇṇaṁ hoti
  tatthassa kammaṭṭhānaṁ gahetvā divāvihāraṁ nisinnassāpi santike
  sākahārikā gāyamānā paṇṇaṁ uccinantiyo visabhāgasaddasaṅghaṭṭanena
  kammaṭṭhānantarāyaṁ karonti. Yattha pana nānāvidhā mālāgacchā
  supupphitā honti tatrāpi tādisoyeva upaddavo. Yattha nānāvidhaṁ
  ambajambupanasādiphalaṁ hoti tattha phalatthikā āgantvā yācanti adentassa
  kujjhanti balakkārena vā gaṇhanti sāyaṇhasamaye vihāramajjhe caṅkamantena
  te disvā kiṁ upāsakā evaṁ karothāti vuttā yathāruciṁ akkosanti
  anāvāsāyapissa 1- parakkamanti. Paṭṭhanīye pana lokasammate
  dakkhiṇāgirihatthikucchicetiyagiricittalapabbatasadise vihāre viharantaṁ ayaṁ
  arahāti sambhāvetvā vanditukāmā manussā samantā osaranti
  tenassa phāsu na hoti. Yassa pana taṁ sappāyaṁ hoti tena
  divā aññatra gantvā rattiṁ vasitabbaṁ. Nagarasannissite
  visabhāgārammaṇāni āpāthaṁ āgacchanti kumbhadāsiyopi ghaṭehi
  nighaṁsantiyo gacchanti okkamitvā maggaṁ na denti issaramanussāpi
  vihāramajjhe sāṇiṁ parikkhipitvā nisīdanti. Dārusannissite pana

  *  *  *  *  *  *
  Footnote: 1. Ma. avāsāya.
-------------------------------------------------
[page 153]
  Yattha kaṭṭhāni ca dabbupakaraṇarukkhā ca santi tattha kaṭṭhahārikā
  pubbe vuttasākapupphahārikā viya aphāsuṁ karonti. Ye 1- vihāre
  rukkhā santi te chinditvā gharāni karissāmāti manussā āgantvā
  chindanti sace sāyaṇhasamaye padhānagharā nikkhamitvā vihāramajjhe
  caṅkamanto te disvā kiṁ upāsakā evaṁ karothāti vadati yathāruciṁ
  akkosanti anāvāsāyapissa parakkamanti. Yo pana khettasannissito
  hoti samantā khettehi parivārito tattha manussā vihāramajjheyeva
  khalaṁ katvā dhaññaṁ maddanti pamukhe sussayanti 2- aññampi bahuṁ aphāsuṁ
  karonti. Yatrāpi mahāsaṅghabhogo hoti ārāmikānaṁ 3- kulānaṁ
  gāvo rundhanti udakadhāraṁ 4- paṭisedhenti manussā vīhisīsaṁ gahetvā
  passatha tumhākaṁ ārāmikānaṁ kammanti saṅghassa dassenti tena
  tena kāraṇena rājarājamahāmattānaṁ gharadvāraṁ gantabbaṁ hoti
  ayampi khettasannissiteneva saṅgahito. Visabhāgānaṁ puggalānaṁ
  atthitāti yattha aññamaññaṁ visabhāgā verī bhikkhū viharanti ye
  kalahaṁ karontā mā bhante evaṁ karothāti nivāriyamānā
  etassa paṁsukūlikassa āgatakālato paṭṭhāya naṭṭhamhāti vattāro
  bhavanti. Yopi udakapaṭṭanaṁ vā thalapaṭṭanaṁ vā nissito hoti
  tattha abhiṇhaṁ nāvāhi ca satthehi ca āgatamanussā okāsaṁ detha
  pānīyaṁ detha loṇaṁ dethāti ghaṭṭayantā aphāsuṁ karonti.
  Paccantanissite pana manussā buddhādīsu appasannā honti.

  *  *  *  *  *  *
  Footnote: 1. katthaci natthi. 2. Yu. sosayanti. 3. ārāmikātipi. 4. Yu. udakavāraṁ.
-------------------------------------------------
[page 154]
  Rajjasīmantarsannissite 1- rājabhayaṁ hoti. Taṁ hi padesaṁ eko rājā
  na mayhaṁ vase vattatīti paharati. Itaropi na mayhaṁ vase vattatīti.
  Tatrāyaṁ bhikkhu kadāci itarassa rañño vijite vicarati. Kadāci
  etassa 2-. Atha naṁ cārapuriso ayanti maññamānā anayabyasanaṁ
  pāpenti. Asappāyatāti visabhāgarūpādiārammaṇasamosaraṇena
  vā amanussapariggahitatāya vā asappāyatā. Tatridaṁ vatthuṁ.
      Eko kira thero araññe vasati. Athassa ekā yakkhinī
  paṇṇasāladvāre ṭhatvā gāyi. So nikkhamitvā dvāre aṭṭhāsi.
  Sā gantvā caṅkamanasīse gāyi. Thero caṅkamanasīsaṁ agamāsi. Sā
  sataporisapapāte ṭhatvā gāyi. Thero paṭinivatti. Atha naṁ sā
  vegena gahetvā mayā bhante na eko na dve tumhādisā
  khāditāti āha.
      Kalyāṇamittānaṁ alābhoti yattha na sakkā hoti ācariyaṁ vā
  ācariyasamaṁ vā upajjhāyaṁ vā upajjhāyasamaṁ vā kalyāṇamittaṁ
  laddhuṁ tattha so kalyāṇamittānaṁ alābho mahādosoyevāti.
  Imesaṁ aṭṭhārasannaṁ dosānaṁ aññatarena samannāgato ananurūpoti
  veditabbo. Vuttampi cetaṁ aṭṭhakathāsu
          mahāvāsaṁ navāvāsaṁ jarāvāsaṁ ca panthaniṁ
          soṇḍiṁ paṇṇañca pupphañca phalaṁ paṭṭhitameva 3- ca

  *  *  *  *  *  *
  Footnote: 1. Ma. rajjasīmasannissite. 2. Ma. Yu. ekassa. 3. Yu. patthitameva.
-------------------------------------------------
[page 155]
          Nagaraṁ dārunā khettaṁ visabhāgena paṭṭanaṁ
          paccantasīmāsappāyaṁ yattha mitto na labbhati
          aṭṭhārasetāni ṭhānāni iti viññāya paṇḍito
          ārakā parivajjeyya maggaṁ paṭibhayaṁ yathāti.
      Yo pana gocaragāmato nātidūranāccāsannatādīhi pañcahi aṅgehi
  samannāgato ayaṁ anurūpo nāma. Vuttañhetaṁ bhagavatā kathañca
  bhikkhave senāsanaṁ pañcaṅgasamannāgataṁ hoti idha bhikkhave senāsanaṁ
  nātidūraṁ hoti nāccāsannaṁ gamanāgamanasampannaṁ divā appakiṇṇaṁ 1-
  rattiṁ appasaddaṁ appanigghosaṁ appaḍaṁsamakasavātātapasiriṁsapasamphassaṁ kho 2-
  pana hoti 2- tasmiṁ kho pana senāsane viharantassa akasireneva 3-
  uppajjanti cīvarapiṇḍapātasenāsanagilānapaccayabhesajjaparikkhārā
  tasmiṁ kho pana senāsane therā bhikkhū viharanti bahussutā
  āgatāgamā dhammadharā vinayadharā mātikādharā te kālena kālaṁ
  upasaṅkamitvā paripucchati paripañhati idha 4- bhante kathaṁ imassa
  ko atthoti tassa te āyasmanto avivaṭaṁ ceva vivaranti
  anuttānīkatañca uttāniṁ karonti 5- anekavihitesu ca kaṅkhaṭṭhānīyesu
  dhammesu kaṅkhaṁ paṭivinodenti evaṁ kho bhikkhave senāsanaṁ
  pañcaṅgasamannāgataṁ hotīti 6-. Ayaṁ samādhibhāvanāya ananurūpaṁ vihāraṁ
  pahāya anurūpe vihāre viharantenāti ettha vitthāro.
      Khuddakapalibodhupacchedaṁ katvāti ettha. Evaṁ paṭirūpe vihāre

  *  *  *  *  *  *
  Footnote: 1. appākiṇṇantipi. 2-2. pāliyaṁ natthi. 3. appakalireneva. 4. idaṁ.
  5. uttānīkaronti. 6. aṅ. dasaka. 24/17.
-------------------------------------------------
[page 156]
  Viharantena yepissa te honti khuddakā palibodhā tepi upacchinditabbā.
  Seyyathīdaṁ. Dīghāni kesanakhalomāni chinditabbāni jiṇṇacīvaresu
  daḷhīkammaṁ vā tunnakammaṁ vā kātabbaṁ kiliṭṭhāni vā rajitabbāni sace
  patte malaṁ hoti patto pacitabbo mañcapīṭhādīni sodhetabbānīti. Ayaṁ
  khuddakapalibodhupacchedaṁ katvāti ettha vitthāro.
      Idāni sabbaṁ bhāvanāvidhānaṁ aparihāpentena 1- bhāvetabboti
  ettha ayaṁ paṭhavīkasiṇaṁ ādiṁ katvā sabbakammaṭṭhānavasena vitthārakathā
  hoti. Evaṁ upacchinnakhuddakapalibodhena hi bhikkhunā pacchābhattaṁ
  piṇḍapātapaṭikkantena bhattasammadaṁ paṭivinodetvā pavivitte okāse
  sukhanisinnena katāya vā akatāya vā paṭhaviyā nimittaṁ gaṇhitabbaṁ.
  Vuttañhetaṁ paṭhavīkasiṇaṁ uggaṇhanto paṭhaviyaṁ nimittaṁ gaṇhati kate vā
  akate vā sāntake no anantake sakoṭiye no akoṭiye
  savaṭṭume no avaṭṭume sapariyante no apariyante suppamatte
  vā sarāvamatte vā so taṁ nimittaṁ suggahitaṁ karoti sūpadhāritaṁ
  upadhāreti suvavaṭṭhitaṁ vavaṭṭhapeti so taṁ nimittaṁ suggahitaṁ katvā
  sūpadhāritaṁ upadhāretvā suvavaṭṭhitaṁ vavaṭṭhapetvā ānisaṁsadassāvī
  ratanasaññī hutvā cittīkāraṁ upaṭṭhapetvā sappiyāyamāno
  tasmiṁ ārammaṇe cittaṁ upanibandhati addhā imāya paṭipadāya
  jarāmaraṇamhā muccissāmīti so vivicceva kāmehi .pe. Paṭhamaṁ

  *  *  *  *  *  *
  Footnote: 1. ahāpentena.
-------------------------------------------------
[page 157]
  Jhānaṁ upasampajja viharatīti. Tattha yena atītabhavepi sāsane vā
  isipabbajjāya vā pabbajitvā paṭhavīkasiṇe catukkapañcakajjhānāni
  nibbattitapubbāni evarūpassa puññavato upanissayasampannassa
  akatāya paṭhaviyā kasitaṭṭhāne vā khalamaṇḍale vā nimittaṁ uppajjati
  mallakattherassa viya.
      Tassa kirāyasmato kasitaṭṭhānaṁ olokentassa taṇṭhānappamāṇameva
  nimittaṁ udapādi. So taṁ vaḍḍhetvā pañcakajjhānāni nibbattetvā
  jhānapadaṭṭhānaṁ vipassanaṁ paṭṭhapetvā arahattaṁ pāpuṇi.
      Yo pana evaṁ akatādhikāro hoti tena ācariyassa santike
  uggahitaṁ kammaṭṭhānavidhānaṁ avirādhetvā cattāro kasiṇadose
  pariharantena kasiṇaṁ kātabbaṁ. Nīlapītalohitodātasambhedavasena
  hi cattāro paṭhavīkasiṇadosā. Tasmā nīlādivaṇṇaṁ mattikaṁ
  aggahetvā gaṅgāvahe mattikāsadisāya aruṇavaṇṇāya mattikāya kasiṇaṁ
  kātabbaṁ. Tañca kho vihāramajjhe sāmaṇerādīnaṁ sañcaraṇaṭṭhāne
  na kātabbaṁ. Vihārapaccante pana paṭicchannaṭṭhāne pabbhāre vā
  paṇṇasālāya vā saṁhārimaṁ vā tatraṭṭhakaṁ vā kātabbaṁ. Tatra
  saṁhārimaṁ catūsu daṇḍakesu pilotikaṁ vā cammaṁ vā kaṭasārakaṁ vā
  bandhitvā tatra apanītatiṇamūlasakkharavālikāya sumadditāya mattikāya
  vuttappamāṇaṁ vaṭṭaṁ limpitvā kātabbaṁ. Taṁ parikammakāle bhūmiyaṁ
  attharitvā oloketabbaṁ. Tatraṭṭhakaṁ bhūmiyaṁ padumakaṇṇikākārena
  khāṇuke ākoṭetvā vallīhi vinaddhitvā kātabbaṁ. Yadi sā mattikā
-------------------------------------------------
[page 158]
  Nappahoti adho aññaṁ pakkhipitvā uparibhāge suparisodhitāya
  aruṇavaṇṇāya mattikāya vidatthicaturaṅgulavitthāravaṭṭaṁ kātabbaṁ.
  Etadeva hi pamāṇaṁ sandhāya suppamattaṁ vā sarāvamattaṁ vāti
  vuttaṁ. Sāntake no anantaketiādi panassa paricchedatthāya
  vuttaṁ. Tasmā evaṁ vuttappamāṇaṁ paricchedaṁ katvā rukkhapāṇikāya
  visabhāgavaṇṇaṁ samuṭṭhāpeti. Tasmā taṁ aggahetvā pāsāṇapāṇikāya
  ghaṁsitvā samaṁ bheritalasadisaṁ katvā taṁ ṭhānaṁ sammajjitvā nhātvā
  āgantvā kasiṇamaṇḍalato aḍḍhateyyahatthantare padese paññatte
  vidatthicaturaṅgulapādake suatthate pīṭhe nisīditabbaṁ. Tato
  dūratare nisinnassa hi kasiṇaṁ na upaṭṭhāti. Āsannatare kasiṇadosā
  paññāyanti. Uccatare nisinnena ca gīvaṁ onamitvā oloketabbaṁ
  hoti. Nīcatare jannukāni rujjanti. Tasmā vuttanayeneva
  nisīditvā appassādā kāmātiādinā nayena kāmesu ādīnavaṁ
  paccavekkhitvā kāmanissaraṇe sabbadukkhasamatikkamassa upāyabhūte
  nekkhamme jātābhilāsena buddhadhammasaṅghaguṇānussaraṇena pītipāmojjaṁ
  janayitvā ayandāni sā sabbabuddhapaccekabuddhāriyasāvakehi
  paṭipannā nekkhammapaṭipadāti paṭipattiyā sañjātagāravena
  addhā imāya paṭipattiyā pavivekasukharasassa bhāgī bhavissāmīti ussāhaṁ
  janayitvā samena ākārena cakkhūni ummīlitvā 1- nimittaṁ gaṇhantena
  bhāvetabbaṁ. Atiummīlayato hi cakkhu kilamati maṇḍalañca ativibhūtaṁ
  hoti. Tenassa nimittaṁ nuppajjati. Atimandaṁ ummīlayato maṇḍalaṁ

  *  *  *  *  *  *
  Footnote: 1. Yu. ummīletvā.
-------------------------------------------------
[page 159]
  Avibhūtaṁ hoti cittañca līnaṁ hoti evampi nimittaṁ nuppajjati.
  Tasmā ādāsatale mukhanimittaṁ dassinā viya samena ākārena
  cakkhūni ummīlitvā nimittaṁ gaṇhantena bhāvetabbaṁ. Na vaṇṇo
  paccavekkhitabbo. Na lakkhaṇaṁ manasikātabbaṁ. Apica vaṇṇaṁ amuñcitvā
  nissayasavaṇṇaṁ katvā ussadavasena paṇṇattidhamme cittaṁ ṭhapetvā
  manasikātabbaṁ. Paṭhavī mahī medanī bhūmi vasudhā vasundharātiādīsu
  paṭhavīnāmesu yaṁ icchati yadassa saññānukulaṁ hoti taṁ vattabbaṁ.
  Apica paṭhavīti etadeva nāmaṁ pākaṭaṁ. Tasmā pākaṭavaseneva
  paṭhavī paṭhavīti bhāvetabbaṁ. Kālena ummīlitvā kālena nimmīlitvā
  āvajjitabbaṁ. Yāva uggahanimittaṁ nuppajjati tāva kālasatampi
  kālasahassampi tato bhiyyopi eteneva nayena bhāvetabbaṁ. Tassevaṁ
  bhāvayato yadā nimmīlitvā āvajjantassa ummīlitakāle viya āpāthaṁ
  āgacchati tadā uggahanimittaṁ jātaṁ nāma hoti. Tassa jātakālato
  paṭṭhāya na tasmiṁ ṭhāne nisīditabbaṁ. Attano vasanaṭṭhānaṁ pavisitvā
  tattha nisinnena bhāvetabbaṁ. Pādadhovanapapañcaparihāratthaṁ panassa
  ekapaṭalikupāhanā ca kattaradaṇḍo ca icchitbbo. Athānena sace
  taruṇo samādhi kenacideva asappāyakāraṇena nassati upāhanā āruyha
  kattaradaṇḍaṁ gahetvā taṁ ṭhānaṁ gantvā nimittaṁ ādāya āgantvā
  sukhanisinnena bhāvetabbaṁ punappunaṁ samannāharitabbaṁ takkāhataṁ
  vitakkāhataṁ kātabbaṁ. Tassa evaṁ karontassa anukkamena nīvaraṇāni
  vikkhambhanti kilesā sannisīdanti upacārasamādhinā cittaṁ samādhiyati
-------------------------------------------------
[page 160]
  Paṭibhāganimittaṁ uppajjati.
      Tatrāyaṁ purimassa ca uggahanimittassa imassa ca viseso.
  Uggahanimitte kasiṇadoso paññāyati. Paṭibhāganimittaṁ thavikato
  nīhaṭādāsamaṇḍalaṁ viya sudhotasaṅkhathālaṁ viya balāhakantarā
  nikkhantacandamaṇḍalaṁ viya meghamukhe balākā viya uggahanimittaṁ
  padālayitvā nikkhantamiva tato sataguṇaṁ sahassaguṇaṁ suparisuddhaṁ hutvā
  upaṭṭhāti. Tañca kho neva vaṇṇavantaṁ na saṇṭhānavantaṁ. Yadi hi
  taṁ edisaṁ bhaveyya cakkhuviññeyyaṁ siyā oḷārikaṁ sammasanupagaṁ
  tilakkhaṇabbhāhataṁ. Na panetaṁ tādisaṁ. Kevalaṁ hi samādhilābhino
  upaṭṭhānākāramattaṁ saññajametanti. Uppannakālato ca panassa
  paṭṭhāya nīvaraṇāni vikkhambhitāneva honti kilesā sannisinnāva.
  Upacārasamādhinā cittaṁ samāhitamevāti.
      Duvidho hi samādhi upacārasamādhi ca appanāsamādhi ca.
  Dvīhākārehi cittaṁ samādhiyati upacārabhūmiyaṁ vā paṭilābhabhūmiyaṁ vā.
  Tattha upacārabhūmiyaṁ nīvaraṇappahānena cittaṁ samāhitaṁ hoti.
  Paṭilābhabhūmiyaṁ aṅgapātubhāvena. Dvinnaṁ pana samādhīnaṁ idaṁ nānākaraṇaṁ.
  Upacāre aṅgāni na thāmajātāni honti. Aṅgānaṁ athāmajātattā
  yathā nāma daharo kumārako ukkhipitvā ṭhapiyamāno punappuni
  bhūmiyaṁ patati evameva upacāre uppanne cittaṁ kālena nimittaṁ
  ārammaṇaṁ karoti kālena bhavaṅgaṁ otarati. Appanāyaṁ pana aṅgāni
  thāmajātāni honti. Tesaṁ thāmajātattā yathā nāma balikapuriso
-------------------------------------------------
[page 161]
  Āsanā uṭṭhāya divasampi tiṭṭheyya evameva appanāsamādhimhi
  uppanne cittaṁ sakiṁ bhavaṅgavāraṁ chinditvā kevalampi rattiṁ kevalampi
  divasaṁ tiṭṭhati kusalajavanapaṭipāṭivaseneva pavattatīti.
      Tatra yadetaṁ upacārasamādhinā saddhiṁ paṭibhāganimittaṁ uppannaṁ
  tassa uppādanaṁ nāma atidukkaraṁ. Tasmā sace teneva pallaṅkena
  taṁ nimittaṁ vaḍḍhetvā appanaṁ adhigantuṁ sakkoti sundaraṁ no
  ce sakkoti athānena taṁ nimittaṁ appamattena cakkavattigabbho viya
  rakkhitabbaṁ. Evaṁ hi nimittaṁ 1- rakkhato laddhaparihāni na vijjati.
  Ārakkhamhi asantamhi laddhaṁ laddhaṁ vinassati 1-. Tatrāyaṁ rakkhaṇāvidhi.
          Āvāso gocaro bhassaṁ puggalo bhojanaṁ utu
          iriyāpathoti sattete asappāye vivajjaye
          sappāye satta sevetha evañhi paṭipajjato
          nacireneva kālena hoti kassaci appanāti.
      Tatrassa yasmiṁ āvāse vasantassa anuppannaṁ vā nimittaṁ
  nuppajjati uppannaṁ vā vinassati anupaṭṭhitā ca sati na upaṭṭhāti
  asamāhitañca cittaṁ na samādhiyati ayaṁ asappāyo. Yattha nimittaṁ
  uppajjati ceva thāvarañca hoti sati upaṭṭhāti cittaṁ samādhiyati
  nāgapabbatavāsipadhāniyatissattherassa viya ayaṁ sappāyo. Tasmā
  yasmiṁ vihāre bahū āvāsā honti tattha ekamekasmiṁ tīṇi tīṇi
  divasāni vasitvā yatthassa cittaṁ ekaggaṁ hoti tattha vasitabbaṁ.
  Āvāsasappāyatāya hi tambapaṇṇidīpamhi cūḷanāgaleṇe vasantā

  *  *  *  *  *  *
  Footnote: 1-1. Yu. gāthāvasena dissati.
-------------------------------------------------
[page 162]
  Tattheva kammaṭṭhānaṁ gahetvā pañcasatā bhikkhū arahattaṁ pāpuṇiṁsu.
  Sotāpannādīnaṁ pana aññattha ariyabhūmiṁ patvā tattha arahattaṁ pattānañca
  gaṇanā natthi. Evaṁ aññesupi cittalapabbatavihārādīsu. Gocaragāmo
  pana yo senāsanato uttarena vā dakkhiṇena vā nātidūre nāccāsanne
  diyaḍḍhakosabbhantare hoti sulabhasampannabhikkho so sappāyo. Viparīto
  asappāyo. Bhassanti dvattiṁsatiracchānakathāpariyāpannaṁ asappāyaṁ.
  Tañhissa nimittantaradhānāya saṁvattati. Dasa kathāvatthunissitaṁ sappāyaṁ.
  Tampi mattāya bhāsitabbaṁ. Puggalopi atiracchānakathiko
  sīlādiguṇasampanno yaṁ nissāya asamāhitaṁ vā cittaṁ samādhiyati
  samāhitaṁ vā cittaṁ thirataraṁ hoti evarūpo sappāyo.
  Kāyadaḷhībahulo 1- pana tiracchānakathiko asappāyo. So hi taṁ
  kaddamodakamiva acchaṁ udakaṁ malīnameva karoti. Tādisañca āgamma
  koṭipabbatavāsidaharasseva samāpatti vinassati. Pageva nimittaṁ.
  Bhojanaṁ pana kassaci madhuraṁ kassaci ambilaṁ sappāyaṁ hoti. Utupi
  kassaci sīto kassaci uṇho sappāyo hoti. Tasmā yaṁ bhojanaṁ
  vā utuṁ vā sevantassa phāsu hoti asamāhitaṁ vā cittaṁ
  samādhiyati samāhitaṁ vā thirataraṁ hoti taṁ bhojanaṁ so ca utu
  sappāyo. Itaraṁ bhojanaṁ itaro ca utu asappāyo. Iriyāpathesupi
  kassaci caṅkamo sappāyo hoti kassaci sayanaṭṭhānanisajjānaṁ
  aññataro. Tasmā taṁ āvāsaṁ viya tīṇi divasāni upaparikkhitvā
  yasmiṁ iriyāpathe asamāhitaṁ vā cittaṁ samādhiyati samāhitaṁ vā thirataraṁ

  *  *  *  *  *  *
  Footnote: 1. Yu. kāyadaḍḍhībahulo.
-------------------------------------------------
[page 163]
  Hoti so sappāyo itaro asappāyoti veditabbo. Iti
  imaṁ sattavidhaṁ asappāyaṁ vajjetvā sappāyaṁ sevitabbaṁ. Evaṁ
  paṭipannassa hi nimittāsevanabahulassa nacireneva kālena hoti kassaci
  appanā. Yassa pana evampi paṭipajjato na hoti tena dasavidhaṁ
  appanākosallaṁ sampādetabbaṁ. Tatrāyaṁ nayo.
      Dasahākārehi appanākosallaṁ icchitabbaṁ vatthuvisada kiriyato
  indriyasamattapaṭipādanato nimitta kusalato yasmiṁ samaye cittaṁ
  paggahetabbaṁ tasmiṁ samaye cittaṁ paggaṇhāti yasmiṁ samaye cittaṁ
  niggahetabbaṁ tasmiṁ samaye cittaṁ niggaṇhāti yasmiṁ samaye cittaṁ
  sampahaṁsitabbaṁ tasmiṁ samaye cittaṁ sampahaṁseti yasmiṁ samaye cittaṁ
  ajjhupekkhitabbaṁ tasmiṁ samaye cittaṁ ajjhupekkhati asamāhitapuggala-
  parivajjanato samāhitapuggalasevanato tadadhimuttitoti.
      Tattha vatthuvisada kiriyā nāma ajjhattikabāhīrānaṁ vatthūnaṁ
  visadabhāva karaṇaṁ. Yadā hissa kesa nakha lomāni dīghāni honti sarīraṁ
  vā sedamalaggahitaṁ tadā ajjhattikavatthu avisadaṁ hoti aparisuddhaṁ.
  Yadā panassa cīvaraṁ jiṇṇaṁ kiliṭṭhaṁ duggandhaṁ hoti senāsanaṁ vā
  uklāpaṁ tadā bāhiravatthu avisadaṁ hoti aparisuddhaṁ. Ajjhattikabāhire
  ca vatthumhi avisade uppannesu cittacetasikesu ñāṇampi
  aparisuddhaṁ hoti aparisuddhāni dīpakapallika vaṭṭitelāni nissāya
  uppannadīpasikhāya obhāso viya. Aparisuddhena ca ñāṇena saṅkhāre
  sammasato saṅkhārāpi avibhūtā honti kammaṭṭhānamanuyuñjato
-------------------------------------------------
[page 164]
  Kammaṭṭhānampi vuḍḍhiṁ viruḷhiṁ vepullaṁ na gacchati. Visade pana
  ajjhattikabāhire vatthumhi uppannesu cittacetasikesu ñāṇampi visadaṁ
  hoti parisuddhaṁ parisuddhāni dīpakapallikavaṭṭitelāni nissāya
  uppannadīpasikhāya obhāso viya. Parisuddhena ca ñāṇena saṅkhāre
  sammasato saṅkhārāpi vibhūtā honti kammaṭṭhānamanuyuñjato kammaṭṭhānampi
  vuḍḍhiṁ viruḷhiṁ vepullaṁ gacchati.
      Indriyasamattapaṭipādanaṁ nāma saddhādīnaṁ indriyānaṁ samabhāvakaraṇaṁ.
  Sace hissa saddhindriyaṁ balavaṁ hoti itarāni mandāni tato
  viriyindriyaṁ paggahakiccaṁ satindriyaṁ upaṭṭhānakiccaṁ samādhindriyaṁ
  avikkhepakiccaṁ paññindriyaṁ dassanakiccaṁ kātuṁ na sakkoti.
  Tasmā taṁ dhammasabhāvapaccavekkhaṇena vā yathā vā manasikaroto
  balavaṁ jātaṁ tathā amanasikārena hāpetabbaṁ. Vakkalittheravatthu
  cettha nidassanaṁ. Sace pana viriyindriyaṁ balavaṁ hoti atha neva
  saddhindriyaṁ adhimokkhakiccaṁ kātuṁ sakkoti na itarāni itarakiccabhedaṁ.
  Tasmā taṁ passaddhādibhāvanāya hāpetabbaṁ. Tatrāpi soṇattheravatthu
  dassetabbaṁ. Evaṁ sesesupi ekassa balavabhāve sati itaresaṁ
  attano kiccesu asamatthatā veditabbā.
      Visesato panettha saddhāpaññānaṁ samādhiviriyānañca samataṁ
  pasaṁsanti. Balavasaddho hi mandapañño muddhappasanno hoti
  avatthusmiṁ pasīdati. Balavapañño mandasaddho kerāṭipakkhaṁ bhajati
  bhesajjasamuṭṭhito viya rogo atekiccho hoti. Ubhinnaṁ samatāya
-------------------------------------------------
[page 165]
  Vatthusmiṁyeva pasīdati. Balavasamādhiṁ pana mandaviriyaṁ samādhissa
  kosajjapakkhattā kosajjaṁ abhibhavati. Balavaviriyaṁ mandasamādhiṁ viriyassa
  uddhaccapakkhatā uddhaccaṁ abhibhavati. Samādhi pana viriyena
  saṁyojito kosajje patituṁ na labhati. Viriyaṁ samādhinā saṁyojitaṁ
  uddhacce patituṁ na labhati. Tasmā tadubhayaṁ samaṁ kātabbaṁ.
  Ubhayasamatāya hi appanā hoti.
      Apica samādhikammikassa balavatīpi saddhā vaṭṭati. Evaṁ
  saddahanto okappento appanaṁ pāpuṇissati. Samādhipaññāsu
  pana samādhikammikassa ekaggatā balavatī vaṭṭati. Evaṁ hi so
  appanaṁ pāpuṇāti. Vipassanākammikassa paññā balavatī vaṭṭati.
  Evaṁ hi so lakkhaṇapaṭivedhaṁ pāpuṇāti. Ubhinnaṁ pana samatāyapi
  appanā hotiyeva. Sati pana sabbattha balavatī vaṭṭati. Sati
  hi cittaṁ uddhaccapakkhikānaṁ saddhāviriyapaññānaṁ vasena uddhaccapātato
  kosajjapakkhena ca samādhinā kosajjapātato rakkhati. Tasmā
  sā loṇadhūpanaṁ viya sabbabyañjanesu sabbakammikāmacco viya ca
  sabbarājakiccesu sabbattha icchitabbā. Tenāha sati ca pana sabbatthikā
  vuttā bhagavatā kiṁkāraṇā cittaṁ hi satipaṭisaraṇaṁ ārakkhapaccupaṭṭhānā
  ca sati na vinā satiyā cittassa paggahaniggaho hotīti.
      Nimittakosallaṁ nāma paṭhavīkasiṇādikassa cittekaggatānimittassa
  akatassa karaṇakosallaṁ katassa bhāvanākosallaṁ bhāvanāya laddhassa
  rakkhaṇakosallañca. Taṁ idha adhippetaṁ.
-------------------------------------------------
[page 166]
      Kathañca yasmiṁ samaye cittaṁ paggahetabbaṁ tasmiṁ samaye cittaṁ
  paggaṇhāti. Yadāssa atisithilaviriyatādīhi līnaṁ cittaṁ hoti tadā
  passaddhisambojjhaṅgādayo tayo abhāvetvā dhammavicayasambojjhaṅgādayo
  bhāveti. Vuttañhetaṁ bhagavatā seyyathāpi bhikkhave puriso parittaṁ aggiṁ
  ujjāletukāmo assa so tattha allāni ceva tiṇāni pakkhipeyya allāni
  ca gomayāni pakkhipeyya allāni ca kaṭṭhāni pakkhipeyya udakavātañca
  dadeyya paṁsukena ca okīreyya bhabbo nukho so bhikkhave puriso
  parittaṁ aggiṁ ujjāletunti. No hetaṁ bhanteti. Evameva kho
  bhikkhave yasmiṁ samaye līnaṁ cittaṁ hoti akālo tasmiṁ samaye
  passaddhisambojjhaṅgassa bhāvanāya akālo samādhisambojjhaṅgassa
  bhāvanāya akālo upekkhāsambojjhaṅgassa bhāvanāya taṁ kissa hetu līnaṁ
  bhikkhave cittaṁ taṁ etehi dhammehi dussamuṭṭhāpayaṁ hoti yasmiñca kho bhikkhave
  samaye līnaṁ cittaṁ hoti kālo tasmiṁ samaye dhammavicayasambojjhaṅgassa
  bhāvanāya kālo viriyasambojjhaṅgassa bhāvanāya kālo
  pītisambojjhaṅgassa bhāvanāya taṁ kissa hetu līnaṁ bhikkhave cittaṁ taṁ
  etehi dhammehi susamuṭṭhāpayaṁ hoti seyyathāpi bhikkhave puriso
  parittaṁ aggiṁ ujjāletukāmo assa so tattha sukkhāni ceva tiṇāni
  pakkhipeyya sukkhāni ca gomayāni pakkhipeyya sukkhāni ca kaṭṭhāni
  pakkhipeyya mukhavātaṁ 1- ca dadeyya na ca paṁsukena okīreyya bhabbo

  *  *  *  *  *  *
  Footnote: 1. Ma. sukkavātañca.
-------------------------------------------------
[page 167]
  Nukho so bhikkhave puriso parittaṁ aggiṁ ujjāletunti. Evaṁ
  bhanteti 1-.
      Ettha ca yathāsakaṁ āhāravasena dhammavicayasambojjhaṅgādīnaṁ
  bhāvanā veditabbā. Vuttañhetaṁ bhagavatā atthi bhikkhave
  kusalākusalā dhammā sāvajjānavajjā dhammā hīnappaṇītā dhammā
  kaṇhasukkasappaṭibhāgā dhammā tattha yonisomanasikārabahulīkāro
  ayamāhāro anuppannassa vā dhammavicayasambojjhaṅgassa uppādāya
  uppannassa vā dhammavicayasambojjhaṅgassa bhiyyobhāvāya vepullāya
  bhāvanāya pāripūriyāti 2-. Tathā. Atthi bhikkhave ārambhadhātu 3-
  nikkamadhātu parakkamadhātu tattha yonisomanasikārabahulīkāro ayamāhāro
  anuppannassa vā viriyasambojjhaṅgassa uppādāya uppannassa vā
  viriyasambojjhaṅgassa bhiyyobhāvāya vepullāya bhāvanāya pāripūriyāti.
  Tathā. Atthi bhikkhave pītisambojjhaṅgaṭṭhāniyā dhammā tattha
  yonisomanasikārabahulīkāro ayamāhāro anuppannassa vā
  pītisambojjhaṅgassa uppādāya uppannassa vā pītisambojjhaṅgassa
  bhiyyobhāvāya vepullāya bhāvanāya pāripūriyāti.
      Tattha sabhāvasāmaññalakkhaṇa paṭivedha vasena pavattamanasikāro
  kusalādīsu yonisomanasikāro nāma. Ārambhadhātuādīnaṁ uppādanavasena
  pavattamanasikāro ārambhadhātuādīsu yonisomanasikāro nāma.
  Tattha ārambhadhātūti paṭhamaviriyaṁ vuccati. Nikkamadhātūti kosajjato

  *  *  *  *  *  *
  Footnote: 1. saṁ. mahāvāra. 19/156. 2. saṁ. mahāvāra. 19/96. 3. ārabbhadhātūtipi.
-------------------------------------------------
[page 168]
  Nikkhantattā tato balavataraṁ. Parakkamadhātūti paraṁ paraṁ ṭhānaṁ
  akkamanato tatopi balavataraṁ. Pītisambojjhaṅgaṭṭhāniyā dhammāti
  pana pītiyāeva etaṁ nāmaṁ tassāpi uppādakamanasikārova
  yonisomanasikāro nāma.
      Apica satta dhammā dhammavicayasambojjhaṅgassa uppādāya
  saṁvattanti paripucchakatā vatthuvisadakiriyatā indriyasamattapaṭipādanā
  duppaññapuggalaparivajjanā paññavantapuggalasevanā gambhīrañāṇacariya-
  paccavekkhaṇā tadadhimuttatāti. Ekādasa dhammā viriyasambojjhaṅgassa
  uppādāya saṁvattanti apāyādibhayapaccavekkhaṇatā viriyāyatta-
  lokiyalokuttaravisesādhigamānisaṁsadassitā buddhapaccekabuddhamahāsāvakehi
  gatamaggo mayā gantabbo so ca na sakkā kusītena gantunti
  evaṁ gamanavīthipaccavekkhaṇatā dāyakānaṁ mahapphalakārakaraṇena 1-
  piṇḍāpacāyanatā viriyārambhassa vaṇṇavādī me satthā so ca
  anatikkamanīyasāsano amhākaṁ ca bahūpakāro paṭipattiyā ca pūjiyamāno
  pūjito hoti na itarathāti evaṁ satthumahattapaccavekkhaṇatā saddhammasaṅkhātaṁ
  me mahādāyajjaṁ gahetabbaṁ tañca na sakkā kusītena gahetunti
  evaṁ dāyajjamahattapaccavekkhaṇatā ālokasaññāmanasikārairiyāpatha-
  parivattanābbhokāsasevanādīhi thīnamiddhavinodanatā kusītapuggalapari-
  vajjanatā āraddhaviriyapuggalasevanatā sammappadhānapaccavekkhaṇatā
  tadadhimuttatāti. Ekādasa dhammā pītisambojjhaṅgassa uppādāya

  *  *  *  *  *  *
  Footnote: 1. mahapphalabhāvakaraṇenātipi.
-------------------------------------------------
[page 169]
  Saṁvattanti buddhānussati dhammasaṅghasīlacāgadevatānussati upasamānussati
  lūkhapuggalaparivajjanatā siniddhapuggalasevanatā pasādanīyasuttantapaccavekkhaṇatā
  tadadhimuttatāti.
      Iti imehi ākārehi ete dhamme uppādento
  dhammavicayasambojjhaṅgādayo bhāveti nāma. Evaṁ yasmiṁ samaye
  cittaṁ paggahetabbaṁ tasmiṁ samaye cittaṁ paggaṇhāti.
      Kathaṁ yasmiṁ samaye cittaṁ niggahetabbaṁ tasmiṁ samaye cittaṁ
  niggaṇhāti. Yadāssa accāraddhaviriyatādīhi uddhaṭaṁ cittaṁ hoti tadā
  dhammavicayasambojjhaṅgādayo tayo abhāvetvā passaddhisambojjhaṅgādayo
  bhāveti. Vuttañhetaṁ bhagavatā seyyathāpi bhikkhave puriso mahantaṁ
  aggikkhandhaṁ nibbāpetukāmo assa so tattha sukkhāni ceva
  tiṇāni pakkhipeyya .pe. Na ca paṁsukena okīreyya bhabbo nukho
  so bhikkhave puriso mahantaṁ aggikkhandhaṁ nibbāpetunti. No hetaṁ
  bhanteti. Evameva kho bhikkhave yasmiṁ samaye uddhaṭaṁ cittaṁ hoti
  akālo tasmiṁ samaye dhammavicayasambojjhaṅgassa bhāvanāya akālo
  viriyasambojjhaṅgassa bhāvanāya akālo pītisambojjhaṅgassa bhāvanāya
  taṁ kissa hetu uddhaṭaṁ bhikkhave cittaṁ taṁ hi etehi dhammehi
  duvūpasamayaṁ hoti yasmiṁ ca kho bhikkhave samaye uddhaṭaṁ cittaṁ hoti
  kālo tasmiṁ samaye passaddhisambojjhaṅgassa bhāvanāya kālo
  samādhisambojjhaṅgassa bhāvanāya kālo upekkhāsambojjhaṅgassa bhāvanāya
  taṁ kissa hetu uddhaṭaṁ bhikkhave cittaṁ taṁ hi etehi dhammehi
-------------------------------------------------
[page 170]
  Suvūpasamayaṁ hoti seyyathāpi bhikkhave puriso mahantaṁ aggikkhandhaṁ
  nibbāpetukāmo assa so tattha allāni ceva tiṇāni
  pakkhipeyya .pe. Paṁsukena ca okīreyya bhabbo nukho so bhikkhave
  puriso mahantaṁ aggikkhandhaṁ nibbāpetunti. Evaṁ bhanteti 1-.
      Etthāpi yathāsakaṁ āhāravasena passaddhisambojjhaṅgādīnaṁ bhāvanā
  veditabbā. Vuttañhetaṁ bhagavatā atthi bhikkhave kāyapassaddhi
  cittapassaddhi tattha yonisomanasikārabahulīkāro ayamāhāro
  anuppannassa vā passaddhisambojjhaṅgassa uppādāya uppannassa
  vā passaddhisambojjhaṅgassa bhiyyobhāvāya vepullāya bhāvanāya
  pāripūriyāti. Tathā. Atthi bhikkhave samathanimittaṁ abyagganimittaṁ
  tattha yonisomanasikārabahulīkāro ayamāhāro anuppannassa vā
  samādhisambojjhaṅgassa uppādāya uppannassa vā samādhisambojjhaṅgassa
  bhiyyobhāvāya vepullāya bhāvanāya pāripūriyāti. Tathā.
  Atthi bhikkhave upekkhāsambojjhaṅgaṭṭhāniyā dhammā tattha
  yonisomanasikārabahulīkāro ayamāhāro anuppannassa vā
  upekkhāsambojjhaṅgassa uppādāya uppannassa vā upekkhāsambojjhaṅgassa
  bhiyyobhāvāya vepullāya bhāvanāya pāripūriyāti. Tattha yathāssa
  passaddhiādayo uppannapubbā taṁ ākāraṁ sallakkhetvā tesaṁ
  uppādanavasena pavattamanasikāroeva tīsupi padesu yonisomanasikāro
  nāma. Samathanimittanti ca samathassevetaṁ adhivacanaṁ. Avikkhepaṭṭhena

  *  *  *  *  *  *
  Footnote: 1. saṁ. mahāvāra. 19/158.
-------------------------------------------------
[page 171]
  Ca tasseva abyagganimittanti adhivacanaṁ.
      Apica satta dhammā passaddhisambojjhaṅgassa uppādāya saṁvattanti
  paṇītabhojana sevanatā utusukhasevanatā iriyāpathasukhasevanatā majjhattappayogatā
  sāraddhakāyapuggalaparivajjanatā passaddhakāyapuggalasevanatā tadadhimuttatāti.
  Ekādasa dhammā samādhisambojjhaṅgassa uppādāya saṁvattanti
  vatthuvisadatā nimittakusalatā indriyasamattapaṭipādanatā samaye cittassa
  niggahaṇatā samaye cittassa paggahaṇatā nirassādassa cittassa saddhāsaṁvegavasena
  sampahaṁsanatā sammāpavattassa ajjhupekkhanatā asamāhitapuggalaparivajjanatā
  samāhitapuggalasevanatā jhānavimokkhapaccavekkhaṇatā tadadhimuttatāti. Pañca
  dhammā upekkhāsambojjhaṅgassa uppādāya saṁvattanti sattamajjhattatā
  saṅkhāramajjhattatā sattasaṅkhārakelāyanapuggalaparivajjanatā
  sattasaṅkhāramajjhattapuggalasevanatā tadadhimuttatāti.
      Iti imehi ākārehi ete dhamme uppādento
  passaddhisambojjhaṅgādayo bhāveti nāma. Evaṁ yasmiṁ samaye cittaṁ
  niggahetabbaṁ tasmiṁ samaye cittaṁ niggaṇhāti.
      Kathaṁ yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti.
  Yadāssa paññāpayogamandatāya vā upasamasukhānadhigamena vā nirassādaṁ cittaṁ
  hoti tadā naṁ aṭṭhasaṁvegavatthupaccavekkhaṇena saṁvejeti. Aṭṭha saṁvegavatthūni
  nāma jātijarābyādhi maraṇāni cattāri apāyadukkhaṁ pañcamaṁ atīte vaṭṭamūlakaṁ
-------------------------------------------------
[page 172]
  Dukkhaṁ anāgate vaṭṭamūlakaṁ dukkhaṁ paccuppanne āhārapariyeṭṭhimūlakaṁ
  dukkhanti. Buddhadhammasaṅghaguṇānussaraṇenapissa pasādaṁ janeti.
  Evaṁ yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti.
      Kathaṁ yasmiṁ samaye cittaṁ ajjhupekkhitabbaṁ tasmiṁ samaye
  cittaṁ ajjhupekkhati. Yadāssa evaṁ paṭipajjato alīnaṁ anuddhaṭaṁ
  anirassādaṁ ārammaṇe samappavattaṁ samathavīthipaṭipannaṁ cittaṁ hoti
  tadāssa paggahaniggahasampahaṁsanesu na byāpāraṁ āpajjati
  sārathi viya samappavattesu assesu. Evaṁ yasmiṁ samaye cittaṁ
  ajjhupekkhitabbaṁ tasmiṁ samaye cittaṁ ajjhupekkhati.
      Asamāhitapuggalaparivajjanā nāma nekkhammapaṭipadaṁ anāruḷhapubbānaṁ
  anekakiccappasutānaṁ vikkhittahadayānaṁ puggalānaṁ ārakā pariccāgo.
  Samāhitapuggalasevanā nāma nekkhammapaṭipadaṁ paṭipannānaṁ samādhilābhīnaṁ
  puggalānaṁ kālena kālaṁ upasaṅkamanaṁ. Tadadhimuttatā nāma samādhiadhimuttatā
  samādhigarusamādhininnasamādhipoṇasamādhipabbhāratāti attho. Evametaṁ dasavidhaṁ
  appanākosallaṁ sampādetabbaṁ.
          Evaṁ hi sampādayato appanākosalyaṁ 1- imaṁ
          paṭiladdhe nimittasmiṁ appanā sampavattati.
          Evampi paṭipannassa sace sā nappavattati
          tathāpi na jahe yogaṁ vāyametheva paṇḍito.

  *  *  *  *  *  *
  Footnote: 1. Yu. appanākolallaṁ. tatheva ṭīkāpāṭho.
-------------------------------------------------
[page 173]
          Hitvā hi sammāvāyāmaṁ visesaṁ nāma māṇavo 1-
          adhigacche parittampi ṭhānametaṁ na vijjati.
          Cittappavattiākāraṁ tasmā sallakkhayaṁ budho
          samataṁ viriyasseva yojayetha punappunaṁ.
          Īsakampi layaṁ yantaṁ paggaṇhetheva mānasaṁ
          accāraddhaṁ nisedhetvā samameva pavattaye.
          Reṇumhi uppaladale sutte nāvāya nāḷiyā
          yathā madhukarādīnaṁ pavatti sampavaṇṇitā
          līnauddhaṭabhāvehi mocayitvāna sabbaso
          evaṁ nimittābhimukhaṁ mānasampaṭipādayeti.
      Tatrāyaṁ atthadīpanā. Yathā hi accheko madhukaro asukasmiṁ rukkhe
  pupphaṁ pupphitanti ñatvā tikkhena vegena pakkhanto taṁ atikkamitvā
  paṭinivattanto khīṇe reṇumhi sampāpuṇāti aparo accheko mandena
  javena pakkhanto khīṇeyeva sampāpuṇāti cheko pana samena javena
  pakkhanto sukhena puppharāsiṁ sampatvā yāvaticchakaṁ reṇuṁ ādāya madhuṁ
  sampādetvā madhurasaṁ anubhavati. Yathā ca sallakattāntevāsikesu
  udakathālagate uppalapatte satthakammaṁ likkhantesu 2- eko
  aticcheko vegena satthaṁ pātento uppalapattaṁ dvidhā vā
  chindati udake vā paveseti aparo accheko chijjanapavesanabhayā
  satthakena phusitumpi na visahati cheko pana samena payogena

  *  *  *  *  *  *
  Footnote: 1. mānavotipi. 2. Yu. sikkhantesu.
-------------------------------------------------
[page 174]
  Tattha satthapadaṁ dassetvā pariyodātasippo hutvā tathārūpesu ṭhānesu
  kammaṁ katvā lābhaṁ labhati. Yathā ca yo catubyāmappamāṇaṁ
  makkaṭakasuttaṁ āharati so cattāri sahassāni labhatīti raññā
  vutte eko aticcheko puriso vegena makkaṭakasuttaṁ ākaḍḍhanto
  tahiṁ tahiṁ chindatiyeva aparo accheko chedanabhayā hatthena phusitumpi
  na visahati cheko pana koṭito paṭṭhāya samena payogena daṇḍake
  veṭhetvā āharitvā lābhaṁ labhati. Yathā ca aticcheko niyyāmako
  balavavāte lakāraṁ pūrento nāvaṁ videsaṁ pakkhandāpeti aparo
  accheko mandavāte lakāraṁ oropento nāvaṁ tattheva ṭhapeti cheko
  pana mandavāte lakāraṁ pūretvā balavavāte aḍḍhalakāraṁ katvā
  sotthinā icchitaṭṭhānaṁ pāpuṇāti. Yathā ca yo telaṁ achaḍḍento
  nāḷiṁ pūreti so lābhaṁ labhatīti ācariyena antevāsikānaṁ vutte
  eko aticcheko lābhaluddho vegena pūrento telaṁ chaḍḍeti aparo
  accheko telaṁ chaḍḍanabhayā āsiñcitumpi na visahati cheko pana
  samena payogena pūretvā lābhaṁ labhati. Evameva eko bhikkhu
  uppanne nimitte sīghameva appanaṁ pāpuṇissāmīti gāḷhaṁ viriyaṁ
  karoti tassa cittaṁ accāraddhaviriyattā uddhacce patati so na
  sakkoti appanaṁ pāpuṇituṁ eko accāraddhaviriyatāya dosaṁ disvā
  kindāni me appanāyāti viriyaṁ hāpeti tassa cittaṁ atilīnaviriyattā
  kosajje patati sopi na sakkoti appanaṁ pāpuṇituṁ yo pana
  īsakampi līnaṁ cittaṁ līnabhāvato uddhaṭaṁ uddhaccato mocetvā
-------------------------------------------------
[page 175]
  Samena payogena nimittābhimukhaṁ pavatteti so appanaṁ pāpuṇāti.
  Tādisena bhavitabbaṁ. Imamatthaṁ sandhāyetaṁ vuttaṁ
          reṇumhi uppaladale sutte nāvāya nāḷiyā
          yathā madhukarādīnaṁ pavatti sampavaṇṇitā
          līnauddhaṭabhāvehi mocayitvāna sabbaso
          evaṁ nimittābhimukhaṁ mānasampaṭipādayeti.
      Iti evaṁ nimittābhimukhaṁ mānasampaṭipādayato panassa idāni appanā
  ijjhissatīti bhavaṅgaṁ upacchinditvā paṭhavī paṭhavīti anuyogavasena
  upaṭṭhitaṁ tadeva paṭhavīkasiṇaṁ ārammaṇaṁ katvā manodvārāvajjanaṁ
  uppajjati. Tato tasmiṁyevārammaṇe cattāri pañca vā javanāni
  javanti tesu avasāne ekaṁ rūpāvacaraṁ sesāni kāmāvacarāni
  pakaticittehi balavataravitakkavicārapītisukhacittekaggatāni yāni
  appanāya parikammattā parikammānītipi yathā gāmādīnaṁ āsannappadeso
  gāmupacāro nagarupacāroti vuccati evaṁ appanāya āsannattā
  samīpacārittā vā upacārānītipi ito pubbe parikammānaṁ upari
  appanāya ca anulomato anulomānītipi vuccanti. Yañcettha
  sabbantimaṁ taṁ parittagottābhibhavanato mahaggatagottabhāvanato ca
  gotrabhūtipi vuccati. Aggahitaggahaṇena panettha paṭhamaṁ parikammaṁ
  dutiyaṁ upacāraṁ tatiyaṁ anulomaṁ catutthaṁ gotrabhū paṭhamaṁ vā upacāraṁ
  dutiyaṁ anulomaṁ tatiyaṁ gotrabhū catutthaṁ pañcamaṁ vā appanācittaṁ.
  Catutthameva hi pañcamaṁ vā appeti. Tañca kho
-------------------------------------------------
[page 176]
  Khippābhiññādandhābhiññāvasena. Tato paraṁ javanaṁ patati. Bhavaṅgassa vāro
  hoti.
      Ābhidhammikagodattatthero pana purimā purimā kusalā dhammā
  pacchimānaṁ pacchimānaṁ kusalānaṁ dhammānaṁ āsevanapaccayena paccayoti 1-
  imaṁ suttaṁ vatvā āsevanapaccayena pacchimo pacchimo dhammo balavā
  hoti tasmā chaṭṭhepi sattamepi appanā hotīti āha. Taṁ aṭṭhakathāsu
  attano matimattaṁ therassetanti vatvā paṭikkhittaṁ. Catutthapañcamesuyeva
  pana appanā hoti parato javanaṁ patitaṁ nāma hoti bhavaṅgassa
  āsannattāti vuttaṁ. Taṁ evaṁ vicāretvā vuttattā na sakkā
  paṭikkhipituṁ. Yathā hi puriso chinnapapātābhimukho 2- dhāvanto
  ṭhātukāmopi pariyante pādaṁ katvā ṭhātuṁ na sakkoti papāteeva
  patati evaṁ chaṭṭhe vā sattame vā appetuṁ na sakkoti bhavaṅgassa
  āsannattā tasmā catutthapañcamesuyeva appanā hotīti veditabbā.
      Sā ca pana ekacittakkhaṇikāyeva. Sattasu hi ṭhānesu
  addhānaparicchedo nāma natthi paṭhamappanāyaṁ lokiyābhiññāsu
  catūsu maggesu maggānantare phale rūpārūpabhavesu bhavaṅgajjhāne
  nirodhassa paccaye nevasaññānāsaññāyatane nirodhā vuṭṭhahantassa
  phalasamāpattiyanti. Ettha maggānantaraṁ phalaṁ tiṇṇaṁ upari na
  hoti. Nirodhassa paccayaṁ nevasaññānāsaññāyatanaṁ dvinnaṁ upari
  na hoti. Rūpārūpesu bhavaṅgassa parimāṇaṁ natthi. Sesaṭṭhānesu

  *  *  *  *  *  *
  Footnote: 1. abhi. pa. 40/9. 2. Sī. chinnataṭābhimukho.
-------------------------------------------------
[page 177]
  Ekameva cittanti. Iti ekacittakkhaṇikāyeva appanā. Tato
  bhavaṅgapāto. Atha bhavaṅgaṁ vicchinditvā jhānapaccavekkhaṇatthāya
  āvajjanaṁ. Tato jhānapaccavekkhaṇanti.
      Ettāvatā panesa vivicceva kāmehi vivicca akusalehi
  dhammehi savitakkaṁ savicāraṁ vivekajampītisukhaṁ paṭhamaṁ jhānaṁ upasampajja
  viharati. Evamanena pañcaṅgavippahīnaṁ pañcaṅgasamannāgataṁ tividhakalyāṇaṁ
  dasalakkhaṇa sampannaṁ paṭhamajjhānaṁ adhigataṁ hoti paṭhavīkasiṇaṁ.
      Tattha vivicceva kāmehīti kāmehi viviccitvā vinā hutvā
  apakkamitvā. Yo panāyamettha evakāro so niyamaṭṭhoti
  veditabbo. Yasmā ca niyamaṭṭho tasmā tasmiṁ paṭhamajjhānaṁ
  upasampajja viharaṇasamaye avijjamānānampi kāmānaṁ tassa
  paṭhamajjhānassa paṭipakkhabhāvaṁ kāmapariccāgeneva cassa adhigamaṁ dīpeti.
  Kathaṁ. Vivicceva kāmehīti evaṁ hi niyame kariyamāne idaṁ paññāyati
  nūnimassa jhānassa kāmā paṭipakkhabhūtā yesu sati idaṁ nappavattati
  andhakāre sati padīpobhāso viya tesaṁ pariccāgeneva cassa adhigamo
  hoti orimatīrapariccāgena pārimatīrasseva tasmā niyamaṁ karotīti.
      Tattha siyā kasmā panesa pubbapadeyeva vutto na uttarapade
  kiṁ akusalehi dhammehi aviviccāpi jhānaṁ upasampajja vihareyyāti.
  Na kho panetaṁ evaṁ daṭṭhabbaṁ taṁnissaraṇato hi pubbapade
  esa vutto kāmadhātusamatikkamanato hi kāmarāgapaṭipakkhato ca
  idaṁ jhānaṁ kāmānameva nissaraṇaṁ yathāha kāmānametaṁ nissaraṇaṁ
-------------------------------------------------
[page 178]
  Yadidaṁ nekkhammanti 1- uttarapadepi pana yathā idheva bhikkhave paṭhamo
  samaṇo idha dutiyo samaṇoti 2- ettha evakāro ānetvā vuccati
  evaṁ vattabbo na hi sakkā ito aññehipi nīvaraṇasaṅkhātehi akusalehi
  dhammehi avivicca jhānaṁ upasampajja viharituṁ tasmā vivicceva kāmehi
  vivicceva akusalehi dhammehīti evaṁ padadvayepi esa daṭṭhabbo.
  Padadvayepi ca kiñcāpi viviccāti iminā sādhāraṇavacanena tadaṅgavivekādayo
  cittavivekādayo ca sabbepi vivekā saṅgahaṁ gacchanti tathāpi kāyaviveko
  cittaviveko vikkhambhanavivekoti tayoeva idha daṭṭhabbā.
      Kāmehīti iminā pana padena ye ca niddese katame vatthukāmā
  manāpā piyarūpātiādinā 3- nayena vatthukāmā vuttā ye ca tattheva
  vibhaṅge ca chando kāmo rāgo kāmo chandarāgo kāmo saṅkappo
  kāmo rāgo kāmo saṅkapparāgo kāmo ime vuccanti kāmāti 4-
  evaṁ kilesakāmā vuttā te sabbepi saṅgahitā icceva daṭṭhabbā.
  Evaṁ hi sati vivicceva kāmehīti vatthukāmehipi viviccevāti attho
  yujjati. Tena kāyaviveko vutto hoti. Vivicca akusalehi dhammehīti
  kilesakāmehi sabbākusalehi vā viviccāti attho yujjati. Tena
  cittaviveko vutto hoti. Purimena cettha vatthukāmehi vivekavacanatoeva
  kāmasukhapariccāgo dutiyena kilesakāmehi vivekavacanato nekkhammasukhapariggaho

  *  *  *  *  *  *
  Footnote: 1. khu. pa. 31/639. 2. aṅ. catukka. 21/323. 3. khu. mahā. 29/1.
  4. abhi. vi. 35/346.
-------------------------------------------------
[page 179]
  Vibhāvito hoti. Evaṁ vatthukāmakilesakāmavivekavacanatoyeva ca
  etesaṁ paṭhamena saṅkilesavatthuppahānaṁ dutiyena saṅkilesappahānaṁ
  paṭhamena lolabhāvassa hetupariccāgo dutiyena bālabhāvassa
  hetupariccāgo paṭhamena ca payogasuddhi dutiyena āsayaposanaṁ vibhāvitaṁ
  hotīti viññātabbaṁ. Esa tāva nayo kāmehīti ettha
  vuttakāmesu vatthukāmapakkhe. Kilesakāmapakkhe pana chandoti ca
  rāgoti ca evamādīhi anekabhedo kāmacchandoyeva kāmoti adhippeto.
  So ca akusalapariyāpannopi samāno tattha katame kāmā chando
  kāmotiādinā 1- nayena vibhaṅge jhānapaṭipakkhato visuṁ vutto.
  Kilesakāmattā vā purimapade vutto akusalapariyāpannattā
  dutiyapade. Anekabhedato cassa kāmatoti avatvā kāmehīti vuttaṁ.
  Aññesampi ca dhammānaṁ akusalabhāve vijjamāne tattha katame akusalā
  dhammā kāmacchandotiādinā 2- nayena vibhaṅge upari jhānaṅgānaṁ
  paccanīkapaṭipakkhabhāvadassanato nīvaraṇāneva vuttāni. Nīvaraṇāni
  hi jhānaṅgapaccanīkāni. Tesaṁ jhānaṅgāneva paṭipakkhāni viddhaṁsakāni
  vighātakānīti vuttaṁ hoti. Tathā hi samādhi kāmacchandassa paṭipakkho
  pīti byāpādassa vitakko thīnamiddhassa sukhaṁ uddhaccakukkuccassa
  vicāro vicikicchāyāti peṭake vuttaṁ. Evamettha vivicceva
  kāmehīti iminā kāmacchandassa vikkhambhanaviveko vutto
  hoti vivicca akusalehi dhammehīti iminā pañcannampi nīvaraṇānaṁ.

  *  *  *  *  *  *
  Footnote: 1-2. abhi. vi. 35/346.
-------------------------------------------------
[page 180]
  Aggahitaggahaṇena pana paṭhamena kāmacchandassa dutiyena sesanīvaraṇānaṁ
  tathā paṭhamena tīsu akusalamūlesu pañcakāmaguṇabhedavisayassa lobhassa
  dutiyena āghātavatthubhedādivisayānaṁ dosamohānaṁ oghādīsu
  vā dhammesu paṭhamena kāmoghakāmayogakāmāsavakāmupādāna-
  abhijjhākāyaganthakāmarāgasaṁyojanānaṁ dutiyena avasesaoghayogāsava-
  upādānakāyaganthasaṁyojanānaṁ paṭhamena ca taṇhāya taṁsampayuttakānañca
  dutiyena avijjāya taṁsampayuttakānañca apica paṭhamena
  lobhasampayuttakānaṁ aṭṭhannaṁ cittuppādānaṁ dutiyena sesānaṁ catunnaṁ
  akusalacittuppādānaṁ vikkhambhanaviveko vutto hotīti veditabbo.
  Ayaṁ tāva vivicceva kāmehi vivicca akusalehi dhammehīti ettha
  atthappakāsanā.
      Ettāvatā ca paṭhamassa jhānassa pahānaṅgaṁ dassetvā idāni
  sampayogaṅgaṁ dassetuṁ savitakkaṁ savicārantiādi vuttaṁ. Tattha
  vitakkanaṁ vitakko ohananti 1- vuttaṁ hoti. Svāyaṁ ārammaṇe
  cittassa abhiniropanalakkhaṇo āhananapariyāhananaraso. Tathā hi
  tena yogāvacaro ārammaṇaṁ vitakkāhataṁ vitakkapariyāhataṁ karotīti
  vuccati. Ārammaṇe cittassa ānayanapaccupaṭṭhāno. Vicaraṇaṁ vicāro
  anusañcaraṇanti vuttaṁ hoti. Svāyaṁ ārammaṇānumajjanalakkhaṇo
  tattha sahajātānuyojanaraso cittassa anuppabandhanapaccupaṭṭhāno.
  Santepi ca nesaṁ katthaci avippayoge oḷārikaṭṭhena
  pubbaṅgamaṭṭhena ca ghaṇḍābhighāto 2- viya cetaso paṭhamābhinipāto

  *  *  *  *  *  *
  Footnote: 1. Yu. ūhanaṁ. 2. Yu. maṇṭābhighāto.
-------------------------------------------------
[page 181]
  Vitakko. Sukhumaṭṭhena anumajjanasabhāvena ca ghaṇḍānuravo viya
  anuppabandho vicāro. Vipphāravā cettha vitakko paṭhamuppattikāle
  paripphandanabhūto cittassa ākāse uppatitukāmassa pakkhino
  pakkhavikkhepo viya padumābhimukhapāto viya ca gandhānubandhacetaso
  bhamarassa santavutti vicāro nātiparipphandabhāvo cittassa ākāse
  uppatitassa pakkhino pakkhappasāraṇaṁ viya paribbhamanaṁ viya ca
  padumābhimukhapatitassa bhamarassa padumassa uparibhāge. Dukanipātaṭṭhakathāyaṁ
  pana ākāse gacchato mahāsakuṇassa ubhohi pakkhehi vātaṁ
  gāhāpetvā pakkhe sannisīdāpetvā gamanaṁ viya ārammaṇe
  cetaso abhiniropanabhāvena pavatto vitakko vātaggahaṇatthaṁ pakkhe
  phandāpayamānassa gamanaṁ viya anumajjanasabhāvena pavatto vicāroti
  vuttaṁ. Taṁ anuppabandhena pavattiyaṁ yujjati. So pana tesaṁ
  viseso paṭhamadutiyajjhānesu pākaṭo hoti. Apica malaggahitaṁ
  kaṁsabhājanaṁ ekena hatthena daḷhaṁ gahetvā itarena hatthena
  cuṇṇatelavālaṇḍupakena parimajjantassa daḷhaṁ gahaṇahattho viya vitakko
  parimajjanahattho viya vicāro. Tathā kumbhakārassa daṇḍappahārena
  cakkaṁ bhamayitvā bhājanaṁ karontassa uppīḷanahattho viya vitakko
  itocitoca saṁsaraṇahattho viya vicāro. Tathā maṇḍalaṁ karontassa
  majjhe sannirumbhitvā ṭhitakanduko 1- viya abhiniropano vitakko bahi
  paribbhamanakanduko viya anumajjano 2- vicāro. Iti iminā ca vitakkena

  *  *  *  *  *  *
  Footnote: 1. ṭhitakaṇṭako. 2. Yu. anumajjanto.
-------------------------------------------------
[page 182]
  Iminā ca vicārena saha pavattati rukkho viya pupphena ca phalena
  cāti idaṁ jhānaṁ savitakkaṁ savicāranti vuccati. Vibhaṅge pana
  iminā ca vitakkena iminā ca vicārena upeto hoti samupetoti- 1-
  ādinā nayena puggalādhiṭṭhānā desanā katā. Attho pana
  tatrāpi evameva daṭṭhabbo.
      Vivekajanti ettha. Vivitti viveko nīvaraṇavigamoti attho
  vivitto vā viveko nīvaraṇavivitto jhānasampayuttadhammarāsīti
  attho. Tasmā vivekā tasmiṁ vā viveke jātanti vivekajaṁ.
      Pītisukhanti ettha. Pīnayatīti pīti. Sā sampiyāyanalakkhaṇā
  kāyacittapīnanarasā pharaṇarasā vā odagyapaccupaṭṭhānā. Sā panesā
  khuddakāpīti khaṇikāpīti okkantikāpīti ubbeṅgāpīti pharaṇāpītīti
  pañcavidhā hoti. Tattha khuddakāpīti sarīre lomahaṁsanamattameva
  kātuṁ sakkoti. Khaṇikāpīti khaṇe khaṇe vijjuppādasadisā hoti.
  Okkantikāpīti samuddatīraṁ vīci viya kāyaṁ okkamitvā okkamitvā
  bhijjati. Ubbeṅgāpīti balavatī hoti kāyaṁ uddhaggaṁ katvā
  ākāse laṅghāpanappamāṇappattā.
      Tathā hi puṇṇavallikavāsimahātissatthero 2- puṇṇamīdivase
  sāyaṁ cetiyaṅgaṇaṁ gantvā candālokaṁ disvā mahācetiyābhimukho
  hutvā imāya vata velāya catasso parisā mahācetiyaṁ vandantīti
  pakatiyā diṭṭhārammaṇavasena buddhārammaṇaṁ ubbeṅgāpītiṁ uppādetvā

  *  *  *  *  *  *
  Footnote: 1. abhi. vi. 35/347. 2. punnavallika.
-------------------------------------------------
[page 183]
  Dhātale pahaṭavicitrageṇḍuko viya ākāse uppatitvā mahācetiyaṅṇeyeva
  patiṭṭhāsi. Tathā girikaṇḍakavihārassa 1- upanissaye vattakālagāme ekā
  kuladhītāpi balavabuddhārammaṇāya ubbeṅgāpītiyā ākāse laṅghesi.
      Tassā kira mātāpitaro sāyaṁ dhammassavanatthāya vihāraṁ
  gacchantā amma tvaṁ garubhārā akāle vicarituṁ na sakkosi mayaṁ
  tuyhaṁ pattiṁ datvā dhammaṁ sossāmāti agamaṁsu. Sā gantukāmāpi
  tesaṁ vacanaṁ paṭibāhituṁ asakkontī ghare ohiyitvā gharājire ṭhatvā
  candālokena girikaṇḍake ākāsacetiyaṅgaṇaṁ olokentī cetiyassa
  dīpapūjaṁ addasa catasso ca parisā mālāgandhādīhi cetiyapūjaṁ
  katvā padakkhiṇaṁ karontiyo bhikkhusaṅghassa ca gaṇasajjhāyasaddaṁ
  assosi. Athassā dhaññā vatime ye ca vihāraṁ gantvā evarūpe
  cetiyaṅgaṇe anusañcarituṁ evarūpañca madhuraṁ dhammakathaṁ sotuṁ labhantīti
  muttārāsisadisaṁ cetiyaṁ passantiyāeva ubbeṅgāpīti udapādi.
  Sā ākāse laṅghitvā mātāpitūnaṁ purimataraṁyeva ākāsacetiyaṅgaṇe
  oruyha cetiyaṁ vanditvā dhammaṁ suṇamānā aṭṭhāsi. Atha naṁ
  mātāpitaro āgantvā amma tvaṁ katarena maggena āgatāti
  pucchiṁsu. Sā ākāsenāgatamhi na maggenāti vatvā amma
  ākāsena nāma khīṇāsavā sañcaranti tvaṁ kathaṁ āgatāti vuttā
  āha mayhaṁ candālokena cetiyaṁ olokentiyā ṭhitāya buddhārammaṇā

  *  *  *  *  *  *
  Footnote: 1. Sī. mahāvihārassa.
-------------------------------------------------
[page 184]
  Balavapīti uppajji athāhaṁ neva attano ṭhitabhāvaṁ na nisinnabhāvaṁ
  aññāsiṁ gahitanimitteneva pana ākāse laṅghitvā cetiyaṅgaṇe
  patiṭṭhitamhīti. Evaṁ ubbeṅgāpīti ākāse laṅghāpanappamāṇā hoti.
      Pharaṇāpītiyā pana uppannāya sakalasarīraṁ dhamitvā pūritavatthi viya
  mahatā udakoghena pakkhantapabbatakucchi viya ca anuparipphuṭaṁ hoti.
  Sā panesā pañcavidhā pīti gabbhaṁ gaṇhantī paripākaṁ gacchantī
  dubbidhaṁ passaddhiṁ paripūreti kāyapassaddhiñca cittapassaddhiñca.
  Passaddhi gabbhaṁ gaṇhantī paripākaṁ gacchantī duvidhampi sukhaṁ
  paripūreti kāyikañca cetasikañca. Sukhaṁ gabbhaṁ gaṇhantaṁ paripākaṁ
  gacchantaṁ tividhaṁ samādhiṁ paripūreti khaṇikasamādhiṁ upacārasamādhiṁ
  appanāsamādhinti. Tāsu yā appanāsamādhissa mūlaṁ hutvā
  vaḍḍhamānā samādhisampayogaṁ gatā pharaṇāpīti ayaṁ imasmiṁ atthe
  adhippetā pīti. Itaraṁ pana. Sukhanaṁ sukhaṁ. Suṭṭhu vā
  khādati khaṇati hanati kāyacittābādhanti sukhaṁ. Taṁ sāta lakkhaṇaṁ
  taṁsam payuttānaṁ upabrūhanarasaṁ anuggahapaccupaṭṭhānaṁ. Satipi ca nesaṁ
  katthaci avippayoge iṭṭhārammaṇapaṭilābhatuṭṭhi pīti paṭiladdharasānubhavanaṁ
  sukhaṁ. Yattha pīti tattha sukhaṁ. Yattha sukhaṁ tattha naniyamato
  pīti. Saṅkhārakkhandhasaṅgahitā pīti vedanākkhandhasaṅgahitaṁ sukhaṁ.
  Kantārakhinnassa vanantudakantadassanasavanesu viya pīti
  vanacchāyāpavesanaudakaparibhogesu viya sukhaṁ. Tasmiṁ tasmiṁ samaye pākaṭabhāvato
-------------------------------------------------
[page 185]
  Cetaṁ vuttanti veditabbaṁ. Iti ayañca pīti idañca sukhaṁ assa
  jhānassa asmiṁ vā jhāne atthīti idaṁ jhānaṁ pītisukhanti vuccati.
  Athavā pīti ca sukhañca pītisukhaṁ dhammavinayādayo viya. Vivekajaṁ
  pītisukhamassa jhānassa asmiṁ vā jhāne atthīti evampī vivekajampītisukhaṁ.
  Yatheva hi jhānaṁ evaṁ pītisukhampettha vivekajameva hoti.
  Tañcassa atthi tasmā ekapadeneva vivekajampītisukhanti vattuṁ
  yujjati. Vibhaṅge pana idaṁ sukhaṁ imāya pītiyā sahagatanti 1- -
  ādinā nayena vuttaṁ. Attho pana tatthāpi evameva daṭṭhabbo.
      Paṭhamaṁ jhānanti idaṁ parato āvībhavissati. Upasampajjāti
  upagantvā pāpuṇitvāti vuttaṁ hoti upasampādayitvā vā
  nipphādetvāti vuttaṁ hoti. Vibhaṅge pana upasampajjāti
  paṭhamassa jhānassa lābho paṭilābho patti sampatti phusanā
  samphusanā sacchikiriyā upasampadāti 2- vuttaṁ. Tassāpi evameva
  attho daṭṭhabbo. Viharatīti tadanurūpena iriyāpathavihārena iti
  vuttappakārajjhānasamaṅgī hutvā attabhāvassa iriyaṁ vuttiṁ pālanaṁ
  yapanaṁ yāpanaṁ cāraṁ vihāraṁ abhinipphādeti. Vuttañhetaṁ vibhaṅge
  viharatīti iriyati vattati pāleti yapeti yāpeti carati viharati tena
  vuccati viharatīti 3-.
      Yaṁ pana vuttaṁ pañcaṅgavippahīnaṁ pañcaṅga samannāgatanti tattha
  kāmacchando byāpādo thīnamiddhaṁ uddhaccakukkuccaṁ vicikicchāti imesaṁ

  *  *  *  *  *  *
  Footnote: 1. abhi. vi. 35/349. 2. abhi. vi. 35/349. 3. abhi. vi. 35/340.
-------------------------------------------------
[page 186]
  Pañcannaṁ nīvaraṇānaṁ pahānavasena pañcaṅgavippahīnatā veditabbāti.
  Na hi etesu appahīnesu jhānaṁ uppajjati tenassetāni
  pahānaṅgānīti vuccanti. Kiñcāpi hi jhānakkhaṇe aññepi akusalā
  dhammā pahīyanti tathāpi etāneva visesena jhānantarāyakarāni.
  Kāmacchandena hi nānāvisayappalobhitaṁ cittaṁ na ekattārammaṇe
  samādhiyati. Kāmacchandābhibhūtaṁ vā taṁ na kāmadhātuppahānāya paṭipadaṁ
  paṭipajjati. Byāpādena cārammaṇe paṭihaññamānaṁ na nirantaraṁ
  pavattati. Thīnamiddhābhibhūtaṁ akammaññaṁ hoti. Uddhacca kukkuccaparetaṁ
  avūpasantameva hutvā paribbhamati. Vicikicchāya upahataṁ jhānādhigamasādhikaṁ
  paṭipadaṁ nārohati. Iti visesena jhānantarāyakarattā etāneva
  pahānaṅgānīti vuttāni.
      Yasmā pana vitakko ārammaṇe cittaṁ abhiniropeti vicāro
  anuppabandhati tehi avikkhepāya sampāditappayogassa cetaso
  payogasampattisambhavā pīti pīnanaṁ sukhañca upabrūhanaṁ karoti atha naṁ
  sasesasampayuttadhammaṁ etehi abhiniropanānuppabandhanapīnanupabrūhanehi
  anuggahitā ekaggatā ekattārammaṇe samaṁ sammā ca ādhiyati tasmā
  vitakko vicāro pīti sukhaṁ cittekaggatāti imesaṁ pañcannaṁ
  uppattivasena pañcaṅgasamannāgatatā veditabbā. Uppannesu hi
  etesu pañcasu jhānaṁ uppannaṁ nāma hoti. Tenassa etāni pañca
  samannāgataṅgānīti vuccanti. Tasmā na etehi samannāgataṁ aññadeva
  jhānaṁ nāma atthīti gahetabbaṁ. Yathā pana aṅgamattavaseneva
-------------------------------------------------
[page 187]
  Caturaṅginī senā pañcaṅgikaṁ turiyaṁ aṭṭhaṅgiko ca maggoti vuccati
  evamidampi aṅgamattavaseneva pañcaṅgikanti vā pañcaṅgasamannāgatanti
  vā vuccatīti veditabbaṁ. Etāni pañca aṅgāni kiñcāpi
  upacārakkhaṇepi atthi athakho upacāre pakati cittato balavatarāni.
  Idha pana upacāratopi balavatarāni rūpāvacaralakkhaṇappattāni. Ettha
  hi vitakko suvisadena ākārena ārammaṇe cittaṁ abhiniropayamāno
  uppajjati. Vicāro ativiya ārammaṇaṁ anumajjamāno. Pītisukhaṁ
  sabbāvantampi kāyaṁ pharamānaṁ. Tenevāha nāssa kiñci sabbāvato
  kāyassa vivekajena pītisukhena apphuṭaṁ hotīti 1-. Cittekaggatāpi
  heṭṭhimamhi samuggapaṭale uparimaṁ samuggapaṭalaṁ viya ārammaṇesu phusitā
  hutvā uppajjati. Ayametesaṁ itarehi viseso. Tattha cittekaggatā
  kiñcāpi savitakkaṁ savicāranti imasmiṁ pāṭhe na niddiṭṭhā tathāpi
  vibhaṅge jhānanti vitakko vicāro pīti sukhaṁ cittekaggatāti 2- evaṁ
  vuttattā aṅgameva. Yena hi adhippāyena bhagavatā uddeso
  kato soyeva tena vibhaṅge pakāsito hoti.
      Tividhakalyāṇaṁ dasalakkhaṇasampannanti ettha pana ādimajjhapariyosānavasena
  tividhakalyāṇatā tesaṁyeva ca ādimajjhapariyosānānaṁ lakkhaṇavasena
  dasalakkhaṇasampannatā veditabbā. Tatrāyaṁ pāli paṭhamassa
  jhānassa paṭipadāvisuddhi ādi upekkhā nubrūhanā
  majjhe sampahaṁsanā pariyosānaṁ paṭhamassa jhānassa paṭipadāvisuddhi

  *  *  *  *  *  *
  Footnote: 1. dī. Sī. 9/98. 2. abhi. vi. 35/347.
-------------------------------------------------
[page 188]
  Ādi ādissa katī lakkhaṇāni ādissa tīṇi lakkhaṇāni yo
  tassa paripantho tato cittaṁ visujjhati visuddhattā cittaṁ majjhimaṁ
  samathanimittaṁ paṭipajjati paṭipannattā tattha cittaṁ pakkhandati yañca
  paripanthato cittaṁ visujjhati yañca visuddhattā cittaṁ majjhimaṁ
  samathanimittaṁ paṭipajjati yañca paṭipannattā tattha cittaṁ pakkhandati
  paṭhamassa jhānassa paṭipadāvisuddhi ādi ādissa imāni tīṇi
  lakkhaṇāni tena vuccati paṭhamaṁ jhānaṁ ādikalyāṇañceva hoti
  tilakkhaṇasampannañcāti paṭhamassa jhānassa upekkhānubrūhanā majjhe
  majjhassa kati lakkhaṇāni majjhassa tīṇi lakkhaṇāni visuddhaṁ
  cittaṁ ajjhupekkhati samathapaṭipannaṁ ajjhupekkhati ekattupaṭṭhānaṁ
  ajjhupekkhati yañca visuddhaṁ cittaṁ ajjhupekkhati yañca samathapaṭipannaṁ
  ajjhupekkhati yañca ekattupaṭṭhānaṁ ajjhupekkhati paṭhamassa
  jhānassa upekkhānubrūhanā majjhe majjhassa imāni tīṇi
  lakkhaṇāni tena vuccati paṭhamaṁ jhānaṁ majjhekalyāṇañceva hoti
  tilakkhaṇasampannañcāti paṭhamassa jhānassa sampahaṁsanā pariyosānaṁ
  pariyosānassa katī lakkhaṇāni pariyosānassa cattāri lakkhaṇāni
  tattha jātānaṁ dhammānaṁ anativattanaṭṭhena sampahaṁsanā indriyānaṁ
  ekarasaṭṭhena sampahaṁsanā tadupagaviriyavāhanaṭṭhena sampahaṁsanā
  āsevanaṭṭhena sampahaṁsanā paṭhamassa jhānassa sampahaṁsanā pariyosānaṁ
  pariyosānassa imāni cattāri lakkhaṇāni tena vuccati paṭhamaṁ
  jhānaṁ pariyosānakalyāṇañceva hoti catulakkhaṇasampannañcāti 1-.

  *  *  *  *  *  *
  Footnote: 1. khu. pa. 31/252.
-------------------------------------------------
[page 189]
      Tattha paṭipadāvisuddhi nāma sasambhāriko upacāro upekkhānubrūhanā
  nāma appanā sampahaṁsanā nāma paccavekkhaṇāti evameke vaṇṇayanti.
  Yasmā pana ekattagataṁ cittaṁ paṭipadāvisuddhipakkhantañceva hoti
  upekkhānubrūhitañca ñāṇena ca sampahaṁsitanti 1- pāliyaṁ vuttaṁ
  tasmā antoappanāyameva āgamanavasena paṭipadāvisuddhi
  tatramajjhattupekkhāya kiccavasena upekkhānubrūhanā dhammānaṁ
  anativattanādibhāvasādhanena pariyodapakassa 2- ñāṇassa
  kiccanipphattivasena sampahaṁsanā ca veditabbā. Kathaṁ. Yasmiṁ hi
  vāre appanā uppajjati tasmiṁ yo nīvaraṇasaṅkhāto kilesagaṇo
  tassa jhānassa paripantho tato cittaṁ visujjhati. Visuddhattā
  āvaraṇavirahitaṁ hutvā majjhimaṁ samathanimittaṁ paṭipajjati. Majjhimaṁ
  samathanimittaṁ nāma samappavatto appanāsamādhiyeva. Tadanantaraṁ pana
  purimacittaṁ ekasantatipariṇāmanayena tathattaṁ upagacchamānaṁ majjhimaṁ
  samathanimittaṁ paṭipajjati nāma. Evaṁ paṭipannattā tathattupagamanena
  tattha pakkhandati nāma. Evantāva purimacitte vijjamānākāranipphādikā
  paṭhamassa jhānassa uppādakkhaṇeyeva āgamanavasena paṭipadāvisuddhi
  veditabbā. Evaṁ visuddhassa pana tassa puna visodhetabbābhāvato
  visodhane byāpāraṁ akaronto visuddhacittaṁ ajjhupekkhati nāma.
  Samathabhāvupagamanena samathapaṭipannassa puna samādāne 3- byāpāraṁ
  akaronto samathapaṭipannaṁ ajjhupekkhati nāma.

  *  *  *  *  *  *
  Footnote: 1. khu. pa. 31/252. pāliyampana paṭipadāvisuddhipasannañcevāti dissati. paṭipadā...
  pakkhannanti bhaveyya. 2. pariyodāpakassa. 3. Yu. samādhāne.
-------------------------------------------------
[page 190]
  Samathapaṭipannabhāvatoeva cassa saṅkilesasaṁsaggaṁ pahāya ekattena upaṭṭhitassa
  puna ekattupaṭṭhāne byāpāraṁ akaronto ekattupaṭṭhānaṁ ajjhupekkhati
  nāma. Evaṁ tatramajjhattupekkhāya kiccavasena upekkhānubrūhanā
  veditabbā. Ye panete evaṁ upekkhānubrūhite tattha jātā
  samādhipaññāsaṅkhātā yuganaddhadhammā aññamaññaṁ anativattamānā hutvā
  pavattā yāni ca saddhādīni indriyāni nānākilesehi vimuttattā
  vimuttirasena ekarasāni hutvā pavattāni yañcesa tadupagaṁ tesaṁ
  anativattanaekarasabhāvānaṁ anucchavikaṁ viriyaṁ vāhayati yā cassa tasmiṁ
  khaṇe pavattā āsevanā sabbepi te ākārā yasmā ñāṇena
  saṅkilesavodānesu taṁ taṁ ādīnavañca ānisaṁsañca disvā tathā tathā
  sampahaṁsitattā visodhitattā pariyodāpitattā nipphannāva tasmā
  dhammānaṁ anativattanādibhāvasādhanena pariyodapakassa 1- ñāṇassa
  kiccanipphattivasena sampahaṁsanā veditabbāti vuttaṁ. Tattha yasmā
  upekkhāvasena ñāṇaṁ pākaṭaṁ hoti yathāha tathā paggahitaṁ cittaṁ sādhukaṁ
  ajjhupekkhati upekkhāvasena paññāvasena ca paññindriyaṁ adhimattaṁ
  hoti upekkhāvasena nānattakilesehi cittaṁ vimuccati vimokkhavasena
  paññāvasena ca paññindriyaṁ adhimattaṁ hoti vimuttattā te dhammā
  ekarasā honti ekarasaṭṭhena bhāvanāti 2- tasmā ñāṇakiccabhūtā
  sampahaṁsanā pariyosānanti vuttā.
      Idāni paṭhamaṁ jhānaṁ adhigataṁ hoti paṭhavīkasiṇanti ettha.
  Gaṇanānupubbatā paṭhamaṁ. Paṭhamaṁ uppannantipi paṭhamaṁ.

  *  *  *  *  *  *
  Footnote: 1. Yu. pariyodāpakassa. 2. khu. pa. 31/338 dve casaddā natthi.
-------------------------------------------------
[page 191]
  Ārammaṇupanijjhānato paccanīkajjhāpanato vā jhānaṁ. Paṭhavīmaṇḍalaṁ pana
  sakalaṭṭhena paṭhavīkasiṇanti vuccati. Taṁ nissāya paṭiladdhaṁ nimittampi
  paṭhavīkasiṇaṁ nimitte paṭiladdhaṁ jhānampi. Tatra imasmiṁ atthe
  jhānaṁ paṭhavīkasiṇanti veditabbaṁ. Taṁ sandhāya vuttaṁ paṭhamaṁ jhānaṁ
  adhigataṁ hoti paṭhavīkasiṇanti.
      Evaṁ adhigate pana etasmiṁ tena yoginā vālavedhinā viya sūdena
  viya ca ākārā pariggahetabbā. Yathā hi sukusalo dhanuggaho
  vālavedhāya kammaṁ kurumāno yasmiṁ vāre vālaṁ vijjhati tasmiṁ vāre
  akkantapadānañca dhanudaṇḍassa ca jiyāya ca sarassa ca ākāraṁ
  pariggaṇheyya evaṁ me ṭhitena evaṁ dhanudaṇḍaṁ evaṁ jiyaṁ evaṁ
  saraṁ gahetvā vālo viddhoti so tato paṭṭhāya tatheva te ākāre
  sampādento avirādhetvā vālaṁ vijjheyya evameva yogināpi
  imaṁ nāma me bhojanaṁ bhuñjitvā evarūpaṁ puggalaṁ sevamānena evarūpe
  senāsane viharantena iminā nāma iriyāpathena imasmiṁ kāle idaṁ
  adhigatanti ete bhojanasappāyādayo ākārā pariggahetabbā.
  Evaṁ hi so naṭṭhe vā tasmiṁ te ākāre sampādetvā puna
  uppādetuṁ appaguṇaṁ vā paguṇaṁ karonto punappunaṁ appetuṁ
  sakkhissati. Yathā ca kusalo sūdo bhattāraṁ parivisanto tassa yaṁ yaṁ
  ruciyā bhuñjati taṁ taṁ sallakkhetvā tato paṭṭhāya tādisaṁyeva
  upanāmento lābhassa bhāgī hoti evamayampi adhigatakkhaṇe bhojanādayo
  ākāre gahetvā te sampādento punappunaṁ appanāya lābhī hoti.
-------------------------------------------------
[page 192]
  Tasmānena vālavedhinā viya sūdena viya ca ākārā pariggahetabbā.
      Vuttampi cetaṁ bhagavatā seyyathāpi bhikkhave paṇḍito viyatto
  kusalo sūdo rājānaṁ vā rājamahāmattaṁ vā nānācayehi sūpehi
  paccupaṭṭhito assa ambilaggehipi tittakaggehipi kaṭukaggehipi
  madhuraggehipi khārikehipi akhārikehipi loṇikehipi aloṇikehipi sakho so
  bhikkhave paṇḍito viyatto kusalo sūdo sakassa bhattu nimittaṁ
  uggaṇhāti idaṁ vā me ajja bhattu sūpeyyaṁ ruccati imassa vā
  abhiharati imassa vā bahuṁ gaṇhati imassa vā vaṇṇaṁ bhāsati
  ambilaggaṁ vā me ajja bhattu sūpeyyaṁ ruccati ambilaggassa vā abhiharati
  ambilaggassa vā bahuṁ gaṇhati ambilaggassa vā vaṇṇaṁ
  bhāsati .pe. Aloṇikassa vā vaṇṇaṁ bhāsatīti sakhoso bhikkhave
  paṇḍito viyatto kusalo sūdo lābhī ceva hoti acchādanassa
  lābhī vettanassa lābhī abhihārānaṁ taṁ kissa hetu tathā hi so
  bhikkhave paṇḍito viyatto kusalo sūdo sakassa bhattu nimittaṁ
  uggaṇhāti evameva kho bhikkhave idhekacco paṇḍito viyatto
  kusalo bhikkhu kāye kāyānupassī viharati vedanāsa... Citte... Dhammesu
  dhammānupassī viharati ātāpī sampajāno satimā vineyya loke
  abhijjhādomanassaṁ tassa dhammesu dhammānupassino viharato cittaṁ
  samādhiyati upakkilesā pahīyanti so taṁ nimittaṁ uggaṇhāti
  sakho so bhikkhave paṇḍito viyatto kusalo bhikkhu lābhī ceva hoti
  diṭṭhadhammasukhavihārānaṁ lābhī satisampajaññassa taṁ kissa hetu
-------------------------------------------------
[page 193]
  Tathā hi so bhikkhave paṇḍito viyatto kusalo bhikkhu sakassa
  cittassa nimittaṁ uggaṇhātīti 1-
      nimittaggahaṇena cassa puna te ākāre sampādayato appanāmattameva
  ijjhati. Na ciraṭṭhānaṁ. Ciraṭṭhānaṁ pana samādhiparipanthānaṁ dhammānaṁ
  suvisodhitattā hoti. Yo hi bhikkhu kāmādīnavapaccavekkhaṇādīhi
  kāmacchandaṁ na suṭṭhu vikkhambhetvā kāyapassaddhivasena kāyaduṭṭhullaṁ na
  suṭṭhu paṭipassaddhaṁ katvā ārambhadhātumanasikārādivasena thīnamiddhaṁ na suṭṭhu
  paṭivinodetvā samathanimittamanasikārādivasena uddhaccakukkuccaṁ na suṭṭhu
  samūhataṁ katvā aññepi samādhiparipanthe dhamme na suṭṭhu visodhetvā
  jhānaṁ samāpajjati so avisodhitaṁ āsayaṁ paviṭṭhabhamaro viya asuddhaṁ uyyānaṁ
  paviṭṭharājā viya ca khippameva nikkhamati. Yo pana samādhiparipanthe
  dhamme suṭṭhu visodhetvā jhānaṁ samāpajjati so suvisodhitaṁ āsayaṁ
  paviṭṭhabhamaro viya suparisuddhaṁ uyyānaṁ paviṭṭharājā viya ca sakalampi
  divasabhāgaṁ antosamāpattiyameva hoti. Tenāhu porāṇā
               kāmesu chandaṁ paṭighaṁ vinodaye
               uddhaccamiddhaṁ vicikicchapañcamaṁ
               viveka pāmojja karena cetasā
               rājāva suddhantagato tahiṁ rameti.
  Tasmā ciraṭṭhitikāmena pāripanthikadhamme sodhetvā jhānaṁ

  *  *  *  *  *  *
  Footnote: 1. saṁ. mahāvāra. 19/201.
-------------------------------------------------
[page 194]
  Samāpajjitabbaṁ. Cittabhāvanāvepullatthañca yathāladdhaṁ paṭibhāganimittaṁ
  vaḍḍhetabbaṁ. Tassa dve vaḍḍhanābhūmiyo upacāro vā appanā
  vā. Upacāraṁ patvāpi hi taṁ vaḍḍhetuṁ vaṭṭati appanaṁ patvāpi
  ekasmiṁ pana ṭhāne avassaṁ vaḍḍhetabbaṁ. Tena vuttaṁ yathāladdhaṁ
  paṭibhāganimittaṁ vaḍḍhetabbanti.
      Tatrāyaṁ vaḍḍhanānayo. Tena yoginā taṁ nimittaṁ
  pattavaḍḍhanapūvavaḍḍhanabhattavaḍḍhanalatāvaḍḍhanadussavaḍḍhanayogena avaḍḍhetvā
  yathā nāma kasako kasitabbaṭṭhānaṁ naṅgalena paricchinditvā
  paricchedabbhantare kasati yathā vā pana bhikkhū sīmaṁ bandhantā paṭhamaṁ
  nimittāni sallakkhetvā pacchā bandhanti evameva tassa yathāladdhassa
  nimittassa anukkamena ekaṅguladuvaṅgulativaṅgulacaturaṅgulamattaṁ
  manasā paricchinditvā yathāparicchedaṁ vaḍḍhetabbaṁ aparicchinditvā
  pana na vaḍḍhetabbaṁ. Tato vidatthiratanapamukhapariveṇavihārasīmānaṁ
  gāmanigamajanapadarajjasamuddasīmānañca paricchedavasena vaḍḍhayantena
  cakkavāḷaparicchedena vā tato vāpi uttariṁ paricchinditvā
  vaḍḍhetabbaṁ. Yathā hi haṁsapotakā pakkhānaṁ uṭṭhitakālato paṭṭhāya
  parittaṁ parittaṁ padesaṁ upagantvā paricayaṁ katvā anukkamena
  candimasuriyānaṁ santikaṁ gacchanti evameva bhikkhu vuttanayena nimittaṁ
  paricchinditvā vaḍḍhento yāva cakkavāḷaparicchedā tato vā
  uttariṁ vaḍḍheti. Athassa taṁ nimittaṁ vaḍḍhitavaḍḍhitaṭṭhāne paṭhaviyā
  ukkūlavikkūlanadīviduggapabbatavisamesu saṅkusatasamabbhāhataṁ usabhacammaṁ viya
-------------------------------------------------
[page 195]
  Hoti. Tasmiṁ pana nimitte pattapaṭhamajjhānena ādikammikena
  samāpajjanabahulena bhavitabbaṁ na paccavekkhaṇabahulena.
      Paccavekkhaṇabahulassa hi jhānaṅgāni thūlāni dubbalāni hutvā
  upaṭṭhahanti. Athassa tāni evaṁ upaṭṭhitattā upari ussukkanāya
  paccayataṁ na āpajjanti. So appaguṇe jhāne ussukkamāno
  paṭhamajjhānā ca parihāyati na ca sakkoti dutiyaṁ pāpuṇituṁ. Tenāha
  bhagavā seyyathāpi bhikkhave gāvī pabbateyyā bālā abyattā
  akkhettaññū akusalā visame pabbate vicarituṁ tassā evamassa
  yannūnāhaṁ agatapubbañceva disaṁ gaccheyyaṁ akhāditapubbāni ca tiṇāni
  khādeyyaṁ apītapubbāni ca pānīyāni piveyyanti sā purimaṁ pādaṁ
  na supatiṭṭhitaṁ patiṭṭhapetvā pacchimaṁ pādaṁ uddhareyya sā na ceva
  agatapubbaṁ disaṁ gaccheyya na ca akhāditapubbāni tiṇāni khādeyya
  na ca apītapubbāni pānīyāni piveyya yasmiṁ cassā padese ṭhitāya
  evamassa yannūnāhaṁ agatapubbañceva .pe. Piveyyanti tañca
  padesaṁ na sotthinā paccāgaccheyya taṁ kissa hetu tathā hi
  sā bhikkhave gāvī pabbateyyā bālā abyattā akkhettaññū
  akusalā visame pabbate vicarituṁ evameva kho bhikkhave idhekacco
  bhikkhu bālo abyatto akkhettaññū akusalo vivicceva kāmehi
  .pe. Paṭhamaṁ jhānaṁ upasampajja viharituṁ so taṁ nimittaṁ nāsevati
  na bhāveti na bahulīkaroti na ca svādhiṭṭhitaṁ adhiṭṭhāti tassa
  evaṁ hoti yannūnāhaṁ vitakkavicārānaṁ vūpasamā .pe. Dutiyaṁ
-------------------------------------------------
[page 196]
  Jhānaṁ upasampajja vihareyyanti so na sakkoti vitakkavicārānaṁ
  vūpasamā .pe. Dutiyaṁ jhānaṁ upasampajja viharituṁ tassa evaṁ hoti
  yannūnāhaṁ vivicceva kāmehi .pe. Paṭhamaṁ jhānaṁ upasampajja
  vihareyyanti so na sakkoti vivicceva kāmehi .pe. Paṭhamaṁ
  jhānaṁ upasampajja viharituṁ ayaṁ vuccati bhikkhave bhikkhu ubhato
  bhaṭṭho ubhato parihīno seyyathāpi bhikkhave sā gāvī pabbateyyā
  bālā abyattā akkhettaññū akusalā visame pabbate vicaritunti 1-.
  Tasmānena tasmiṁyeva tāva paṭhamajjhāne pañcahākārehi ciṇṇavasinā
  bhavitabbaṁ.
      Tatrimā pañca vasiyo āvajjanavasī samāpajjanavasī adhiṭṭhānavasī
  vuṭṭhānavasī paccavekkhaṇavasīti. Paṭhamajjhānaṁ yatthicchakaṁ yadicchakaṁ
  yāvadicchakaṁ āvajjati āvajjanāya dandhāyitattaṁ natthīti āvajjanavasī.
  Paṭhamajjhānaṁ yatthicchakaṁ .pe. Samāpajjati samāpajjanāya dandhāyitattaṁ
  natthīti samāpajjanavasī. Evaṁ sesāpi vitthāretabbā. Ayaṁ
  panettha atthappakāsanā.
      Paṭhamajjhānato vuṭṭhāya paṭhamaṁ vitakkaṁ āvajjayato bhavaṅgaṁ
  upacchinditvā uppannāvajjanānantaraṁ vitakkārammaṇāneva cattāri
  pañca vā javanāni javanti tato dve bhavaṅgāni tato puna
  vicārārammaṇaṁ āvajjanaṁ vuttanayeneva javanānīti evaṁ pañcasu
  jhānaṅgesu yadā nirantaraṁ cittaṁ pesetuṁ sakkoti athassa

  *  *  *  *  *  *
  Footnote: 1. aṅ. navaka. 23/433.
-------------------------------------------------
[page 197]
  Āvajjanavasī siddhā hoti. Ayaṁ pana matthakappattā vasī bhagavato
  yamakapāṭihāriye labbhati aññesaṁ vā evarūpe kāle. Ito paraṁ
  sīghatarā āvajjanavasī nāma natthi. Āyasmato pana mahāmoggallānassa
  nandopanandanāgarājadamane viya sīghaṁ samāpajjanasamatthatā
  samāpajjanavasī nāma. Accharāmattaṁ vā dasaccharāmattaṁ vā khaṇaṁ
  ṭhapetuṁ samatthatā adhiṭṭhānavasī nāma. Tatheva lahuṁ vuṭṭhātuṁ
  samatthatā vuṭṭhānavasī nāma. Tadubhayadassanatthaṁ buddharakkhitattherassa
  vatthuṁ kathetuṁ vaṭṭati.
      So hāyasmā upasampadāya aṭṭhavassiko hutvā 1- therambatthale
  mahārohaṇaguttattherassa gilānupaṭṭhānaṁ āgatānaṁ tiṁsamattānaṁ
  iddhimantasahassānaṁ majjhe nisinno therassa yāguṁ paṭiggāhayamānaṁ
  upaṭṭhākanāgarājānaṁ gahessāmīti ākāsato pakkhandantaṁ
  supaṇṇarājānaṁ disvā tāvadeva pabbataṁ nimminitvā nāgarājānaṁ
  bāhāya gahetvā tattha pāvisi. Supaṇṇarājā pabbate pahāraṁ datvā
  palāyi. Mahāthero āha sace āvuso buddharakkhito 2- nābhavissa
  sabbeva gārayhā assāmāti.
      Paccavekkhaṇavasī pana āvajjanavasiyāeva vuttā. Paccavekkhaṇajavanāneva
  hi tattha āvajjanānantarānīti.
      Imāsu pana pañcasu vasīsu ciṇṇavasinā paguṇapaṭhamajjhānato
  vuṭṭhāya ayaṁ samāpatti āsannanīvaraṇapaccatthikā vitakkavicārānaṁ

  *  *  *  *  *  *
  Footnote: 1. Ma. therappattaleṇe. 2. rakkhito.
-------------------------------------------------
[page 198]
  Oḷārikattā aṅgadubbalāti ca tattha dosaṁ disvā dutiyajjhānaṁ
  santato manasikaritvā paṭhamajjhāne nikantiṁ pariyādāya dutiyādhigamāya
  yogo kātabbo. Athassa yadā paṭhamajjhānā vuṭṭhāya satassa
  sampajānassa jhānaṅgāni paccavekkhato vitakkavicārā oḷārikato
  upaṭṭhahanti pītisukhañceva cittekaggatā ca santato upaṭṭhāti
  tadāssa oḷārikaṅgappahānāya santaṅgapaṭilābhāya ca tadeva
  nimittaṁ paṭhavī paṭhavīti punappunaṁ manasikaroto idāni dutiyajjhānaṁ
  uppajjissatīti bhavaṅgaṁ upacchinditvā tadeva paṭhavīkasīṇaṁ ārammaṇaṁ
  katvā manodvārāvajjanaṁ uppajjati. Tato tasmiṁyeva ārammaṇe
  cattāri pañca vā javanāni javanti yesaṁ avasāne ekaṁ rūpāvacaraṁ
  dutiyajjhānikaṁ sesāni vuttappakārāneva kāmāvacarānīti.
      Ettāvatā cesa vitakkavicārānaṁ vūpasamā ajjhattaṁ sampasādanaṁ
  cetaso ekodibhāvaṁ avitakkaṁ avicāraṁ samādhijampītisukhaṁ dutiyaṁ jhānaṁ
  upasampajja viharati. Evamanena dvaṅga vippahīnaṁ tivaṅgasamannāgataṁ
  tividhakalyāṇaṁ dasalakkhaṇasampannaṁ dutiyajjhānaṁ adhigataṁ hoti paṭhavīkasiṇaṁ.
      Tattha vitakkavicārānaṁ vūpasamāti vitakkassa ca vicārassa cāti
  imesaṁ dvinnaṁ vūpasamā samatikkamā. Dutiyajjhānakkhaṇe apātubhāvāti
  vuttaṁ hoti. Tattha kiñcāpi dutiyajjhāne sabbepi paṭhamajjhānadhammā
  na santi aññeyeva hi paṭhamajjhāne phassādayo aññe
  idha. Oḷārikassa pana oḷārikassa aṅgassa samatikkamā
-------------------------------------------------
[page 199]
  Paṭhamajjhānato paresaṁ dutiyajjhānādīnaṁ adhigamo hotīti dīpanatthaṁ
  vitakkavicārānaṁ vūpasamāti evaṁ vuttanti veditabbaṁ.
      Ajjhattanti idha niyakajjhattaṁ adhippetaṁ. Vibhaṅge pana
  ajjhattaṁ paccattanti 1- ettakameva vuttaṁ. Yasmā ca niyakajjhattaṁ
  adhippetaṁ tasmā attano attani vā jātaṁ attano santāne
  nibbattanti ayamettha attho.
      Sampasādananti sampasādanaṁ vuccati saddhā. Sampasādanayogato
  jhānampi sampasādanaṁ nīlavaṇṇayogato nīlavatthaṁ viya. Yasmā vā
  taṁ jhānaṁ sampasādanasamannāgatattā vitakkavicārakkhobha vūpasamanena ca
  ceto sampasādayati tasmāpi sampasādananti vuttaṁ. Imasmiṁ ca
  atthavikappe sampasādanaṁ cetasoti evaṁ padasambandho veditabbo.
  Purimasmiṁ pana atthavikappe cetasoti etaṁ ekodibhāvena saddhiṁ
  yojetabbaṁ. Tatrāyaṁ atthayojanā. Eko udetīti ekodi.
  Vitakkavicārehi anajjhāruḷhattā aggo seṭṭho hutvā udetīti
  attho. Seṭṭhopi hi loke ekoti vuccati. Vitakkavicāravirahito
  vā eko asahāyo hutvā itipi vattuṁ vaṭṭati. Athavā
  sampayuttadhamme udayatīti udi uṭṭhāpetīti attho. Seṭṭhaṭṭhena
  eko ca so udi cāti ekodi. Samādhissetaṁ adhivacanaṁ. Iti
  imaṁ ekodiṁ bhāveti vaḍḍhetīti idaṁ dutiyajjhānaṁ ekodibhāvaṁ.
  So panāyaṁ ekodi yasmā cetaso na sattassa na jīvassa tasmā

  *  *  *  *  *  *
  Footnote: 1. abhi. vi. 35/348.
-------------------------------------------------
[page 200]
  Etaṁ cetaso ekodibhāvanti vuttaṁ. Nanu cāyaṁ saddhā paṭhamajjhānepi
  atthi ayañca ekodināmako samādhi atha kasmā idameva
  sampasādanaṁ cetaso ekodibhāvañcāti vuttaṁ. Vuccate. Aduṁ
  hi paṭhamajjhānaṁ vitakkavicārakkhobhena vīcitaraṅgasamākulamiva jalaṁ na
  suppasannaṁ hoti tasmā satiyāpi saddhāya sampasādananti na
  vuttaṁ nasuppasannattāyeva cettha samādhipi na suṭṭhu pākaṭo
  tasmā ekodibhāvantipi na vuttaṁ imasmiṁ pana jhāne vitakkavicāra
  palibodhābhāvena laddhokāsā balavatī saddhā balavasaddhāsahāyapaṭilābheneva
  ca samādhipi pākaṭo tasmā idameva evaṁ vuttanti veditabbaṁ. Vibhaṅge
  pana sampasādananti yā saddhā saddahanā okappanā abhippasādo cetaso
  ekodibhāvanti yā cittassa ṭhiti .pe. Sammāsamādhīti 1- ettakameva
  vuttaṁ. Evaṁ vuttena panetena saddhiṁ ayaṁ atthavaṇṇanā yathā na virujjhati
  aññadatthuṁ saṁsandati ceva sameti ca evaṁ veditabbā.
      Avitakkaṁ avicāranti bhāvanāya pahīnattā etasmiṁ etassa
  vā vitakko natthīti avitakkaṁ. Imināva nayena avicāraṁ. Vibhaṅgepi
  vuttaṁ iti ayañca vitakko ayañca vicāro santā honti samitā
  vūpasantā atthaṅgatā abbhatthaṅgatā appitā byappitā sositā
  visositā byantīkatā tena vuccati avitakkaṁ avicāranti. Etthāha
  nanu ca vitakkavicārānaṁ vūpasamāti imināpi ayamattho siddho

  *  *  *  *  *  *
  Footnote: 1. abhi. vi. 35/348.
-------------------------------------------------
[page 201]
  Atha kasmā puna vuttaṁ avitakkaṁ avicāranti. Vuccate.
  Evameva siddhovāyamattho na panetaṁ tadatthadīpakaṁ nanu avocumhā
  oḷārikassa pana oḷārikassa aṅgassa samatikkamā paṭhamajjhānato
  paresaṁ dutiyajjhānādīnaṁ samadhigamo hotīti dassanatthaṁ vitakkavicārānaṁ
  vūpasamāti evaṁ vuttanti apica vitakkavicārānaṁ vūpasamā idaṁ
  sampasādanaṁ na kilesakālussiyassa vitakkavicārānañca vūpasamā
  ekodibhāvaṁ na upacārajjhānamiva nīvaraṇappahānā paṭhamajjhānamiva ca
  aṅgapātubhāvāti evaṁ sampasādanaekodibhāvānaṁ hetuparidīpakamidaṁ
  vacanaṁ tathā vitakkavicārānaṁ vūpasamā idaṁ avitakkaṁ avicāraṁ na
  tatiyacatutthajjhānāni viya cakkhuviññāṇādīni viya ca abhāvāti evaṁ
  avitakkāvicārabhāvassa hetuparidīpakañca na vitakkavicārābhāvamattaparidīpakaṁ
  vitakkavicārābhāvamattaparidīpakameva pana avitakkaṁ avicāranti idaṁ vacanaṁ
  tasmā purimaṁ vatvāpi vattabbamevāti.
      Samādhijanti paṭhamajjhānasamādhito sampayuttasamādhito vā jātanti
  attho. Tattha kiñcāpi paṭhamampi sampayuttasamādhito jātaṁ athakho
  ayameva samādhi samādhīti vattabbataṁ arahati vitakkavicārakkhobhavirahena
  ativiya acalattā suppasannattā ca. Tasmā imassa vaṇṇabhaṇanatthaṁ
  idameva samādhijanti vuttaṁ. Pītisukhanti idaṁ vuttanayameva. Dutiyanti
  gaṇanānupubbatā dutiyaṁ. Idaṁ dutiyaṁ samāpajjatītipi dutiyaṁ.
      Yaṁ pana vuttaṁ dvaṅgavippahīnaṁ tivaṅgasamannāgatanti tattha.
  Vitakkavicārānaṁ pahānavasena dvaṅgavippahīnatā veditabbā. Yathā ca
-------------------------------------------------
[page 202]
  Paṭhamajjhānassa upacārakkhaṇe nīvaraṇāni pahīyanti na tathā imassa
  vitakkavicārā. Appanākkhaṇeyeva panetaṁ vinā tehi uppajjati.
  Tenassa te pahānaṅgānīti vuccanti. Pīti sukhaṁ cittekaggatāti
  imesaṁ pana tiṇṇaṁ uppattivasena tivaṅgasamannāgatatā veditabbā.
  Tasmā yaṁ vibhaṅge jhānanti sampasādo pīti sukhaṁ cittassa
  ekaggatāti 1- vuttaṁ taṁ saparikkhāraṁ jhānaṁ dassetuṁ pariyāyena vuttaṁ.
  Ṭhapetvā pana sampasādanaṁ nippariyāyena upanijjhānalakkhaṇappattānaṁ
  aṅgānaṁ vasena tivaṅgikamevetaṁ hoti. Yathāha. Katamaṁ tasmiṁ
  samaye tivaṅgikaṁ jhānaṁ hoti pīti sukhaṁ cittassekaggatāti 2-. Sesaṁ
  paṭhamajjhāne vuttanayameva.
      Evaṁ adhigate pana tasmimpi vuttanayeneva pañcahākārehi
  ciṇṇavasinā hutvā paguṇadutiyajjhānato vuṭṭhāya ayaṁ samāpatti
  āsannavitakkavicārapaccatthikā yadeva tattha pītigataṁ cetaso ubbilāvitaṁ
  etenetaṁ oḷārikaṁ akkhāyatīti vuttāya pītiyā oḷārikattā
  aṅgadubbalāti ca tattha dosaṁ disvā tatiyajjhānaṁ santato manasikaritvā
  dutiyajjhāne nikantiṁ pariyādāya tatiyādhigamāya yogo kātabbo.
  Athassa yadā dutiyajjhānato vuṭṭhāya satassa sampajānassa
  jhānaṅgāni paccavekkhato pīti oḷārikato upaṭṭhāti sukhañceva
  ekaggatā ca santato upaṭṭhāti tadāssa oḷārikaṅgappahānāya
  santaṅga paṭilābhāya ca tadeva nimittaṁ paṭhavī paṭhavīti punappunaṁ

  *  *  *  *  *  *
  Footnote: 1. abhi. vi. 35/349. 2. abhi. vi. 35/356.
-------------------------------------------------
[page 203]
  Manasikaroto idāni tatiyajjhānaṁ uppajjissatīti bhavaṅgaṁ upacchinditvā
  tadeva paṭhavīkasiṇaṁ ārammaṇaṁ katvā manodvārāvajjanaṁ uppajjati.
  Tato tasmiṁyevārammaṇe cattāri pañca vā javanāni javanti yesaṁ
  avasāne ekaṁ rūpāvacaraṁ tatiyajjhānikaṁ sesāni vuttanayeneva
  kāmāvacarānīti.
      Ettāvatā panesa pītiyā ca virāgā upekkhako ca viharati
  sato ca sampajāno sukhañca kāyena paṭisaṁvedeti yantaṁ ariyā
  ācikkhanti upekkhako satimā sukhavihārīti tatiyaṁ jhānaṁ upasampajja
  viharati. Evamanena ekaṅgavippahīnaṁ dvaṅgasamannāgataṁ tividhakalyāṇaṁ
  dasalakkhaṇasampannaṁ tatiyajjhānaṁ adhigataṁ hoti paṭhavīkasiṇaṁ.
      Tattha pītiyā ca virāgāti virāgo nāma vuttappakārāya
  pītiyā jigucchanaṁ vā samatikkamo vā. Ubhinnaṁ pana antarā casaddo
  sampiṇḍanaṭṭho. So vūpasamaṁ vā sampiṇḍeti vitakkavicārānaṁ
  vūpasamaṁ vā. Tattha yadā vūpasamameva sampiṇḍeti tadā
  pītiyā ca virāgā kiñci bhiyyo vūpasamā cāti evaṁ yojanā
  veditabbā. Imissā ca yojanāya virāgo jigucchanaṭṭho hoti.
  Tasmā pītiyā jigucchanā ca vūpasamā cāti ayamattho daṭṭhabbo.
  Yadā pana vitakkavicāravūpasamaṁ sampiṇḍeti tadā pītiyā ca virāgā
  kiñci bhiyyo vitakkavicārānañca vūpasamāti evaṁ yojanā veditabbā.
  Imissā ca yojanāya virāgo samatikkamanaṭṭho hoti. Tasmā
  pītiyā ca samatikkamā vitakkavicārānañca vūpasamāti ayamattho
-------------------------------------------------
[page 204]
  Daṭṭhabbo. Kāmañcete vitakkavicārā dutiyajjhāneyeva vūpasantā
  imassa pana jhānassa maggaparidīpanatthaṁ vaṇṇabhaṇanatthañcetaṁ vuttaṁ.
  Vitakkavicārānañca vūpasamāti hi vutte idaṁ paññāyati nūna
  vitakkavicāravūpasamo maggo imassa jhānassāti. Yathā ca tatiye
  ariyamagge appahīnānampi sakkāyadiṭṭhādīnaṁ pañcannaṁ orambhāgiyānaṁ
  saṁyojanānaṁ pahānāti evaṁ pahānaṁ vuccamānaṁ vaṇṇabhaṇanaṁ hoti
  tadadhigamāya ussukkānaṁ ussāhajanakaṁ evameva idha avūpasantānampi
  vitakkavicārānaṁ vūpasamo vuccamāno vaṇṇabhaṇanaṁ hoti.
  Tenāyamattho vutto pītiyā ca samatikkamā vitakkavicārānañca
  vūpasamāti.
      Upekkhako ca viharatīti ettha. Upapattito ikkhatīti upekkhā
  samaṁ passati apakkhapatitā hutvā passatīti attho. Tāya visadāya
  vipulāya thāmagatāya samannāgatattā tatiyajjhānasamaṅgī upekkhakoti
  vuccati. Upekkhā pana dasavidhā hoti chaḷaṅgupekkhā brahmavihārupekkhā
  bojjhaṅgupekkhā viriyupekkhā saṅkhārupekkhā vedanūpekkhā
  vipassanūpekkhā tatramajjhattupekkhā jhānupekkhā parisuddhupekkhāti.
  Tattha yā idha khīṇāsavo bhikkhu cakkhunā rūpaṁ disvā neva sumano
  hoti na dummano upekkhako ca viharati sato sampajānoti
  evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe
  parisuddhapakatibhāvāvijahanākārabhūtā upekkhā ayaṁ chaḷaṅgupekkhā
  nāma. Yā pana upekkhāsahagatena cetasā ekaṁ
-------------------------------------------------
[page 205]
  Disaṁ pharitvā viharatīti 1- evamāgatā sattesu majjhattākārabhūtā
  upekkhā ayaṁ brahmavihārupekkhā nāma. Yā upekkhāsambojjhaṅgaṁ
  bhāveti vivekanissitaṁ virāganissitanti 2- evamāgatā sahajātadhammānaṁ
  majjhattākārabhūtā upekkhā ayaṁ bojjhaṅgupekkhā nāma.
  Yā pana kālena kālaṁ upekkhānimittaṁ manasikarotīti 3- evamāgatā
  anaccāraddhanātisithilaviriyasaṅkhātā upekkhā ayaṁ viriyupekkhā nāma.
  Yā katī saṅkhārupekkhā samādhivasena uppajjanti katī saṅkhārupekkhā
  vipassanāvasena uppajjanti aṭṭha saṅkhārupekkhā samādhivasena
  uppajjanti dasa saṅkhārupekkhā vipassanāvasena uppajjantīti 4-
  evamāgatā nīvaraṇādīni paṭisaṅkhā santiṭṭhanā gahaṇe majjhattabhūtā
  upekkhā ayaṁ saṅkhārupekkhā nāma. Yā pana yasmiṁ samaye
  kāmāvacaraṁ kusalaṁ cittaṁ uppannaṁ hoti upekkhāsahagatanti 5- evamāgatā
  adukkhamasukhasaññitā upekkhā ayaṁ vedanūpekkhā nāma. Yā pana
  yadatthi yaṁ bhūtaṁ taṁ pajahati upekkhaṁ paṭilabhatīti evamāgatā vicinane
  majjhattabhūtā upekkhā ayaṁ vipassanūpekkhā nāma. Yā pana
  chandādīsu yevāpanakesu āgatā sahajātānaṁ samavāhitabhūtā upekkhā
  ayaṁ tatramajjhattupekkhā nāma. Yā upekkhako ca viharatīti 6-
  evamāgatā aggasukhepi tasmiṁ apakkhapātajananī upekkhā ayaṁ
  jhānupekkhā nāma. Yā pana upekkhāsatipārisuddhiṁ catutthaṁ jhānanti 7-

  *  *  *  *  *  *
  Footnote: 1. aṅ. catukka. 21/174. 2. saṁ. mahāvāra. 19/93. 3. aṅ. tika. 20/329.
  4. khu.pa. 31/92. 5. abhi.saṁ. 34/42. 6. abhi.vi. 35/329. 7. abhi.vi. 35/330.
-------------------------------------------------
[page 206]
  Evamāgatā sabbapaccanīkaparisuddhā paccanīkavūpasamanepi abyāpārabhūtā
  upekkhā ayaṁ parisuddhupekkhā nāma.
      Tattha chaḷaṅgupekkhā ca brahmavihārupekkhā ca bojjhaṅgupekkhā
  ca tatramajjhattupekkhā ca jhānupekkhā ca parisuddhupekkhā ca atthato
  ekā tatramajjhattupekkhāva hoti. Tena tena avatthābhedena panassā
  ayaṁ bhedo ekassāpi sato sattassa kumārayuvattherasenāpatirājādivasena
  bhedo viya tasmā tāsu yattha chaḷaṅgupekkhā na tattha bojjhaṅgupekkhādayo
  yattha vā pana bojjhaṅgupekkhā na tattha chaḷaṅgupekkhādayo
  hontīti veditabbā. Yathā cetāsaṁ atthato ekībhāvo evaṁ
  saṅkhārupekkhāvipassanūpekkhānampi. Paññāeva hi sā
  kiccavasena dvidhā bhinnā. Yathā hi purisassa sāyaṁ gehaṁ
  paviṭṭhaṁ sappaṁ ajapadadaṇḍaṁ gahetvā pariyesamānassa taṁ thusakoṭṭhake
  nipannaṁ disvā sappo nukho noti avalokentassa sovatthikattayaṁ
  disvā nibbematikassa sappo na sappoti vicinane
  majjhattatā hoti evameva yā āraddhavipassakassa vipassanāñāṇena
  lakkhaṇattaye diṭṭhe saṅkhārānaṁ aniccabhāvādivicinane majjhattatā
  uppajjati ayaṁ vipassanūpekkhā nāma. Yathā pana tassa
  purisassa ajapadadaṇḍena gāḷhaṁ sappaṁ gahetvā kintāhaṁ imaṁ
  sappaṁ aviheṭhento attānañca iminā aḍaṁsāpento muñceyyanti
  muñcanākārameva pariyesato gahaṇe majjhattatā hoti evameva
  yā lakkhaṇattayassa diṭṭhattā āditte viya tayo bhave passato
-------------------------------------------------
[page 207]
  Saṅkhāraggahaṇe majjhattatā ayaṁ saṅkhārupekkhā nāma. Iti
  vipassanūpekkhāya siddhāya saṅkhārupekkhāpi siddhāva hoti.
  Iminā panesā vicinanaggahaṇesu majjhattasaṅkhātena 1- kiccena dvidhā
  bhinnāti. Viriyupekkhā pana vedanūpekkhā ca aññamaññañca
  avasesāhi ca atthato bhinnāevāti.
      Iti imāsu upekkhāsu jhānupekkhā idha adhippetā.
  Sā majjhattalakkhaṇā anābhogarasā abyāpārapaccupaṭṭhānā
  pītivirāgapadaṭṭhānāti. Etthāha nanu cāyaṁ atthato
  tatramajjhattupekkhāva hoti sā ca paṭhamadutiyajjhānesupi atathi
  tasmā tatrāpi upekkhako ca viharatīti evamayaṁ vattabbā siyā sā
  kasmā na vuttāti. Aparibyattakiccato. Aparibyattaṁ hi tasmā
  tattha kiccaṁ vitakkādīhi abhibhūtattā. Idha panāyaṁ vitakkavicārapītīhi
  anabhibhūtattā ukkhittasirā viya hutvā paribyattakiccā jātā tasmā
  vuttāti. Niṭṭhitā upekkhako ca viharatīti etassa sabbaso
  atthavaṇṇanā.
      Idāni sato ca sampajānoti ettha. Saratīti sato. Sammā
  pajānātīti sampajāno. Puggalena sati ca sampajaññañca vuttaṁ.
  Tattha saraṇa lakkhaṇā sati apammussanarasā 2- ārakkhapaccupaṭṭhānā.
  Asammohalakkhaṇaṁ sampajaññaṁ tīraṇarasaṁ pavicayapaccupaṭṭhānaṁ. Tattha
  kiñcāpi idaṁ satisampajaññaṁ purimajjhānesupi atthi muṭṭhassatissa
  hi asampajānassa upacāramattampi na sampajjati pageva

  *  *  *  *  *  *
  Footnote: 1. Yu. majjhattatāsaṅkhātena. 2. Yu. asammussanarasā.
-------------------------------------------------
[page 208]
  Appanā oḷārikattā pana tesaṁ jhānānaṁ bhūmiyaṁ viya purisassa
  cittassa gati sukhā hoti abyattaṁ tattha satisampajaññakiccaṁ
  oḷārikaṅgappahānena pana sukhumattā imassa jhānassa purisassa
  khuradhārāyaṁ viya satisampajaññakiccapariggahitāeva cittassa gati
  icchitabbāti idheva vuttaṁ. Kiñci bhiyyo. Yathā dhenūpako
  vaccho dhenuto apanīto arakkhiyamāno punadeva dhenuṁ upagacchati
  evamidaṁ tatiyajjhānasukhaṁ pītito apanītaṁ taṁ satisampajaññārakkhena
  arakkhiyamānaṁ punadeva pītiṁ upagaccheyya pītisampayuttameva siyā.
  Sukhe cāpi sattā sārajjanti idañca atimadhuraṁ sukhaṁ tato paraṁ
  sukhābhāvā satisampajaññānubhāvena panettha sukhe asārajjanā hoti
  no aññathāti imampi atthavisesaṁ dassetuṁ idaṁ idheva vuttanti
  veditabbanti.
      Idāni sukhañca kāyena paṭisaṁvedetīti ettha. Kiñcāpi
  tatiyajjhānasamaṅgino sukhapaṭisaṁvedanābhogo natthi evaṁ santepi
  yasmā tassa nāmakāyena sampayuttaṁ sukhaṁ yaṁ vā taṁ nāmakāyasampayuttaṁ
  sukhaṁ taṁsamuṭṭhānenassa yasmā atipaṇītena rūpena rūpakāyo phuṭṭho
  yassa phuṭṭhattā jhānā vuṭṭhitopi sukhaṁ paṭisaṁvedeyya tasmā
  etamatthaṁ dassento sukhañca kāyena paṭisaṁvedetīti āha.
      Idāni yantaṁ ariyā ācikkhanti upekkhako satimā sukhavihārīti
  ettha. Yaṁ jhānahetu yaṁ jhānakāraṇā taṁ tatiyajjhānasamaṅgipuggalaṁ
  buddhādayo ariyā ācikkhanti desenti paññapenti
-------------------------------------------------
[page 209]
  Paṭṭhapenti vivaranti vibhajanti uttānīkaronti pakāsenti pasaṁsantīti
  adhippāyo kinti upekkhako satimā sukhavihārīti taṁ tatiyaṁ
  jhānaṁ upasampajja viharatīti evamettha yojanā veditabbā.
  Kasmā panetaṁ te evaṁ pasaṁsantīti. Pasaṁsārahato. Ayaṁ hi
  yasmā atimadhurasukhe sukhapāramippattepi tatiyajjhāne upekkhako na
  tattha sukhābhisaṅgena ākaḍḍhiyati yathā ca pīti na uppajjati
  evaṁ upaṭṭhitassatitāya satimā yasmā ca ariyakantaṁ ariyajanasevitameva
  ca asaṅkiliṭṭhaṁ sukhaṁ nāmakāyena paṭisaṁvedeti tasmā pasaṁsāraho
  hoti. Iti pasaṁsārahato naṁ ariyā te evaṁ pasaṁsārahahetubhūte
  guṇe pakāsentā upekkhako satimā sukhavihārīti evaṁ pasaṁsantīti
  veditabbaṁ. Tatiyanti gaṇanānupubbatā tatiyaṁ. Idaṁ tatiyaṁ
  samāpajjatītipi tatiyaṁ.
      Yaṁ pana vuttaṁ ekaṅgavippahīnaṁ dvaṅgasamannāgatanti ettha.
  Pītiyā pahānavasena ekaṅgavippahīnatā veditabbā. Sā panesā
  dutiyajjhānassa vitakkavicārā viya appanākkhaṇeyeva pahīyati tenassa
  sā pahānaṅganti vuccati. Sukhaṁ cittekaggatāti imesaṁ pana dvinnaṁ
  uppattivasena dvaṅgasamannāgatatā veditabbā. Tasmā yaṁ vibhaṅge
  jhānanti upekkhā satisampajaññaṁ sukhaṁ cittassekaggatāti 1- vuttaṁ
  taṁ saparikkhāraṁ jhānaṁ dassetuṁ pariyāyena vuttaṁ. Ṭhapetvā pana
  upekkhāsatisampajaññāni nippariyāyena upanijjhānalakkhaṇappattānaṁ

  *  *  *  *  *  *
  Footnote: 1. abhi. vi. 35/351.
-------------------------------------------------
[page 210]
  Aṅgānaṁ vasena dvaṅgikamevetaṁ hoti. Yathāha. Katamaṁ tasmiṁ samaye
  dvaṅgikaṁ jhānaṁ hoti sukhaṁ cittassekaggatāti 1-. Sesaṁ paṭhamajjhāne
  vuttanayameva.
      Evaṁ adhigate pana tasmimpi vuttanayeneva pañcahākārehi
  ciṇṇavasinā hutvā paguṇatatiyajjhānato vuṭṭhāya ayaṁ samāpatti
  āsannapītipaccatthikā yadeva tattha sukhamiti cetaso ābhogo
  etenetaṁ oḷārikamakkhāyatīti 2- evaṁ vuttassa sukhassa oḷārikattā
  aṅgadubbalāti ca tattha dosaṁ disvā catutthajjhānaṁ santato
  manasikaritvā tatiyajjhāne nikantiṁ pariyādāya catutthādhigamāya yogo
  kātabbo. Athassa yadā tatiyajjhānato vuṭṭhāya satassa
  sampajānassa jhānaṅgāni paccavekkhato cetasikasomanassasaṅkhātaṁ sukhaṁ
  oḷārikato upaṭṭhāti upekkhāvedanā ceva cittekaggatā ca
  santato upaṭṭhāti tadāssa oḷārikaṅgappahānāya santaṅgapaṭilābhāya
  ca tadeva nimittaṁ paṭhavī paṭhavīti punappunaṁ manasikaroto idāni
  catutthajjhānaṁ uppajjissatīti bhavaṅgaṁ upacchinditvā tadeva
  paṭhavīkasiṇaṁ ārammaṇaṁ katvā manodvārāvajjanaṁ uppajjati. Tato
  tasmiṁyevārammaṇe cattāri pañca vā javanāni uppajjanti yesaṁ
  avasāne ekaṁ rūpāvacaraṁ catutthajjhānikaṁ sesāni vuttappakārāneva
  kāmāvacarāni. Ayaṁ pana viseso yasmā sukhavedanā adukkhamasukhāya
  vedanāya āsevanapaccayena paccayo pana hoti catutthajjhāneva

  *  *  *  *  *  *
  Footnote: 1. abhi. vi. 35/357. 2. dī. Sī. 9/48.
-------------------------------------------------
[page 211]
  Adukkhamasukhāya vedanāya uppajjitabbaṁ tasmā tāni
  upekkhāvedanāsampayuttāni honti upekkhāsampayuttattāyeva
  cettha pītipi parihāyatīti.
      Ettāvatā cesa sukhassa ca pahānā dukkhassa ca pahānā
  pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
  catutthaṁ jhānaṁ upasampajja viharati. Evamanena ekaṅgavippahīnaṁ
  dvaṅgasamannāgataṁ tividhakalyāṇaṁ dasalakkhaṇasampannaṁ catutthajjhānaṁ adhigataṁ
  hoti paṭhavīkasiṇaṁ.
      Tattha sukhassa ca pahānā dukkhassa ca pahānāti kāyikasukhassa
  ca kāyikadukkhassa ca pahānā. Pubbevāti taṁ ca kho pubbeva
  na catutthajjhānakkhaṇe. Somanassadomanassānaṁ atthaṅgamāti
  cetasikasukhassa ca cetasikadukkhassa cāti imesampi dvinnaṁ pubbeva
  atthaṅgamā. Pahānā icceva vuttaṁ hoti. Kadā pana tesaṁ ca
  pahānaṁ hotīti. Catunnaṁ jhānānaṁ upacārakkhaṇe. Somanassañhi
  catutthajjhānassa upacārakkhaṇeyeva pahīyati. Dukkhadomanassasukhāni
  paṭhamadutiyatatiyānaṁ upacārakkhaṇesu. Evametesaṁ pahānakkameneva
  avuttānampi indriyavibhaṅge pana indriyānaṁ uddesakkameneva idhāpi
  vuttānaṁ sukhadukkhasomanassadomanassānaṁ pahānaṁ veditabbaṁ.
      Yadi panetāni tassa tassa jhānassa upacārakkhaṇeyeva pahīyanti
  atha kasmā kattha cuppannaṁ dukkhindriyaṁ aparisesaṁ nirujjhati idha
  bhikkhave bhikkhu vivicceva kāmehi .pe. Paṭhamaṁ jhānaṁ upasampajja
-------------------------------------------------
[page 212]
  Viharati etthuppannaṁ dukkhindriyaṁ aparisesaṁ nirujjhati kattha cuppannaṁ
  domanassindriyaṁ sukhindriyaṁ somanassindriyaṁ aparisesaṁ nirujjhati idha
  bhikkhave bhikkhu sukhassa ca pahānā .pe. Catutthaṁ jhānaṁ upasampajja
  viharati etthuppannaṁ somanassindriyaṁ aparisesaṁ nirujjhatīti 1- evaṁ
  jhānesveva nirodho vuttoti. Atisayanirodhattā. Atisayanirodho
  hi nesaṁ paṭhamajjhānādīsu na nirodhoyeva. Nirodhoyeva pana
  upacārakkhaṇe nātisayanirodho. Tathāhi nānāvajjane
  paṭhamajjhānupacāre niruddhassāpi dukkhindriyassa ḍaṁsamakasādisamphassena vā
  visamāsanupatāpena vā siyā uppatti. Na tveva antoappanāyaṁ.
  Upacāre vā niruddhampetaṁ na suṭṭhu niruddhaṁ hoti paṭipakkhena
  avihatattā. Antoappanāyaṁ pana pītipharaṇena sabbo kāyo
  sukhokkanto hoti. Sukhokkantakāyassa ca suṭṭhu niruddhaṁ hoti
  dukkhindriyaṁ paṭipakkhena vihatattā. Nānāvajjaneyeva ca
  dutiyajjhānupacāre pahīnassapi domanassindriyassa. Yasmā etaṁ
  vitakkavicārapaccayepi kāyakilamathe cittupaghāte ca sati uppajjati
  vitakkavicārabhāve 2- ca neva uppajjati yattha pana uppajjati tattha
  vitakkavicārabhāve appahīnāeva ca dutiyajjhānupacāre vitakkavicārāti
  tatthassa siyā uppatti. Na tveva dutiyajjhāne pahīnapaccayattā.
  Tathā tatiyajjhānupacāre pahīnassāpi sukhindriyassa pīti samuṭṭhānap-
  paṇītarūpaphuṭṭhakāyassa siyā uppatti. Na tveva tatiyajjhāne.

  *  *  *  *  *  *
  Footnote: 1. saṁ. mahāvāra. 19/283. 2. Yu. vitakkavicārābhāve.
-------------------------------------------------
[page 213]
  Tatiyajjhāne hi sukhassa paccayabhūtā pīti sabbaso niruddhāti. Tathā
  catutthajjhānupacāre pahīnassāpi somanassindriyassa pītiāsannattā
  appanāppattāya upekkhāya abhāvena sammā anatikkantattā ca
  siyā uppatti. Na tveva catutthajjhāne. Tasmā evañca etthuppannaṁ
  dukkhindriyaṁ aparisesaṁ nirujjhatīti tattha tattha aparisesaggahaṇaṁ katanti.
      Etthāha athevaṁ tassa tassa jhānassupacāre pahīnāpi etā
  vedanā idha kasmā samāhaṭāti. Sukhaggahaṇatthaṁ. Yā hi ayaṁ
  adukkhamasukhanti ettha adukkhamasukhā vedanā vuttā sā sukhumā
  duviññeyyā na sakkā sukhena gahetuṁ. Tasmā yathā nāma duṭṭhassa
  yathā vā tathā vā upasaṅkamitvā gahetuṁ asakkuṇeyyassa goṇassa
  sukhaggahaṇatthaṁ gopo ekasmiṁ vaje sabbā gāvo samāharati athekekaṁ
  nīharanto paṭipāṭiyā āgataṁ ayaṁ so gaṇhatha nanti tampi gāhayati
  evameva bhagavā sukhaggahaṇatthaṁ sabbā etā samāhari. Evañhi
  samāhaṭā etā dassetvā yaṁ neva sukhaṁ na dukkhaṁ na somanassaṁ
  na domanassaṁ ayaṁ adukkhamasukhā vedanāti sakkā hoti esā
  gāhayituṁ. Apica adukkhamasukhāya cetovimuttiyā paccayadassanatthaṁ
  cāpi etā vuttāti veditabbā. Dukkhappahānādayo hi
  tassā paccayā. Yathāha. Cattāro kho āvuso paccayā
  adukkhamasukhāya cetovimuttiyā samāpattiyā idhāvuso bhikkhu sukhassa
  ca pahānā .pe. Catutthaṁ jhānaṁ upasampajja viharati ime kho
-------------------------------------------------
[page 214]
  Āvuso cattāro paccayā adukkhamasukhāya cetovimuttiyā
  samāpattiyāti 1-. Yathā vā aññattha pahīnāpi sakkāyadiṭṭhiādayo
  tatiyamaggassa vaṇṇabhaṇanatthaṁ tattha pahīnāti vuttā evaṁ
  vaṇṇabhaṇanatthampetassa jhānassa tā idha vuttāti veditabbā.
  Paccayaghātena vā ettha rāgadosānaṁ atidūrabhāvaṁ dassetumpetā
  vuttāti veditabbā. Etāsu hi sukhaṁ somanassassa paccayo somanassaṁ
  rāgassa dukkhaṁ domanassassa paccayo domanassaṁ dosassa sukhādighātena
  cassa sappaccayā rāgadosā hatāti atidūre hontīti.
      Adukkhamasukhanti dukkhābhāvena adukkhaṁ sukhābhāvena asukhaṁ.
  Etenettha dukkhasukhapaṭipakkhabhūtaṁ tatiyavedanaṁ dīpeti na dukkhasukhābhāvamattaṁ.
  Tatiyavedanā nāma adukkhamasukhā upekkhātipi vuccati. Sā
  iṭṭhāniṭṭhaviparītānubhavanalakkhaṇā majjhattarasā avibhūtapaccupaṭṭhānā
  sukhanirodhapadaṭṭhānāti veditabbā. Upekkhāsatipārisuddhinti
  upekkhāya janitasatipārisuddhiṁ. Imasmiṁ hi jhāne suparisuddhā sati.
  Yā ca tassā satiyā pārisuddhi sā upekkhāya katā na aññena.
  Tasmā etaṁ upekkhāsatipārisuddhīti vuccati. Vibhaṅgepi vuttaṁ ayaṁ
  sati imāya upekkhāya vivaṭā 2- hoti parisuddhā pariyodātā tena
  vuccati upekkhāsatipārisuddhīti 3-. Yāya ca upekkhāya ettha satiyā
  pārisuddhi hoti sā atthato tatramajjhattāti veditabbā.
  Na kevalañcettha tāya satiyeva parisuddhā apica kho sabbepi

  *  *  *  *  *  *
  Footnote: 1. Ma. mū. 12/543. 2. Ma. visadā. 3. abhi. vi. 35/352.
-------------------------------------------------
[page 215]
  Sampayuttadhammā. Satisīsena pana desanā vuttā. Tattha kiñcāpi
  ayaṁ upekkhā heṭṭhāpi tīsu jhānesu vijjati yathā pana divā
  suriyappabhābhibhavā somabhāvena 1- ca attano upakārakattena vā
  sabhāgāya rattiyā alābhā divā vijjamānāpi candalekhā aparisuddhā
  hoti apariyodātā evamayampi tatramajjhattupekkhācandalekhā
  vitakkādipaccanīkadhammatejābhibhavā sabhāgāya ca upekkhāvedanārattiyā
  appaṭilābhā vijjamānāpi paṭhamādijjhānabhede aparisuddhā hoti.
  Tassā ca aparisuddhāya divā aparisuddhāya candalekhāya pabhā viya
  sahajātāpi satiādayo aparisuddhāva honti. Tasmā tesu ekampi
  upekkhāsatipārisuddhīti na vuttaṁ. Idha pana vitakkādipaccanīka-
  dhammatejābhibhavābhāvā sabhāgāya ca upekkhāvedanārattiyā paṭilābhā
  ayaṁ tatramajjhattupekkhācandalekhā ativiya parisuddhā. Tassā
  parisuddhattā parisuddhacandalekhāpabhā viya sahajātāpi satiādayo parisuddhā
  honti pariyodātā. Tasmā idameva upekkhāsatipārisuddhīti
  vuttanti veditabbaṁ. Catutthanti gaṇanānupubbatā catutthaṁ. Idaṁ
  catutthaṁ samāpajjatītipi catutthaṁ.
      Yaṁ pana vuttaṁ ekaṅgavippahīnaṁ dvaṅgasamannāgatanti tattha.
  Somanassassa pahānavasena ekaṅgavippahīnatā veditabbā. Tañca
  pana somanassaṁ ekavīthiyaṁ purimajavanesuyeva pahīyati. Tenassa taṁ
  pahānaṅganti vuccati. Upekkhāvedanā cittekaggatāti imesaṁ pana
  dvinnaṁ uppattivasena dvaṅgasamannāgatatā veditabbā. Sesaṁ

  *  *  *  *  *  *
  Footnote: 1. Yu. sommabhāvena.
-------------------------------------------------
[page 216]
  Paṭhamajjhāne vuttanayameva. Esa tāva catukkajjhāne nayo.
      Pañcakajjhānaṁ pana nibbattantena paguṇapaṭhamajjhānato vuṭṭhāya
  ayaṁ samāpatti āsannanīvaraṇapaccatthikā vitakkassa oḷārikattā
  aṅgadubbalāti ca tattha dosaṁ disvā dutiyajjhānaṁ santato
  manasikaritvā paṭhamajajhāne nikantiṁ pariyādāya dutiyādhigamāya yogo
  kātabbo. Athassa yadā paṭhamajjhānā vuṭṭhāya satassa sampajānassa
  jhānaṅgāni paccavekkhato vitakkamattaṁ oḷārikato upaṭṭhāti
  vicārādayo santato tadāssa oḷārikaṅgappahānāya santaṅgapaṭilābhāya
  ca tadeva nimittaṁ paṭhavī paṭhavīti punappunaṁ manasikaroto vuttanayeneva
  dutiyajjhānaṁ uppajjati. Tassa vitakkamattameva pahānaṅgaṁ vicārādīni
  cattāri samannāgataṅgāni. Tesaṁ vuttappakārameva. Evaṁ adhigate
  pana tasmimpi vuttanayeneva pañcahākārehi ciṇṇavasinā
  hutvā paguṇadutiyajjhānato vuṭṭhāya ayaṁ samāpatti
  āsannavitakkapaccatthikā vicārassa oḷārikattā aṅgadubbalāti ca
  tattha dosaṁ disvā tatiyajjhānaṁ santato manasikaritvā dutiyajjhāne
  nikantiṁ pariyādāya tatiyādhigamāya yogo kātabbo. Athassa yadā
  dutiyajjhānato vuṭṭhāya satassa sampajānassa jhānaṅgāni paccavekkhato
  vicāramattaṁ oḷārikato upaṭṭhāti pītiādīni santato tadāssa
  oḷārikaṅgappahānāya santaṅgapaṭilābhāya ca tadeva nimittaṁ paṭhavī
  paṭhavīti punappunaṁ manasikaroto vuttanayeneva tatiyajjhānaṁ uppajjati.
  Tassa vicāramattameva pahānaṅgaṁ catukkanayassa dutiyajjhāne viya
-------------------------------------------------
[page 217]
  Pītiādīni tīṇi samannāgataṅgāni. Sesaṁ vuttanayameva. Iti yaṁ
  catukkanaye dutiyaṁ taṁ dvidhā bhinditvā pañcakanaye dutiyañceva tatiyañca
  hoti yāni ca tattha tatiyacatutthāni tāni ca catutthapañcamāni honti
  paṭhamaṁ paṭhamamevāti.
             Iti sādhujanapāmujjatthāya kate visuddhimagge
     samādhibhāvanādhikāre paṭhavīkasiṇaniddeso nāma catuttho paricchedo.
                      Sesakasiṇaniddeso
      idāni paṭhavīkasiṇānantare āpokasiṇe vitthārakathā hoti.
  Yatheva hi paṭhavīkasiṇaṁ evaṁ āpokasiṇampi bhāvetukāmena
  sukhanisinnena āpasmiṁ nimittaṁ gaṇhitabbaṁ. Kate vā akate vāti sabbaṁ
  vitthāretabbaṁ. Yathā ca idha evaṁ sabbattha. Ito parañhi
  ettakampi avatvā visesamattameva vakkhāma. Idhāpi pubbepi
  katādhikārassa puññavato akate āpasmiṁ pokkharaṇiyā vā taḷāke vā
  loṇiyaṁ vā samudde vā nimittaṁ uppajjati cūḷasivattherassa viya.
  Tassa kirāyasmato lābhasakkāraṁ pahāya vivittavāsaṁ vasissāmīti
  mahātitthe nāvaṁ abhirūhitvā jambūdīpaṁ gacchato antarā mahāsamuddaṁ
  olokayato tappaṭibhāgaṁ kasiṇanimittaṁ udapādi. Akatādhikārena
  cattāro kasiṇadose pariharantena nīlapītalohitodātavaṇṇānaṁ
  aññataravaṇṇaṁ āpaṁ aggahetvā yaṁ pana bhūmiṁ asampattameva ākāse
  suddhavatthena gahitaṁ udakaṁ aññaṁ vā tathārūpaṁ vippasannamanāvilaṁ
-------------------------------------------------
[page 218]
  Tena pattaṁ vā kuṇḍikaṁ vā samatittikaṁ pūretvā vihārapaccante
  vuttappakāre paricchinne okāse ṭhapetvā sukhanisinnena na vaṇṇo
  paccavekkhitabbo. Na lakkhaṇaṁ manasikātabbaṁ. Nissayasavaṇṇameva
  katvā ussadavasena paṇṇattidhamme cittaṁ ṭhapetvā ambu
  udakaṁ vāri salilantiādīsu āponāmesu pākaṭanāmavaseneva
  āpo āpoti bhāvetabbaṁ. Tassevaṁ bhāvayato anukkamena
  vuttanayeneva nimittadvayaṁ uppajjati. Idha pana uggahanimittaṁ
  calamānaṁ viya upaṭṭhāti. Sace pheṇapubbulakamissaṁ udakaṁ hoti
  tādisameva upaṭṭhāti. Kasiṇadoso paññāyati. Paṭibhāganimittaṁ pana
  nipparipphandaṁ 1- ākāse ṭhapitamaṇitālavaṇṭaṁ viya maṇimayādāsamaṇḍalaṁ
  viya ca hutvā upaṭṭhāti. So tassa saha upaṭṭhāneneva
  upacārajjhānaṁ vuttanayeneva ca catukka pañcakajjhānāni pāpuṇātīti.
  Āpokasiṇaṁ samattaṁ.
      Tejokasiṇaṁ bhāvetukāmenāpi tejasmiṁ nimittaṁ gaṇhitabbaṁ.
  Tattha katādhikārassa puññavato akate nimittaṁ gaṇhantassa dīpasikhāya
  vā uddhane vā pattapacanaṭṭhāne vā davadāhe vā yatthakacthacideva
  aggijālaṁ olokentassa nimittaṁ uppajjati cittaguttattherassa viya.
  Tassa hāyasmato dhammassavanadivase uposathāgāraṁ paviṭṭhassa dīpasikhaṁ
  olokentasseva nimittaṁ uppajji. Itarena pana kātabbaṁ.
  Tatridaṁ karaṇavidhānaṁ. Siniddhāni sāradārūni phāletvā sukkhāpetvā

  *  *  *  *  *  *
  Footnote: 1. Yu. parinipphandanaṁ.
-------------------------------------------------
[page 219]
  Ghaṭikaṁ ghaṭikaṁ katvā paṭirūpaṁ rukkhamūlaṁ vā maṇḍapaṁ vā gantvā
  pattapacanākārena rāsiṁ katvā ālimpetvā kaṭasārake vā camme
  vā paṭe vā vidatthicaturaṅgulappamāṇaṁ chiddaṁ kātabbaṁ. Taṁ purato
  ṭhapetvā vuttanayeneva nisīditvā heṭṭhā tiṇakaṭṭhaṁ vā upari
  dhūmasikhaṁ vā amanasikaritvā vemajjhe ghanajālāyaṁ nimittaṁ gaṇhitabbaṁ.
  Nīlanti vā pītanti vātiādivasena vaṇṇo na paccavekkhitabbo.
  Uṇhattavasena lakkhaṇaṁ na manasikātabbaṁ. Nissayasavaṇṇameva katvā
  ussadavasena paṇṇattidhamme cittaṁ ṭhapetvā pāvako kaṇhavattani
  jātavedo hutāsanotiādīsu aggināmesu pākaṭanāmavaseneva tejo
  tejoti bhāvetabbaṁ. Tassevaṁ bhāvayato vuttanayeneva anukkamena
  nimittadvayaṁ uppajjati. Tattha uggahanimittaṁ jālaṁ chijjitvā chijjitvā
  patanasadisaṁ hutvā upaṭṭhāti. Akate gaṇhantassa pana kasiṇadoso
  paññāyati. Alātakhaṇḍaṁ vā aṅgārapiṇḍo vā chārikā vā dhūmo
  vā upaṭṭhāti. Paṭibhāganimittaṁ niccalaṁ ākāse ṭhapitarattakambalakhaṇḍaṁ
  viya suvaṇṇatālavaṇṭaṁ viya kāñcanatthambho viya ca upaṭṭhāti.
  So tassa saha upaṭṭhāneneva upacārajjhānaṁ vuttanayeneva ca
  catukkapañcakajjhānāni pāpuṇātīti. Tejokasiṇaṁ.
      Vāyokasiṇaṁ bhāvetukāmenāpi vāyasmiṁ 1- nimittaṁ gaṇhitabbaṁ.
  Tañca kho diṭṭhavasena vā phuṭṭhavasena vā. Vuttañhetaṁ aṭṭhakathāsu
  vāyokasiṇaṁ uggaṇhanto vāyasmiṁ nimittaṁ gaṇhāti ucchuggaṁ vā

  *  *  *  *  *  *
  Footnote: 1. Ma. vāyusmiṁ.
-------------------------------------------------
[page 220]
  Eritaṁ sameritaṁ upalakkheti veḷuggaṁ vā rukkhaggaṁ vā kesaggaṁ vā eritaṁ
  sameritaṁ upalakkheti kāyasmiṁ vā phuṭṭhaṁ upalakkhetīti. Tasmā samasīsaṭṭhitaṁ
  ghanapattaṁ ucchuṁ vā veḷuṁ vā rukkhaṁ vā caturaṅgulappamāṇaghanakesassa purisassa
  sīsaṁ vā vātena pahariyamānaṁ disvā ayaṁ vāto etasmiṁ ṭhāne paharatīti
  satiṁ ṭhapetvā yaṁ vā panassa vātapānantarikāya vā bhitticchiddena vā
  pavisitvā vāto kāyappadesaṁ paharati tattha satiṁ ṭhapetvā vātamālutānilādīsu
  vātanāmesu pākaṭanāmavaseneva vāto vātoti bhāvetabbaṁ. Idha
  uggahanimittaṁ uddhanato otāritamattassa pāyāsassa usumavaṭṭisadisaṁ calaṁ
  hutvā upaṭṭhāti. Paṭibhāganimittaṁ sannisinnaṁ hoti niccalaṁ. Sesaṁ
  vuttanayeneva veditabbanti. Vāyokasiṇaṁ.
      Tadanantaraṁ pana nīlakasiṇaṁ uggaṇhanto nīlakasmiṁ nimittaṁ
  gaṇhāti pupphasmiṁ vā vatthasmiṁ vā vaṇṇadhātuyā vāti vacanato
  katādhikārassa puññavato tāva tathārūpaṁ mālāvacchaṁ vā pūjāṭhāne
  pupphasantharaṁ vā nīlavatthamaṇīnaṁ vā aññataraṁ disvāva nimittaṁ
  uppajjati. Itarena nīluppalagirikaṇṇikādīni pupphāni gahetvā
  yathā kesaraṁ vaṇṭaṁ vā na paññāyati evaṁ caṅkoṭakaṁ vā
  karaṇḍapaṭalaṁ 1- vā pattehiyeva samatittikaṁ pūretvā santharitabbaṁ.
  Nīlavaṇṇena vā vatthena bhaṇḍikaṁ bandhitvā pūretabbaṁ. Mukhavaṭṭiyaṁ
  vāssa bheritalamiva bandhitabbaṁ. Kaṁsanīlapalālanīlāñjananīlādīnaṁ vā

  *  *  *  *  *  *
  Footnote: 1. karaṇḍakapaṭalaṁ.
-------------------------------------------------
[page 221]
  Aññatarena dhātunā paṭhavīkasiṇe vuttanayeneva saṁhārimaṁ vā bhittiyaṁyeva
  vā kasiṇamaṇḍalaṁ katvā visabhāgavaṇṇena pacchinditabbaṁ 1-. Tato
  paṭhavīkasiṇe vuttanayena nīlaṁ nīlanti manasikāro pavattetabbo. Idhāpi
  uggahanimitte kasiṇadoso paññāyati. Kesaradaṇḍakapattantarikādīni
  upaṭṭhahanti. Paṭibhāganimittaṁ kasiṇamaṇḍalato muccitvā ākāse
  maṇitālavaṇṭasadisaṁ upaṭṭhāti. Sesaṁ vuttanayeneva veditabbanti.
  Nīlakasiṇaṁ.
      Pītakasiṇepi eseva nayo. Vuttañhetaṁ pītakasiṇaṁ uggaṇhanto
  pītakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti.
  Tasmā idhāpi katādhikārassa puññavato tathārūpaṁ mālāvacchaṁ vā
  pupphasantharaṁ vā pītavatthadhātūnaṁ vā aññataraṁ disvāva nimittaṁ uppajjati
  cittaguttattherassa viya. Tassa kirāyasmato cittalapabbate
  pattaṅgapupphehi kataṁ āsanapūjaṁ passato saha dassaneneva āsanappamāṇaṁ
  nimittaṁ udapādi. Itarena kaṇṇikārapupphādīhi vā pītakavatthena vā
  dhātunā vā nīlakasiṇe vuttanayeneva kasiṇaṁ katvā pītakaṁ pītakanti
  manasikāro pavattetabbo. Sesaṁ tādisamevāti. Pītakasiṇaṁ.
      Lohitakasiṇepi eseva nayo. Vuttañhetaṁ lohitakasiṇaṁ
  uggaṇhanto lohitakasmiṁ nimittaṁ gaṇhāti pupphasmiṁ vā vatthasmiṁ vā
  vaṇṇadhātuyā vāti. Tasmā idhāpi katādhikārassa puññavato tathārūpaṁ
  bandhujīvakādimālāvacchaṁ vā pupphasantharaṁ vā lohitakavatthamaṇidhātūnaṁ

  *  *  *  *  *  *
  Footnote: 1. Yu. paricchinditabbaṁ.
-------------------------------------------------
[page 222]
  Vā aññataraṁ disvāva nimittaṁ uppajjati. Itarena jayakusuma-
  bandhujīvakarattakuraṇḍakādipupphehi vā rattavatthena vā dhātunā vā
  nīlakasiṇe vuttanayeneva kasiṇaṁ katvā lohitakaṁ lohitakanti manasikāro
  pavattetabbo. Sesaṁ tādisamevāti. Lohitakasiṇaṁ.
      Odātakasiṇepi odātakasiṇaṁ uggaṇhanto odātasmiṁ nimittaṁ
  gaṇhāti pupphasmiṁ vā vatthasmiṁ vā vaṇṇadhātuyā vāti vacanato
  katādhikārassa tāva puññavato tathārūpaṁ mālāvacchaṁ vā vassika-
  sumanādipupphasantharaṁ vā kumudapadumarāsiṁ vā odātavatthadhātūnaṁ vā
  aññataraṁ disvāva nimittaṁ uppajjati. Tipumaṇḍalarajatamaṇḍala-
  candamaṇḍalesupi uppajjatiyeva. Itarena vuttappakārehi
  odātapupphehi vā odātavatthena vā dhātunā vā nīlakasiṇe
  vuttanayeneva kasiṇaṁ katvā odātaṁ odātanti manasikāro
  pavattetabbo. Sesaṁ tādisamevāti. Odātakasiṇaṁ.
      Ālokakasiṇe pana ālokakasiṇaṁ uggaṇhanto ālokasmiṁ
  nimittaṁ gaṇhāti bhitticchidde vā tālacchidde vā vātapānantarikāya
  vāti vacanato katādhikārassa tāva puññavato yaṁ bhitticchiddādīnaṁ
  aññatarena suriyāloko vā candāloko vā pavisitvā bhittiyaṁ vā
  bhūmiyaṁ vā maṇḍalaṁ samuṭṭhāpeti ghanapaṇṇarukkhasākhantarena vā
  ghanasākhāmaṇḍapantarena vā nikkhamitvā bhūmiyameva maṇḍalaṁ samuṭṭhāpeti
  taṁ disvāva nimittaṁ uppajjati. Itarenāpi tadeva vuttappakāraṁ
  obhāsamaṇḍalaṁ obhāso obhāsoti vā āloko ālokoti vā
-------------------------------------------------
[page 223]
  Bhāvetabbaṁ. Tathā asakkontena ghaṭe dīpaṁ jāletvā ghaṭamukhaṁ
  pidahitvā ghaṭe chiddaṁ katvā bhittimukhaṁ ṭhapetabbaṁ. Tena chiddena
  dīpāloko nikkhamitvā bhittiyaṁ maṇḍalaṁ karoti. Taṁ āloko
  ālokoti bhāvetabbaṁ. Idaṁ itarehi ciraṭṭhitikaṁ hoti. Idha
  uggahanimittaṁ bhittiyaṁ vā bhūmiyaṁ vā uṭṭhitamaṇḍalasadisameva hoti.
  Paṭibhāganimittaṁ ghanavippasannaṁ ālokapuñja sadisaṁ. Sesaṁ tādisamevāti.
  Ālokakasiṇaṁ.
      Paricchinnākāsakasiṇepi ākāsakasiṇaṁ uggaṇhanto ākāsasmiṁ
  nimittaṁ gaṇhāti bhitticchidde vā tālacchidde vā vātapānantarikāya
  vāti vacanato katādhikārassa tāva puññavato bhitticchiddādīsu aññataraṁ
  disvāva nimittaṁ uppajjati. Itarena suchannamaṇḍape vā
  cammakaṭasārakādīnaṁ vā aññatarasmiṁ vidatthicaturaṅgulappamāṇaṁ chiddaṁ
  katvā tadeva bhitticchiddādibhedaṁ chiddaṁ ākāso ākāsoti
  bhāvetabbaṁ. Idha uggahanimittaṁ saddhiṁ bhittipariyantādīhi chiddasadisameva
  hoti vaḍḍhiyamānampi na vaḍḍhati. Paṭibhāganimittaṁ ākāsamaṇḍalameva
  hutvā upaṭṭhāti vaḍḍhiyamānaṁ ca vaḍḍhati. Sesaṁ paṭhavīkasiṇe
  vuttanayeneva veditabbanti. Paricchinnākāsakasiṇaṁ.
            Iti kasiṇāni dasabalo dasa yāni avoca
            sabbadhammadaso rūpāvacaramhi catukkapañcakajjhānahetūni.
            Evaṁ tāni ca tesaṁ ca bhāvanānayamimaṁ viditvāna
            tesveva ayaṁ bhiyyo pakiṇṇakakathāpi viññeyyā.
-------------------------------------------------
[page 224]
      Imesu hi paṭhavīkasiṇavasena ekopi hutvā bahudhā hotīti 1- -
  ādibhāvo ākāse vā udake vā paṭhaviṁ nimminitvā padasā gamanaṁ
  ṭhānanisajjādikappanaṁ vā parittāppamāṇanayena abhibhāyatanapaṭilābhoti
  evamādīni ijjhanti. Āpokasiṇavasena paṭhaviyaṁ ummujjananimmujjanaṁ
  udakavuṭṭhisamuppādanaṁ nadīsamuddādinimmānaṁ paṭhavīpabbatapāsādādīnaṁ
  kampananti evamādīni ijjhanti. Tejokasiṇavasena dhūmāyanā
  pajjalanā aṅgāravuṭṭhisamuppādanaṁ tejasā tejapariyādānaṁ yadeva
  so icchati tassa dahanasamatthatā dibbena cakkhunā rūpadassanatthāya
  ālokakaraṇaṁ parinibbānasamaye tejodhātuyā sarīrajjhāpananti
  evamādīni ijjhanti. Vāyokasiṇavasena vāyugati gamanaṁ
  vātavuṭṭhisamuppādananti evamādīni ijjhanti. Nīlakasiṇavasena
  nīlarūpanimmānaṁ andhakārakaraṇaṁ suvaṇṇadubbaṇṇanayena abhibhāyatanapaṭilābho
  subhavimokkhādhigamo cāti evamādīni ijjhanti. Pītakasiṇavasena
  pītakarūpanimmānaṁ suvaṇṇanti adhimuccanā vuttanayeneva
  abhibhāyatanapaṭilābho subhavimokkhādhigamo cāti evamādīni
  ijjhanti. Lohitakasiṇavasena lohitakarūpanimmānaṁ vuttanayeneva
  abhibhāyatanapaṭilābho subhavimokkhādhigamo cāti evamādīni ijjhanti.
  Odātakasiṇavasena odātarūpanimmānaṁ thīnamiddhassa dūrabhāvakaraṇaṁ
  andhakāravidhamanaṁ dibbena cakkhunā rūpadassanatthāya āloka karaṇanti
  evamādīni ijjhanti. Ālokakasiṇavasena supabhāsarūpanimmānaṁ 2-

  *  *  *  *  *  *
  Footnote: 1. aṅ. tika. 20/217. 2. Yu. sappabhārūpanimmānaṁ. sappabhāsarūpa...iti maññe.
-------------------------------------------------
[page 225]
  Thīnamiddhassa dūra bhāva karaṇaṁ andhakāravidhamanaṁ dibbena cakkhunā
  rūpadassanatthaṁ ālokakaraṇanti evamādīni ijjhanti. Ākāsakasiṇavasena
  paṭicchannānaṁ vivaṭakaraṇaṁ antopaṭhavīpabbatādīsupi ākāsaṁ nimminitvā
  iriyāpathakappanaṁ tirokuḍḍādīsu asajjamānagamananti evamādīni
  ijjhanti. Sabbāneva uddhaṁ adho tiriyaṁ advayaṁ appamāṇanti imaṁ
  pabhedaṁ labhanti. Vuttañhetaṁ paṭhavīkasiṇameko sañjānāti uddhaṁ
  adho tiriyaṁ advayaṁ appamāṇantiādi 1-.
      Tattha uddhanti uparigagaṇatalābhimukhaṁ. Adhoti heṭṭhābhūmitalābhimukhaṁ.
  Tiriyanti khettamaṇḍalamiva samantā paricchinditaṁ. Ekacco hi
  uddhameva kasiṇaṁ vaḍḍheti ekacco adho ekacco samantato
  tena tena vā kāraṇena ekaṁ pasāreti ālokamiva dibbacakkhunā
  rūpadassanakāmo. Tena vuttaṁ uddhaṁ adho tiriyanti. Advayanti
  idaṁ pana ekassa aññabhāvānupagamanatthaṁ vuttaṁ. Yathā hi udakaṁ
  paviṭṭhassa sabbadisāsu udakameva hoti na aññaṁ evameva paṭhavīkasiṇaṁ
  paṭhavīkasiṇameva hoti natthi tassa añño kasiṇasambhedoti. Esa
  nayo sabbattha. Appamāṇanti idaṁ tassa pharaṇāppamāṇavasena
  vuttaṁ. Tañhi cetasā pharanto sakalameva pharati. Na ayamassa
  ādi idaṁ majjhanti pamāṇaṁ gaṇhātīti. Ye ca te sattā
  kammāvaraṇena vā samannāgatā kilesāvaraṇena vā samannāgatā
  vipākāvaraṇena vā samannāgatā assaddhā acchandikā duppaññā

  *  *  *  *  *  *
  Footnote: 1. aṅ. dasaka. 24/64.
-------------------------------------------------
[page 226]
  Abhabbā niyāmaṁ okkamituṁ kusalesu dhammesu sammattanti vuttā
  tesaṁ ekassapi ekakasiṇepi bhāvanā na ijjhati.
      Tattha kammāvaraṇena samannāgatāti ānantariyakammasamaṅgino.
  Kilesāvaraṇena samannāgatāti niyatamicchādiṭṭhikā ceva
  ubhatobyañjanakapaṇḍakā ca. Vipākāvaraṇena samannāgatāti
  ahetukadvihetukapaṭisandhikā. Assaddhāti buddhādīsu saddhāvirahitā.
  Acchandikāti apaccanīkapaṭipadāyaṁ chandavirahitā. Duppaññāti
  lokiyalokuttarasammādiṭṭhiyā virahitā. Abhabbā niyāmaṁ okkamituṁ
  kusalesu dhammesu sammattanti kusalesu dhammesu niyāmasaṅkhātaṁ
  sammattasaṅkhātañca ariyamaggaṁ okkamituṁ abhabbāti attho. Na kevalañca
  kasiṇeyeva aññesupi kammaṭṭhānesu etesaṁ ekassapi bhāvanā
  na ijjhati. Tasmā vigatavipākāvaraṇenāpi kulaputtena kammāvaraṇañca
  kilesāvaraṇañca ārakā parivajjetvā saddhammassavanasappurisupassayādīhi
  saddhañca chandañca paññañca vaḍḍhetvā kammaṭṭhānānuyoge yogo
  karaṇīyoti.
             Iti sādhujanapāmujjatthāya kate visuddhimagge
  samādhivaṇṇanādhikāre sesakasiṇa niddeso nāma pañcamo paricchedo.
                    Asubhakammaṭṭhānaniddeso
      kasiṇānantaraṁ uddiṭṭhesu pana uddhumātakaṁ vinīlakaṁ vipubbakaṁ
  vicchiddakaṁ vikkhāyitakaṁ vikkhittakaṁ hatavikkhittakaṁ lohitakaṁ puḷuvakaṁ
-------------------------------------------------
[page 227]
  Aṭṭhikanti dasasu aviññāṇakāsubhesu bhastā viya vāyunā uddhaṁ
  jīvitapariyādānā yathānukkamaṁ samuggatena sūnabhāvena uddhumātattā
  uddhumātaṁ. Uddhumātaṁeva uddhumātakaṁ. Paṭikūlattā vā kucchitaṁ
  uddhumātanti uddhumātakaṁ. Tathārūpassa chavasarīrassetaṁ adhivacanaṁ.
  Vinīlaṁ vuccati viparibhinna nīlavaṇṇaṁ. Vinīlameva vinīlakaṁ. Paṭikūlattā
  vā kucchitaṁ vinīlanti vinīlakaṁ. Maṁsussadaṭṭhānesu rattavaṇṇassa
  pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne
  nīlasāṭakapārutasseva chavasarīrassetaṁ adhivacanaṁ. Paribhinnaṭṭhānesu
  vissandamānaṁ pubbaṁ vipubbaṁ. Vipubbameva vipubbakaṁ. Paṭikūlattā
  vā kucchitaṁ vipubbanti vipubbakaṁ. Tathārūpassa chavasarīrassetaṁ adhivacanaṁ.
  Vicchiddaṁ vuccati dvidhā chindanena apadhāritaṁ 1-. Vicchiddameva vicchiddakaṁ.
  Paṭikūlattā vā kucchitaṁ vicchiddanti vicchiddakaṁ. Vemajjhe chinnassa
  chavasarīrassetaṁ adhivacanaṁ. Ito ca eto 2- ca vividhākārena
  soṇasigālādīhi khāyitanti vikkhāyitaṁ. Vikkhāyitameva vikkhāyitakaṁ.
  Paṭikūlattā vā kucchitaṁ vikkhāyitanti vikkhāyitakaṁ. Tathārūpassa chavasarīrassetaṁ
  adhivacanaṁ. Vividhaṁ khittaṁ vikkhittaṁ. Vikkhittameva vikkhittakaṁ. Paṭikūlattā
  vā kucchitaṁ vikkhittanti vikkhittakaṁ. Aññena hatthaṁ aññena pādaṁ
  aññena sīsanti evaṁ tato tato khittassa chavasarīrassetaṁ adhivacanaṁ. Hatañca
  taṁ purimanayeneva vikkhittakañcāti hatavikkhittakaṁ. Kākapadākārena
  aṅgapaccaṅgesu satthena hanitvā vuttanayeneva vikkhittassa
  chavasarīrassetaṁ adhivacanaṁ. Lohitaṁ kīrati vikkhipati itocito ca paggharatīti

  *  *  *  *  *  *
  Footnote: 1. apavāritantipi dissati. 2. ettotipi.
-------------------------------------------------
[page 228]
  Lohitakaṁ. Paggharitalohitamakkhitassa chavasarīrassetaṁ adhivacanaṁ. Puḷuvā
  vuccanti kimiyo. Puḷuvettha kīrantīti puḷuvakaṁ. Kimiparipuṇṇassa
  chavasarīrassetaṁ adhivacanaṁ. Aṭṭhiyeva aṭṭhikaṁ. Paṭikūlattā vā
  kucchitaṁ aṭṭhīti aṭṭhikaṁ. Aṭṭhisaṅkhalikāyapi ekaṭṭhikassāpi etaṁ
  adhivacanaṁ. Imāni pana uddhumātakādīni nissāya uppannanimittānampi
  nimittesu paṭiladdhajjhānānampi etāneva nāmāni.
      Tattha uddhumātakasarīre uddhumātakanimittaṁ uppādetvā
  uddhumātakasaṅkhātaṁ jhānaṁ bhāvetukāmena yoginā paṭhavīkasiṇe vuttanayeneva
  vuttappakāraṁ ācariyaṁ upasaṅkamitvā kammaṭṭhānaṁ aggahetabbaṁ. Tenassa
  kammaṭṭhānaṁ kathentena asubhanimittatthāya gamanavidhānaṁ samantā nimittupalakkhaṇaṁ
  ekādasavidhena nimittaggāho gatāgatamaggapaccavekkhaṇanti evaṁ
  appanāvidhānapariyosānaṁ sabbaṁ kathetabbaṁ. Tenāpi sabbaṁ sādhukaṁ
  uggahetvā pubbe vuttappakāraṁ senāsanaṁ upagantvā uddhumātakanimittaṁ
  pariyesantena vihātabbaṁ.
      Evaṁ viharantena ca asukasmiṁ nāma gāmadvāre vā aṭavīmukhe
  vā panthe vā pabbatapāde vā rukkhamūle vā susāne vā
  uddhumātakasarīraṁ nikkhittanti kathentānaṁ vacanaṁ sutvāpi na tāvadeva
  atitthena pakkhandantena viya gantabbaṁ. Kasmā. Asubhaṁ hi nāmetaṁ
  bāḷamigādhiṭṭhitampi amanussādhiṭṭhitampi hoti. Tatrassa jīvitantarāyopi
  siyā. Gamanamaggo vā panettha gāmadvārena vā nhānatitthena
  vā kedārakoṭiyā vā hoti. Tattha visabhāgarūpaṁ āpāthaṁ āgacchati.
-------------------------------------------------
[page 229]
  Tadeva vā sarīraṁ visabhāgaṁ hoti. Purisassa hi itthīsarīraṁ itthiyā
  ca purisasarīraṁ visabhāgaṁ. Tadetaṁ adhunā mataṁ subhatopi upaṭṭhāti.
  Tenassa brahmacariyantarāyopi siyā. Sace pana nayidaṁ mādisassa
  bhāriyanti attānaṁ takkayati evaṁ takkayamānena gantabbaṁ.
      Gacchantena ca saṅghattherassa vā aññassa vā abhiññātassa
  bhikkhuno kathetvā gantabbaṁ. Kasmā. Sace hissa susāne
  amanussasīhabyagghādīnaṁ rūpasaddādianiṭṭhārammaṇābhibhūtassa aṅgapaccaṅgāni
  vā pavedhanti bhuttaṁ vā na parisaṇṭhāti añño vā ābādho hoti.
  Athassa so vihāre pattacīvaraṁ surakkhitaṁ karissati dahare vā sāmaṇere
  vā pahiṇitvā taṁ bhikkhuṁ paṭijaggissati. Apica susānaṁ nāma
  nirāsaṅkaṭṭhānanti maññamānā katakammāpi akatakammāpi corā
  samosaranti. Te manussehi anubandhā bhikkhussa samīpe bhaṇḍakaṁ
  chaḍḍetvāpi palāyanti. Manussā sahoḍhaṁ coraṁ addasāmāti bhikkhuṁ
  gahetvā viheṭhenti. Athassa so mā imaṁ viheṭhayittha mamāyaṁ
  kathetvā iminā nāma kammena gatoti te manusse saññāpetvā
  sotthibhāvaṁ karissati. Ayamānisaṁso kathetvā gamane.
      Tasmā vuttappakārassa bhikkhuno kathetvā asubhanimittadassane
  sañjātābhilāsena yathā nāma khattiyo abhisekaṭṭhānaṁ yajamāno
  yaññasālaṁ adhano vā pana nidhiṭṭhānaṁ pītisomanassajāto gacchati
  evaṁ pītisomanassaṁ uppādetvā aṭṭhakathāsu vuttena vidhinā
  gantabbaṁ. Vuttañhetaṁ uddhumātakaṁ asubhanimittaṁ uggaṇhanto eko
-------------------------------------------------
[page 230]
  Adutiyo gacchati upaṭṭhitāya satiyā apammuṭṭhāya 1- antogatehi
  indriyehi abahigatena mānasena gatāgatamaggaṁ paccavekkhamāno yasmiṁ
  padese uddhumātakaṁ asubhanimittaṁ nikkhittaṁ hoti tasmiṁ padese
  pāsāṇaṁ vā vammikaṁ vā rukkhaṁ vā gacchaṁ vā lataṁ vā sanimittaṁ
  karoti sārammaṇaṁ karoti sanimittaṁ katvā sārammaṇaṁ katvā
  uddhumātakaṁ asubhanimittaṁ sabhāvabhāvato upalakkheti vaṇṇatopi liṅgatopi
  saṇṭhānatopi disatopi okāsatopi paricchedatopi sandhito vivarato
  ninnato thalato samantato so taṁ nimittaṁ suggahitaṁ karoti
  sūpadhāritaṁ upadhāreti suvavaṭṭhitaṁ vavaṭṭhapeti so taṁ nimittaṁ
  suggahitaṁ katvā sūpadhāritaṁ upadhāretvā suvavaṭṭhitaṁ vavaṭṭhapetvā
  eko adutiyo gacchati upaṭṭhitāya satiyā apammuṭṭhāya antogatehi
  indriyehi abahigatena mānasena gatāgatamaggaṁ paccavekkhamāno
  so caṅkamantopi tabbhāgiyaṁyeva caṅkamaṁ adhiṭṭhāti nisīdantopi
  tabbhāgiyaṁyeva āsanaṁ paññāpeti. Samantā nimittupalakkhaṇā
  kimatthiyā kimānisaṁsāti samantā nimittupalakkhaṇā asammohatthā
  asammohānisaṁsā. Ekādasavidhena nimittaggāho kimatthiyo
  kimānisaṁsoti ekādasavidhena nimittaggāho upanibandhanattho
  upanibandhanānisaṁso. Gatāgatamaggapaccavekkhaṇā kimatthiyā kimānisaṁsāti
  gatāgatamaggapaccavekkhaṇā vīthisampaṭipādanatthā vīthisampaṭipādanānisaṁsā.
  So ānisaṁsadassāvī ratanasaññī hutvā cittīkāraṁ upaṭṭhapetvā
  sampiyāyamāno tasmiṁ ārammaṇe cittaṁ upanibandhati addhā imāya

  *  *  *  *  *  *
  Footnote: 1. Yu. asammuṭṭhāya.
-------------------------------------------------
[page 231]
  Paṭipadāya jarāmaraṇamhā parimuccissāmīti so vivicceva kāmehi .pe.
  Paṭhamaṁ jhānaṁ upasampajja viharati tassādhigataṁ hoti rūpāvacaraṁ
  paṭhamajjhānaṁ dibbo ca vihāro bhāvanāmayañca puññakiriyāvatthunti.
      Tasmā yo cittasaññattatthāya sivaṭṭhikādassanaṁ gacchati so
  gaṇḍiṁ paharitvā gaṇaṁ sannipātetvāpi gacchatu. Kammaṭṭhānasīsena
  pana gacchantena ekakena adutiyena mūlakammaṭṭhānaṁ avisajjetvā taṁ
  manasikaronteneva susāne soṇādiparissayavinodanatthaṁ kattaradaṇḍaṁ
  vā yaṭṭhiṁ vā gahetvā supatiṭṭhitabhāvasampādanena apammuṭṭhaṁ satiṁ
  katvā manacchaṭṭhānañca indriyānaṁ antogatabhāvaṁ sampādanato bahi
  agatamanena hutvā gantabbaṁ. Vihārato nikkhamanteneva asukadisāya
  asukadvārena nikkhantomhīti dvāraṁ sallakkhetabbaṁ. Tato yena
  maggena gacchati so maggo vavaṭṭhapetabbo ayaṁ maggo pācīnadisābhimukho
  vā gacchati pacchimauttaradakkhiṇadisābhimukho vā vidisābhimukho
  vāti. Imasmiṁ pana ṭhāne vāmato gacchati imasmiṁ ṭhāne
  dakkhiṇato imasmiṁ cassaṭṭhāne pāsāṇo imasmiṁ vammiko
  imasmiṁ rukkho imasmiṁ gaccho imasmiṁ latāti evaṁ gamanamaggaṁ
  vavaṭṭhapentena nimittaṭṭhānaṁ gantabbaṁ. No ca kho paṭivātaṁ.
  Paṭivātaṁ gacchantassa hi kuṇapagandho ghānaṁ paharitvā matthaluṅgaṁ vā
  saṅkhobheyya āhāraṁ vā chaḍḍāpeyya vippaṭisāraṁ vā janeyya īdisaṁ
  nāma kuṇapaṭṭhānaṁ āgatomhīti tasmā paṭivātaṁ vajjetvā anuvātaṁ
  gantabbaṁ. Sace anuvātamaggena na sakkā hoti gantuṁ antarā
-------------------------------------------------
[page 232]
  Pabbato vā papāto vā pāsāṇo vā vati vā kaṇḍakaṭṭhānaṁ 1-
  vā udakaṁ vā cikkhallaṁ vā hoti cīvarakaṇṇena nāsaṁ pidahitvā
  gantabbaṁ. Idamassa gamanavattaṁ.
      Evaṁ gatena pana na tāva asubhanimittaṁ oloketabbaṁ. Disā
  vavaṭṭhapetabbā. Ekasmiṁ hi disābhāge ṭhitassa ārammaṇañca na
  vibhūtaṁ hutvā khāyati cittañca na kammanīyaṁ hoti tasmā taṁ
  vajjetvā yattha ṭhitassa ārammaṇañca vibhūtaṁ hutvā khāyati
  cittañca kammanīyaṁ hoti tattha ṭhātabbaṁ. Paṭivātānuvātaṁ ca
  pahātabbaṁ. Paṭivāte ṭhitassa hi kuṇapagandhena ubbāḷhassa cittaṁ
  vidhāvati anuvāte ṭhitassa sace tattha adhivaṭṭhā amanussā honti
  te kujjhitvā anatthaṁ karonti tasmā īsakaṁ okkamma 2-
  nātianuvāte ṭhātabbaṁ. Evaṁ tiṭṭhamānenāpi nātidūre nāccāsanne
  nānupādaṁ nānusīsaṁ ṭhātabbaṁ. Atidūre ṭhitassa hi ārammaṇaṁ
  avibhūtaṁ hoti accāsanne bhayaṁ uppajjati anupādaṁ vā anusīsaṁ
  vā ṭhitassa sabbaṁ asubhaṁ samaṁ na paññāyati tasmā nātidūre
  nāccāsanne olokentassa phāsukaṭṭhāne sarīravemajjhabhāge ṭhātabbaṁ.
      Evaṁ ṭhitena tasmiṁ padese pāsāṇaṁ vā .pe. Lataṁ vā sanimittaṁ
  karotīti evaṁ vuttāni samantā nimittāni upalakkhetabbāni.
  Tatridaṁ upalakkhaṇavidhānaṁ. Sace tassa nimittassa samantā
  cakkhupathe pāsāṇo hoti so ayaṁ pāsāṇo ucco vā nīco

  *  *  *  *  *  *
  Footnote: 1. kaṇṭakaṭṭhānaṁ. 2. Ma. ukkamma.
-------------------------------------------------
[page 233]
  Vā khuddako vā mahanto vā [1]- kāḷo vā seto vā dīgho vā
  parimaṇḍalo vāti vavaṭṭhapetabbo. Tato imasmiṁ nāma okāse
  ayaṁ pāsāṇo idaṁ asubhanimittaṁ idaṁ asubhanimittaṁ ayaṁ pāsāṇoti
  sallakkhetabbaṁ. Sace vammiko hoti sopi ucco vā nīco vā
  khuddako vā mahanto vā tambo vā kāḷo vā seto vā
  rasso vā dīgho vā parimaṇḍalo vāti vavaṭṭhapetabbo. Tato imasmiṁ
  nāma okāse ayaṁ vammiko idaṁ asubhanimittanti sallakkhetabbaṁ.
  Sace rukkho hoti sopi assattho vā nigrodho vā kacchako vā
  kapiṭṭhano vā ucco vā nīco vā khuddako vā mahanto vā
  kāḷo vā seto vāti vavaṭṭhapetabbo. Tato imasmiṁ nāma
  okāse ayaṁ rukkho idaṁ asubhanimittanti sallakkhetabbaṁ. Sace
  gaccho hoti sopi sindi vā karamaṇḍo 2- vā kaṇavīro 3- vā
  kuraṇḍako vā ucco vā nīco vā khuddako vā mahanto vāti
  vavaṭṭhapetabbo. Tato imasmiṁ nāma okāse ayaṁ gaccho idaṁ
  asubhanimittanti sallakkhetabbaṁ. Sace latā hoti sāpi lābu vā
  kumbhaṇḍī vā sāmā vā kāḷavallī vā pūtilatā vāti vavaṭṭhapetabbā.
  Tato imasmiṁ nāma okāse ayaṁ latā idaṁ asubhanimittaṁ idaṁ
  asubhanimittaṁ ayaṁ latāti sallakkhetabbaṁ.
      Yaṁ pana vuttaṁ sanimittaṁ karoti sārammaṇaṁ karotīti taṁ idheva
  antogadhaṁ. Punappunaṁ vavaṭṭhapento hi sanimittaṁ karoti nāma.

  *  *  *  *  *  *
  Footnote: 1. tambo vā. 2. Yu. karamando. 3. Yu. kanavīro.
-------------------------------------------------
[page 234]
  Ayaṁ pāsāṇo idaṁ asubhanimittaṁ idaṁ asubhanimittaṁ ayaṁ pāsāṇoti
  evaṁ dve samāsetvā samāsetvā vavaṭṭhapento sārammaṇaṁ karoti
  nāma. Evaṁ sanimittaṁ sārammaṇaṁ ca katvā pana sabhāvabhāvato
  vavaṭṭhapetīti vuttattā yvāssa sabhāvabhāvo anaññasādhāraṇo
  attaniyo uddhumātakabhāvo tena manasikātabbaṁ. Vaṇitaṁ uddhumātakanti
  evaṁ sabhāvena sarasena vavaṭṭhapetabbanti attho.
      Evaṁ vavaṭṭhapetvā vaṇṇatopi liṅgatopi saṇṭhānatopi disatopi
  okāsatopi paricchedatopīti chabbidhena nimittaṁ gahetabbaṁ. Kathaṁ. Tena
  hi yoginā idaṁ sarīraṁ kāḷassa vā odātassa vā maguracchavino 1- vāti
  vaṇṇato vavaṭṭhapetabbaṁ. Liṅgato pana itthīliṅgaṁ vā purisaliṅgaṁ
  vāti avavaṭṭhapetvā paṭhamavaye vā majjhimavaye vā pacchimavaye vā
  ṭhitassāti vavaṭṭhapetabbaṁ. Saṇṭhānato uddhumātakasaṇṭhānavaseneva
  idamassa sīsasaṇṭhānaṁ idaṁ gīvasaṇṭhānaṁ idaṁ hatthasaṇṭhānaṁ idaṁ
  udarasaṇṭhānaṁ idaṁ nābhisaṇṭhānaṁ idaṁ kaṭisaṇṭhānaṁ idaṁ urasaṇṭhānaṁ
  idaṁ jaṅghasaṇṭhānaṁ idaṁ pādasaṇṭhānanti vavaṭṭhapetabbaṁ. Disato
  pana imasmiṁ sarīre dve disā nābhiyā adho heṭṭhimadisā uddhaṁ
  uparimadisāti vavaṭṭhapetabbaṁ. Athavā ahaṁ imissā disāya
  ṭhito asubhanimittaṁ imissāti vavaṭṭhapetabbaṁ. Okāsato pana
  imasmiṁ nāma okāse hatthā imasmiṁ pādā imasmiṁ sīsaṁ imasmiṁ
  majjhimakāyo ṭhitoti vavaṭṭhapetabbaṁ. Athavā ahaṁ imasmiṁ

  *  *  *  *  *  *
  Footnote: 1. Ma. maṅguracchavino.
-------------------------------------------------
[page 235]
  Okāse ṭhito asubhanimittaṁ imasminti vavaṭṭhapetabbaṁ. Paricchedato
  idaṁ sarīraṁ adho pādatalena upari kesamatthakena tiriyaṁ tacena
  paricchinnaṁ yathāparicchinne ca ṭhāne dvattiṁsakuṇapabharitamevāti
  vavaṭṭhapetabbaṁ. Athavā ayamassa hatthaparicchedo ayaṁ pādaparicchedo
  ayaṁ sīsaparicchedo ayaṁ majjhimakāyaparicchedoti vavaṭṭhapetabbaṁ.
  Yattakaṁ vā pana ṭhānaṁ gaṇhati tattakameva idaṁ īdisaṁ uddhumātakanti
  paricchinditabbaṁ. Purisassa pana itthīsarīraṁ itthiyā vā purisasarīraṁ na
  vaṭṭati. Visabhāge sarīre ārammaṇaṁ na upaṭṭhāti vipphandanasseva
  paccayo hoti. Ugghāṭitāpi hi itthī purisassa cittaṁ pariyādāya
  tiṭṭhatīti majjhimaṭṭhakathāyaṁ vuttaṁ. Tasmā sabhāgasarīreyeva evaṁ
  chabbidhena nimittaṁ gaṇhitabbaṁ.
      Yo pana purimabuddhānaṁ santike āsevitakammaṭṭhāno parihaṭadhutaṅgo
  parimadditamahābhūto pariggahitasaṅkhāro vavaṭṭhāpitanāmarūpo
  ugghāṭitasattasañño katasamaṇadhammo vāsitavāsano bhāvitabhāvano
  sabījo ñāṇuttaro appakileso kulaputto tassa olokito-
  lokitaṭṭhāneyeva paṭibhāganimittaṁ upaṭṭhāti no ce evaṁ upaṭṭhāti
  athevaṁ chabbidhena nimittaṁ uggaṇhato upaṭṭhāti. Yassa pana evampi
  na upaṭṭhāti tena sandhito vivarato ninnato thalato samantatoti
  punapi pañcavidhena nimittaṁ gahetabbaṁ.
      Tattha sandhitoti asītisatasandhito. Uddhumātake pana kathaṁ
  asītisatasandhayo vavaṭṭhapessati. Tasmānena tayo dakkhiṇahatthasandhī
-------------------------------------------------
[page 236]
  Tayo vāmahatthasandhī tayo dakkhiṇapādasandhī tayo vāmapādasandhī
  eko gīvasandhi eko kaṭisandhīti evaṁ cuddasamahāsandhivasena sandhito
  vavaṭṭhapetabbaṁ. Vivaratoti vivaraṁ nāma hatthantaraṁ pādantaraṁ
  udarantaraṁ kaṇṇantaranti evaṁ vivarato vavaṭṭhapetabbaṁ. Akkhīnampi
  nimmīlitabhāvo vā ummīlitabhāvo vā mukhassāpi pidahitabhāvo vā
  vivaṭabhāvo vā vavaṭṭhapetabbo. Ninnatoti yaṁ sarīre ninnaṭṭhānaṁ
  akkhikūpo vā antomukhaṁ vā galavāṭako vā taṁ vavaṭṭhapetabbaṁ.
  Athavā ahaṁ ninne ṭhito sarīraṁ unnateti vavaṭṭhapetabbaṁ.
  Thalatoti yaṁ sarīre unnataṭṭhānaṁ jannukaṁ vā uro vā nalāṭaṁ vā
  taṁ vavaṭṭhapetabbaṁ. Athavā ahaṁ thale ṭhito sarīraṁ ninneti
  vavaṭṭhapetabbaṁ. Samantatoti sabbaṁ sarīraṁ samantato vavaṭṭhapetabbaṁ.
  Sakalasarīre ñāṇaṁ cāretvā yaṁ ṭhānaṁ vibhūtaṁ hutvā upaṭṭhāti
  tattha uddhumātakaṁ uddhumātakanti cittaṁ ṭhapetabbaṁ. Sace evampi
  na upaṭṭhāti udarapariyosānaṁ atirekauddhumātakaṁ hoti tatthapi
  uddhumātakaṁ uddhumātakanti cittaṁ ṭhapetabbaṁ.
      Idāni so taṁ nimittaṁ suggahitaṁ karotīti ādīsu ayaṁ
  vinicchayakathā. Tena yoginā tasmiṁ sarīre yathāvuttanimittaggāhavasena
  suṭṭhu nimittaṁ gahetabbaṁ. Satiṁ sūpaṭṭhitaṁ katvā āvajjitabbaṁ. Evaṁ
  punappunaṁ karontena sādhukaṁ upadhāretabbañceva vavaṭṭhapetabbañca.
  Sarīrato nātidūre nāccāsanne padese ṭhitena vā nisinnena
  vā cakkhuṁ ummīletvā oloketvā nimittaṁ gaṇhitabbaṁ.
-------------------------------------------------
[page 237]
  Uddhumātakaṁ paṭikūlaṁ uddhumātakaṁ paṭikūlanti satakkhattuṁ sahassakkhattuṁ
  ummīletvā oloketabbaṁ. Nimmīletvā āvajjitabbaṁ. Evaṁ
  punappunaṁ karontassa uggahanimittaṁ suggahitaṁ hoti. Kadā
  suggahitaṁ hoti. Yadā ummīletvā olokentassa nimmīletvā
  āvajjantassa ca ekasadisaṁ hutvā āpāthaṁ āgacchati tadā
  suggahitaṁ nāma hoti. So taṁ nimittaṁ evaṁ suggahitaṁ katvā
  sūpadhāritaṁ upadhāretvā suvavaṭṭhitaṁ vavaṭṭhapetvā sace tattheva
  bhāvanāpariyosānaṁ pattuṁ na sakkoti athānena āgamanakāle
  vuttanayeneva ekakena adutiyena tadeva kammaṭṭhānaṁ manasikarontena
  sūpaṭṭhitaṁ satiṁ katvā antogatehi indriyehi abahigatena mānasena attano
  senāsanameva gantabbaṁ. Susānā nikkhamanteneva ca āgamanamaggo
  vavaṭṭhapetabbo yena maggena nikkhamantosmi 1- ayaṁ maggo
  pācīnadisābhimukho vā gacchati pacchimauttaradakkhiṇadisābhimukho vā gacchati
  vidisābhimukho vā gacchati imasmiṁ vā pana ṭhāne vāmato gacchati
  imasmiṁ dakkhiṇato imasmiñcassa ṭhāne pāsāṇo imasmiṁ vammiko
  imasmiṁ rukkho imasmiṁ gaccho imasmiṁ latāti. Evaṁ āgamanamaggaṁ
  vavaṭṭhapetvā āgatena caṅkamantenāpi tabbhāgiyova caṅkamo
  adhiṭṭhātabbo. Asubhanimittadisābhimukhe bhūmippadese caṅkamitabbanti
  attho. Nisīdantena āsanampi tabbhāgiyameva paññāpetabbaṁ. Sace pana
  tassaṁ disāyaṁ sobbho vā papāto vā rukkho vā vati vā kalalaṁ vā
  hoti na sakkā taṁdisābhimukhe bhūmippadese caṅkamituṁ āsanampi

  *  *  *  *  *  *
  Footnote: 1. nikkhantotipi.
-------------------------------------------------
[page 238]
  Anokāsattā na sakkā paññapetuṁ taṁ disaṁ anavalokentenāpi
  okāsānurūpe ṭhāne caṅkamitabbañceva nisīditabbañca. Cittaṁ pana
  taṁdisābhimukhaṁyeva kātabbaṁ.
      Idāni samantā nimittupalakkhaṇā kimatthiyātiādīnaṁ pañhānaṁ
  asammohatthātiādimhi visajjane ayamadhippāyo. Yassa hi avelāyaṁ
  uddhumātakanimittaṭṭhānaṁ gantvā samantāpi nimittupalakkhaṇaṁ katvā
  nimittaggahaṇatthaṁ cakkhuṁ ummīletvā olokentasseva taṁ 1- sarīraṁ
  uṭṭhahitvā ṭhitaṁ viya ajjhottharamānaṁ viya anubandhamānaṁ viya ca hutvā
  upaṭṭhāti. So taṁ vibhacchaṁ bheravārammaṇaṁ disvā vikkhittacitto
  ummattako viya hoti bhayaṁ chambhitattaṁ lomahaṁsaṁ pāpuṇāti.
  Pāliyaṁ hi vibhattāṭṭhattiṁsārammaṇesu aññaṁeva rūpaṁ bheravārammaṇaṁ
  nāma natthi. Imasmiṁ hi kammaṭṭhāne jhānavibbhantako nāma hoti.
  Kasmā. Atibheravattā kammaṭṭhānassa. Tasmā tena yoginā
  santhambhitvā satiṁ sūpaṭṭhitaṁ katvā matasarīraṁ uṭṭhahitvā anubandhanakaṁ
  nāma natthi sace hi so etassa samīpe ṭhito pāsāṇo vā
  latā vā āgaccheyya sarīrampi āgaccheyya yathā pana so
  pāsāṇo vā latā vā nāgacchati evaṁ sarīrampi nāgacchati ayaṁ
  pana tuyhaṁ upaṭṭhānākāro saññājo saññāsambhavo kammaṭṭhānante
  ajja upaṭṭhitaṁ mā bhāyi bhikkhūti tāsaṁ vinodetvā hāsaṁ
  uppādetvā tasmiṁ nimitte cittaṁ sañcārāpetabbaṁ. Evaṁ

  *  *  *  *  *  *
  Footnote: 1. Ma. matasarīraṁ.
-------------------------------------------------
[page 239]
  Visesamadhigacchati. Idametaṁ sandhāya vuttaṁ samantā nimittupalakkhaṇā
  asammohatthāti.
      Ekādasavidhena pana nimittaggāhaṁ sampādento kammaṭṭhānaṁ
  upanibandhati. Tassa hi cakkhūni ummīletvā olokanapaccayā
  uggahanimittaṁ uppajjati. Tasmiṁ mānasaṁ cārentassa paṭibhāganimittaṁ
  uppajjati. Tattha mānasaṁ cārento appanaṁ pāpuṇāti.
  Appanāyaṁ ṭhatvā vipassanaṁ vaḍḍhetvā arahattaṁ sacchikaroti.
  Tena vuttaṁ ekādasavidhena nimittaggāho upanibandhanatthoti.
      Gatāgatamaggapaccavekkhaṇā vīthisampaṭipādanatthāti ettha pana.
  Yā gatamaggassa ca āgatamaggassa ca paccavekkhaṇā vuttā sā
  kammaṭṭhānavīthiyā sampaṭipādanatthāti attho. Sace hi imaṁ bhikkhuṁ
  kammaṭṭhānaṁ gahetvā āgacchantaṁ antarāmagge keci ajja bhante
  katamīti divasaṁ vā pucchanti pañhaṁ vā pucchanti paṭisanthāraṁ vā
  karonti. Ahaṁ kammaṭṭhānikoti tuṇhībhūtena gantuṁ na vaṭṭati.
  Divaso kathetabbo. Pañho visajjetabbo. Sace na jānāti
  na jānāmīti vattabbaṁ. Dhammiko paṭisanthāro kātabbo. Tassevaṁ
  karontassa uggahitaṁ taruṇanimittaṁ nassati. Tasmiṁ nassantepi divasaṁ
  puṭṭhena kathetabbameva. Pañhaṁ ajānantena na jānāmīti vattabbaṁ.
  Jānantena ekadesena 1- kathetumpi vaṭṭati. Paṭisanthāropi
  kātabbo. Āgantukaṁ pana bhikkhuṁ disvā āgantukapaṭisanthāro

  *  *  *  *  *  *
  Footnote: 1. Ma. ekaṁsena.
-------------------------------------------------
[page 240]
  Kātabbova. Avasesānipi cetiyaṅgaṇavattabodhiyaṅgaṇavattauposathāgāra-
  vattabhojanasālājantāgharāacariyaupajjhāyāagantukagamikavattādīni
  sabbāni khandhakavattāni pūretabbāneva. Tassa tāni pūrentassāpi
  taṁ taruṇanimittaṁ nassati. Puna gantvā nimittaṁ gaṇhissāmīti
  gantukāmassāpi amanussehi vā bāḷamigehi vā adhiṭṭhitattā
  susānampi gantuṁ vā na sakkā hoti nimittaṁ vā antaradhāyati.
  Uddhumātakañhi ekameva vā dve vā divase ṭhatvā vinīlakādibhāvaṁ
  gacchati. Sabbakammaṭṭhānesu etena samaṁ dullabhaṁ kammaṭṭhānaṁ nāma
  natthi. Tasmā evaṁ naṭṭhe nimitte tena bhikkhunā rattiṭṭhāne vā
  divāṭṭhāne vā nisīditvā ahaṁ iminā nāma dvārena vihārā
  nikkhamitvā asukadisābhimukhaṁ maggaṁ paṭipajjitvā asukasmiṁ nāma
  ṭhāne vāmaṁ gaṇhiṁ asukasmiṁ dakkhiṇaṁ tassa asukasmiṁ ṭhāne vā
  pāsāṇo asukasmiṁ vammikarukkhagacchalatānaṁ aññataraṁ somhi tena
  maggena gantvā asukasmiṁ nāma ṭhāne asubhaṁ addasaṁ tattha
  asukadisābhimukho ṭhatvā evañcevañca samantā nimittāni sallakkhetvā
  evarūpena nāma maggena idañcidañca karonto āgantvā idha
  nisinnoti evaṁ yāva pallaṅkaṁ ābhujitvā nisinnaṭṭhānaṁ tāva
  gatāgatamaggo paccavekkhitabbo. Tassevaṁ paccavekkhato taṁ nimittaṁ
  pākaṭaṁ hoti purato nikkhittaṁ viya upaṭṭhāti. Kammaṭṭhānaṁ
  purimākāreneva vīthiṁ paṭipajjati. Tena vuttaṁ gatāgatamaggapaccavekkhaṇā
-------------------------------------------------
[page 241]
  Vīthisampaṭipādanatthāti.
      Idāni ānisaṁsadassāvī ratanasaññī hutvā cittīkāraṁ upaṭṭhapetvā
  sampiyāyamāno tasmiṁ ārammaṇe cittaṁ upanibandhatīti ettha.
  Uddhumātakapaṭikūle mānasaṁ cāretvā jhānaṁ nibbattetvā jhānapadaṭṭhānaṁ
  vipassanaṁ vaḍḍhentena addhā imāya paṭipadāya jarāmaraṇamhā
  parimuccissāmīti evaṁ ānisaṁsadassāvinā bhavitabbaṁ. Yathā pana
  duggato puriso mahagghamaṇiratanaṁ labhitvā dullabhaṁ vata me
  laddhanti tasmiṁ ratanasaññī hutvā gāravaṁ janetvā vipulena pemena
  sampiyāyamāno taṁ rakkheyya evameva dullabhaṁ me idaṁ kammaṭṭhānaṁ
  laddhaṁ duggatassa mahagghamaṇiratanasadisaṁ catudhātukammaṭṭhāniko hi
  attano cattāro mahābhūte pariggaṇhāti ānāpānakammaṭṭhāniko
  attano nāsikavātaṁ pariggaṇhāti kasiṇakammaṭṭhāniko kasiṇaṁ
  katvā yathāsukhaṁ bhāveti evaṁ itarāni kammaṭṭhānāni sulabhāni
  idaṁ pana ekameva vā dve vā divase tiṭṭhati tato paraṁ
  vinīlakādibhāvaṁ pāpuṇātīti natthi ito dullabhataranti tasmiṁ
  ratanasaññinā hutvā cittīkāraṁ upaṭṭhapetvā sampiyāyamānena taṁ
  nimittaṁ rakkhitabbaṁ. Rattiṭṭhāne ca divāṭṭhāne ca uddhumātakaṁ
  paṭikūlaṁ uddhumātakaṁ paṭikūlanti tattha punappunaṁ cittaṁ upanibandhitabbaṁ.
  Punappunaṁ taṁ nimittaṁ āvajjitabbaṁ manasikātabbaṁ takkāhataṁ
  vitakkāhataṁ kātabbaṁ.
      Tassevaṁ karoto paṭibhāganimittaṁ uppajjati. Tatridaṁ
-------------------------------------------------
[page 242]
  Nimittadvayassa nānākaraṇaṁ. Uggahanimittaṁ virūpaṁ vibhacchaṁ bheravadassanaṁ
  hutvā upaṭṭhāti. Paṭibhāganimittaṁ pana yāvadatthaṁ bhuñjitvā nipanno
  thūlaṅgapaccaṅgapuriso viya. Tassa paṭibhāganimittapaṭilābhasamakālameva
  bahiddhā kāmānaṁ amanasikārā vikkhambhanavasena kāmacchando pahiyyati
  anunayappahāneneva cassa lohitappahānena pubbo viya byāpādo
  pahiyyati tathā āraddhaviriyatāya thīnamiddhaṁ avippaṭisārakarasanta-
  dhammānuyogavasena uddhaccakukkuccaṁ adhigatavisesassa paccakkhatāya
  paṭipattidesake satthari paṭipattiyaṁ paṭipattiphale ca vicikicchā pahiyyatīti
  pañca nīvaraṇāni pahiyyanti tasmiṁyeva ca nimitte cetaso abhiniropana
  lakkhaṇo vitakko nimittānumajjanakiccaṁ sādhayamāno vicāro
  paṭiladdhavisesādhigamapaccayā pīti pītimanassa passaddhisambhavato
  passaddhinimittaṁ sukhaṁ sukhitassa cittasamādhisambhavato sukhanimittā ekaggatā
  cāti jhānaṅgāni pātubhavanti. Evamassa paṭhamajjhānapaṭibimbabhūtaṁ
  upacārajjhānampi taṁkhaṇaṁyeva nibbattati. Ito paraṁ yāva
  paṭhamajjhānassa appanā ceva vasippatti ca tāva sabbaṁ paṭhavīkasiṇe
  vuttanayeneva veditabbaṁ.
      Ito paresu pana vinīlakādīsupi yantaṁ uddhumātakaṁ asubhanimittaṁ
  uggaṇhanto eko adutiyo gacchati upaṭṭhitāya satiyātiādinā
  nayena gamanaṁ ādiṁ katvā lakkhaṇaṁ vuttaṁ taṁ sabbaṁ vinīlakaṁ
  asubhanimittaṁ uggaṇhanto vipubbakaṁ asubhanimittaṁ uggaṇhantoti evaṁ
  tassa tassa vasena tattha tattha uddhumātakapadamattaṁ parivattetvā
-------------------------------------------------
[page 243]
  Vuttanayeneva savinicchayādhippāyaṁ veditababaṁ. Ayaṁ pana viseso.
      Vinīlake vinīlakaṁ paṭikūlaṁ vinīlakaṁ paṭikūlanti manasikāro
  pavattetabbo. Uggahanimittañcettha kavarakavaravaṇṇaṁ hutvā
  upaṭṭhāti. Paṭibhāganimittaṁ pana ussadavasena upaṭṭhāti.
      Vipubbake vipubbakaṁ paṭikūlaṁ vipubbakaṁ paṭikūlanti manasikāro
  pavattetabbo. Uggahanimittaṁ panettha paggharantamiva upaṭṭhāti.
  Paṭibhāganimittaṁ niccalaṁ sannisinnaṁ hutvā upaṭṭhāti.
      Vicchiddakaṁ yuddhamaṇḍale vā corāṭaviyaṁ vā susāne vā yattha
  rājāno core chindāpenti araññe vā pana sīhabyagghehi
  chinnapurisaṭṭhāne labbhati tasmā tathārūpaṁ ṭhānaṁ gantvā sace
  nānādisāya patitampi ekāvajjanena āpāthaṁ āgacchati iccetaṁ
  kusalaṁ no ce āgacchati sayaṁ hatthena na parāmasitabbaṁ.
  Parāmasanto hi vissāsaṁ āpajjati tasmā ārāmikena vā
  samaṇuddesena vā aññena vā kenaci ekaṭṭhāne kāretabbaṁ.
  Alabhantena kattarayaṭṭhiyā vā daṇḍakena vā ekaṅgulantaraṁ katvā
  upanāmetabbaṁ. Evaṁ upanāmetvā vicchiddakaṁ paṭikūlaṁ vicchiddakaṁ
  paṭikūlanti manasikāro pavattetabbo. Tattha uggahanimittaṁ majjhe
  chiddaṁ viya upaṭṭhāti. Paṭibhāganimittaṁ pana paripuṇṇaṁ hutvā
  upaṭṭhāti.
      Vikkhāyitake vikkhāyitakaṁ paṭikūlaṁ vikkhāyitakaṁ paṭikūlanti
  pavattetabbo. Uggahanimittaṁ panettha tahiṁ tahiṁ khāyitasadisameva
-------------------------------------------------
[page 244]
  Upaṭṭhāti. Paṭibhāganimittaṁ paripuṇṇameva hutvā upaṭṭhāti.
      Vikkhittakampi vicchiddake vuttanayeneva aṅgulaṅgulantaraṁ kāretvā
  vā katvā vā vikkhittakaṁ paṭikūlaṁ vikkhittakaṁ paṭikūlanti manasikāro
  pavattetabbo. Ettha uggahanimittaṁ pākaṭantaraṁ hutvā upaṭṭhāti.
  Paṭibhāganimittaṁ pana paripuṇṇameva hutvā upaṭṭhāti.
      Hatavikkhittakampi vicchiddake vuttappakāresuyeva ṭhānesu labbhati.
  Tasmā tattha gantvā vuttanayeneva aṅgulaṅgulantaraṁ kāretvā vā
  katvā vā hatavikkhittakaṁ paṭikūlaṁ hatavikkhittakaṁ paṭikūlanti manasikāro
  pavattetabbo. Uggahanimittaṁ panettha paññāyamānaṁ pahāramukhaṁ viya
  hoti. Paṭibhāganimittaṁ paripuṇṇameva hutvā upaṭṭhāti.
      Lohitakaṁ yuddhamaṇḍalādīsu laddhappahārānaṁ hatthapādādīsu vā
  chinnesu bhinnagaṇḍapīḷakādīnaṁ vā mukhato paggharamānakāle labbhati.
  Tasmā taṁ disvā lohitakaṁ paṭikūlaṁ lohitakaṁ paṭikūlanti manasikāro
  pavattetabbo. Ettha uggahanimittaṁ vātappahaṭā viya rattapaṭākā
  calamānākāraṁ upaṭṭhāti. Paṭibhāganimittaṁ pana sannisinnaṁ hutvā
  upaṭṭhāti.
      Puḷuvakaṁ dvīhatīhaccayena kuṇapassa navahi vaṇamukhehi kimirāsipaggharaṇakāle
  hoti. Apica taṁ soṇa sigālamanussagomahisahatthiassa ajagarādīnaṁ
  sarīrappamāṇameva hutvā sālibhattarāsi viya tiṭṭhati. Tesu
  yattha katthaci puḷuvakaṁ paṭikūlaṁ puḷuvakaṁ paṭikūlanti manasikāro
  pavattetabbo. Cūḷapiṇḍapātikatissattherassa hi kāḷadīghavāpiyā
-------------------------------------------------
[page 245]
  Anto hatthikuṇape nimittaṁ upaṭṭhāti. Uggahanimittaṁ panettha
  calamānaṁ viya upaṭṭhāti. Paṭibhāganimittaṁ sālibhattapiṇḍo viya
  sannisinnaṁ hutvā upaṭṭhāti.
      Aṭṭhikaṁ so passeyya sarīraṁ sivaṭṭhikāya chaḍḍitaṁ aṭṭhisaṅkhalikaṁ
  samaṁsalohitaṁ nhārusambandhantiādinā nayena nānapapakārato
  vuttaṁ. Tasmā yattha taṁ nikkhittaṁ hoti tattha purimanayeneva
  gantvā samantā pāsāṇādīnaṁ vasena sanimittaṁ sārammaṇaṁ katvā
  idaṁ aṭṭhikanti sabhāvabhāvato upalakkhetvā vaṇṇādivasena
  ekādasahākārehi nimittaṁ uggahetabbaṁ. Taṁ pana vaṇṇato setanti
  olokentassa na upaṭṭhāti odātakasiṇasambhedo hoti. Tasmā
  aṭṭhikanti paṭikūlavaseneva oloketabbaṁ. Liṅganti idha hatthādīnaṁ
  nāmaṁ. Tasmā hatthapādasīsaurabāhukaṭiūrujaṅghānaṁ vasena liṅgato
  vavaṭṭhapetabbaṁ. Dīgharassavaṭṭacaturassakhuddakamahantavasena pana
  saṇṭhānato vavaṭṭhapetabbaṁ. Disokāsā vuttanayāyeva. Tassa tassa
  aṭṭhino pariyantavasena pana paricchedato vavaṭṭhapetvā yadevettha
  pākaṭaṁ hutvā upaṭṭhāti taṁ gahetvā appanā pāpuṇitabbā.
  Tassa tassa aṭṭhino ninnaṭṭhānathalaṭṭhānavasena pana ninnato ca
  thalato ca vavaṭṭhapetabbaṁ. Padesavasenāpi ahaṁ ninne ṭhito aṭṭhi
  thale ahaṁ vā thale aṭṭhi ninnetipi vavaṭṭhapetabbaṁ. Dvinnaṁ
  pana aṭṭhikānaṁ ghaṭitaghaṭitaṭṭhānavasena sandhito vavaṭṭhapetabbaṁ.
  Aṭṭhikānaṁyeva antaravasena vivarato vavaṭṭhapetabbaṁ. Sabbattheva pana
-------------------------------------------------
[page 246]
  Ñāṇaṁ cāretvā imasmiṁ ṭhāne idamaṭṭhīti samantato
  vavaṭṭhapetabbaṁ. Evampi nimitte anupaṭṭhahante nalāṭaṭṭhimhi cittaṁ
  saṇṭhapetabbaṁ. Yathā cettha evaṁ idaṁ ekādasavidhena nimittaggahaṇaṁ
  ito purimesu puḷuvakādīsupi yujjamānavasena sallakkhetabbaṁ. Idañca
  pana kammaṭṭhānaṁ sakalāyapi aṭṭhikasaṅkhalikāya ekasmimpi aṭṭhike
  sampajjati tasmā tesu yattha katthaci ekādasavidhena nimittaṁ
  uggahetvā aṭṭhikaṁ paṭikūlaṁ aṭṭhikaṁ paṭikūlanti manasikāro
  pavattetabbo. Idha uggahanimittampi paṭibhāganimittampi ekasadisameva
  hotīti vuttaṁ. Taṁ ekasmiṁ aṭṭhike yuttaṁ. Aṭṭhikasaṅkhalikāya
  pana uggahanimitte paññāyamānavivaratā paṭibhāganimitte
  paripuṇṇabhāvo yujjati. Ekaṭṭhikepi ca uggahanimitte vibhacchena
  bhayānakena bhavitabbaṁ paṭibhāganimittena pītisomanassajanakena
  upacārāvahattā. Imasmiñhi okāse yaṁ aṭṭhakathāsu vuttaṁ taṁ
  dvāraṁ datvāva vuttaṁ. Tathā hi tattha catūsu brahmavihāresu dasasu ca
  asubhesu paṭibhāganimittaṁ natthi brahmavihāresu hi sīmasambhedoyeva
  nimittaṁ dasasu ca asubhesu nibbikappaṁ katvā paṭikūlabhāveyeva
  diṭṭhe nimittaṁ nāma hotīti vatvāpi puna anantarameva duvidhaṁ idha
  nimittaṁ uggahanimittaṁ paṭibhāganimittaṁ uggahanimittaṁ virūpaṁ vibhacchaṁ
  bheravārammaṇaṁ bhayānakaṁ hutvā upaṭṭhātītiādi vuttaṁ. Tasmā yaṁ
  vicāretvā avocumhā idamevettha yuttaṁ. Apica mahātissattherassa
  dantaṭṭhikamattolokanena sakalitthīsarīrassa aṭṭhisaṅghāṭabhāvena
-------------------------------------------------
[page 247]
  Upaṭṭhānādīni cettha nidassanānīti.
              Iti asubhāni subhaguṇo dasa satalocanena thutakitti
              yāni avoca dasabalo ekekajjhānahetūni.
              Evaṁ tāni cetesañca bhāvanānayamimaṁ viditvāna
              tesveva ayaṁ bhiyyo pakiṇṇakakathāpi viññeyyā.
      Etesu hi yattha katthaci adhigatajjhāno suvikkhambhitarāgattā vītarāgo
  viya nilloluppacāro hoti. Evaṁ santepi yvāyaṁ asubhappabhedo vutto
  so sarīrasabhāvappattivasena ca rāgacaritabhedavasena cāti veditabbo.
      Chavasarīrañhi paṭikūlabhāvaṁ āpajjamānaṁ uddhumātakasabhāvappattaṁ
  vā siyā vinīlakādīnaṁ vā aññatarasabhāvappattaṁ. Iti yādisaṁ
  yādisaṁ sakkā hoti laddhuṁ tādise tādise uddhumātakaṁ paṭikūlaṁ
  vinīlakaṁ paṭikūlanti evaṁ nimittaṁ gaṇhitabbamevāti sarīrasabhāvappattivasena
  dasadhā asubhappabhedo vuttoti veditabbo.
      Visesato cettha uddhumātakaṁ sarīrasaṇṭhānavipattippakāsanato
  saṇṭhānarāgino sappāyaṁ vinīlakaṁ chavirāgavipattippakāsanato
  sarīravaṇṇarāgino sappāyaṁ vipubbakaṁ 1- kāyavaṇṇapaṭibaddhassa
  duggandhabhāvassa pakāsanato mālāgandhādivasena samuṭṭhāpitasarīragandharāgino
  sappāyaṁ vicchiddakaṁ antosusirabhāvappakāsanato sarīre ghanabhāvarāgino
  sappāyaṁ vikkhāyitakaṁ maṁsupacayasampattivināsappakāsanato thanādīsu

  *  *  *  *  *  *
  Footnote: 1. kāyavaṇapaṭibaddhassāti evaṁ bhavitabbaṁ. ṭīkāyampana kāyoeva kāyavaṇṇoti vuttaṁ.
-------------------------------------------------
[page 248]
  Sarīrappadesesu maṁsupacayarāgino sappāyaṁ vikkhittakaṁ aṅgapaccaṅgānaṁ
  vikkhepappakāsanato aṅgapaccaṅgalīlārāgino sappāyaṁ hatavikkhittakaṁ
  sarīrasaṅghāṭabhedavikārappakāsanato sarīrasaṅghāṭasampattirāgino sappāyaṁ
  lohitakaṁ lohitamakkhitapaṭikūlabhāvappakāsanato alaṅkārajanitasobhārāgino
  sappāyaṁ puḷuvakaṁ kāyassa anekakimikulasādhāraṇabhāvappakāsanato kāye
  mamattarāgino sappāyaṁ aṭṭhikaṁ sarīraṭṭhīnaṁ paṭikūlabhāvap pakāsanato
  dantasampattirāgino sappāyanti evaṁ rāgacaritabhedavasenāpi
  dasadhā asubhappabhedo vuttoti veditabbo.
      Yasmā pana dasavidhepi etasmiṁ asubhe seyyathāpi nāma
  aparisaṇṭhitajalāya sīghasotāya nadiyā arittabaleneva nāvā tiṭṭhati
  vinā arittena na sakkā ṭhapetuṁ evameva dubbalattā ārammaṇassa
  vitakkabaleneva cittaṁ ekaggaṁ hutvā tiṭṭhati vinā vitakkena
  na sakkā ṭhapetuṁ tasmā paṭhamajjhānamevettha hoti na
  dutiyādīni. Paṭikūlepi cetasmiṁ ārammaṇe addhā imāya
  paṭipadāya jarāmaraṇamhā parimuccissāmīti evaṁ ānisaṁsadassāvitāya ceva
  nīvaraṇasantāpappahānena ca pītisomanassaṁ uppajjati bahuṁdāni
  vettanaṁ 1- labhissāmīti ānisaṁsadassāvino pupphacchaḍḍakassa gūtharāsimhi
  viya ussannabyādhidukkhassa rogino vamanavirecanappavattiyaṁ viya ca.
      Dasavidhampi cetaṁ asubhaṁ lakkhaṇato ekameva hoti.
  Dasavidhassāpi hetassa asuci duggandhajegucchapaṭikūlabhāvoyeva lakkhaṇaṁ.
  Tadetaṁ iminā lakkhaṇena na kevalaṁ matasarīre dantaṭṭhikadassāvino

  *  *  *  *  *  *
  Footnote: 1. vetanantipi.
-------------------------------------------------
[page 249]
  Pana cetiyapabbatavāsimahātissattherassa viya hatthikkhandhagataṁ rājānaṁ
  olokentassa saṅgharakkhitattherupaṭṭhākasāmaṇerassa viya ca
  jīvamānakasarīrepi upaṭṭhāti. Yatheva hi matasarīraṁ evaṁ jīvamānakampi
  asubhameva. Asubhalakkhaṇaṁ panettha āgantukena alaṅkārena 1-
  paṭicchannattā na paññāyati. Pakatiyā pana idaṁ sarīraṁ nāma
  atirekatisatāṭṭhikasamussayaṁ asītisatasandhisaṅghaṭikaṁ navanhārusata nibandhaṁ
  navamaṁsapesisatānulittaṁ allatanucammapariyonaddhaṁ chaviyā paṭicchannaṁ chiddāvachiddaṁ
  medakathālikā viya niccuggharitapaggharitaṁ kimisaṅghanisevitaṁ rogānaṁ āyatanaṁ
  dukkhadhammānaṁ vatthu paribhinnapurāṇagaṇḍo viya navahi vaṇamukhehi satataṁ
  vissandanaṁ yassa ubhohi akkhīhi akkhigūthako paggharati kaṇṇavilehi
  kaṇṇagūthako nāsapuṭehi siṅghāṇikā mukhato āhārapittasemharuhirāni
  adhodvārehi uccārapassāvo navanavutiyā lomakūpasahassehi
  asucisedayūso paggharati nīlamakkhikādayo samparivārenti yaṁ
  dantakaṭṭhamukhadhovanasīsamakkhananhānanivāsanapārupanādīhi appaṭijaggitvā
  yathājātova pharusavippakiṇṇakeso hutvā gāmena gāmaṁ vicaranto
  rājāpi pupphacchaḍḍakacaṇḍālādīsu aññataropi samasarīrapaṭikūlatāya
  nibbiseso hoti. Evaṁ asuciduggandhajegucchapaṭikūlatāya rañño
  vā caṇḍālassa vā sarīre vemattaṁ nāma natthi. Dantakaṭṭhamukhadhovanādīhi
  panettha dantamalādīni parimajjitvā nānāvatthehi hirikopinaṁ
  paṭicchādetvā nānāvaṇṇena surabhivilepanena vilimpitvā
  pupphābharaṇādīhi alaṅkaritvā ahanti mamanti gahetabbākārappattaṁ

  *  *  *  *  *  *
  Footnote: 1. Yu...ṇibaddhaṁ.
-------------------------------------------------
[page 250]
  Karonti. Tato iminā āgantukena alaṅkārena paṭicchannattā
  tadassa yāthāvasarasaṁ asubhalakkhaṇaṁ asañjānantā purisā itthīsu
  itthiyo ca purisesu ratiṁ karonti. Paramatthato panettha
  rajitabbakayuttaṭṭhānaṁ nāma aṇumattampi natthi. Tathā hi
  kesalomanakhadantakheḷasiṅghāṇikauccārapassāvādīsu ekakoṭṭhāsampi
  sarīrato bahi patitaṁ sattā hatthena chupitumpi na icchanti aṭṭiyanti
  harāyanti jigucchanti yaṁ yaṁ panettha avasesaṁ hoti taṁ taṁ evaṁ paṭikūlampi
  samānaṁ avijjandhakārapariyonaddhā attasineharāgarattā iṭṭhaṁ kantaṁ
  niccaṁ sukhaṁ attāti gaṇhanti. Te evaṁ gaṇhantā aṭaviyaṁ kiṁsukarukkhaṁ
  disvā rukkhato apatitapupphaṁ ayaṁ maṁsapesi ayaṁ maṁsapesīti vihaññamānena
  jarasigālena samānataṁyeva āpajjanti. Tasmā
          yathāpi pupphitaṁ disvā sigālo kiṁsukaṁ vane
          maṁsarukkho mayā laddho iti gantvāna vegasā
          patitaṁ patitaṁ pupphaṁ ḍaṁsitavā atilolupo
          nayidaṁ maṁsaṁ aduṁ maṁsaṁ yaṁ rukkhasminti gaṇhati
          koṭṭhāsaṁ patitaṁyeva asubhanti tathā budho
          aggahetvāna gaṇheyya sarīraṭṭhampi naṁ tathā
          imañhi subhato kāyaṁ gahetvā tattha mucchitā
          bālā karontā pāpāni dukkhā na parimuccare
          tasmā passeyya medhāvī jīvato vā matassa vā
          sabhāvaṁ pūtikāyassa subhabhāvena vajjitaṁ.
-------------------------------------------------
[page 251]
  Vuttañhetaṁ
          duggandho asuci kāyo kuṇapo ukkarūpamo
          nindito cakkhubhūtehi kāyo bālābhinandito
          allacammapaṭicchanno navadvāro mahāvaṇo
          samantato paggharati asuci pūtigandhiyo
          sace imassa kāyassa anto bāhirato siyā
          daṇḍaṁ nūna gahetvāna kākasoṇe nivārayeti.
  Tasmā dabbajātikena bhikkhunā jīvamānasarīraṁ vā hotu matasarīraṁ vā
  yattha yattha asubhākāro paññāyati tattha tattheva nimittaṁ gahetvā
  kammaṭṭhānaṁ appanaṁ pāpetabbanti.
              Iti sādhujanapāmujjatthāya kate visuddhimagge
  samādhibhāvanādhikāre asubhakammaṭṭhānaniddeso nāma chaṭṭho paricchedo.
                       Chānussatiniddeso
      asubhānantaraṁ uddiṭṭhāsu pana dasasu anussatīsu punappunaṁ
  uppajjanato satiyeva anussati. Pavattitabbaṭṭhānamhiyeva pavattattā
  saddhāpabbajitassa kulaputtassa anurūpā satītipi anussati. Buddhaṁ
  ārabbha uppannā anussati buddhānussati. Buddhaguṇārammaṇāya satiyā
  etaṁ adhivacanaṁ. Dhammaṁ ārabbha uppannā anussati dhammānussati.
  Svākkhātatādidhammaguṇārammaṇāya satiyā etaṁ adhivacanaṁ.
  Saṅghaṁ ārabbha uppannā anussati saṅghānussati.
-------------------------------------------------
[page 252]
  Supaṭipannatādisaṅghaguṇārammaṇāya satiyā etaṁ adhivacanaṁ. Sīlaṁ ārabbha
  uppannā anussati sīlānussati. Akhaṇḍatādisīlaguṇārammaṇāya satiyā
  etaṁ adhivacanaṁ. Cāgaṁ ārabbha uppannā anussati cāgānussati.
  Muttacāgatādicāgaguṇārammaṇāya satiyā etaṁ adhivacanaṁ. Devatā
  ārabbha uppannā anussati devatānussati. Devatā sakkhiṭṭhāne
  ṭhapetvā attano saddhādiguṇārammaṇāya satiyā etaṁ
  adhivacanaṁ. Maraṇaṁ ārabbha uppannā anussati maraṇānussati.
  Jīvitindriyupacchedārammaṇāya satiyā etaṁ adhivacanaṁ. Kesādibhedaṁ
  rūpakāyaṁ gatā kāye vā gatāti kāyagatā. Kāyagatā ca sā sati
  cāti kāyagatassatīti vattabbe rassaṁ akatvā kāyagatāsatīti vuttā.
  Kesādikāyakoṭṭhāsanimittārammaṇāya satiyā etaṁ adhivacanaṁ.
  Ānāpāne ārabbha uppannā sati ānāpānassati.
  Assāsapassāsanimittārammaṇāya satiyā etaṁ adhivacanaṁ. Upasamaṁ
  ārabbha uppannā anussati upasamānussati. Sabbadukkhupasamārammaṇāya
  satiyā etaṁ adhivacanaṁ.
      Iti imāsu dasasu anussatīsu buddhānussatiṁ tāva bhāvetukāmena
  aveccappasādasamannāgatena yoginā paṭirūpe senāsane rahogatena
  paṭisallīnena itipi so bhagavā arahaṁ sammāsambuddho vijjācaraṇasampanno
  sugato lokavidū anuttaro purisadammasārathi satthā devamanussānaṁ
  buddho bhagavāti evaṁ buddhassa bhagavato guṇā anussaritabbā.
  Tatrāyaṁ anussaraṇanayo. So bhagavā itipi
-------------------------------------------------
[page 253]
  Arahaṁ .pe. So bhagavā itipi bhagavāti anussarati. Iminā ca iminā ca
  kāraṇenāti vuttaṁ hoti.
      Tattha ārakattā arīnaṁ arānañca hatattā paccayādīnaṁ arahattā
  pāpakaraṇe rahābhāvāti imehi tāva kāraṇehi so bhagavā arahanti
  anussarati. Ārakā hi so sabbakilesehi suvidūravidūre ṭhito maggena
  savāsanānaṁ kilesānaṁ viddhaṁsitattāti ārakattā arahaṁ.
      So tato ārakā nāma yassa yenāsamaṅgitā
      asamaṅgī ca dosehi nātho tenārahaṁ matoti.
      Te cānena kilesārayo maggena hatāti arīnaṁ hatattāpi arahaṁ.
      Yasmā rāgādisaṅkhātā sabbepi arayo hatā
      paññāsatthena nāthena tasmāpi arahaṁ matoti.
      Yañcetaṁ avijjābhavataṇhāmayanābhi puññādiabhisaṅkhārāraṁ jarāmaraṇanemi
  sāsavasamudayamayena 1- akkhena vijjhitvā tibhavarathe samāyojitaṁ
  anādikālappavattaṁ saṁsāracakkaṁ tassānena bodhimaṇḍe viriyapādehi
  sīlapaṭhaviyaṁ patiṭṭhāya saddhāhatthena kammakkhayakarañāṇapharasuṁ gahetvā
  sabbe arā hatāti arānaṁ hatattāpi arahaṁ. Athavā saṁsāracakkanti
  anamataggaṁ saṁsāravaṭṭaṁ vuccati. Tassa ca avijjā nābhi mūlattā
  jarāmaraṇaṁ nemi pariyosānattā sesā dasa dhammā arā
  avijjāmūlakattā jarāmaraṇapariyantattā ca. Tattha dukkhādīsu aññāṇaṁ
  avijjā. Kāmabhave ca avijjā kāmabhave saṅkhārānaṁ paccayo hoti.
  Rūpabhave avijjā rūpabhave saṅkhārānaṁ paccayo hoti. Arūpabhave

  *  *  *  *  *  *
  Footnote: 1. Yu. āsavasamudayamayena.
-------------------------------------------------
[page 254]
  Avijjā arūpabhave saṅkhārānaṁ paccayo hoti. Kāmabhave saṅkhārā
  kāmabhave paṭisandhiviññāṇassa paccayā honti. Esa nayo itaresu.
  Kāmabhave paṭisandhiviññāṇaṁ kāmabhave nāmarūpassa paccayo hoti. Tathā
  rūpabhave. Arūpabhave nāmasseva paccayo hoti. Kāmabhave nāmarūpaṁ
  kāmabhave saḷāyatanassa paccayo hoti. Rūpabhave nāmarūpaṁ rūpabhave
  tiṇṇaṁ āyatanānaṁ paccayo hoti. Arūpabhave nāmaṁ arūpabhave
  ekassāyatanassa paccayo hoti. Kāmabhave saḷāyatanaṁ kāmabhave
  chabbidhassa phassassa paccayo hoti. Rūpabhave tīṇi āyatanāni
  rūpabhave tiṇṇaṁ phassānaṁ paccayā honti. Arūpabhave ekamāyatanaṁ
  arūpabhave ekassa phassassa paccayo hoti. Kāmabhave cha phassā
  kāmabhave channaṁ vedanānaṁ paccayā honti. Rūpabhave tayo tattheva
  tissannaṁ. Arūpabhave eko tattheva ekissā vedanāya paccayo
  hoti. Kāmabhave cha vedanā kāmabhave channaṁ taṇhākāyānaṁ paccayā
  honti. Rūpabhave tisso tattheva tiṇṇaṁ. Arūpabhave ekā vedanā
  arūpabhave ekassa taṇhākāyassa paccayo hoti. Tattha tattha sā
  sā taṇhā tassa tassa upādānassa. Upādānādayo bhavādīnaṁ.
  Kathaṁ. Idhekacco kāme paribhuñjissāmīti kāmupādānapaccayā kāyena
  duccaritaṁ carati vācāya duccaritaṁ carati manasā duccaritaṁ carati.
  Duccaritapāripūriyā apāye uppajjati. Tatthassa upapattihetubhūtaṁ
  kammaṁ kammabhavo. Kammanibbattā khandhā upapattibhavo. Khandhānaṁ
  nibbatti jāti paripāko jarā bhedo maraṇaṁ. Aparo
-------------------------------------------------
[page 255]
  Saggasampattiṁ anubhavissāmīti tatheva sucaritaṁ carati sucaritapāripūriyā sagge
  uppajjati. Tatthassa upapattihetubhūtaṁ kammaṁ kammabhavoti soyeva nayo.
  Aparo pana brahmalokasampattiṁ anubhavissāmīti kāmupādānapaccayāeva
  mettaṁ bhāveti karuṇaṁ muditaṁ upekkhaṁ bhāveti bhāvanāpāripūriyā
  brahmaloke nibbattati. Tatthassa nibbattihetubhūtaṁ kammaṁ kammabhavoti
  soyeva nayo. Aparo arūpabhave sampatatiṁ anubhavissāmīti tatheva
  ākāsānañcāyatanādisamāpattiyo bhāveti bhāvanāpāripūriyā tattha
  tattha nibbattati. Tatthassa nibbattihetubhūtaṁ kammaṁ kammabhavo.
  Kammanibbattā khandhā upapattibhavo. Khandhānaṁ nibbatti jāti paripāko
  jarā bhedo maraṇanti. Eseva nayo sesupādānamūlikāsupi
  yojanāsu. Evamayaṁ avijjā hetu saṅkhārā hetusamuppannā
  ubhopete hetusamuppannāti paccayapariggahe paññā dhammaṭṭhitiñāṇaṁ
  atītampi addhānaṁ anāgatampi addhānaṁ avijjā hetu saṅkhārā
  hetusamuppannā ubhopete hetusamuppannāti paccayapariggahe
  paññā dhammaṭṭhitiñāṇanti 1-. Etena nayena sabbapadāni
  vitthāretabbāni. Tattha avijjāsaṅkhārā eko saṅkhepo
  viññāṇanāmarūpasaḷāyatanaphassavedanā eko taṇhūpādānabhavā eko
  jātijarāmaraṇaṁ eko. Purimasaṅkhepo cettha atīto addhā dve
  majjhimā paccuppanno jātijarāmaraṇaṁ anāgato. Avijjāsaṅkhāraggahaṇena
  cettha taṇhūpādānabhavā gahitāva hontīti ime pañca dhammā

  *  *  *  *  *  *
  Footnote: 1. khu. pa. 31/73.
-------------------------------------------------
[page 256]
  Atīte kammavaṭṭaṁ. Viññāṇādayo pañca etarahi vipākavaṭṭaṁ.
  Taṇhūpādānabhavaggahaṇena avijjāsaṅkhārā gahitāva hontīti
  ime pañca dhammā etarahi kammavaṭṭaṁ. Jātijarāmaraṇāpadesena
  viññāṇādīnaṁ niddiṭṭhattā ime pañca dhammā āyatiṁ vipākavaṭṭaṁ.
  Te ākārato vīsatividhā honti. Saṅkhāraviññāṇānañcettha
  antarā eko sandhi vedanātaṇhānaṁ antarā eko bhavajātīnamantarā
  ekoti. Iti bhagavā etaṁ catusaṅkhepaṁ tiyaddhaṁ vīsatākāraṁ tisandhiṁ
  paṭiccasamuppādaṁ sabbākārato jānāti passati aññāti paṭivijjhati.
  Taṁ ñātaṭṭhena ñāṇaṁ pajānanaṭṭhena paññā. Tena vuccati
  paccayapariggahe paññā dhammaṭṭhitiñāṇanti. Iminā dhammaṭṭhitiñāṇena
  bhagavā te dhamme yathābhūtaṁ ñatvā tesu nibbindanto virajjanto
  vimuccanto vuttappakārassa imassa saṁsāracakkassa are bahi vihani
  viddhaṁsesi. Evampi arānaṁ hatattā arahaṁ.
        Arā saṁsāracakkassa hatā ñāṇāsinā yato
        lokanāthena tenesa arahanti pavuccati.
      Aggadakkhiṇeyyattā ca cīvarādipaccaye arahati pūjāvisesañca
  teneva ca uppanne tathāgate yekeci mahesakkhā devamanussā na
  te aññattha pūjaṁ karonti. Tathā hi brahmā sahampati sinerumattena
  ratanadāmena tathāgataṁ pūjesi. Yathābalañca aññe devā
  manussā ca bimbisārakosalarājādayo. Parinibbutampi ca bhagavantaṁ
  uddissa channavutikoṭidhanaṁ visajjetvā asokamahārājā sakalajambūdīpe
-------------------------------------------------
[page 257]
  Caturāsītivihārasahassāni patiṭṭhāpesi ko pana vādo aññesaṁ
  pūjāvisesānanti paccayādīnaṁ arahattāpi arahaṁ.
              Pūjāvisesaṁ saha paccayehi
              yasmā ayaṁ arahati lokanātho
              atthānurūpaṁ arahanti loke
              tasmā jino arahati nāmametaṁ.
      Yathā ca loke yekeci paṇḍitamānino bālā asilokabhayena
  raho pāpaṁ karonti evamesa na kadāci karotīti pāpakaraṇe
  rahābhāvatopi arahaṁ.
         Yasmā natthi raho nāma pāpakammesu tādino
        rahābhāvena tenesa arahaṁ iti vissuto.
  Evaṁ sabbathāpi
         ārakattā hatattā ca kilesārīna so muni
         hatasaṁsāracakkāro paccayādīnamāraho 1-
       na raho karoti pāpāni arahaṁ tena vuccatīti.
       Sammā sāmañca sabbadhammānaṁ buddhattā pana sammāsambuddho.
  Tathāhesa sabbadhamme sammā sāmañca buddho abhiññeyye dhamme
  abhiññeyyato buddho pariññeyye dhamme pariññeyyato pahātabbe
  dhamme pahātabbato sacchikātabbe dhamme sacchikātabbato bhāvetabbe
  dhamme bhāvetabbato. Teneva cāha

  *  *  *  *  *  *
  Footnote: 1. paccayādīna cāraho.
-------------------------------------------------
[page 258]
        Abhiññeyyaṁ abhiññātaṁ bhāvetabbañca bhāvitaṁ
        pahātabbaṁ pahīnaṁ me tasmā buddhosmi brāhmaṇāti 1-.
  Apica cakkhuṁ dukkhasaccaṁ tassa mūlakāraṇabhāvena samuṭṭhāpikā
  purimataṇhā samudayasaccaṁ ubhinnaṁ appavatti nirodhasaccaṁ nirodhapajānanā
  paṭipadā maggasaccanti evaṁ ekekapaduddhārenāpi sabbadhamme
  sammā sāmañca buddho. Esa nayo sotaghānajivhākāyamanesu.
  Eteneva nayena rūpādīni cha āyatanāni cakkhuviññāṇādayo
  cha viññāṇakāyā cakkhusamphassādayo cha phassā
  cakkhusamphassajāvedanādayo cha vedanā rūpasaññādayo cha saññā
  rūpasañcetanādayo cha cetanā rūpataṇhādayo cha taṇhākāyā
  rūpavitakkādayo cha vitakkā rūpavicārādayo cha vicārā rūpakkhandhādayo
  pañcakkhandhā dasa kasiṇāni dasa anussatiyo uddhumātakasaññādivasena
  dasa saññā kesādayo dvattiṁsākārā dvādasāyatanāni
  aṭṭhārasa dhātuyo kāmabhavādayo nava bhavā paṭhamādīni
  cattāri jhānāni mettābhāvanādayo catasso appamaññāyo
  catasso arūpasamāpattiyo paṭilomato jarāmaraṇādīni anulomato
  avijjādīni paṭiccasamuppādaṅgāni ca yojetabbāni. Tatrāyaṁ
  ekapadayojanā. Jarāmaraṇaṁ dukkhasaccaṁ jāti samudayasaccaṁ
  ubhinnampi nissaraṇaṁ nirodhasaccaṁ nirodhapajānanā paṭipadā maggasaccanti
  evaṁ ekekapaduddhārena sabbadhamme sammā sāmañca buddho anubuddho

  *  *  *  *  *  *
  Footnote: 1. khu. su. 25/444.
-------------------------------------------------
[page 259]
  Paṭibuddho. Tena vuttaṁ sammā sāmañca sabbadhammānaṁ buddhattā
  pana sammāsambuddhoti.
      Vijjāhi pana caraṇena ca sampannattā vijjācaraṇasampanno.
  Tattha vijjāti tissopi vijjā aṭṭhapi vijjā. Tisso vijjā
  bhayabheravasutte vuttanayeneva veditabbā. Aṭṭha ambaṭṭhasutte.
  Tatra hi vipassanāñāṇena manomayiddhiyā ca saha cha abhiññā
  pariggahetvā aṭṭha vijjā vuttā. Caraṇanti sīlasaṁvaro indriyesu
  guttadvāratā bhojane mattaññutā jāgariyānuyogo satta saddhammā
  cattāri rūpāvacarajjhānānīti imeyeva paṇṇarasa dhammā veditabbā.
  Imeyeva hi paṇṇarasa dhammā yasmā etehi carati ariyasāvako
  gacchati amataṁ disaṁ tasmā caraṇanti vuttā. Yathāha. Idha
  mahānāma ariyasāvako sīlavā hotīti 1-. Sabbaṁ majjhimapaṇṇāsake
  vuttanayeneva veditabbaṁ. Bhagavā imāhi vijjāhi iminā ca
  caraṇena samannāgato tena vuccati vijjācaraṇasampannoti. Tattha
  vijjāsampadā bhagavato sabbaññutaṁ pūretvā ṭhitā caraṇasampadā
  mahākāruṇikataṁ. So sabbaññutāya sabbasattānaṁ atthānatthaṁ ñatvā
  mahākāruṇikatāya anatthaṁ parivajjetvā atthe niyojeti yathātaṁ
  vijjācaraṇasampanno. Tenassa sāvakā supaṭipannā honti no
  duppaṭipannā vijjācaraṇavipannānaṁ sāvakā attantapādayo viya.
      Sobhanagamanattā sundaraṁ ṭhānaṁ gatattā sammā gatattā sammā ca

  *  *  *  *  *  *
  Footnote: 1. Ma. Ma. 13/26.
-------------------------------------------------
[page 260]
  Gadattā sugato. Gamanampi hi gatanti vuccati. Tañca bhagavato
  sobhanaṁ parisuddhamanavajjaṁ. Kiṁ pana tanti. Ariyamaggo. Tena
  hesa gamanena khemaṁ disaṁ asajjamāno gatoti sobhanagamanattā sugato.
  Sundaraṁ cesa ṭhānaṁ gato amataṁ nibbānanti sundaraṁ ṭhānaṁ gatattāpi
  sugato. Sammā ca gato tena tena maggena pahīne kilese puna
  apaccāgacchanto. Vuttañhetaṁ sotāpattimaggena ye kilesā
  pahīnā te kilese na puneti na pacceti na paccāgacchatīti sugato
  .pe. Arahattamaggena ye kilesā pahīnā te kilese na puneti
  na pacceti na paccāgacchatīti sugatoti. Sammā vā gato
  dīpaṅkarapādamūlato pabhūti yāva bodhimaṇḍā tāva samatiṁsapāramīpūritāya
  sammāpaṭipattiyā sabbalokassa hitasukhameva karonto sassataṁ ucchedaṁ
  kāmasukhaṁ attakilamathanti ime ca ante anupagacchanto gatoti
  sammā gatattāpi sugato. Sammā cesa gadati yuttaṭṭhāne yuttameva
  vācaṁ bhāsatīti sammā gadattāpi sugato. Tatridaṁ sādhakasuttaṁ yaṁ
  tathāgato vācaṁ jānāti abhūtaṁ atacchaṁ anatthasañhitaṁ sā ca paresaṁ
  appiyā amanāpā na tathāgato taṁ vācaṁ bhāsati yampi tathāgato
  vācaṁ jānāti bhūtaṁ tacchaṁ anatthasañhitaṁ sā ca paresaṁ appiyā
  amanāpā tampi tathāgato vācaṁ na bhāsati yañca kho tathāgato
  vācaṁ jānāti bhūtaṁ tacchaṁ atthasañhitaṁ sā ca paresaṁ appiyā
  amanāpā tatra kālaññū tathāgato hoti tassā vācāya
  veyyākaraṇāya yaṁ tathāgato vācaṁ jānāti abhūtaṁ atacchaṁ
-------------------------------------------------
[page 261]
  Anatthasañhitaṁ sā ca paresaṁ piyā manāpā na tathāgato taṁ
  vācaṁ bhāsati yampi tathāgato vācaṁ jānāti bhūtaṁ tacchaṁ
  anatthasañhitaṁ sā ca paresaṁ piyā manāpā tampi tathāgato
  vācaṁ na bhāsati yañca kho tathāgato vācaṁ jānāti bhūtaṁ tacchaṁ
  atthasañhitaṁ sā ca paresaṁ piyā manāpā tatra kālaññū
  tathāgato hoti tassā vācāya veyyākaraṇāyāti 1- evaṁ sammā
  gadattāpi sugatoti veditabbo.
      Sabbathāpi viditalokattā pana lokavidū. So hi bhagavā
  sabhāvato samudayato nirodhato nirodhupāyatoti sabbathā lokaṁ avedi
  aññāsi paṭivijjhi. Yathāha. Yattha kho āvuso na jāyati
  na jiyyati na miyyati na cavati na upapajjati nāhaṁ taṁ
  gamanena lokassantaṁ ñāteyyaṁ diṭṭheyyaṁ patteyyanti vadāmi na
  cāhaṁ āvuso appatvāva lokassantaṁ dukkhassa antakiriyaṁ vadāmi
  apicāhaṁ āvuso imasmiṁyeva byāmamatte kalevare sasaññamhi samanake
  lokañca paññapemi lokasamudayañca lokanirodhañca lokanirodhagāminiñca
  paṭipadaṁ
      gamanena na pattabbo lokassanto kudācanaṁ
      na ca appatvā lokantaṁ dukkhā atthi pamocanaṁ
           tasmā have lokavidū sumedho
           lokantagū vūsitabrahmacariyo

  *  *  *  *  *  *
  Footnote: 1. Ma. Ma. 13/92.
-------------------------------------------------
[page 262]
          Lokassa antaṁ samitāvi ñatvā
          nāsiṁsatī lokamimaṁ parañcāti 1-.
      Apica tayo lokā saṅkhāraloko sattaloko okāsalokoti.
  Tattha eko loko sabbe sattā āhāraṭṭhitikāti 2- āgataṭṭhāne
  saṅkhāraloko veditabbo. Sassato lokoti vā asassato lokoti
  vāti 3- āgataṭṭhāne sattaloko.
      Yāvatā candimasuriyā pariharanti disā bhanti virocanā
      tāva sahassadhā loko ettha te vattate vasoti 4-
  āgataṭṭhāne okāsaloko. Tampi bhagavā sabbathā avedi. Tathā
  hissa eko loko sabbe sattā āhāraṭṭhitikā dve lokā
  nāmañca rūpañca tayo lokā tisso vedanā cattāro lokā
  cattāro āhārā pañca lokā pañcupādānakkhandhā cha lokā cha
  ajjhattikāni āyatanāni satta lokā satta viññāṇaṭṭhitiyo aṭṭha
  lokā aṭṭha lokadhammā nava lokā nava sattāvāsā dasa lokā
  dasāyatanāni dvādasa lokā dvādasāyatanāni aṭṭhārasa lokā
  aṭṭhārasa dhātuyoti 5- ayaṁ saṅkhāralokopi sabbathā vidito. Yasmā
  panesa sabbesampi sattānaṁ āsayaṁ jānāti anusayaṁ jānāti caritaṁ
  jānāti adhimuttiṁ jānāti apparajakkhe mahārajakkhe tikkhindriye
  mudindriye svākāre dvākāre suviññāpaye duviññāpaye bhabbe

  *  *  *  *  *  *
  Footnote: 1. aṅ. catukka. 21/64. 2. khu. pa. 31/178. 3. Ma. Ma. 13/143.
  4. Ma. mū. 12/59. 5. khu. pa. 31/179.
-------------------------------------------------
[page 263]
  Abhabbe satte jānāti tasmāssa sattalokopi sabbathā vidito.
  Yathā ca sattaloko evaṁ okāsalokopi. Tathāhesa ekacakkavāḷaṁ
  āyāmato ca vitthārato ca yojanānaṁ dvādasasatasahassāni
  catuttiṁsasatāni ca paññāsañca yojanāni parikkhepato pana
      sabbaṁ satasahassāni chattiṁsa parimaṇḍalaṁ
      dasañceva sahassāni aḍḍhuḍḍhāni satāni ca
  tattha
      duve satasahassāni cattāri nahutāni ca
      ettakaṁ bahalattena saṅkhātāyaṁ vasundharā
  tassāyeva sandhārakaṁ
      cattāri satasahassāni aṭṭheva nahutāni ca
      ettakaṁ bahalattena jalaṁ vāte patiṭṭhitaṁ
  tassāpi sandhārako
      nava satasahassāni māluto nabhamuggato
      saṭṭhiñceva sahassāni esā lokassa saṇṭhiti
  evaṁ saṇṭhite cettha yojanānaṁ
      caturāsīti sahassāni ajjhogāḷho mahaṇṇave
      accuggato tāvadeva sineru pabbatuttamo
      tato upaḍḍhupaḍḍhena pamāṇena yathākkamaṁ
      ajjhogāḷhuggatā dibbā nānāratanacittakā
      yugandharo isindharo karavīko sudassano
-------------------------------------------------
[page 264]
          Nemindharo vinatako assakaṇṇo giribrahā
          ete satta mahāselā sinerussa samantato
          mahārājānamāvāsā devayakkha nisevitā
          yojanānaṁ satānucco himavā pañca pabbato
          yojanānaṁ sahassāni tīṇi āyatavitthato
          caturāsītisahassehi kūṭehi paṭimaṇḍito
          tipañcayojanakkhandha- parikkhepā nagavhayā
          paññāsayojanakkhandha- sākhāyāmā samantato
          satayojanavitthiṇṇā tāvadeva ca uggatā
          jambū yassānubhāvena jambūdīpo pakāsito
  yañcetaṁ jambuyā pamāṇaṁ etadeva asurānaṁ citrapāṭaliyā garuḷānaṁ
  simbalīrukkhassa amaragoyāne kadambassa uttarakurūsu kapparukkhassa
  pubbavidehe sirīsassa tāvatiṁsesu pāricchattakassāti tenāhu
  porāṇā
          pāṭalī simbalī jambū devānaṁ pārichattako
          kadambo kapparukkho ca sirīso ceti sattamanti
          dve asītisahassāni ajjhogāḷho mahaṇṇave
          accuggato tāvadeva cakkavāḷasiluccayo
          parikkhipitvā taṁ sabbaṁ lokadhātumayaṁ ṭhito
      tattha candamaṇḍalaṁ ekūnapaññāsayojanaṁ suriyamaṇḍalaṁ
  paññāsayojanaṁ tāvatiṁsabhavanaṁ dasasahassayojanaṁ tathā asurabhavanaṁ
-------------------------------------------------
[page 265]
  Avīcimahānirayo jambūdīpo ca amaragoyānaṁ sattasahassayojanaṁ tathā
  pubbavidehaṁ uttarakuru aṭṭhasahassayojanaṁ ekameko cettha mahādīpo
  pañcasatapañcasataparittadīpaparivāro taṁ sabbampi ekacakkavāḷaṁ
  ekā lokadhātu tadantaresu lokantariyanirayā evaṁ anantāni
  cakkavāḷāni anantā lokadhātuyo bhagavā anantena buddhañāṇena
  avedi aññāsi paṭivijjhi. Evamassa okāsalokopi sabbathā
  vidito. Evampi sabbathā viditalokattā lokavidū.
      Attanā pana guṇehi visiṭṭhatarassa kassaci abhāvato natthi
  etassa uttaroti anuttaro. Tathāhesa sīlaguṇenāpi sabbaṁ
  lokamabhibhavati samādhipaññāvimuttivimuttiñāṇadassanaguṇenāpi sīlaguṇenāpi
  asamo asamasamo appaṭimo appaṭibhāgo appaṭipuggalo .pe.
  Vimuttiñāṇadassanaguṇenāpi. Yathāha. Na kho panāhaṁ bhikkhave
  samanupassāmi sadevake loke samārake sabrahmake .pe.
  Sadevamanussāya pajāya attanā sīlasampannataranti 1-. Vitthāro.
  Evaṁ aggappasādasuttādīni na me ācariyo atthītiādikā 2-
  gāthāyo ca vitthāretabbā.
      Purisadamme sāretīti purisadammasārathi dameti vinetīti vuttaṁ
  hoti. Tattha purisadammāti adantā dametuṁ yuttā tiracchānapurisāpi
  manussapurisāpi amanussapurisāpi. Tathāhi bhagavatā tiracchānapurisāpi
  apalālo nāgarājā cūḷodaro mahodaro aggisikho dhūmasikho

  *  *  *  *  *  *
  Footnote: 1. saṁ. sa. 15/204. 2. Ma. mū. 12/329.
-------------------------------------------------
[page 266]
  Ālavāḷo 1- nāgarājā dhanapālako hatthīti evamādayo damitā
  nibbisā katā saraṇesu ca sīlesu ca patiṭṭhāpitā manussapurisāpi
  saccakaniggaṇṭhaputtāmbaṭṭhamāṇavapokkharasātisoṇadaṇḍakūṭadantādayo
  amanussapurisāpi āḷavakasūcilomakharalomayakkhasakkadevarājādayo damitā
  vinītā vicitrehi vinayupāyehi. Ahaṁ kho kesi purisadamme saṇhenapi
  vinemi pharusenapi vinemi saṇhapharusenapi vinemīti 2- idañcettha suttaṁ
  vitthāretabbaṁ. Apica bhagavā visuddhasīlādīnaṁ paṭhamajjhānādīni
  sotāpannādīnañca uttarimaggapaṭipadaṁ ācikkhanto dantepi dametiyeva.
      Athavā anuttaro purisadammasārathīti ekamevidaṁ atthapadaṁ.
  Bhagavā hi tathā purisadamme sāreti yathā ekapallaṅkeneva nisinnā
  aṭṭha disā asajjamānā dhāvanti tasmā anuttaro purisadammasārathīti
  vuccati. Hatthidamakena bhikkhave hatthidammo sārito ekaṁyeva disaṁ
  dhāvatīti 3- idañcettha suttaṁ vitthāretabbaṁ.
      Diṭṭhadhammikasamparāyikaparamatthehi yathārahaṁ anusāsatīti satthā.
  Apica satthāti bhagavā satthavāho yathā satthavāho satthe
  kantāraṁ tāreti corakantāraṁ tāreti vāḷakantāraṁ tāreti
  dubbhikkhakantāraṁ tāreti nirudakakantāraṁ tāreti uttāreti
  nittāreti patāreti 4- khemantabhūmiṁ sampāpeti evameva bhagavā
  satthā satthavāho satte bhavakantāraṁ tāreti jātikantāraṁ tāretīti- 5-
  ādinā niddesanayenapettha attho veditabbo. Devamanussānanti

  *  *  *  *  *  *
  Footnote: 1. Yu. āravāḷo. 2. aṅ. catukka. 21/151. 3. Ma. u. 14/409.
  4. patāretītipi. 5. khu. cū. 30/313.
-------------------------------------------------
[page 267]
  Devānañca manussānañca. Ukkaṭṭhaparicchedavasena bhabbapuggalaparicchedavasena
  cetaṁ vuttaṁ. Bhagavā pana tiracchānagatānampi anusāsanippadānena
  satthāyeva. Tepi hi bhagavato dhammassavanena upanissayasampattiṁ patvā
  tāyaeva upanissayasampattiyā dutiye vā tatiye vā attabhāve
  maggaphalabhāgino honti. Maṇḍūkadevaputtādayo cettha nidassanaṁ.
      Bhagavati kira gaggarāya pokkharaṇiyā tīre campānagaravāsīnaṁ
  dhammaṁ desayamāne eko maṇḍūko bhagavato sare nimittaṁ
  aggahesi. Taṁ eko vacchapālako daṇḍamolubbha tiṭṭhanto sīse
  sannirumbhitvā aṭṭhāsi. So tāvadeva kālaṁ katvā tāvatiṁsabhavane
  dvādasayojanike kanakavimāne nibbatti suttappabuddho viya. Tattha
  accharāsaṅghaparivutaṁ attānaṁ disvā are ahampi nāma idha nibbatto
  kinnukho kammaṁ akāsinti āvajjento na aññaṁ kiñci addasa
  aññatra bhagavato sare nimittaggāhā. So tāvadeva saha vimānena
  āgantvā bhagavato pāde vandi. Bhagavā jānantova pucchi
      ko me vandati pādāni iddhiyā yasasā jalaṁ
      abhikkantena vaṇṇena sabbā obhāsayaṁ disāti.
      Maṇḍūkohaṁ pure āsiṁ udake vārigocaro
      tava dhammaṁ suṇantassa avadhi vacchapālakoti.
  Bhagavā tassa dhammaṁ desesi. Caturāsītiyā pāṇasahassānaṁ
  dhammābhisamayo ahosi. Devaputtopi sotāpattiphale patiṭṭhāya sitaṁ
-------------------------------------------------
[page 268]
  Katvā pakkāmīti.
      Yaṁ pana kiñci atthi ñeyyaṁ nāma sabbasseva buddhattā
  vimokkhantikañāṇavasena buddho. Yasmā vā cattāri saccāni
  attanāpi bujjhi aññepi satte bodhesi tasmā evamādīhipi
  kāraṇehi buddho. Imassa ca panatthassa viññāpanatthaṁ bujjhitā
  saccānīti buddho bodhetā pajāyāti buddhoti 1- evaṁ pavatto
  sabbopi niddesanayo vā paṭisambhidānayo vā vitthāretabbo.
      Bhagavāti idaṁ panassa guṇavisiṭṭhasattuttamagarugāravādhivacanaṁ.
  Tenāhu porāṇā
        bhagavāti vacanaṁ seṭṭhaṁ bhagavāti vacanamuttamaṁ
        garugāravayutto so bhagavā tena vuccatīti.
      Catubbidhaṁ vā nāmaṁ āvatthikaṁ liṅgikaṁ nemittikaṁ adhicca-
  samuppannanti. Adhiccasamuppannaṁ nāma lokiyavohārena yādicchakanti
  vuttaṁ hoti. Tattha vaccho dammo balibaddoti evamādi āvatthikaṁ.
  Daṇḍī chattī sikhī karīti evamādi liṅgikaṁ. Tevijjo chaḷabhiññoti
  evamādi nemittikaṁ. Sirivaḍḍhako dhanavaḍḍhakoti evamādi vacanatthaṁ
  anapekkhitvā pavattaṁ adhiccasamuppannaṁ. Idaṁ pana bhagavāti nāmaṁ
  nemittikaṁ na mahāmāyāya na suddhodanamahārājena na asītiyā
  ñātisahassehi kataṁ na sakkasantusitādīhi devatāvisesehi. Vuttampicetaṁ
  dhammasenāpatinā bhagavāti netaṁ nāmaṁ mātarā kataṁ .pe.

  *  *  *  *  *  *
  Footnote: 1. khu. cū. 30/271. khu. pa. 31/261.
-------------------------------------------------
[page 269]
  Vimokkhantikametaṁ buddhānaṁ bhagavantānaṁ bodhiyā mūle saha
  sabbaññutañāṇassa paṭilābhā sacchikāpaññatti yadidaṁ bhagavāti 1-.
  Yaṁguṇanemittikaṁ cetaṁ nāmaṁ tesaṁ guṇānaṁ pakāsanatthaṁ imaṁ gāthaṁ vadanti
              bhagī bhajī bhāgī vibhattavā iti
              akāsi bhagganti garūti bhāgyavā
              bahūhi ñāyehi subhāvitattano
              bhavantago so bhagavāti vuccatīti.
  Niddese vuttanayeneva cettha tesaṁ tesaṁ padānaṁ attho daṭṭhabbo.
      Ayaṁ pana aparo nayo
        bhāgyavā bhaggavā yutto bhagehi ca vibhattavā
        bhattavā vantagamano bhavesu bhagavā tatoti.
      Tattha vaṇṇāgamo vaṇṇavipariyāyotiādikaṁ niruttilakkhaṇaṁ
  gahetvā saddanayena vā pisodarādipakkhepalakkhaṇaṁ gahetvā yasmā
  lokiyalokuttarasukhābhinibbattakaṁ dānasīlādipārappattaṁ bhāgyamassa atthi
  tasmā bhāgyavāti vattabbe bhagavāti vuccatīti ñātabbaṁ. Yasmā
  pana lobhadosamohaviparītamanasikārāhirikānottappakodhupanāhamakkhapalāsa-
  issāmacchariyamāyāsātheyyathambhasārambhamānātimānamadappamādataṇhā-
  avijjātividhākusalamūladuccaritasaṅkilesamalavisamasaññāvitakkapapañca-
  catubbidhavipariyesāasavagaṇṭhaoghayogāgatitaṇhūpādānapañcacetokhīla-
  vinibandhanīvaraṇābhinandanachavivādamūlataṇhākāyasattānusaya

  *  *  *  *  *  *
  Footnote: 1. khu. cū. 30/11.
-------------------------------------------------
[page 270]
  Aṭṭhamicchattanavataṇhāmūlakadasākusalakammapathadvāsaṭṭhidiṭṭhigatāṭṭhasatataṇhā-
  viparītappabhedasabbadarathapariḷāhakilesasatasahassāni 1- saṅkhepato vā
  pañca kilesakkhandhābhisaṅkhāradevaputtamaccumāre abhañji tasmā bhaggattā
  etesaṁ parissayānaṁ bhaggavāti vattabbe bhagavāti vuccati. Āha cettha
      bhaggarāgo bhaggadoso bhaggamoho anāsavo
      bhaggassa pāpakā dhammā bhagavā tena vuccatīti.
  Bhāgyavatāya cassa satapuññalakkhaṇadharassa rūpakāyasampatti dīpitā
  hoti bhaggadosatāya dhammakāyasampatti tathā lokiyaparikkhakānaṁ
  bahumatabhāvo gahaṭṭhapabbajitehi abhigamanīyatā abhigatānañca nesaṁ
  kāyacittadukkhāpanayane paṭibalabhāvo āmisadānadhammadānehi upakāritā
  lokiyalokuttarasukhehi ca saṁyojanasamatthatā dīpitā hoti. Yasmā ca
  loke issariyadhammayasasirikāmappayattesu chasu dhammesu bhagasaddo
  vattati paramañcassa sakacitte issariyaṁ aṇimālaṅghimādikaṁ vā
  lokiyasammataṁ sabbākāraparipūraṁ atthi tathā lokuttaro dhammo
  lokattayabyāpako yathābhuccaguṇādhigato ativiya parisuddho yaso
  rūpakāyadassanabyāvaṭajananayanamanappasādajananasamatthā sabbākāraparipūrā
  sabbaṅgapaccaṅgasiri yaṁ yaṁ etena icchitaṁ paṭṭhitaṁ attahitaṁ
  vā parahitaṁ vā tassa tassa tathevābhinipphannattā icchitatthanipphatti
  saññito kāmo sabbalokagarubhāvuppattihetubhūto sammāvāyāmasaṅkhāto
  payatto ca atthi tasmā imehi bhagehi yuttattāpi bhagā
  assa santīti iminā atthena bhagavāti vuccati. Yasmā pana

  *  *  *  *  *  *
  Footnote: 1. taṇhāvicari...itipi.
-------------------------------------------------
[page 271]
  Kusalādīhi bhedehi sabbadhamme khandhāyatanadhātusaccaindriyapaṭiccasamuppādādīhi
  vā kusalādidhamme pīḷanasaṅkhatasantāpavipariṇāmaṭṭhena vā dukkhaṁ ariyasaccaṁ
  āyūhananidānasaṁyogapalibodhaṭṭhena samudayaṁ nissaraṇavivekāsaṅkhatāmataṭṭhena
  nirodhaṁ niyyānikahetudassanādhipateyyaṭṭhena maggaṁ vibhattavā vibhajitvā
  vivaritvā desitvāti 1- vuttaṁ hoti tasmā vibhattavāti vattabbe
  bhagavāti vuccati. Yasmā cesa dibbabrahmāriyavihāre kāyacittaupadhiviveke
  suññatāppaṇihitānimittavimokkhe aññe ca lokiyalokuttare
  uttarimanussadhamme bhaji sevi bahulamakāsi tasmā bhattavāti vattabbe
  bhagavāti vuccati. Yasmā ca pana tīsu bhavesu taṇhāsaṅkhātaṁ gamanaṁ anena
  vantaṁ tasmā bhavesu vantagamanoti vattabbe bhavasaddato bhakāraṁ
  gamanasaddato gakāraṁ vantasaddato vakārañca dīghaṁ katvā ādāya
  bhagavāti vuccati yathā ca 2- loke mehanassa khassa mālāti vattabbe
  mekhalāti vuccati.
      Tassevaṁ iminā ca iminā ca kāraṇena so bhagavā arahaṁ .pe.
  Iminā ca iminā ca kāraṇena so bhagavā bhagavāti buddhaguṇe
  anussrato nevassa tasmiṁ samaye rāgapariyuṭṭhitaṁ cittaṁ hoti na
  dosapariyuṭṭhitaṁ cittaṁ hoti na mohapariyuṭṭhitaṁ cittaṁ hoti ujugatamevassa
  tasmiṁ samaye cittaṁ hoti tathāgataṁ ārabbha. Iccassa evaṁ
  rāgādipariyuṭṭhānābhāvena vikkhambhitanīvaraṇassa kammaṭṭhānābhimukhatāya
  ujugatacittassa buddhaguṇapoṇā vitakkavicārā pavattanti.

  *  *  *  *  *  *
  Footnote: 1. desitavā. 2. casaddoyaṁ aññattha na dissati.
-------------------------------------------------
[page 272]
  Buddhaguṇe anuvitakkayato anuvicārayato pīti uppajjati. Pītimanassa
  pītipadaṭṭhānāya passaddhiyā kāyacittadarathā paṭipassambhanti.
  Passaddhadarathassa kāyikampi cetasikampi sukhaṁ uppajjati. Sukhino
  buddhaguṇārammaṇaṁ hutvā cittaṁ samādhiyatīti anukkamena ekakkhaṇe
  jhānaṅgāni uppajjanti. Buddhaguṇānaṁ pana gambhīratāya
  nānappakāraguṇānussaraṇādhimuttatāya vā appanaṁ appatvā
  upacārappattameva jhānaṁ hoti. Tadetaṁ buddhaguṇānussaraṇavasena
  uppannattā buddhānussaticceva saṅkhaṁ gacchati. Imañca pana
  buddhānussatimanuyutto bhikkhu satthari sagāravo hoti sappatisso saddhāvepullaṁ
  sativepullaṁ paññāvepullaṁ puññavepullañca adhigacchati pītipāmojjabahulo
  hoti bhayabheravasaho dukkhādhivāsanasamattho satthārā saṁvāsasaññaṁ
  paṭilabhati. Buddhaguṇānussatiyā ajjhāvuṭṭhañcassa sarīrampi cetiyagharamiva
  pūjārahaṁ hoti. Buddhabhūmiyaṁ cittaṁ namati. Vītikkamitabbavatthusamāyoge
  cassa sammukhā satthāraṁ passato viya hirottappaṁ paccupaṭṭhāti. Uttariṁ
  appaṭivijjhanto pana sugatiparāyano hoti.
        Tasmā have appamādaṁ kayirātha sumedhaso
        evaṁ mahānubhāvāya buddhānussatiyā sadāti.
           Idaṁ tāva buddhānussatiyaṁ vitthārakathāmukhaṁ.
      Dhammānussatiṁ bhāvetukāmenāpi rahogatena paṭisallīnena svākkhāto
  bhagavatā dhammo sandiṭṭhiko akāliko ehipassiko opanayiko
  paccattaṁ veditabbo viññūhīti evaṁ pariyattidhammassa ceva navavidhassa
-------------------------------------------------
[page 273]
  Ca lokuttaradhammassa guṇā anussaritabbā.
      Svākkhātoti imasmiñhi pade pariyattidhammopi saṅgahaṁ gacchati
  itaresu lokuttaradhammova. Tattha pariyattidhammo tāva svākkhāto
  ādimajjhapariyosānakalyāṇattā sātthasabyañjanakevalaparipuṇṇa-
  parisuddhabrahmacariyappakāsanattā ca. Yañhi bhagavā ekaṁ gāthampi
  deseti sā samantabhaddakattā dhammassa paṭhamapādena ādikalyāṇā
  dutiyatatiyapādehi majjhekalyāṇā pacchimapādena pariyosānakalyāṇā.
  Ekānusandhikaṁ suttaṁ nidānena ādikalyāṇaṁ nigamena pariyosānakalyāṇaṁ
  sesena majjhekalyāṇaṁ. Nānānusandhikaṁ suttaṁ paṭhamānusandhinā
  ādikalyāṇaṁ pacchimena pariyosānakalyāṇaṁ sesehi majjhekalyāṇaṁ.
  Apica sanidānasauppattikattā ādikalyāṇaṁ veneyyānaṁ anurūpato
  atthassa aviparītatāya ca hetūdāharaṇayuttato ca majjhekalyāṇaṁ
  sotūnaṁ saddhāpaṭilābhajananena nigamena ca pariyosānakalyāṇaṁ.
  Sakalopi sāsanadhammo attano atthabhūtena sīlena ādikalyāṇo
  samathavipassanāmaggaphalehi majjhekalyāṇo nibbānenapi
  pariyosānakalyāṇo. Sīlasamādhīhi vā ādikalyāṇo vipassanāmaggehi
  majjhekalyāṇo phalanibbānehi pariyosānakalyāṇo.
  Buddhasubodhitāya vā ādikalyāṇo dhammasudhammatāya majjhekalyāṇo
  saṅghasupaṭipattiyā pariyosānakalyāṇo. Taṁ sutvā tathattāya
  paṭipannena adhigantabbāya abhisambodhiyā vā ādikalyāṇo
  paccekasambodhiyā majjhekalyāṇo sāvakabodhiyā pariyosānakalyāṇo.
-------------------------------------------------
[page 274]
  Suyyamāno cesa nīvaraṇavikkhambhanato savanenapi kalyāṇamevāvahatīti
  ādikalyāṇo paṭipajjiyamāno samathavipassanāsukhāvahanato
  paṭipattiyāpi kalyāṇaṁ āvahatīti majjhekalyāṇo tathā paṭipanno ca
  paṭipattiphale niṭṭhite tādibhāvāvahanato paṭipattiphalenapi kalyāṇaṁ
  āvahatīti pariyosānakalyāṇoti evaṁ ādimajjhapariyosānakalyāṇattā
  svākkhāto. Yaṁ panesa bhagavā dhammaṁ desento sāsanabrahmacariyañca
  maggabrahmacariyañca pakāseti nānānayehi dīpeti taṁ yathānurūpaṁ
  atthasampattiyā sātthaṁ byañjanasampattiyā sabyañjanaṁ.
  Saṅkāsanappakāsanavivaraṇavibhajanauttānīkaraṇapaññattiatthapadasamāyogato
  sātthaṁ akkharapadabyañjanākāraniruttiniddesasampattiyā sabyañjanaṁ.
  Atthagambhīratāpaṭivedhagambhīratāhi sātthaṁ dhammagambhīratādesanāgambhīratāhi
  sabyañjanaṁ. Atthapaṭibhāṇapaṭisambhidāvisayato sātthaṁ
  dhammaniruttipaṭisambhidāvisayato sabyañjanaṁ. Paṇḍitavedanīyato
  parikkhakajanappasādakanti sātthaṁ saddheyyato lokiyajanappasādakanti
  sabyañjanaṁ. Gambhīrādhippāyato sātthaṁ uttānapadato sabyañjanaṁ.
  Upanetabbassa abhāvato sakalaparipuṇṇabhāvena kevalaparipuṇṇaṁ.
  Apanetabbassa abhāvato niddosabhāvena parisuddhaṁ. Apica paṭipattiyā
  adhigamabyattito sātthaṁ pariyattiyā agamabyattito sabyañjanaṁ
  sīlādipañcadhammakkhandhayuttato kevalaparipuṇṇaṁ nirupakkilesato
  nittharaṇatthāya pavattito lokāmisanirapekkhato ca parisuddhanti evaṁ
  sātthasabyañjanakevalaparipuṇṇaparisuddhabrahmacariyappakāsanattā svākkhāto.
-------------------------------------------------
[page 275]
  Atthavipallāsābhāvato vā suṭṭhu akkhātoti svākkhāto. Yathā hi
  aññatitthiyānaṁ dhammassa attho vipallāsaṁ āpajjati antarāyikāti
  vuttadhammānaṁ antarāyikattābhāvato niyyānikāti ca vuttadhammānaṁ
  niyyānikattābhāvato tena te durakkhātadhammāyeva honti na
  tathā bhagavato dhammassa attho vipallāsaṁ āpajjati ime dhammā
  antarāyikā ime dhammā niyyānikāti evaṁ vuttadhammānaṁ
  tathābhāvānatikkamanatoti evaṁ tāva pariyattidhammo svākkhāto.
      Lokuttaradhammo pana nibbānānurūpāya paṭipattiyā paṭipadānurūpassa
  ca nibbānassa akkhātattā svākkhāto. Yathāha. Supaññattā kho
  pana tena bhagavatā sāvakānaṁ nibbānagāminī paṭipadā saṁsandati nibbānañca
  paṭipadā ca seyyathāpi nāma gaṅgodakaṁ yamunodakena saṁsandati sameti
  evameva supaññattā kho pana tena bhagavatā sāvakānaṁ nibbānagāminī
  paṭipadā saṁsandati nibbānañca paṭipadā cāti 1-. Ariyamaggo cettha
  antadvayaṁ anupagamma majjhimāpaṭipadābhūtova majjhimāpaṭipadāti akkhātattā
  svākkhāto. Sāmaññaphalāni paṭipassaddhakilesāneva paṭipassaddhakilesānīti
  akkhātattā svākkhātāni. Nibbānaṁ sassatāmatatāṇaleṇādisabhāvameva
  sassatādisabhāvavasena akkhātattā svākkhātanti evaṁ lokuttaradhammopi
  svākkhāto.
      Sandiṭṭhikoti ettha pana. Ariyamaggo tāva attano santāne
  rāgādīnaṁ abhāvaṁ karontena ariyapuggalena sāmaṁ daṭṭhabboti

  *  *  *  *  *  *
  Footnote: 1. dī. mahā. 10/261.
-------------------------------------------------
[page 276]
  Sandiṭṭhiko. Yathāha. Ratto kho brāhmaṇa rāgena abhibhūto
  pariyādinnacitto attabyābādhāyapi ceteti parabyābādhāyapi ceteti
  ubhayabyābādhāyapi ceteti cetasikampi dukkhadomanassaṁ paṭisaṁvedeti
  rāge pahīne neva attabyābādhāyapi ceteti na parabyābādhāyapi
  ceteti na ubhayabyābādhāyapi ceteti na cetasikaṁ dukkhadomanassaṁ
  paṭisaṁvedeti evampi kho brāhmaṇa sandiṭṭhiko dhammo hotīti 1-.
      Apica navavidhopi lokuttaradhammo yena yena adhigato hoti
  tena tena parasaddhāya gantabbataṁ hitvā paccavekkhaṇañāṇena
  sayaṁ daṭṭhabboti sandiṭṭhiko. Athavā pasatthā diṭṭhi sandiṭṭhi
  sandiṭṭhiyā jayatīti sandiṭṭhiko. Tathāhettha ariyamaggasampayuttāya 2-
  ariyaphalakāraṇabhūtāya nibbānavisayībhūtāya 2- sandiṭṭhiyā kilese jayati
  tasmā yathā rathena jayatīti rathiko evaṁ navavidhopi lokuttaradhammo
  sandiṭṭhiyā jayatīti sandiṭṭhiko. Athavā diṭṭhanti dassanaṁ vuccati.
  Diṭṭhameva sandiṭṭhaṁ dassananti attho. Sandiṭṭhaṁ arahatīti sandiṭṭhiko.
  Lokuttaradhammo hi bhāvanābhisamayavasena sacchikiriyābhisamayavasena ca
  dissamānoyeva vaṭṭabhayaṁ nivatteti tasmā yathā vatthamarahatīti
  vatthiko evaṁ sandiṭṭhaṁ arahatīti sandiṭṭhiko.
      Attano phaladānaṁ sandhāya nāssa kāloti akālo. Akāloyeva
  akāliko. Na pañcāhasattāhādibhedaṁ kālaṁ khepetvā phalaṁ dadāti

  *  *  *  *  *  *
  Footnote: 1. aṅ. tika. 20/199. 2. Ma. Yu. ariyamaggo..ṇibbānaṁ...iti dissati.
  yadi evaṁ ariyaphala kāraṇabhūtāyāti bhavitabbaṁ.
-------------------------------------------------
[page 277]
  Attano pana pavattisamantarameva phalaṁ detīti vuttaṁ hoti. Athavā
  attano phalappadāne pakaṭṭho kālo patto assāti kāliko.
  Ko so. Lokiyo kusaladhammo. Ayaṁ pana samanantaraphalattā na
  kālikoti akāliko. Idaṁ maggameva sandhāya vuttaṁ.
      Ehi passa imaṁ dhammanti evaṁ pavattaṁ ehipassavidhiṁ arahatīti
  ehipassiko. Kasmā panesa taṁ vidhiṁ arahatīti. Vijjamānattā ca
  parisuddhattā ca. Rittamuṭṭhiyañhi hiraññaṁ vā suvaṇṇaṁ vā atthīti vatvāpi
  ehi passa imanti na sakkā vattuṁ. Kasmā. Avijjamānattā.
  Vijjamānampi ca gūthaṁ vā muttaṁ vā manuññabhāvappakāsanena
  cittasampahaṁsanatthaṁ ehi passa imanti na sakkā vattuṁ apica kho
  pana tiṇehi vā paṇṇehi vā paṭicchādetabbameva hoti.
  Kasmā. Aparisuddhattā. Ayaṁ pana navavidhopi lokuttaradhammo
  sabhāvato ca vijjamāno vigatavalāhake ca ākāse sampuṇṇacandamaṇḍalaṁ
  viya paṇḍukambale nikkhittajātimaṇi viya ca parisuddho tasmā
  vijjamānattā parisuddhattā ca ehipassavidhimarahatīti ehipassiko.
      Upanetabboti opanayiko. Ayaṁ panettha vinicchayo. Upanayanaṁ
  upanayo. Ādittaṁ celaṁ vā sīsaṁ vā ajjhupekkhitvāpi bhāvanāvasena
  attano attano citte upanayanaṁ arahatīti upanayiko.
  Upanayikova opanayiko. Idaṁ saṅkhate lokuttaradhamme yujjati.
  Asaṅkhate pana attano cittena upanayanaṁ arahatīti opanayiko
  sacchikiriyāvasena allīyanaṁ arahatīti attho. Athavā nibbānaṁ upanetīti
-------------------------------------------------
[page 278]
  Ariyamaggo upaneyyo. Sacchikātabbataṁ upanetabboti phalanibbānadhammo
  upaneyyo. Upaneyyoeva opanayiko.
      Paccattaṁ veditabbo viññūhīti sabbehipi ugghaṭitaññūādīhi
  viññūhi attani attani veditabbo bhāvito me maggo adhigataṁ
  phalaṁ sacchikato nirodhoti. Na hi upajjhāyena bhāvitena maggena
  saddhivihārikassa kilesā pahiyyanti na so tassa phalasamāpattiyā
  phāsu 1- viharati na tena sacchikataṁ nibbānaṁ sacchikaroti. Tasmā
  nesa parassa sīse ābharaṇaṁ viya daṭṭhabbo attano pana citteyeva
  daṭṭhabbo. Anubhavitabbo viññūhīti vuttaṁ hoti. Bālānaṁ pana
  avisayovesa. Apica kho svākkhāto ayaṁ dhammo. Kasmā.
  Sandiṭṭhikattā. Sandiṭṭhiko akālikattā. Akāliko
  ehipassikattā. Yo ca ehipassiko nāma so opanayiko hotīti.
      Tassevaṁ svākkhātādibhede 2- dhammaguṇe anussarato
  nevassa tasmiṁ samaye rāgapariyuṭṭhitaṁ cittaṁ hoti na dosa .pe.
  Na mohapariyuṭṭhitaṁ cittaṁ hoti ujugatamevassa tasmiṁ samaye cittaṁ
  hoti dhammaṁ ārabbhāti purimanayeneva vikkhambhitanīvaraṇassa ekakkhaṇe
  jhānaṅgāni uppajjanti. Dhammaguṇānaṁ pana gambhīratāya nānappakāra-
  guṇānussaraṇādhimuttatāya vā appanaṁ appatvā upacārappattameva
  jhānaṁ hoti. Tadetaṁ dhammaguṇānussaraṇavasena uppannattā
  dhammānussaticceva saṅkhaṁ gacchati. Imañca pana dhammānussatimanuyutto

  *  *  *  *  *  *
  Footnote: 1. phāsunti yuttataraṁ. 2. svākkhātatādibhedeti bhaveyya.
-------------------------------------------------
[page 279]
  Bhikkhu evaṁ opanayikassa dhammassa desetāraṁ imināpaṅgena samannāgataṁ
  satthāraṁ neva atītaṁse samanupassāmi na panetarahi aññatra tena
  bhagavatāti 1- evaṁ dhammaguṇānussaraṇeneva satthari sagāravo hoti
  sappatisso dhamme garucittīkāro saddhādivepullaṁ adhigacchati
  pītipāmojjabahulo hoti bhayabheravasaho dukkhādhivāsanasamattho dhammena
  saṁvāsasaññaṁ paṭilabhati. Dhammaguṇānussatiyā ajjhāvuṭṭhañcassa sarīrampi
  cetiyagharamiva pūjārahaṁ hoti. Anuttaradhammādhigamāya cittaṁ namati.
  Vītikkamitabbavatthusamāyoge cassa dhammasudhammataṁ samanussarato hirottappaṁ
  paccupaṭṭhāti. Uttariṁ appaṭivijjhanto pana sugatiparāyano hoti.
        Tasmā have appamādaṁ kayirātha sumedhaso
        evaṁ mahānubhāvāya dhammānussatiyā sadāti.
            Idaṁ dhammānussatiyaṁ vitthārakathāmukhaṁ.
      Saṅghānussatiṁ bhāvetukāmenāpi rahogatena paṭisallīnena
  supaṭipanno bhagavato sāvakasaṅgho ujupaṭipanno bhagavato sāvakasaṅgho
  ñāyapaṭipanno bhagavato sāvakasaṅgho sāmīcipaṭipanno bhagavato sāvakasaṅgho
  yadidaṁ cattāri purisayugāni aṭṭha purisapuggalā esa bhagavato
  sāvakasaṅgho āhuneyyo pāhuneyyo dakkhiṇeyyo añjalīkaraṇīyo
  anuttaraṁ puññakkhettaṁ lokassāti evaṁ ariyasaṅghaguṇā anussaritabbā.
      Tattha supaṭipannoti suṭṭhu paṭipanno sammāpaṭipadaṁ anivattipaṭipadaṁ
  anulomapaṭipadaṁ apaccanīkapaṭipadaṁ dhammānudhammapaṭipadaṁ

  *  *  *  *  *  *
  Footnote: 1. dī. mahā. 10/261.
-------------------------------------------------
[page 280]
  Paṭipannoti vuttaṁ hoti. Bhagavato ovādānusāsaniṁ sakkaccaṁ suṇantīti
  sāvakā. Sāvakānaṁ saṅgho sāvakasaṅgho. Sīladiṭṭhisāmaññatāya
  saṅghāṭabhāvaṁ āpanno sāvakasamūhoti attho. Yasmā pana sā
  sammāpaṭipadā uju avaṅkā akuṭilā ajimhā ariyo ca ñāyotipi
  vuccati anucchavikattā ca sāmīcītipi saṅkhaṁ gatā 1- tasmā taṁ
  paṭipanno ariyasaṅgho ujupaṭipanno ñāyapaṭipanno sāmīcipaṭipannotipi
  vutto. Ettha ca ye maggaṭṭhā te sammāpaṭipattisamaṅgitāya
  supaṭipannā ye phalaṭṭhā te sammāpaṭipadāya adhigantabbassa
  adhigatattā atītaṁ paṭipadaṁ upādāya supaṭipannāti veditabbāti.
      Apica svākkhāte dhammavinaye yathānusiṭṭhaṁ paṭipannattāpi apaṇṇakapaṭipadaṁ
  paṭipannattāpi supaṭipanno majjhimāya paṭipadāya antadvayaṁ anupagamma
  paṭipannattā kāyavacīmanovaṅkakuṭilajimhadosappahānāya paṭipannattā
  ca ujupaṭipanno ñāyo vuccati nibbānaṁ tadatthāya paṭipannattā
  ñāyapaṭipanno yathā paṭipannā sāmīcikammārahā honti tathā
  paṭipannattā sāmīcipaṭipanno.
      Yadidanti yāni imāni. Cattāri purisayugānīti yugalavasena
  paṭhamamaggaṭṭho phalaṭṭhoti idamekaṁ yugalanti evaṁ cattāri
  purisayugalāni honti. Aṭṭha purisapuggalāti purisapuggalavasena eko
  paṭhamamaggaṭṭho eko phalaṭṭhoti iminā nayena aṭṭheva purisapuggalā

  *  *  *  *  *  *
  Footnote: 1. Ma. Yu. gato.
-------------------------------------------------
[page 281]
  Honti. Ettha ca purisoti vā puggaloti vā ekaṭṭhānetāni
  padāni. Veneyyavasena panetaṁ vuttaṁ. Esa bhagavato sāvakasaṅghoti
  yāni imāni yugalavasena cattāri purisayugāni pāṭiyekkato aṭṭha
  purisapuggalā esa bhagavato sāvakasaṅgho.
      Āhuneyyotiādīsu. Ānetvā hunitabbanti āhunaṁ dūratopi
  ānetvā sīlavantesu dātabbanti attho. Catunnaṁ paccayānametaṁ
  adhivacanaṁ. Taṁ āhunaṁ paṭiggahetuṁ yutto tassa mahapphalakaraṇatoti
  āhuneyyo. Athavā dūratopi āgantvā sabbaṁ sāpateyyampi
  ettha hunitabbanti āhavanīyo. Sakkādīnampi vā āhavanaṁ arahatīti
  āhavanīyo. Yo cāyaṁ brāhmaṇānaṁ āhavanīyo nāma aggi yattha
  hutaṁ mahapphalanti tesaṁ laddhi sace hutassa mahapphalatāya āhavanīyo
  saṅghova āhavanīyo saṅghe hutañhi mahapphalaṁ hoti. Yathāha.
          Yo ca vassasataṁ jantu aggiṁ paricare vane
          ekañca bhāvitattānaṁ muhuttamapi pūjaye
      sāyeva pūjanā seyyo yañce vassasataṁ hutanti 1-.
  Tadetaṁ nikāyantare āhavanīyoti padaṁ idha āhuneyyoti iminā
  padena atthato ekaṁ byañjanato panettha kiñcimattameva nānaṁ.
  Iti āhuneyyo.
      Pāhuneyyoti ettha pana. Pāhunaṁ vuccati disāvidisato
  āgatānaṁ piyamanāpānaṁ ñātimittānaṁ atthāya sakkārena paṭiyattaṁ

  *  *  *  *  *  *
  Footnote: 1. khu. dha. 25/29.
-------------------------------------------------
[page 282]
  Āgantukadānaṁ tampi ṭhapetvā te tathārūpe ca 1- pāhunake
  saṅghasseva dātuṁ yuttaṁ saṅghova taṁ paṭiggahetuṁ yutto. Saṅghasadiso
  hi pāhunako natthi. Tathāhesa ekabuddhantare ca dissati
  abbokiṇṇañca piyamanāpattakarehi dhammehi samannāgatoti evaṁ
  pāhunamassa dātuṁ yuttaṁ pāhunañca paṭiggahetuṁ yuttoti pāhuneyyo.
  Yesaṁ pana pāhavanīyoti pāli tesaṁ yasmā saṅgho pubbakāraṁ arahati
  tasmā sabbapaṭhamaṁ ānetvā ettha hunitabbanti pāhavanīyo
  sabbappakārena vā āhavanaṁ arahatīti pāhavanīyo. Svāyamidha
  teneva atthena pāhuneyyoti vuccati.
      Dakkhiṇāti pana paralokaṁ saddahitvā dātabbadānaṁ vuccati taṁ dakkhiṇaṁ
  arahati dakkhiṇāya vā hito yasmā naṁ mahapphalakaraṇatāya visodhetīti
  dakkhiṇeyyo.
      Ubho hatthe sirasi patiṭṭhāpetvā sabbalokena kariyamānaṁ
  añjalīkammaṁ arahatīti añjalīkaraṇīyo.
      Anuttaraṁ puññakkhettaṁ lokassāti sabbalokassa asadisaṁ
  puññavirūhaṇaṭṭhānaṁ. Yathā hi rañño vā amaccassa vā sālīnaṁ vā
  yavānaṁ vā virūhaṇaṭṭhānaṁ rañño sālikkhettaṁ rañño yavakkhettanti vuccati
  evaṁ saṅgho sabbalokassa puññānaṁ virūhaṇaṭṭhānaṁ. Saṅghaṁ nissāya hi
  lokassa nānappakārahitasukhasaṁvattanikāni puññāni virūhanti tasmā
  saṅgho anuttaraṁ puññakkhettaṁ lokassāti.
      Evaṁ supaṭipannatādibhede saṅghaguṇe anussarato neva tasmiṁ

  *  *  *  *  *  *
  Footnote: 1. Yu. casaddoyaṁ natthi.
-------------------------------------------------
[page 283]
  Samaye rāgapariyuṭṭhitaṁ cittaṁ hoti na dosa .pe. Na mohapariyuṭṭhitaṁ
  cittaṁ hoti ujugatamevassa tasmiṁ samaye cittaṁ hoti saṅghaṁ ārabbhāti
  purimanayeneva vikkhambhitanīvaraṇassa ekakkhaṇe jhānaṅgāni uppajjanti.
  Saṅghaguṇānaṁ pana gambhīratāya nānappakāraguṇānussaraṇādhimuttatāya vā
  appanaṁ appatvā upacārappattameva jhānaṁ hoti. Tadetaṁ
  saṅghaguṇānussaraṇavasena uppannattā saṅghānussaticceva saṅkhaṁ
  gacchati. Imañca pana saṅghānussatimanuyutto bhikkhu saṅghe sagāravo
  hoti sappatisso saddhādivepullaṁ adhigacchati pītipāmujjabahulo hoti
  bhayabheravasaho dukkhādhivāsanasamattho saṅghena saṁvāsasaññaṁ paṭilabhati.
  Saṅghaguṇānussatiyā ajjhāvuṭṭhañcassa sarīrampi sannipatitasaṅghamiva
  uposathāgāraṁ pūjārahaṁ hoti. Saṅghaguṇādhigamāya cittaṁ namati.
  Vītikkamitabbavatthusamāyoge cassa sammukhā saṅghaṁ passato viya hirottappaṁ
  paccupaṭṭhāti. Uttariṁ appaṭivijjhanto pana sugatiparāyano hoti.
          Tasmā have appamādaṁ kayirātha sumedhaso
          evaṁ mahānubhāvāya saṅghānussatiyā sadāti.
            Idaṁ saṅghānussatiyaṁ vitthārakathāmukhaṁ.
      Sīlānussatiṁ bhāvetukāmena pana rahogatena paṭisallīnena aho
  vata me sīlāni akhaṇḍāni acchiddāni asabalāni akammāsāni
  bhujissāni viññupasatthāni aparāmaṭṭhāni samādhisaṁvattanikānīti evaṁ
  akhaṇḍatādiguṇavasena attano sīlāni anussaritabbāni. Tāni ca gahaṭṭhena
  gahaṭṭhasīlāni pabbajitena pabbajitasīlāni. Gahaṭṭhasīlāni vā hontu
-------------------------------------------------
[page 284]
  Pabbajitasīlāni vā yesaṁ ādimhi vā ante vā ekampi na bhinnaṁ tāni
  pariyantachinnasāṭako viya na khaṇḍānīti akhaṇḍāni. Yesaṁ vemajjhe
  ekampi na bhinnaṁ tāni majjhe vinividdhasāṭako viya na chiddānīti
  acchiddāni. Yesaṁ paṭipāṭiyā dve vā tīṇi vā na bhinnāni tāni
  piṭṭhiyā vā kucchiyā vā uṭṭhitena dīghavaṭṭādisaṇṭhānena
  visabhāgavaṇṇena kāḷarattādīnaṁ aññatarasarīravaṇṇā gāvī viya na
  sabalānīti asabalāni. Yāni antarantarā na bhinnāni tāni
  visabhāgabinduvicitrā gāvī viya na kammāsānīti akammāsāni.
  Avisesena vā sabbānipi sattavidhena methunasaṁyogena kodhupanāhādīhi
  ca pāpadhammehi anupahatattā akhaṇḍāni acchiddāni asabalāni
  akammāsāni. Tāniyeva taṇhādāsabyato mocetvā
  bhujissabhāvakaraṇena bhujissāni. Buddhādīhi viññūhi pasatthattā
  viññupasatthāni. Taṇhādiṭṭhīhi aparāmaṭṭhatāya kenaci vā ayante
  sīlesu dosoti evaṁ parāmaṭṭhuṁ asakkuṇeyyatāya aparāmaṭṭhāni.
  Upacārasamādhiṁ vā appanāsamādhiṁ vā athavā pana maggasamādhiṁ
  phalasamādhiñcāpi saṁvattentīti samādhisaṁvattanikāni.
      Evaṁ akhaṇḍatādiguṇavasena attano sīlāni anussarato
  nevassa tasmiṁ samaye rāgapariyuṭṭhitaṁ cittaṁ hoti na dosa .pe.
  Na mohapariyuṭṭhitaṁ cittaṁ hoti ujugatamevassa tasmiṁ samaye cittaṁ
  hoti sīlaṁ ārabbhāti purimanayeneva vikkhambhitanīvaraṇassa ekakkhaṇe
  jhānaṅgāni uppajjanti. Sīlaguṇānaṁ pana gambhīratāya
-------------------------------------------------
[page 285]
  Nānappakāraguṇānussaraṇādhimuttatāya vā appanaṁ appatvā upacārappattameva
  jhānaṁ hoti. Tadetaṁ sīlaguṇānussaraṇavasena uppannattā sīlānussaticceva
  saṅkhaṁ gacchati. Imañca pana sīlānussatimanuyutto bhikkhu sikkhāya sagāravo
  hoti sabhāgavutti paṭisanthāre appamatto attānuvādādibhayavirahito
  aṇumattesu vajjesu bhayadassāvī saddhādivepullaṁ adhigacchati pītipāmujjabahulo
  hoti. Uttariṁ appaṭivijjhanto pana sugatiparāyano hoti.
        Tasmā have appamādaṁ kayirātha sumedhaso
        evaṁ mahānubhāvāya sīlānussatiyā sadāti.
                Idaṁ sīlānussatiyaṁ vitthārakathāmukhaṁ.
      Cāgānussatiṁ bhāvetukāmena pana pakatiyā cāgādhimuttena
  niccappavattadānasaṁvibhāgena bhavitabbaṁ athavā pana bhāvanaṁ ārabhantena
  itodāni pabhūti sati paṭiggāhake antamaso ekālopamattampi
  dānaṁ adatvā na bhuñjissāmīti samādānaṁ katvā taṁdivasaṁ guṇavisiṭṭhesu
  paṭiggāhakesu yathāsatti yathābalaṁ dānaṁ datvā tattha nimittaṁ
  gaṇhitvā rahogatena paṭisallīnena lābhā vata me suladdhaṁ
  vata me yohaṁ maccheramalapariyuṭṭhitāya pajāya vigatamalamaccherena
  cetasā viharāmi muttacāgo payatapāṇi vossaggarato yācayogo
  dānasaṁvibhāgaratoti evaṁ vigatamalamaccheratādiguṇavasena attano cāgo
  anussaritabbo. Tattha lābhā vata meti mayhaṁ vata lābhā. Ye
  ime āyuṁ kho pana datvā āyussa bhāgī hoti dibbassa vā
-------------------------------------------------
[page 286]
  Mānusassa vā iti 1- ca dadaṁ piyo hoti bhajanti naṁ bahū janā
  iti 2- ca dadamāno piyo hoti sataṁ dhammamanukkamaṁ iti 3- evamādīhi
  nayehi bhagavatā dāyakassa lābhā saṁvaṇṇitā te mayhaṁ avassaṁ
  bhāginoti adhippāyo. Suladdhaṁ vata meti yaṁ mayā idaṁ sāsanaṁ
  manussattaṁ vā laddhaṁ taṁ suladdhaṁ vata me. Kasmā. Yohaṁ
  maccheramalapariyuṭṭhitāya .pe. Dānasaṁvibhāgaratoti. Tattha
  maccheramalapariyuṭṭhitāyāti maccheramalena abhibhūtāya. Pajāyāti
  pajāyanavasena sattā vuccanti tasmā attano sampattīnaṁ paresaṁ
  sādhāraṇabhāvaṁ asahanalakkhaṇena cittassa pabhassarabhāvadūsanānaṁ
  kaṇhadhammānaṁ aññatarena maccheramalena abhibhūtesu sattesūti ayamettha
  attho. Vigatamalamaccherenāti aññesampi rāgadosādimalānañceva
  maccherassa ca vigatattā vigatamalamaccherena. Cetasā viharāmīti
  yathāvuttappakāracitto hutvā vasāmīti attho. Sutte pana mahānāmassa
  sakkassa sotāpannassa sato nissayavihāraṁ pucchato nissayavihāravaseneva
  desitattā agāraṁ ajjhāvasāmīti 4- vuttaṁ. Tattha abhibhavitvā 5-
  vasāmīti attho. Muttacāgoti visaṭṭhacāgo. Payatapāṇīti
  parisuddhahattho. Sakkaccaṁ sahatthā deyyadhammaṁ dātuṁ sadā
  dhotahatthoyevāti vuttaṁ hoti. Vossaggaratoti vossajjanaṁ
  vossaggo pariccāgoti attho tasmiṁ vossagge

  *  *  *  *  *  *
  Footnote: 1. aṅ. pañcaka. 22/45. 2. aṅ. pañcaka. 22/43. pāliyampana janāti pāṭho
  na dissati. 3. aṅ. pañca. 22/43. 4. aṅ. chakka. 22/319. 5. katthaci
  āvasāmīti dissati.
-------------------------------------------------
[page 287]
  Satatābhiyogavasena ratoti vossaggarato. Yācayogoti yaṁ yaṁ pare yācanti
  tassa tassa dānato yācanayogoti attho. Yājayogotipi pāṭho.
  Yajanasaṅkhātena yājena yuttoti attho. Dānasaṁvibhāgaratoti dāne ca
  saṁvibhāge ca rato. Ahañhi dānañca demi attanā paribhuñjitabbatopi
  ca saṁvibhāgaṁ karomi ettheva casmi ubhaye ratoti evaṁ anussaratīti
  attho. Tassevaṁ vigatamalamaccheratādiguṇavasena attano cāgaṁ
  anussarato neva tasmiṁ samaye rāgapariyuṭṭhitaṁ cittaṁ hoti na
  dosa .pe. Na mohapariyuṭṭhitaṁ cittaṁ hoti ujugatamevassa tasmiṁ
  samaye cittaṁ hoti cāgaṁ ārabbhāti purimanayeneva vikkhambhitanīvaraṇassa
  ekakkhaṇe jhānaṅgāni uppajjanti. Cāgaguṇānaṁ pana gambhīratāya
  nānappakāracāgaguṇānussaraṇādhimuttatāya vā appanaṁ appatvā
  upacārappattameva jhānaṁ hoti. Tadetaṁ cāgaguṇānussaraṇavasena
  uppannattā cāgānussaticceva saṅkhaṁ gacchati. Imañca pana
  cāgānussatimanuyutto bhikkhu bhiyyoso mattāya cāgādhimutto hoti
  alobhajjhāsayo mettāya anulomakārī visārado pītipāmujjabahulo.
  Uttariṁ appaṭivijjhanto pana sugatiparāyano hoti.
          Tasmā have appamādaṁ kayirātha sumedhaso
          evaṁ mahānubhāvāya cāgānussatiyā sadāti.
            Idaṁ cāgānussatiyaṁ vitthārakathāmukhaṁ.
      Devatānussatiṁ bhāvetukāmena pana ariyamaggavasena samudāgatehi
  saddhādīhi guṇehi samannāgatena bhavitabbaṁ. Tato rahogatena paṭisallīnena
-------------------------------------------------
[page 288]
  Santi devā cātummahārājikā santi devā tāvatiṁsā yāmā tusitā
  nimmānaratino paranimmitavasavattino santi devā brahmakāyikā
  santi devā taduttari yathārūpāya saddhāya samannāgatā tā devatā
  ito cutā tattha uppannā mayhampi tathārūpā saddhā saṁvijjati yathārūpena
  sīlena yathārūpena sutena yathārūpena cāgena yathārūpāya paññāya
  samannāgatā tā devatā ito cutā tattha uppannā mayhampi
  tathārūpā paññā saṁvijjatīti evaṁ devatā sakkhiṭṭhāne ṭhapetvā
  attano saddhādiguṇā anussaritabbā. Sutte pana yasmiṁ mahānāma
  samaye ariyasāvako attano ca tāsañca devatānaṁ saddhañca sīlañca
  sutañca cāgañca paññañca anussarati nevassa tasmiṁ samaye rāgapariyuṭṭhitaṁ
  cittaṁ hotīti 1- vuttaṁ. Kiñcāpi vuttaṁ. Athakho taṁ sakkhiṭṭhāne
  ṭhapetabbaṁ devatānaṁ 2- attano saddhādīhi samānaguṇadīpanatthaṁ
  vuttanti veditabbaṁ. Aṭṭhakathāyañhi devatā sakkhiṭṭhāne
  ṭhapetvā attano guṇe anussaratīti daḷhaṁ katvā vuttaṁ. Tasmā
  pubbabhāge devatānaṁ guṇe anussaritvāpi aparabhāge attano
  saṁvijjamāne saddhādiguṇe anussarato cassa neva tasmiṁ samaye
  rāgapariyuṭṭhitaṁ cittaṁ hoti na dosa .pe. Na mohapariyuṭṭhitaṁ
  cittaṁ hoti ujugatamevassa tasmiṁ samaye cittaṁ hoti devatā
  ārabbhāti purimanayeneva vikkhambhitanīvaraṇassa ekakkhaṇe jhānaṅgāni
  uppajjanti. Saddhādiguṇānaṁ pana gambhīratāya

  *  *  *  *  *  *
  Footnote: 1. aṅ. chakka. 22/320. 2. ṭhapetabbadevatānantipi.
-------------------------------------------------
[page 289]
  Nānappakāraguṇānussaraṇādhimuttatāya vā appanaṁ appatvā upacārappattameva
  jhānaṁ hoti. Tadetaṁ devatānaṁ guṇasadisasaddhādiguṇānussaraṇavasena
  devatānussaticceva saṅkhaṁ gacchati. Imañca pana devatānussatimanuyutto
  bhikkhu devatānaṁ piyo hoti manāpo bhiyyoso mattāya saddhādivepullaṁ
  adhigacchati pītipāmujjabahulo viharati. Uttariṁ appaṭivijjhanto pana
  sugatiparāyano hoti.
          Tasmā have appamādaṁ kayirātha sumedhaso
          evaṁ mahānubhāvāya devānussatiyā sadāti.
            Idaṁ devatānussatiyaṁ vitthārakathāmukhaṁ.
      Yaṁ pana etāsaṁ vitthāradesanāya ujugatamevassa tasmiṁ samaye
  cittaṁ hoti tathāgataṁ ārabbhātiādīni vatvā ujugatacitto kho pana
  mahānāma ariyasāvako labhati atthavedaṁ labhati dhammavedaṁ labhati
  dhammupasañhitaṁ pāmujjaṁ pamuditassa pīti jāyatīti vuttaṁ tattha itipi
  so bhagavātiādīnaṁ atthaṁ nissāya uppannaṁ tuṭṭhiṁ sandhāya labhati
  atthavedanti vuttaṁ pāliṁ nissāya uppannaṁ tuṭṭhiṁ sandhāya labhati
  dhammavedanti vuttaṁ ubhayavasena labhati dhammupasañhitaṁ pāmujjanti vuttanti
  veditabbaṁ. Yañca devatānussatiyaṁ devatā ārabbhāti vuttaṁ taṁ
  pubbabhāge vā devatā ārabbha pavattacittavasena devatāguṇasadise vā
  devatābhāvanipphādake guṇe ārabbha pavattacittavasena vuttanti veditabbaṁ.
      Imā pana cha anussatiyo ariyasāvakānaṁyeva ijjhanti. Tesañhi
  buddhadhammasaṅghaguṇā pākaṭā honti. Te ca akhaṇḍatādiguṇehi
-------------------------------------------------
[page 290]
  Sīlehi vigatamalamaccherena cāgena mahānubhāvānaṁ devatānaṁ
  guṇasadisehi saddhādīhi guṇehi ca samannāgatā. Mahānāmasutte ca
  sotāpannassa nissayavihāraṁ puṭṭhena bhagavatā sotāpannassa
  nissayavihāradassanatthamevetā vitthārato kathitā. Gedhasuttepi idha
  bhikkhave ariyasāvako tathāgataṁ anussarati itipi so bhagavā .pe.
  Ujugatamevassa tasmiṁ samaye cittaṁ hoti nikkhantaṁ muttaṁ vuṭṭhitaṁ
  gedhamhā gedhoti kho bhikkhave pañcannetaṁ kāmaguṇānaṁ adhivacanaṁ
  idampi kho bhikkhave ārammaṇaṁ karitvā evamidhekacce sattā
  visujjhantīti 1- evaṁ ariyasāvakassa anussativasena cittaṁ visodhetvā
  uttariṁ paramatthavisuddhiadhigamatthāya kathitā. Āyasmatā mahākaccānena
  desite sambādhokāsasuttepi acchariyaṁ āvuso abbhutaṁ āvuso
  yāvañcidaṁ tena bhagavatā jānatā passatā arahatā sammāsambuddhena
  sambādhe okāsādhigamo anubuddho sattānaṁ visuddhiyā .pe.
  Nibbānassa sacchikiriyāya yadidaṁ cha anussatiṭṭhānāni katamāni cha
  idhāvuso ariyasāvako tathāgataṁ anussarati .pe. Evamidhekacce sattā
  visuddhidhammā bhavantīti 2- evaṁ ariyasāvakasseva paramatthavisuddhidhammatāya
  okāsādhigamavasena kathitā. Uposathasuttepi kathañca visākhe
  ariyuposatho hoti upakkiliṭṭhassa visākhe cittassa upakkamena
  pariyodapanā hoti kathañca visākhe upakkiliṭṭhassa cittassa upakkamena
  pariyodapanā hoti idha visākhe ariyasāvako tathāgataṁ anussaratīti 3-

  *  *  *  *  *  *
  Footnote: 1. aṅ. chakka. 22/347. 2. aṅ. chakka. 22/350. 3. aṅ. tika. 20/265.
-------------------------------------------------
[page 291]
  Evaṁ ariyasāvakasseva uposathaṁ upavasato cittavisodhanakammaṭṭhānavasena
  uposathassa mahapphalabhāvadassanatthaṁ kathitā. Ekādasanipātepi saddho
  kho mahānāma ārādhako hoti no assaddho āraddhaviriyo upaṭṭhitassati
  samāhito paññavā mahānāma ārādhako hoti no duppañño imesu
  kho tvaṁ mahānāma pañcasu dhammesu patiṭṭhāya cha dhamme uttariṁ
  bhāveyyāsi idha tvaṁ mahānāma tathāgataṁ anussareyyāsi itipi so
  bhagavāti 1- evaṁ ariyasāvakasseva tesaṁ no bhante nānāvihāre
  viharataṁ kenassa vihārena viharitabbanti 2- pucchato vihāradassanatthaṁ
  kathitā. Evaṁ santepi parisuddhasīlādiguṇasamannāgatena puthujjanenāpi
  manasikātabbā. Anussaraṇavasenāpi hi buddhādīnaṁ guṇe anussarato cittaṁ
  pasīdatiyeva yassānubhāvena nīvaraṇāni vikkhambhetvā uḷārapāmujjo
  vipassanaṁ ārabhitvā arahattaṁyeva sacchikareyya 3-
  kaṭṭhāndhakāravāsipussadevatthero viya.
      So kirāyasmā mārena nimmitaṁ buddharūpaṁ disvā ayaṁ tāva
  sarāgadosamohoyeva sobhati kathaṁ nukho bhagavā sobhittha sabbaso
  vītarāgadosamohoti buddhārammaṇaṁ pītiṁ paṭilabhitvā vipassanaṁ vaḍḍhetvā
  arahattaṁ pāpuṇīti.
      Iti sādhujanapāmujjatthāya kate visuddhimagge
  samādhibhāvanādhikāre chānussatiniddeso nāma sattamo paricchedo.
                      -------------

  *  *  *  *  *  *
  Footnote: 1. aṅ. ekādasaka. 24/355. 2. pāliyampana..ṇānāvihārehi viharataṁ kena vihārena
  vihātabbanti dissati. 3. Ma. kaṭāndhakāra. Sī. kaṭakandara. Yu. kaṭakandhakāra.
-------------------------------------------------

[page 001]
                        Jātakaṭṭhakathā
                         dukanipāto
                      1 daḷhavaggavaṇṇanā
                       -----------
                     1 rājovādajātakaṁ.
      Daḷhaṁ daḷhassa khipatīti idaṁ satthā jetavane viharanto rājovādaṁ
  ārabbha kathesi.
      So tesakuṇajātake āvibhavissati. Ekasmiṁ pana divase
  kosalarājā ekaṁ agatigataṁ dubbinicchayaṁ aṭṭaṁ vinicchinitvā bhuttapātarāso
  allahattho va alaṅkatarathaṁ abhiruyha satthu santikaṁ gantvā
  phullapadumasassirikesu pādesu nipatitvā satthāraṁ vanditvā ekamantaṁ
  nisīdi. Atha naṁ satthā etadavoca handa kuto nu tvaṁ mahārāja
  āgacchasi divādivasassāti. Bhante ajja ekaṁ agatigataṁ dubbinicchayaṁ
  aṭṭaṁ vinicchinanto okāsaṁ alabhitvā idāni taṁ vicāretvā bhuñjitvā
  allahattho va tumhākaṁ upaṭṭhānaṁ āgatomhīti. Satthā mahārāja
  dhammena samena aṭṭavinicchayaṁ nāma kusalaṁ saggamaggo eva,
  anacchariyaṁ kho panetaṁ yaṁ tumhe mādisassa sabbaññussa santikā
  ovādaṁ labhamānā dhammena aṭṭaṁ vinicchineyyātha, etadeva acchariyaṁ
-------------------------------------------------
[page 002]
  Yaṁ pubbe rājāno asabbaññūnampi paṇḍitānaṁ ovādaṁ sutvā dhammena
  samena aṭṭaṁ vinicchinanto cattāri agatigamanāni vivajjetvā dasarājadhamme
  akopetvā dhammena rajjaṁ kāretvā saggapadaṁ pūriyamānā
  agamaṁsūti vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchismiṁ paṭisandhiṁ gahetvā laddhagabbhaparihāro
  sotthinā mātu kucchimhā nikkhami. Nāmagahaṇadivase panassa
  brahmadattakumārotveva nāmaṁ kariṁsu. So anupubbena vayappatto
  soḷasavassikakāle takkasilaṁ gantvā sabbasippesu nipphattiṁ patvā
  pituaccayena rajje patiṭṭhāya dhammena samena rajjaṁ kāresi,
  chandādivasena agatiṁ agantvā vinicchayaṁ anusāsi. Tasmiṁ evaṁ dhammena
  rajjaṁ kārente amaccāpi dhammeneva vohāraṁ vinicchiniṁsu. Vohāresu
  dhammena vinicchiyamānesu kūṭaṭṭakā nāma na ahesuṁ. Tesaṁ abhāvā
  aṭṭatthāya rājaṅgaṇe uparavo pacchijji. Amaccā divasampi
  vinicchayaṭṭhāne nisīditvā kañci vinicchayatthāya āgacchantaṁ adisvā uṭṭhāya
  pakkamanti. Vinicchayaṭṭhānaṁ chaḍḍetabbabhāvaṁ pāpuṇi. Bodhisatto
  cintesi mayi dhammena rajjaṁ kārente vinicchayatthāya āgacchantā
  nāma natthi, uparavo pacchijji, vinicchayaṭṭhānaṁ chaḍḍetabbabhāvaṁ
  pattaṁ, idāni mayā attano aguṇaṁ pariyesituṁ vaṭṭati, ayaṁ nāma
  me aguṇoti ñatvā taṁ pahāya guṇesu yeva vattissāmīti.
  Tato paṭṭhāya atthi nu kho me koci aguṇavādīti pariggaṇhanto
-------------------------------------------------
[page 003]
  Antovalañjanakānaṁ antare kañci aguṇavādiṁ adisvā attano
  guṇakathameva sutvā ete mayhaṁ bhayenāpi aguṇaṁ avatvā guṇameva
  vadeyyunti bahivalañjanake pariggaṇhanto tatthāpi adisvā
  antonagaraṁ pariggaṇhi. Bahinagare catūsu dvāresu dvāragāmake
  pariggaṇhi. Tatthāpi kañci aguṇavādiṁ adisvā attano guṇakathameva
  sutvā janapadaṁ pariggaṇhissāmīti amacce rajjaṁ paṭicchāpetvā
  rathaṁ abhiruyha sārathimeva gahetvā aññātakavesena nagarā
  nikkhamitvā janapadaṁ pariggaṇhamāno yāva paccantabhūmiṁ gantvā kañci
  aguṇavādiṁ adisvā attano guṇakathameva sutvā paccantasīmato
  mahāmaggena nagarābhimukhoyeva nivatti.
      Tasmiṁ pana kāle balliko 1- nāma kosalarājāpi dhammena rajjaṁ
  kārento aguṇagavesako hutvā antovalañjanakādīsu aguṇavādiṁ
  adisvā attano guṇakathameva sutvā janapadaṁ pariggaṇhanto taṁ padesaṁ
  agamāsi. Te ubhopi ekasmiṁ ninne sakaṭamagge abhimukhā ahesuṁ.
  Rathassa okkamanaṭṭhānaṁ natthi. Atha ballikarañño sārathi bārāṇasirañño
  sārathiṁ tava rathaṁ okkamāpehīti āha. Sopi ambho sārathi
  tava rathaṁ okkamāpehi, imasmiṁ rathe bārāṇasirajjasāmiko
  brahmadattamahārājā nisinnoti āha. Itaropi naṁ ambho sārathi imasmiṁ
  rathe kosalarajjasāmiko ballikamahārājā nisinno, tava rathaṁ
  okkamāpetvā amhākaṁ rañño rathassa okāsaṁ dehīti āha.

  *  *  *  *  *  *
  Footnote: 1 mallikotipi .pe.
-------------------------------------------------
[page 004]
  Bārāṇasirañño sārathi ayampi kira rājā yeva, kinnu kho kātabbanti
  cintento attheko upāyoti vayaṁ pucchitvā daharassa rathaṁ okkamāpetvā
  mahallakassa okāsaṁ dāpessāmīti sanniṭṭhānaṁ katvā sārathiṁ
  kosalarañño vayaṁ pucchitvā pariggaṇhanto ubhinnamaṁpi samānavayabhāvaṁ
  ñatvā rajjaparimāṇaṁ balaṁ dhanaṁ yasaṁ jātigottaṁ kulappadesanti sabbaṁ
  pucchitvā ubhopi tiyojanasatikassa rajjassa sāmiko
  samānabaladhanayasajātigottakulappadesāti ñatvā sīlavantassa okāsaṁ dassāmīti
  cintetvā bho sārathi tumhākaṁ rañño sīlācāro kīdisoti pucchi.
  So ayañca ayañca amhākaṁ rañño sīlācāroti attano rañño
  aguṇameva guṇato pakāsento paṭhamaṁ gāthamāha
          daḷhaṁ daḷhassa khipati balliko mudunā muduṁ,
          sādhumpi sādhunā jeti asādhumpi asādhunā,
          etādiso ayaṁ rājā, maggā uyyāhi sārathīti.
      Tattha daḷhaṁ daḷhassa khipatīti yo daḷho hoti balavā daḷhena
  pahārena vacanena vā jinitabbo tassa daḷhameva pahāraṁ vā vacanaṁ vā
  khipati evaṁ daḷho va hutvā taṁ jinātīti dasseti. Ballikoti tassa
  rañño nāmaṁ. Mudunā mudunti mudupuggalaṁ sayampi mudu hutvā
  mudunā va upāyena jināti. Sādhumpi sādhunā jeti asādhumpi
  asādhunāti ye sādhū sappurisā te sayampi sādhu hutvā sādhunā va upāyena,
  ye pana asādhū te sayampi asādhu hutvā asādhunā va upāyena khinātīti
  dasseti. Etādiso ayaṁ rājāti ayaṁ amhākaṁ kosalarājā
-------------------------------------------------
[page 005]
  Sīlācārena evarūpo nāma. Maggā uyyāhi sārathīti attano rathaṁ maggā
  okkamāpetvā uyyāhi uppathena yāhi amhākaṁ rañño maggaṁ
  dehīti vadati.
      Atha naṁ bārāṇasirañño sārathi ambho kiṁ pana tayā
  attano rañño guṇā kathitāti vatvā āmāti vutte yadi ete
  guṇā aguṇā kīdisāti vatvā ete tāva aguṇā hontu, tumhākaṁ
  pana rañño kīdisā guṇāti vutte tena hi tvaṁ suṇāhīti dutiyagāthamāha
          akkodhena jine kodhaṁ, asādhuṁ sādhunā jine,
          jine kadariyaṁ dānena saccenālikavādinaṁ,
          etādiso ayaṁ rājā, maggā uyyāhi sārathīti.
      Tattha etādisoti etehi akkodhena jine kodhantiādinā nayena
  vuttehi guṇehi samannāgato, ayañhi kuddhaṁ puggalaṁ sayaṁ akkodho
  hutvā akkodhena jināti, asādhuṁ pana sayaṁ sādhu hutvā sādhunā, kadariyaṁ
  thaddhamacchariyaṁ sayaṁ dāyako hutvā dānena, alikavādinaṁ musāvādiṁ
  sayaṁ saccavādī hutvā saccena jināti. Maggā uyyāhīti samma
  sārathi maggato apagaccha, evaṁvidhasīlācāraguṇayuttassa amhākaṁ rañño
  maggaṁ dehi, amhākaṁ rājā maggassa anucchavikoti.
      Evaṁ vutte ballikarājā ca sārathi ca ubhopi rathā otaritvā
  asse mocetvā rathaṁ apanetvā bārāṇasirañño maggaṁ adaṁsu.
  Bārāṇasirājā ballikarañño raññā nāma idañca idañca kātuṁ
-------------------------------------------------
[page 006]
  Vaṭṭatīti ovādaṁ datvā bārāṇasiṁ gantavā dānādīni paññāni
  katvā jīvitapariyosāne saggapadaṁ pūresi. Ballikarājāpi tassa ovādaṁ
  gahetvā janapadaṁ pariggahetvā attano aguṇavādiṁ adisvā sakanagaraṁ
  gantvā dānādīni puññāni katvā jīvitapariyosāne saggapadameva
  pūresi.
      Satthā kosalarājassa ovādanatthāya imaṁ dhammadesanaṁ āharitvā
  jātakaṁ samodhānesi.
      Tadā ballikarañño sārathi moggallāno ahosi, ballikarājā
  ānando, bārāṇasirañño sārathi sāriputto ahosi, rājā pana
  ahamevāti.
                    Rājovādajātakaṁ paṭhamaṁ.
                      ------------
                       2 Sigālajātakaṁ
      asamekkhitakammantanti idaṁ satthā kūṭāgārasālāyaṁ viharanto
  vesālivāsikaṁ ekaṁ nhāpitaputtaṁ ārabbha kathesi.
      Tassa kira pitā rājūnaṁ rājorodhānaṁ rājakumārānaṁ
  rājakumārikānañca massukaraṇakesasaṇṭhāpanāṭṭhapadaṭṭhapanādīni sabbakiccāni
  karoti saddho pasanno tisaraṇagato samādinnapañcasīlo, antarantarena
  satthu dhammaṁ suṇanto kālaṁ vītināmeti. So ekadivasaṁ
  rājanivesane kammaṁ kātuṁ gacchanto attano puttaṁ gahetvā gato.
-------------------------------------------------
[page 007]
  So tattha ekaṁ devaccharapaṭibhāgaṁ alaṅkatapaṭiyattaṁ licchavikumārikaṁ
  disvā kilesavasena paṭibaddhacitto hutvā pitarā saddhiṁ rājanivesanā
  nikkhamitvā etaṁ kumārikaṁ labhamāno jīvissāmi, alabhamānassa me ettheva
  maraṇanti āhārūpacchedaṁ katvā mañcakaṁ parissajitvā nipajji. Atha
  naṁ pitā upasaṅkamitvā tāta avatthumhi chandarāgaṁ mā kari, hīnajacco
  tvaṁ nhāpitaputto, licchavikumārikā khattiyadhītā jātisampannā, sā
  tumhākaṁ ananucchavikā, aññaṁ te jātigottehi sadisaṁ kumārikaṁ
  ānessāmīti āha. So pitu kathaṁ na gaṇhāti. Atha naṁ mātā
  bhātā bhaginī cullamātā cullapitāti sabbepi ñātakā ceva
  mittasuhajjā ca sannipatitvā saññāpentāpi saññāpetuṁ nāsakkhiṁsu.
  So tattheva sussitvā jīvitakkhayaṁ pāpuṇi. Athassa pitā
  sarīrakiccapetakiccāni katvā tanugate soke satthāraṁ vandissāmīti bahūni
  gandhamālādivilepanāni gahetvā mahāvanaṁ gantvā satthāraṁ pūjetvā
  vanditvā ekamantaṁ nisinno kinnu kho upāsaka imāni divasāni
  na dissasīti vutte tamatthaṁ ārocesi. Satthā na kho upāsaka
  idāneva tava putto avatthusmiṁ chandarāgaṁ uppādetvā vināsaṁ
  pāpuṇi, pubbepi patto yevāti vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese sīhayoniyaṁ nibbatti, tassa cha kaniṭṭhabhātaro ekā
  ca bhaginī ahosi. Sabbepi kāñcanaguhāyaṁ vasanti. Tassā
  pana guhāya avidūre rajaṭapabbate ekā phalikaguhā atthi.
-------------------------------------------------
[page 008]
  Tattheko sigālo vasati. Aparabhāge sīhānaṁ mātāpitaro
  kālamakaṁsu. Te bhaginiṁ sīhapotikaṁ kāñcanaguhāyaṁ ṭhapetvā gocarāya
  pakkamitvā maṁsaṁ āharitvā tassā denti. So sigālo taṁ
  sīhapotikaṁ disvā paṭibaddhacitto ahosi. Tassā pana mātāpitūnaṁ
  amatakāle okāsaṁ nālattha. So sattannampi tesaṁ gocarāya
  pakkantakāle phalikaguhāya otaritvā kāñcanaguhadvāraṁ gantvā
  sīhapotikāya purato lokāmisapaṭisaṁyuttaṁ evarūpaṁ rahassakathaṁ kathesi
  sīhapotike ahaṁ catuppado, tvampi catuppadā, tvaṁ me pajāpatī
  hohi, ahante pati bhavissāmi, te mayaṁ samaggā sammodamānā
  vasissāma, tvaṁ ito paṭṭhāya maṁ kilesavasena saṅgaṇhāhīti.
  Sā tassa vacanaṁ sutvā cintesi ayaṁ sigālo catuppādānaṁ antare
  hīno paṭikuṭṭho caṇḍālasadiso, mayaṁ uttamarājakulasammatā, esa
  kho mayā saddhiṁ asabbhaṁ ananucchavikaṁ kathaṁ kathesi, ahaṁ evarūpaṁ kathaṁ
  sutvā jīvitena kiṁ karissāmi, nāsāvātaṁ sannirumhitvā marissāmīti.
  Athassā etadahosi mayhaṁ evameva maraṇaṁ ayuttaṁ, bhātikā tāva me
  āgacchanti, tesaṁ kathetvā marissāmīti. Sigālopi tassā santikā
  paṭivacanaṁ alabhitvā idāni esā mayi na sambajjhatīti
  domanassappatto phalikaguhāyaṁ pavisitvā nipajji. Atheko sīhapotako
  mahisavāraṇādīsu aññataraṁ vadhitvā maṁsaṁ khāditvā bhaginiyā bhāgaṁ
  āharitvā amma maṁsaṁ khādassūti āha. Bhātika nāhaṁ khādāmi,
  marissāmīti. Kiṁkāraṇāti. Sā taṁ pavuttiṁ ācikkhi. Idāni
-------------------------------------------------
[page 009]
  Kahaṁ so sigāloti vutte phalikaguhāyaṁ nipannasigālaṁ ākāse
  nipannoti maññamānā bhātika kiṁ na passasi, eso rajaṭapabbate
  ākāse nipannoti. Sīhapotako tassa phalikaguhāyaṁ nipannabhāvaṁ
  ajānanto ākāse nipannoti saññī hutvā māressāmi nanti
  sīhavegena pakkhanditvā phalikaguhaṁ hadayeneva pahari. So hadayena
  phalitena tattheva jīvitakkhayaṁ patvā pabbatapāde pati. Atha aparo
  āgacchi. Sā tassāpi tatheva kathesi. Sopi tatheva katvā
  jīvitakkhayaṁ patvā pabbatapāde pati. Evaṁ chasupi bhātikesu matesu
  sabbapacchā bodhisatto āgacchati. Sā tassāpi taṁ kāraṇaṁ
  ārocetvā idāni so kahanti vutte eso rajaṭapabbatamatthake
  ākāse nipannoti āha. Bodhisatto cintesi sigālānaṁ ākāse
  patiṭṭhā nāma natthi, phalikaguhāya nipanno bhavissatīti. So
  pabbatapādaṁ otaritvā cha bhātike mate disvā ime attano
  bālatāya pariggaṇhanapaññāya abhāvena phalikaguhāyaṁ nipannabhāvaṁ
  ajānitvā hadayena paharitvā matā bhavissanti, asamekkhitvā atituritaṁ
  karontānaṁ kammaṁ nāma evarūpaṁ hotīti vatvā paṭhamaṁ gāthamāha
          asamekkhitakammantaṁ turitābhinipātinaṁ
          tāni kammāni tappenti uṇhaṁ vajjhohitaṁ mukheti.
      Tattha asamekkhitakammantaṁ turitābhinipātinanti yo puggalo yaṁ
  kammaṁ kātukāmo hoti tattha dosaṁ asamekkhitvā anupadhāretvā
-------------------------------------------------
[page 010]
  Turito hutvā vegeneva taṁ kammaṁ kātuṁ abhinipatati pakkhandati
  paṭipajjati taṁ asamekkhitakammantaṁ turitābhinipātinaṁ tādisāni kammāni
  tappenti socenti kilamenti. Yathā kiṁ. Uṇhaṁ vajjhohitaṁ mukheti
  yathā bhuñjantena idaṁ sītalaṁ idaṁ uṇhanti anupadhāretvā uṇhaṁ
  ajjhoharanīyaṁ mukhe ajjhohitaṁ ṭhapitaṁ mukhampi kaṇṭhampi kucchimpi dahati
  soceti kilameti, evaṁ tathārūpaṁ puggalaṁ tāni kammāni tappenti.
      Iti so sīho imaṁ gāthaṁ vatvā mama bhātikā anupāyakusalā
  sigālaṁ māressāmāti ativegena pakkhanditvā sayaṁ matā, ahaṁ pana
  evaṁ akatvā sigālassa phalikaguhāyaṁ nipannasseva bhītabhītassa hadayaṁ
  phālessāmīti. So sigālassa ārohanaorohanamaggaṁ sallakkhetvā
  tadabhimukho hutvā tikkhattuṁ sīhanādaṁ nadi. Paṭhaviyā saddhiṁ ākāsaṁ
  ekaninnādaṁ ahosi. Sigālassa phalikaguhāyaṁ nipannasseva bhītabhītassa
  hadayaṁ phali. So tattheva jīvitakkhayaṁ pāpuṇi.
      Satthā evaṁ so sigālo sīhanādaṁ sutvā jīvitakkhayappattoti
  vatvā abhisambuddho hutvā dutiyaṁ gāthamāha
          sīho ca sīhanādena daddaraṁ abhinādayi,
          sutvā sīhassa nigghosaṁ sigālo daddare vasaṁ
          bhīto santāsamāpādi, hadayañcassa apphalīti.
      Tattha sīhoti cattāro sīhā tiṇasīho paṇḍusīho kāḷasīho
  surattahatthapādo kesarasīhoti, tesu kesarasīho idha adhippeto.
  Daddaraṁ abhinādayīti tena asanisatasaddabheravena sīhanādena rajaṭapabbataṁ
-------------------------------------------------
[page 011]
  Abhinādayi ekaninnādaṁ akāsi. Daddare vasanti phalikamissake
  rajaṭapabbate vasanto. Bhīto santāsamāpādīti maraṇabhayena bhīto
  cittutrāsaṁ āpādi. Hadayañcassa apphalīti tena cassa bhayena
  hadayaṁ phalitaṁ.
      Evaṁ sīho sigālassa jīvitakkhayaṁ pāpetvā bhātaro ekasmiṁ ṭhāne
  paṭicchādetvā tesaṁ matabhāvaṁ bhaginiyā ācikkhitvā taṁ samassāsetvā
  jīvapariyantaṁ kāñcanaguhāyaṁ ṭhatvā yathākammaṁ gato.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne upāsako sotāpattiphale patiṭṭhahi.
  Tadā sigālo nhāpitaputto ahosi, sīhapotikā licchavikumārikā, cha
  kaniṭṭhabhātaro aññataratherā ahesuṁ, jeṭṭhabhātikasīho pana ahamevāti.
                     Sigālajātakaṁ dutiyaṁ.
                      ------------
                        3 Sūkarajātakaṁ
      catuppado ahaṁ sammāti idaṁ satthā jetavane viharanto
  aññataraṁ mahallakattheraṁ ārabbha kathesi.
      Ekasmiṁ divase rattiṁ dhammassavane vattamāne satthari
  gandhakuṭidvāre maṇisopāṇaphalake ṭhatvā bhikkhusaṅghassa sugatovādaṁ datvā
  gandhakuṭiṁ paviṭṭhe dhammasenāpati satthāraṁ vanditvā attano pariveṇaṁ
  agamāsi. Mahāmoggallāno pariveṇameva gantvā muhuttaṁ
-------------------------------------------------
[page 012]
  Vissamitvā therassa santikaṁ āgantvā pañhaṁ pucchi. Pucchitapucchitaṁ
  dhammasenāpati gaganatale candaṁ uṭṭhāpento viya visajjetvā
  pākaṭaṁ akāsi. Catassopi parisā dhammaṁ suṇamānā nisīdiṁsu.
  Tattheko mahallakatthero cintesi sacāhaṁ imissāpi parisāya majjhe
  sāriputtaṁ āluḷento pañhaṁ pucchissāmi, ayameva parisā bahussuto
  ayanti ñatvā sakkārasammānaṁ karissatīti. Parisantarā uṭṭhāya
  theraṁ upasaṅkamitvā ekamanteva ṭhatvā āvuso sāriputta mayampi
  taṁ ekaṁ pañhaṁ pucchissāma, amhākampi okāsaṁ karohi, dehi me va
  vinicchayaṁ āvedhitāya vā 1- nibbedhitāya vā 2- niggahe vā paṭiggahe vā
  visese vā paṭivisese vāti āha. Thero taṁ oloketvā ayaṁ
  mahallako icchācāre ṭhito tuccho na kiñci jānātīti tena saddhiṁ
  akathetvā va lajjamāno vījaniṁ ṭhapetvā āsanā otaritvā pariveṇaṁ
  pāvisi. Moggallānattheropi attano pariveṇameva agamāsi.
  Manussā uṭṭhāya gaṇhathetaṁ duṭṭhamahallakaṁ, madhuradhammassavanaṁ no sotuṁ
  nādāsīti anubandhiṁsu. So palāyanto vihārapaccante bhinnabhinnapadarāya
  gūthapūrāya vaccakuṭiyā patitvā gūthamakkhito uṭṭhāsi.
  Manussā taṁ disvā vippaṭisārino hutvā satthu santikaṁ agamaṁsu.
  Satthā te disvā kiṁ upāsakā avelāya āgatatthāti pucchi.
  Manussā tamatthaṁ ārocesuṁ. Satthā na kho upāsakā idāneva
  eso mahallako ubbillāvito 3- hutvā attano balaṁ ajānitvā

  *  *  *  *  *  *
  Footnote: 1 āvedhikāya vātipi. 2 nibbedhikāya vātipi.
  3 ubbilāpitotipi.
-------------------------------------------------
[page 013]
  Mahābalehi saddhiṁ payojetvā gūthamakkhito jāto, pubbepesa
  ubbillāvito hutvā attano balaṁ ajānitvā mahābalehi saddhiṁ payojetvā
  gūthamakkhito ahosīti vatvā tehi yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  sīho hutvā himavantappadese pabbataguhāyaṁ vāsaṁ kappesi.
  Tassāvidūre ekaṁ saraṁ nissāya bahū sūkarā nivāsaṁ kappesuṁ.
  Tameva saraṁ nissāya tāpasāpi paṇṇasālāsu vāsaṁ kappesuṁ.
  Athekadivasaṁ sīho mahisavāraṇādīsu aññataraṁ vadhitvā yāvadatthaṁ
  maṁsaṁ khāditvā taṁ saraṁ otaritvā pānīyaṁ pivitvā uttari. Tasmiṁ
  khaṇe eko thūllasūkaro taṁ saraṁ nissāya gocaraṁ gaṇhāti.
  Sīho taṁ disvā aññaṁ ekadivasaṁ imaṁ khādissāmi, maṁ kho pana
  disvā puna nāgaccheyyāti tassa anāgamanabhayena sarato uttaritvā
  ekena passena gantuṁ ārabhi. Sūkaro oloketvā esa maṁ disvā
  mama bhayena upagantuṁ asakkonto bhayena palāyati, ajja mayā
  iminā sīhena saddhiṁ payojetuṁ vaṭṭatīti sīsaṁ ukkhipitvā taṁ yuddhatthāya
  avhayanto paṭhamaṁ gāthamāha
          catuppado ahaṁ samma, tvampi samma catuppado,
          ehi samma nivattassu, kinnu bhīto palāyasīti.
      Sīho tassa vacanaṁ sutvā samma sūkara ajja amhākaṁ tayā
  saddhiṁ saṅgāmo natthi, ito pana sattame divase imasmiṁ yeva
  ṭhāne saṅgāmo hotūti vatvā pakkāmi. Sūkaro sīhena saddhiṁ
-------------------------------------------------
[page 014]
  Saṅgāmessāmīti tuṭṭhapahaṭṭho taṁ pavuttiṁ ñātakānaṁ ārocesi.
  Te tassa kathaṁ sutvā bhītabhītā idāni tvaṁ sabbepi amhe
  nāsessasi, attano balaṁ ajānitvā sīhena saddhiṁ saṅgāmitukāmosi,
  sīho āgantvā sabbepi amhe jīvitakkhayaṁ pāpessati, sāhasikaṁ
  kammaṁ mā karīti āhaṁsu. So bhītatasito idāni kiṁ karomīti
  pucchi. Sūkarā samma tvaṁ etesaṁ tāpasānaṁ uccārabhūmiyaṁ gantvā
  pūtigūthe sattadivasāni sarīraṁ vattetvā sarīraṁ sukkhāpetvā sattame
  divase sarīraṁ ussāvabindūhi temetvā sīhassa āgamanato purimataraṁ
  āgantvā vātayogaṁ ñatvā uparivāte tiṭṭha, sucijātiko sīho
  tava sarīragandhaṁ ghāyitvā tuyhaṁ jayaṁ datvā gamissatīti āhaṁsu.
  So tathā katvā sattame divase tattha aṭṭhāsi. Sīho tassa
  sarīragandhaṁ ghāyitvā gūthamakkhitabhāvaṁ ñatvā samma sūkara sundaro
  te leso cintito, sace tvaṁ gūthamakkhito nābhavissa, idheva taṁ
  jīvitakkhayaṁ pāpessaṁ, idāni pana te sarīraṁ neva mukhena ḍaṁsituṁ na
  pādena paharituṁ sakkomi, jayaṁ te dammīti vatvā dutiyaṁ gāthamāha
          asuci pūtilomosi, duggandho vāyasi sūkara,
          sace yujjhitakāmosi, jayaṁ samma dadāmi teti.
      Tattha pūtilomosīti maḷhamakkhitattā duggandhalomo. Duggandho
  vāyasīti atijegucchapatikkūlagandho hutvā vāyasi. Jayaṁ samma
  dadāmi teti tuyhaṁ jayaṁ demi.
      Ahaṁ parājito, gaccha tvanti vatvā sīho tato va nivattitvā
-------------------------------------------------
[page 015]
  Gocaraṁ gahetvā sare pānīyaṁ pivitvā pabbataguhāyameva gato.
  Sūkaropi sīho me jitoti ñātakānaṁ ārocesi. Te bhītatasitā
  puna ekadivasaṁ āgacchanto sīho sabbe va amhe jīvitakkhayaṁ
  pāpessatīti palāyitvā aññattha agamaṁsu.
      Satthā imaṁ dhammadesanaṁ āharitvā jātakaṁ samodhānesi.
  Tadā sūkaro mahallako ahosi, sīho pana ahamevāti.
                      Sūkarajātakaṁ tatiyaṁ.
                       -----------
                        4 Uragajātakaṁ
      idhūragānaṁ pavaro paviṭṭhoti idaṁ satthā jetavane viharanto
  veribandhanaṁ ārabbha kathesi.
      Kosalarañño kira sevakā senipamukhā dve mahāmattā 1-
  aññamaññaṁ diṭṭhadiṭṭhaṭṭhāne kalahaṁ karonti. Tesaṁ veribhāvo sakalanagare
  pākaṭo jāto. Te neva rājā na ñātimittā samagge kātuṁ
  sakkhiṁsu. Athekadivasaṁ satthā paccūsasamaye bodhaneyyabandhave olokento
  tesaṁ ubhinnampi sotāpattimaggassa upanissayaṁ disvā punadivase
  ekako va sāvatthiṁ piṇḍāya pavisitvā tesu ekassa gehadvāre
  aṭṭhāsi. So nikkhamitvā pattaṁ gahetvā satthāraṁ antonivesanaṁ
  pavesetvā āsanaṁ paññāpetvā nisīdāpesi. Satthā nisīditvā

  *  *  *  *  *  *
  Footnote: 1 mahāmaccātipi.
-------------------------------------------------
[page 016]
  Tassa mettābhāvanāya ānisaṁsaṁ kathetvā kallacittataṁ ñatvā saccāni
  pakāsesi. So saccapariyosāne sotāpattiphale patiṭṭhahi.
  Satthā tassa sotāpannabhāvaṁ ñatvā tameva pattaṁ gāhāpetvā
  ādāya itarassa gehadvāraṁ agamāsi. Sopi nikkhamitvā satthāraṁ
  vanditvā pavisatha bhanteti gharaṁ pavesetvā nisīdāpesi. Itaropi
  pattaṁ gahetvā satthārā saddhiṁ yeva pāvisi. Satthā tassa
  ekādasa mettānisaṁse vaṇṇetvā kallacittataṁ ñatvā saccāni
  pakāsesi. Saccapariyosāne sopi sotāpattiphale patiṭṭhahi.
  Iti te ubhopi sotāpannā hutvā aññamaññaṁ accayaṁ desetvā
  khamāpetvā samaggā sammodamānā ekajjhāsayā ahesuṁ. Taṁ divasaṁ
  yeva bhagavato sammukhāva ekato bhuñjiṁsu. Satthā bhattakiccaṁ
  niṭṭhāpetvāva vihāraṁ agamāsi. Tepi bahūni mālāgandhavilepanāni
  ceva sappimadhuphāṇitādīni ca ādāya satthārā saddhiṁ yeva nikkhamiṁsu.
  Satthā bhikkhusaṅghena vatte dassite sugatovādaṁ datvā gandhakuṭiyaṁ
  pāvisi. Bhikkhū sāyaṇhasamaye dhammasabhāyaṁ satthu guṇakathaṁ samuṭṭhāpesuṁ
  āvuso satthā adantadamako, yeva dve mahāmatte 1- ciraṁ
  vivādamānepi neva rājā samagge kātuṁ sakkhi, na ñātimittādayo,
  te ekadivaseneva tathāgatena damatāta. Satthā āgantvā kāya
  nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idānevāhaṁ imeva dve jane samagge

  *  *  *  *  *  *
  Footnote: 1 mahāmaccetipi.
-------------------------------------------------
[page 017]
  Akāsiṁ, pubbepete mayā samaggā katā yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bārāṇasiyaṁ
  ussave ghosite mahāsamajjā ahosi. Bahū manussā ca
  devanāgasupaṇṇādayo ca samajjadassanatthaṁ sannipatiṁsu. Tatthekasmiṁ ṭhāne
  nāgo supaṇṇassa supaṇṇabhāvaṁ ajānanto aṁse hatthaṁ ṭhapesi.
  Supaṇṇo kena me aṁse hattho ṭhapitoti nivattitvā oloketvā nāgaṁ
  sañjāni. Nāgopi olokento supaṇṇaṁ sañjānitvā maraṇabhayatajjito
  nagarā nikkhamitvā nadītitthena 1- palāyi. Supaṇṇopi taṁ gahessāmīti
  anubandhi. Tasmiṁ samaye bodhisatto tāpaso hutvā tassā nadiyā
  tīre paṇṇasālāyaṁ vasamāno divādarathaṁ paṭippassambhanatthaṁ udakasāṭakaṁ
  nivāsetvā vakkalaṁ bahitīre ṭhapetvā nadiṁ otaritvā nhāyati.
  Nāgo imaṁ pabbajitaṁ nissāya jīvitaṁ labhissāmīti pakativaṇṇaṁ vijahitvā
  maṇikkhandhavaṇṇaṁ māpetvā vakkalantaraṁ pāvisi. Supaṇṇo anubandhayamāno
  taṁ tattha paviṭṭhaṁ disvā vakkalaṁ garubhāvena agahetvā
  bodhisattaṁ āmantetvā bhante ahaṁ chāto tumhākaṁ vakkalaṁ gaṇhatha,
  imaṁ nāgaṁ khādissāmīti imamatthaṁ pakāsetuṁ paṭhamaṁ gāthamāha
               idhūragānaṁ pavaro paviṭṭho
               selassa vaṇṇena pamokkhamicchaṁ,
               brahmañca vaṇṇaṁ apacāyamāno
               bubhukkhito no visahāmi 2- kottunti.

  *  *  *  *  *  *
  Footnote: 1 nadīpiṭṭhenātipi. 2 vitarāmītipi.
-------------------------------------------------
[page 018]
      Tattha idhūragānaṁ pavaro paviṭṭhoti imasmiṁ vakkale uragānaṁ
  pavaro nāgarājā paviṭṭho. Selassa vaṇṇenāti maṇivaṇṇena maṇikhandho
  hutvā paviṭṭhoti attho. Pamokkhamicchanti mama santikā
  mokkhaṁ icchamāno. Brahmañca vaṇṇaṁ apacāyamānoti ahaṁ pana
  tumhākaṁ brahmavaṇṇaṁ seṭṭhavaṇṇaṁ pūjento garukaronto. Bubhukkhito
  no visahāmi bhottunti etaṁ nāgaṁ vakkalantare paviṭṭhaṁ chātopi samāno
  bubhukkhituṁ na sakkomi.
      Bodhisatto udake ṭhito yeva supaṇṇarājassa thūtiṁ katvā dutiyaṁ
  gāthamāha
               so brahmagutto cirameva jīva,
               dibyā 1- ca te pātubhavantu bhakkhā,
               so brahmavaṇṇaṁ apacāyamāno
               bubhukkhito no vitarāsi bhottunti
      tattha so brahmaguttoti so tvaṁ brahmagopito brahmarakkhito
  hutvā. Dibyā ca te pātubhavantu bhakkhāti devatānaṁ paribhogarahā
  bhakkhā ca tava pātubhavantu, mā pāṇātipātaṁ katvā nāgamaṁsakhādako
  ahosīti.
      Iti bodhisatto udake ṭhitova anumodanaṁ katvā uttaritvā
  vakkalaṁ nivāsetvā te ubhopi gahetvā assamapadaṁ gantvā
  mettābhāvanāya vaṇṇaṁ kathetvā dvepi jane samagge akāsi. Te tato

  *  *  *  *  *  *
  Footnote: 1 dibbātipi.
-------------------------------------------------
[page 019]
  Paṭṭhāya samaggā sammodamānā sukhasaṁvāsaṁ vasiṁsu.
      Satthā imaṁ dhammadesanaṁ āharitvā jātakaṁ samodhānesi. Tadā
  nāgo ca supaṇṇo ca ime dve mahāmattā ahesuṁ, tāpaso pana
  ahamevāti.
                     Uragajātakaṁ catutthaṁ.
                      ------------
                      5 Bhaggajātakaṁ 1-
      jīva vassasataṁ bhaggāti idaṁ satthā jetavanasamīpe pasenadikosalaraññā
  kārite rājikārāme viharanto attano khipitakaṁ ārabbha kathesi.
      Ekasmiṁ hi divase satthā rājikārāme catuparisamajjhe nisīditvā
  dhammaṁ desento khipi. Bhikkhū jīvatu bhante bhagavā, jīvatu sugatoti
  uccāsaddaṁ mahāsaddaṁ akaṁsu. Tena saddena dhammakathāya antarāyo
  ahosi. Atha kho bhagavā bhikkhū āmantesi api nu kho bhikkhave khipite
  jīvāti vutte tappaccayā jīveyya vā mareyya vāti. No hetaṁ
  bhanteti. Na hi bhikkhave khipite jīvāti vattabbaṁ, yo vadeyya āpatti
  dukkaṭassāti. Tena kho pana samayena manussā bhikkhūnaṁ khipite jīvatha
  bhanteti vadanti. Bhikkhū kukkuccāyantā nālapanti. Manussā
  ujjhāyanti kathaṁ hi nāma samaṇā sākyaputtiyā jīvatha bhanteti
  vuccamānā nālapissanti. Bhagavato tamatthaṁ ārocesuṁ. Gīhī bhikkhave

  *  *  *  *  *  *
  Footnote: 1 gaggātipi.
-------------------------------------------------
[page 020]
  Maṅgalikā, anujānāmi bhikkhave gīhinā jīvatha bhanteti vuccamānena ciraṁ
  jīvāti paṭivattunti. Bhikkhū bhagavantaṁ pucchiṁsu bhante jīvapaṭijīvaṁ
  nāma kadā uppannanti. Satthā bhikkhave jīvapaṭijīvaṁ nāma
  porāṇakāle uppannanti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe ekasmiṁ brāhmaṇakule nibbatti. Tassa pitā vohāraṁ
  katvā jīvitaṁ kappesi. Soḷasavassuddesikaṁ bodhisattaṁ maṇikabhaṇḍaṁ 1-
  ukkhipāpetvā gāmanigamādīsu caranto bārāṇasiṁ patvā dovārikassa
  ghare bhattaṁ pācāpetvā bhuñjitvā nivāsanaṭṭhānaṁ alabhanto avelāyaṁ
  āgatā āgantukā kattha vasantīti pucchi. Atha naṁ manussā bahinagare
  ekā sālā atthi, sā pana amanussapariggahitā, sace icchatha vasathāti
  āhaṁsu. Bodhisatto etha tāta, gacchāma, yakkhassa mā bhāyittha, ahantaṁ
  damento tumhākaṁ pādesu pātessāmīti pitaraṁ gahetvā tattha gato.
  Athassa pitā phalake nipajji. Sayaṁ pitu pāde sambāhanto nisīdi.
  Tattha adhivaṭṭho yakkho pana dvādasavassāni vessavaṇaṁ upaṭṭhahitvā
  taṁ sālaṁ labhanto imaṁ sālaṁ paviṭṭhamanussesu yo khipite
  jīvāti vadati yo ca jīvāti vutte paṭijīvāti vadati, te jīvapaṭijīvavādino
  ṭhapetvā avasese khādeyyāsīti labhi. So piṭṭhivaṁsathūṇāya 2-
  vasati. So bodhisattassa pitaraṁ khipāpessāmīti attano ānubhāvena
  sukhumaṁ cuṇṇaṁ vissajjeti. Cuṇṇā āgantvā tassa nāsapuṭesu

  *  *  *  *  *  *
  Footnote: 1 vaṇijabhaṇḍantipi. 2 talāyātipi.
-------------------------------------------------
[page 021]
  Pāvisiṁsu. Sopi phalake nipannakova khipi. Bodhisatto na jīvāti
  āha. Yakkho taṁ khādituṁ tulāya otarati. Bodhisatto taṁ otarantaṁ
  disvā iminā me pitā khipāpito bhavissati, ayaṁ so khipite jīvāti
  avadantaṁ khādakayakkho bhavissatīti pitaraṁ ārabbha paṭhamaṁ gāthamāha
          jīva vassasataṁ bhagga aparāni ca vīsati,
          mā maṁ pisācā khādantu, jīva tvaṁ saradosatanti.
      Tattha bhaggāti pitaraṁ nāmena ālapati. Aparāni ca vīsatīti
  aparāni ca vīsati vassāni jīva. Mā maṁ pisācā khādantūti mā maṁ
  pisāco khādatu. Jīva tvaṁ saradosatanti tvaṁ pana vīsuttaravassasataṁ
  jīvāti. Saradosatañhi gaṇiyamānaṁ vassasataṁ eva hoti. Taṁ purimehi
  vīsāya saddhiṁ vīsuttaraṁ idha adhippetaṁ.
      Yakkho bodhisattassa vacanaṁ sutvā imaṁ tāva māṇavaṁ jīvāti
  vuttattā khādituṁ na sakkomi, pitaraṁ panassa khādissāmīti pitu santikaṁ
  agamāsi. So taṁ āgacchantaṁ disvā ayaṁ kho paṭijīvāti abhaṇantānaṁ
  khādakayakkho bhavissatīti paṭijīvaṁ karissāmīti puttaṁ ārabbha dutiyaṁ
  gāthamāha
          tvampi vassasataṁ jīva aparāni ca vīsati,
          visaṁ pisācā khādantu, jīva tvaṁ saradosatanti.
      Tattha visaṁ pisācāti pisāco halāhalaṁ visaṁ khādatu.
      Yakkho tassa vacanaṁ sutvā ubhopi me na sakkā khāditunti
  paṭinivatti. Atha naṁ bodhisatto pucchi bho yakkha kasmā tvaṁ imaṁ
-------------------------------------------------
[page 022]
  Sālaṁ paviṭṭhamanusse khādasīti. Dvādasavassāni vessavaṇaṁ upaṭṭhahitvā
  laddhattāti. Kiṁ pana sabbeva khādituṁ labhasīti. So jīvapaṭijīvabhāṇino
  ṭhapetvā avasese khādāmīti. Yakkha tvaṁ pubbepi
  akusalaṁ katvā kakkhalo pharuso paravihiṁsako hutvā nibbatto, idānipi
  tādisaṁ kammaṁ katvā tamo tamaparāyano bhavissasi, tasmā ito paṭṭhāya
  pāṇātipātādīhi viramassūti taṁ yakkhaṁ dametvā nirayabhayena tajjetvā
  pañcasīlesu patiṭṭhāpetvā yakkhaṁ pesanakārakaṁ viya akāsi. Puna
  divase sañcarantā manussā yakkhaṁ disvā bodhisattena cassa damitabhāvaṁ
  ñatvā rañño ārocesuṁ deva eko māṇavo taṁ yakkhaṁ dametvā
  pesanakārakaṁ viya katvā ṭhitoti. Rājā bodhisattaṁ pakkosāpetvā
  senāpatiṭṭhāne ṭhapesi. Pitu cassa mahantaṁ yasaṁ adāsi. So
  yakkhaṁ balipaṭiggāhakaṁ katvā bodhisattassa ovāde ṭhatvā dānādīni
  puññāni katvā saggapadaṁ pūresi.
      Satthā imaṁ dhammadesanaṁ āharitvā jīvapaṭijīvannāma tasmiṁ kāle
  uppannanti vatvā jātakaṁ samodhānesi. Tadā rājā ānando ahosi,
  pitā kassapo, putto pana ahamevāti.
                     Bhaggajātakaṁ pañcamaṁ.
                       ----------
-------------------------------------------------
[page 023]
                      6 Alīnacittajātakaṁ
      alīnacittaṁ nissāyāti idaṁ satthā jetavane viharanto ekaṁ
  osaṭṭhaviriyaṁ bhikkhuṁ ārabbha kathesi.
      Vatthuṁ ekādasanipāte saṁvarajātake āvibhavissati.
      So pana bhikkhu satthārā saccaṁ kira tvaṁ bhikkhu viriyaṁ osajjīti
  vutte saccaṁ bhagavāti āha. Atha naṁ satthā nanu tvaṁ bhikkhu pubbe
  viriyaṁ katvā maṁsapesisadisassa daharakumārassa dvādasayojanike
  bārāṇasinagare rajjaṁ gahetvā adāsi, idāni kasmā evarūpe sāsane
  pabbajitvā viriyaṁ osajjasīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bārāṇasito
  avidūre vaḍḍhakīgāmo ahosi. Tattha pañcasatā vaḍḍhakī vasanti.
  Te nāvāya uparisotaṁ gantvā araññe pavisiṁsu. Te gehasambhāradārūni
  koṭṭetvā tattheva ekabhūmikadvibhūmikādibhede pāsāde 1-
  sajjetvā thambhato paṭṭhāya sabbadārūsu saññaṁ katvā nadītīraṁ netvā nāvaṁ
  āropetvā anusotena nagaraṁ āgantvā, ye yādisāni gehāni
  ākaṅkhanti, tesaṁ tādisāni katvā kahāpaṇe gahetvā puna tattheva
  gantvā gehasambhāre āharanti. Evaṁ tesaṁ jīvitaṁ kappentānaṁ
  ekasmiṁ kāle araññe khandhāvāraṁ bandhitvā dārūni koṭṭentānaṁ
  avidūre eko hatthī khadirakhānukaṁ akkami. Tassa so khānuko

  *  *  *  *  *  *
  Footnote: 1 gehetipi.
-------------------------------------------------
[page 024]
  Pādaṁ vijjhi. Balavavedanā vattanti. Pādo uddhumāyitvā
  pubbaṁ gaṇhi. So vedanāppatto tesaṁ dārukoṭṭanasaddaṁ sutvā
  ime vaḍḍhakī nissāya mayhaṁ sotthi bhavissatīti maññamāno tīhi
  pādehi tesaṁ santikaṁ gantvā avidūre nipajji. Vaḍḍhakī taṁ
  uddhumātapādaṁ disvā upasaṅkamitvā pāde khānukaṁ disvā tikhiṇāya
  vāsiyā khānukassa samantato odhikaṁ katvā rajjuyā bandhitvā
  ākaḍḍhamānā khānukaṁ nīharitvā pubbaṁ mocitvā uṇhodakena dhovitvā
  tadanurūpehi bhesajjehi na cirasseva vaṇaṁ phāsukaṁ kariṁsu. Hatthī
  arogo hutvā cintesi mayā ime vaḍḍhakī nissāya jīvitaṁ laddhaṁ,
  idāni tesaṁ mayā upakāraṁ kātuṁ vaṭṭatīti. So tato paṭṭhāya
  vaḍḍhakīhi saddhiṁ rukkhe nīharitvā tacchantānaṁ parivaṭṭetvā deti
  vāsiādīni upasaṁharati. Soṇḍāya veṭhetvā kāḷasuttakoṭiyaṁ
  gaṇhāti. Vaḍḍhakīpissa bhojanavelāya ekekaṁ piṇḍaṁ datvā
  pañca piṇḍasatāni denti. Tassa pana hatthissa putto sabbaseto
  hatthājānīyapotako atthi. Tenassa etadahosi ahaṁ etarahi
  mahallako idāni mayā imesaṁ vaḍḍhakīnaṁ kammakaraṇatthāya puttaṁ
  datvā gantuṁ vaṭṭatīti. So vaḍḍhakīnaṁ anācikkhitvāva araññaṁ
  pavisitvā puttaṁ ānetvā ayaṁ hatthipotako mama putto, tumhehi
  mayhaṁ jīvitaṁ dinnaṁ, ahaṁ vo vejjavetanatthāya imaṁ dammi, ayaṁ
  tumhākaṁ ito paṭṭhāya kammāni karissatīti vatvā ito paṭṭhāya
  puttaka mayā kattabbaṁ kammaṁ tvaṁ karohīti puttaṁ ovaditvā vaḍḍhakīnaṁ
-------------------------------------------------
[page 025]
  Datvā sayaṁ araññaṁ pāvisi. Tato paṭṭhāya hatthipotako vaḍḍhakīnaṁ
  vacanaṁ karoti ovādakkhamo hutvā sabbakiccāni karoti. Tepi taṁ
  pañcahi piṇḍasatehi posenti. So kammaṁ katvā nadiṁ otaritvā
  nhāyitvā kīḷitvā āgacchati. Vaḍḍhakidārakāpi taṁ soṇḍādīsu
  gahetvā udakepi thalepi tena saddhiṁ kīḷanti. Ājānīyā pana
  hatthinopi assāpi purisāpi udake uccāraṁ vā passāvaṁ vā na
  karonti. Tasmāpi so udake uccāraṁ vā passāvaṁ vā akatvā
  bahinadītīre yeva karoti. Athekasmiṁ divase uparinadiyā devo vassi.
  Atha sukkhaṁ hatthilaṇḍaṁ udakena nadiṁ otaritvā gacchantaṁ bārāṇasinagare
  titthe ekasmiṁ gumbe laggitvā aṭṭhāsi. Atha rañño
  hatthigopakā hatthī nhāpessāmāti pañca hatthisatāni nayiṁsu. Te
  ājānīyalaṇḍassa gandhaṁ ghāyitvā ekopi hatthī nadiṁ otarituṁ
  na ussahi, sabbepi naṅguṭṭhaṁ ukkhipitvā palāyituṁ ārabhiṁsu.
  Hatthigopakā hatthācariyānaṁ ārocesuṁ. Te udake paripanthena
  bhavitabbanti udakaṁ sodhāpetvā tasmiṁ gumbe taṁ ājānīyalaṇḍaṁ
  disvā idamettha kāraṇanti ñatvā pāṭiṁ āharāpetvā udakassa
  pūretvā taṁ tattha madditvā hatthīnaṁ sarīresu siñcāpesuṁ. Sarīrāni
  sugandhāni ahesuṁ. Tasmiṁ kāle te nadiṁ otaritvā nhāyiṁsu.
  Hatthācariyā rañño taṁ pavattiṁ ārocetvā taṁ hatthājānīyaṁ
  pariyesitvā ānetuṁ vaṭṭati devāti āhaṁsu. Rājā nāvāsaṅghāṭehi
-------------------------------------------------
[page 026]
  Nadiṁ pakkhanditvā uddhaṁgāmīhi nāvāsaṅghāṭehi vaḍḍhakīnaṁ vasanaṭṭhānaṁ
  sampāpuṇi. Hatthipotako nadiyaṁ kīḷanto bherisaddaṁ sutvā gantvā
  vaḍḍhakīnaṁ santike aṭṭhāsi. Vaḍḍhakī rañño paccuggamanaṁ katvā
  deva sace dārūhi attho, kiṁkāraṇā āgatattha, kiṁ pesetvā āharāpetuṁ
  na vaṭṭatīti āhaṁsu. Nāhaṁ bhaṇe dārūnaṁ atthāya āgatomhi,
  imassa pana hatthissa atthāya āgatomhīti. Gāhāpetvā gaccha
  devāti. Hatthipotako gantuṁ na icchi. Kiṁ kārāpeti bhaṇe
  hatthīti. Vaḍḍhakīnaṁ posāvanikaṁ āharāpeti devāti. Sādhu
  bhaṇeti rājā hatthissa catunnaṁ pādānaṁ soṇḍāya naṅguṭṭhassa ca
  santike satasahassasatasahassa kahāpaṇe ṭhapāpesi. Hatthī ettakenāpi
  agantvā sabbesaṁ vaḍḍhakīnaṁ dussayugesu dinnesu vaḍḍhakībhariyānaṁ
  nivāsanasāṭakesu dinnesu ettakenāpi agantvā saddhiṁ kīḷitadārakānañca
  dārikānañca dārakaparihāre kate nivattitvā vaḍḍhakī ca
  itthiyo ca dārake ca oloketvā raññā saddhiṁ agamāsi.
  Rājā taṁ ādāya nagaraṁ gantvā nagarañca hatthisālañca alaṅkārāpetvā
  hatthiṁ nagaraṁ padakkhiṇaṁ kāretvā hatthisālaṁ pavesetvā
  sabbālaṅkārena alaṅkaritvā abhisekaṁ katvā upavuyhaṁ katvā attano
  sahāyaṭṭhāne ṭhapetvā upaḍḍharajjaṁ hatthissa datvā attanā
  samānaparihāraṁ akāsi. Hatthissa āgatakālato paṭṭhāya rañño
  sakalajambudīpe rajjaṁ hatthagatameva ahosi. Evaṁ kāle gacchante
  bodhisatto tassa rañño aggamahesiyā kucchimhi paṭisandhiṁ gaṇhi.
-------------------------------------------------
[page 027]
  Tassā gabbhaparipākakāle rājā kālamakāsi. Hatthī pana sace
  rañño kālakatabhāvaṁ jāneyya, tatthevassa hadayaṁ phaleyya, tasmā
  hatthiṁ rañño kālakatabhāvaṁ ajānāpetvā va upaṭṭhahiṁsu. Rañño
  pana kālakatabhāvaṁ sutvā tucchaṁ kira rajjanti anantarasāmanto kosalarājā
  mahatiyā senāya āgantvā nagaraṁ parivāresi. Nagaravāsino
  nagaradvārāni pidahitvā kosalarañño sāsanaṁ pahiṇiṁsu amhākaṁ
  rañño aggamahesī paripuṇṇagabbhā, ito kira sattame divase
  puttaṁ vijāyissatīti aṅgavijjāpāṭhakā āhaṁsu, sace sā puttaṁ
  vijāyissati, mayaṁ sattame divase yuddhaṁ dassāma na rajjaṁ, ettakaṁ
  kālaṁ āgamethāti. Rājā sādhūti sampaṭicchi. Devī sattame
  divase puttaṁ vijāyi. Nāmaggahaṇadivase pana mahājanassa līnacittaṁ
  paggaṇhanto jātoti alīnacittakumārotvevassa nāmaṁ kariṁsu.
  Jātadivasato paṭṭhāya panassa nāgarā kosalaraññā saddhiṁ yujjhiṁsu.
  Vināyakattā saṅgāmassa mahantampi balaṁ yujjhamānaṁ thokaṁ thokaṁ
  osakkati. Amaccā deviyā tamatthaṁ ārocetvā ayye mayaṁ
  evaṁ osakkamāne bale parājayabhāvassa bhāyāma, amhākaṁ pana
  rañño kālakatabhāvaṁ puttassa jātabhāvaṁ kosalarañño āgantvā
  yujjhanabhāvañca rañño sahāyako maṅgalahatthī na jānāti, jānāpema
  nanti pucchiṁsu. Sā sādhūti sampaṭicchitvā puttaṁ alaṅkaritvā
  dukūlacumbaṭake nipajjāpetvā pāsādā oruyha amaccagaṇaparivutā
  hatthisālaṁ gantvā bodhisattaṁ hatthissa pādamūle nipajjāpetvā
-------------------------------------------------
[page 028]
  Sāmi sahāyo te kālakato, mayaṁ tumhākaṁ hadayaphālanabhayena
  nārocayimhā, ayante sahāyassa putto, kosalarājā āgantvā nagaraṁ
  parivāretvā tava puttena saddhiṁ yujjhati, balaṁ osakkati, tava puttaṁ
  tvaññeva mā mārehi rajjamassa gaṇhitvā dehīti āha. Tasmiṁ
  kāle hatthī bodhisattaṁ soṇḍāya parāmasitvā ukkhipitvā kumbhe
  ṭhapetvā roditvā paridevitvā bodhisattaṁ otāretvā deviyā hatthe
  nipajjāpetvā kosalarājānaṁ gaṇhissāmīti hatthisālato nikkhami.
  Athassa amaccā cammaṁ 1- paṭimuñcitvā alaṅkaritvā nagaradvāraṁ
  apāpuritvā taṁ parivāretvā nikkhamiṁsu. Hatthī nagarā nikkhamitvā
  koñcanādaṁ katvā mahājanaṁ santāsetvā palāpetvā balakoṭṭhakaṁ
  bhinditvā kosalarājānaṁ cuḷāya gahetvā ānetvā bodhisattassa
  pādamūle nipajjāpetvā māraṇatthāyassa uṭṭhite vāretvā ito
  paṭṭhāya appamatto hohi, kumāro daharoti saññaṁ mā karīti
  ovaditvā uyyojesi. Tato paṭṭhāya sakalajambudīpe rajjaṁ
  bodhisattassa hatthagatameva jātaṁ. Añño paṭisattu nāma uṭṭhātuṁ samattho
  nāhosi. Bodhisatto sattavassikakāle abhisekaṁ patvā alīnacittarājā
  nāma hutvā dhammena rajjaṁ kāretvā jīvitapariyosāne saggapadaṁ
  pūresi.
      Satthā imaṁ atītaṁ āharitvā abhisambudadho hutvā imā
  gāthā abhāsi

  *  *  *  *  *  *
  Footnote: 1 vammantipi.
-------------------------------------------------
[page 029]
          Alīnacittaṁ nissāya pahaṭṭhā mahatī camū
          kosalaṁ senāsantuṭṭhaṁ jīvagāhaṁ agāhayi,
          evaṁ nissayasampanno bhikkhu āraddhavīriyo
          bhāvayaṁ kusalaṁ dhammaṁ yogakkhemassa pattiyā
          pāpuṇe anupubbena sabbasaṁyojanakkhayanti.
      Tattha alīnacittaṁ nissāyāti alīnacittaṁ rājakumāraṁ nissāya.
  Pahaṭṭhā mahatī camūti paveṇirajjaṁ no laddhanti haṭṭhatuṭṭhā hutvā
  mahatī senā. Kosalaṁ senāsantuṭṭhanti kosalarājānaṁ sena rajjena
  asantuṭṭhaṁ pararajjalobhena āgataṁ. Jīvagāhaṁ agāhayīti amāretvā
  va sā camū taṁ rājānaṁ hatthinā jīvagāhaṁ gaṇhāpesi. Evaṁ
  nissayasampannoti yathā sā camū evaṁ aññopi kulaputto
  nissayasampanno kalyāṇamittaṁ buddhaṁ vā buddhasāvakaṁ vā paccekabuddhaṁ vā
  nissayaṁ labhitvā. Bhikkhūti parisuddhādhivacanametaṁ. Āraddhavīriyoti
  paggahitaviriyo catudosāpagatena viriyena samannāgato. Bhāvayaṁ
  kusalaṁ dhammanti kusalaṁ nirālayaṁ dhammaṁ sattatiṁsabodhipakkhiyasaṅkhātadhammaṁ
  bhāvento. Yogakkhemassa pattiyāti catūhi yogehi khemassa nibbānassa
  pāpuṇatthāya taṁ dhammaṁ bhāvento. Pāpuṇe anupubbena sabbasaṁyojanakkhayanti
  evaṁ vipassanato paṭṭhāya imaṁ kusalaṁ dhammaṁ bhāvento
  so kalyāṇamittupanissayasampanno bhikkhu anupubbena vipassanāñāṇāni
  ca heṭṭhimāni maggaphalāni ca pāpuṇanto pariyosāne dasannampi
  saṁyojanānaṁ khayante uppannattā sabbasaṁyojanakkhayasaṅkhātaṁ arahattaṁ
-------------------------------------------------
[page 030]
  Pāpuṇāti. Yasmā ca nibbānamāgamma sabbe saṁyojanā khīyanti
  tasmā tampi sabbasaṁyojanakkhayameva. Evaṁ anupubbena nibbānasaṅkhātaṁ
  sabbasaṁyojanakkhayaṁ pāpuṇātīti attho.
      Iti bhagavā amatamahānibbānena dhammadesanāya kūṭaṁ gahetvā
  uttarampi saccāni pakāsetvā jātakaṁ samodhānesi. Saccapariyosāne
  osaṭṭhaviriyo bhikkhu arahatte patiṭṭhahi. Tadā mātā mahāmāyā
  ahosi, pitā suddhodano mahārājā ahosi, rajjaṁ gahetvā dinnahatthī 1-
  ayaṁ osaṭṭhaviriyo bhikkhu, hatthissa pitā sāriputto, alīnacittakumāro
  pana ahamevāti.
                    Alīnacittajātakaṁ chaṭṭhaṁ.
                      ------------
                        7 Guṇajātakaṁ
      yena kāmaṁ paṇāmetīti idaṁ satthā jetavane viharanto
  ānandattherassa sāṭakasahassalābhaṁ ārabbha kathesi.
      Therassa kosalarañño antepure dhammavācanavatthuṁ heṭṭhā
  mahāsālajātake āgatameva.
      Iti thero rañño antepure dhammaṁ vācento rañño
  sahassagghanikānaṁ sāṭakānaṁ sahassaṁ āharayittha. Rājā tato pañca
  sāṭakasatāni pañcannaṁ devisatānaṁ adāsi. Tā sabbāpi te sāṭake

  *  *  *  *  *  *
  Footnote: 1 dāyakahatthī yuttataro.
-------------------------------------------------
[page 031]
  Yeva ṭhapetvā punadivase ānandattherassa datvā sayaṁ purāṇasāṭake
  yeva pārupetvā rañño pātarāsupaṭṭhānaṁ agamaṁsu. Rājā mayā
  tumhākaṁ sahassagghanikā sāṭakā dāpitā, kasmā tumhe te
  apārupetvāva āgatāti pucchi. Deva te amhehi therassa dinnāti
  āhaṁsu. Ānandattherena sabbe gahitāti. Āma devāti.
  Sammāsambuddhena ticīvaraṁ anuññātaṁ, ānandatthero dussavāṇijjaṁ maññe
  karissati, atibahū tena sāṭakā gahitāti therassa kujjhitvā bhuttapātarāso
  vihāraṁ gantvā therassa pariveṇaṁ pavisitvā theraṁ vanditvā
  nisinnova pucchi api nu bhante amhākaṁ ghare itthiyo tumhākaṁ
  santike dhammaṁ suṇanti vā uggaṇhanti vāti. Āma mahārāja
  gahetabbayuttakaṁ uggaṇhanti sotabbayuttakaṁ suṇantīti. Kiṁ tā suṇanti
  yeva udāhu tumhākaṁ nivāsanaṁ vā pārupanaṁ vā dentīti. Āma
  mahārāja tā ajja sahassagghanikāni pañca sāṭakasatāni adaṁsūti.
  Tumhehi gahitāni bhanteti. Āma mahārājāti. Nanu bhante satthārā
  ticīvarameva anuññātanti. Āma mahārāja bhagavatā ekassa bhikkhuno
  ticīvarameva paribhogasīsena anuññātaṁ, paṭiggahaṇaṁ pana avāritaṁ, tasmā
  mayāpi aññesaṁ jiṇṇacīvarakānaṁ dātuṁ te sāṭakā paṭiggahitāti. Te
  pana bhikkhū tumhākaṁ santike sāṭake labhitvā porāṇacīvarāni kiṁ
  karissantīti. Porāṇacīvaraṁ uttarāsaṅgaṁ karissantīti.
  Porāṇauttarāsaṅgaṁ kiṁ karissantīti. Antaravāsakaṁ karissantīti.
  Porāṇāntaravāsakaṁ kiṁ karissantīti. Paccattharaṇaṁ karissantīti.
-------------------------------------------------
[page 032]
  Porāṇapaccattharaṇaṁ kiṁ karissantīti. Bhūmattharaṇaṁ karissantīti.
  Porāṇabhūmattharaṇaṁ kiṁ karissantīti. Pādapuñchanaṁ karissantīti.
  Porāṇapādapuñchanaṁ kiṁ karissantīti. Mahārāja saddhādeyyaṁ nāma vinipātetuṁ na
  labhati, tasmā porāṇapādapuñchanaṁ vāsiyā koṭṭetvā mattikāya pakkhipitvā
  senāsanesu mattikālepanaṁ limpentīti 1-. Bhante tumhākaṁ dinnaṁ
  yāva pādapuñchanāpi nassituṁ na labhati. Āma mahārāja amhākaṁ dinnampi
  nassituṁ na labhati, paribhogameva hotīti. Rājā tuṭṭho somanassappatto
  hutvā itarānipi gehe ṭhapitāni pañca sāṭakasatāni āharāpetvā
  therassa datvā anumodanaṁ sutvā theraṁ vanditvā padakkhiṇaṁ katvā
  pakkāmi. Thero paṭhamaladdhāni pañca sāṭakasatāni jiṇṇacīvarakānaṁ
  adāsi. Therassa pana pañcasatamattā saddhivihārikā. Tesu eko
  daharabhikkhu therassa bahūpakāro pariveṇaṁ sammajjati pānīyaparibhojanīyaṁ
  upaṭṭhapeti dantakaṭṭhamukhodakanhānodakaṁ deti vaccakuṭijantāgharasenāsanāni
  paṭijaggati hatthaparikammapādaparikammapiṭṭhiparikammādīni karoti. Thero
  pacchāladdhāni pañca sāṭakasatāni ayameva bahūpakāroti yuttavasena
  sabbānipi tasseva adāsi. Sopi sabbe te sāṭake bhājetvā attano
  samānupajjhāyānaṁ adāsi. Evaṁ sabbepi te laddhasāṭakā bhikkhū sāṭake
  chinditvā rajitvā kaṇikārapupphavaṇṇāni kāsāyāni nivāsetvā ca
  pārupitvā ca satthāraṁ upasaṅkamitvā ekamantaṁ nisīditvā evamāhaṁsu
  bhante sotāpannassa ariyasāvakassa mukholokanadānannāma atthīti. Na

  *  *  *  *  *  *
  Footnote: 1 dassentītipi karissantītipi.
-------------------------------------------------
[page 033]
  Bhikkhave ariyasāvakānaṁ mukholokanadānaṁ nāma atthīti. Bhante amhākaṁ
  upajjhāyena dhammabhaṇḍāgārikattherena sahassagghanikāni sāṭakāni
  pañcasatāni ekasseva daharabhikkhuno dinnāni, so pana attanā laddhe
  bhājetvā amhākaṁ adāsīti. Na bhikkhave ānando mukholokanena
  bhikkhuno deti, so panassa bhikkhu bahūpakāro, tasmā attano
  upakārakassa upakāravasena guṇavasena yuttavasena ca upakārakassa
  nāma paccupakāro kātuṁ vaṭṭatīti kataññūkatavedibhāvena adāsi,
  porāṇakapaṇḍitāpi hi attano upakārakānaññeva paccupakāraṁ
  kariṁsūti vatvā tehi yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  sīho hutvā pabbataguhāyaṁ vasi. So ekadivasaṁ guhāya nikkhamitvā
  pabbatamuddhani ṭhatvā pabbatapādaṁ olokesi. Taṁ pana pabbatapādaṁ
  parikkhipitvā mahāsaro ahosi. Tassa ekasmiṁ unnataṭṭhāne
  uparithaddhakaddamapiṭṭhe mudūni haritatiṇāni jāyiṁsu. Sasakādayo ceva
  vilārasigālādayo ca sallahukamigā kaddamapiṭṭhake vicarantā tāni
  khādanti. Taṁ divasampi eko migo tāni khādanto vicarati. Sīho
  taṁ migaṁ gaṇhissāmīti pabbatamatthakā uppatitvā sīhavegena pakkhandi.
  Migo maraṇabhayatajjito viravanto palāyi. Sīho vegaṁ sandhāretuṁ
  asakkonto kalalapiṭṭhe patitvā osīditvā uggantuṁ asakkonto
  cattāro pāde thambhe viya otāretvā sattāhaṁ nirāhāro aṭṭhāsi.
  Atheko sigālo gocarapasuto taṁ disvā bhayena palāyi. Sīho
-------------------------------------------------
[page 034]
  Taṁ disvā pakkositvā bho sigāla mā palāyi, ahaṁ kalale laggo,
  jīvitaṁ me dehīti āha. Sigālo tassa santikaṁ gantvā ahantaṁ
  uddhareyyaṁ, uddhato pana maṁ khādeyyāsīti bhāyāmīti āha. Mā
  bhāyi, nāhantaṁ khādissāmi ahaṁ pana te guṇaṁ karissāmi, ekenupāyena
  maṁ uddharāhīti. Sigālo tasseva paṭiññaṁ gahetvā catunnampi
  pādānaṁ samantā kalale apanetvā catunnampi pādānaṁ catasso mātikā
  khanitvā udakaṁ abhimukhaṁ akāsi. Udakaṁ pavisitvā kalalaṁ mudukaṁ
  akāsi. Tasmiṁ khaṇe sigālo sīhassa udarantaraṁ pavisitvā vāyāmaṁ
  karohi sāmīti uccāsaddaṁ karonto sīsena udaraṁ pahari. Sīho
  vegaṁ janetvā kalalā uddharitvā uggantvā pakkhanditvā thale
  aṭṭhāsi. Sīho muhuttaṁ vissamitvā saraṁ oruyha kaddamaṁ dhovitvā
  nahāyitvā darathaṁ paṭipassambhetvā ekaṁ mahisaṁ vadhitvā dāṭhāhi
  ovijjhitvā maṁsaṁ ubbattetvā khāda sammāti sigālassa purato
  ṭhapetvā tena khādite pacchā attanā khādi. Puna sigālo ekaṁ
  maṁsapesiṁ ḍaṁsitvā gaṇhi. Idaṁ kimatthāya sammāti ca vutte
  tumhākaṁ dāsī atthi, tassā bhāgaṁ bhavissatīti āha. Sīho gaṇhāti
  vatvā sayampi sīhiyā atthāya maṁsaṁ gaṇhitvā ehi samma, amhākaṁ
  pabbatamuddhani gantvā sakhiyā vasanaṭṭhānaṁ gamissāmāti vatvā tattha
  gantvā maṁsaṁ khādāpetvā sigālañca sigāliñca assāsetvā ito
  paṭṭhāya idāni ahaṁ tumhākaṁ 1- paṭijaggissāmīti attano vasanaṭṭhānaṁ

  *  *  *  *  *  *
  Footnote: 1 tumhetipi.
-------------------------------------------------
[page 035]
  Netvā guhādvāre aññissā guhāya vasāpesi. Tato paṭṭhāya
  gocarāya gacchanto sīhiñca sigāliñca ṭhapetvā sigālena saddhiṁ gantavā
  nānāmige vadhitvā ubhopi tattheva maṁsaṁ khāditvā itarāsampi dvinnaṁ
  āharitvā denti. Evaṁ kāle gacchante sīhī ca dve putte vijāyi,
  sigālīpi dve putte. Te sabbepi samaggasaṁvāsaṁ vasiṁsu. Athekadivasaṁ
  sīhiyā etadahosi ayaṁ sīho sigāliñca sigālapotake ca ativiya piyāyati,
  kiṁ nūnimassa sigāliyā saddhiṁ santhavo atthi, tasmā evaṁ sinehaṁ karoti,
  yannūnāhaṁ imaṁ pīḷetvā tajjetvā ito palāpeyyanti. Sā sīhassa
  sigālaṁ gahetvā gocarāya gatakāle sigāliṁ pīḷesi tajjesi kiṁkāraṇā
  imasmiṁ ṭhāne vasasi na palāyasīti. Puttāpissā sigālaputte tatheva
  tajjiṁsu. Sigālī tamatthaṁ sigālassa kathetvā sīhassa vacanena etāya
  katabhāvampi na jānāma, ciraṁ vasimhā, amhākaṁ vasanaṭṭhānameva gacchāmāti
  āha. Sigālo tassā vacanaṁ sutvā sīhaṁ upasaṅkamitvā sāmi ciraṁ
  amhehi tumhākaṁ santike vuṭṭhaṁ, aticiraṁ vasantā nāma appiyā honti,
  amhākaṁ gocarāya pakkantakāle sīhī sigāliṁ viheṭhesi ismiṁ ṭhāne
  kasmā vasatha na palāyathāti tajjesi, sīhapotakāpi sigālapotake
  tajjenti, yo nāma yassa attano santike vāsaṁ na rocesi, 1- tena
  so yāhīti nīharitabbova, viheṭhanaṁ kimatthiyanti vatvā paṭhamaṁ gāthamāha
          yena kāmaṁ paṇāmeti, dhammo balavataṁ migi,
          unnadanti vijānāhi, jātaṁ saraṇato bhayanti.

  *  *  *  *  *  *
  Footnote: 1 rocetītipi.
-------------------------------------------------
[page 036]
      Tattha yena kāmaṁ paṇāmeti, dhammo balavatanti balavā nāma
  issaro attano sevakaṁ yena disābhāgena icchati tena disābhāgena
  paṇāmeti nīharati, esa dhammo balavataṁ, ayaṁ issarānaṁ sabhāvo
  paveṇidhammova, tasmā sace amhākaṁ vāsaṁ na rocetha ujukameva no
  nīharatha, viheṭhanena ko atthoti dīpento evamāha. Migīti sīhaṁ
  ālapati. So hi migarājatāya migo 1- assa atthīti migī.
  Unnadantīti sīhameva ālapati. So hi unnatānaṁ dantānaṁ atthitāya
  unnatā dantā assa atthīti unnadantī. Unnatadantītipi pāṭho
  yeva. Vijānāhīti esa issarānaṁ dhammoti evaṁ jānāhi. Jātaṁ
  saraṇato bhayanti amhākaṁ tumhe patiṭṭhaṭṭhena saraṇaṁ, tumhākaṁ yeva
  santikā no bhayaṁ jātaṁ, tasmā attano vasanaṭṭhānameva gamissāmāti
  dīpeti. Ayaṁ aparo nayo. Tava migī unnadantī mama puttadāraṁ
  tajjentī. Yena kāmaṁ paṇāmetīti yeneva yenākārena icchati tena
  paṇamati pavattati 2- viheṭhetipi palāpetipi, evaṁ tvaṁ vijānāhi. Tattha
  kiṁ sakkā amhehi kātuṁ, dhammo balavataṁ esa balavantānaṁ sabhāvo,
  idāni mayaṁ gamissāma, tasmā jātaṁ saraṇato bhayanti.
      Tassa vacanaṁ sutvā sīho sīhiṁ āha bhadde asukasmiṁ nāma
  kāle mama gocaratthāya gantvā sattame divase iminā sigālena
  imāya ca sigāliyā saddhiṁ āgatabhāvaṁ sarasīti. Āma sarāmīti.
  Jānāsi pana mayhaṁ sattāhaṁ anāgamanassa kāraṇanti. Na jānāmi

  *  *  *  *  *  *
  Footnote: 1 migātipi. 2 pavattetītipi.
-------------------------------------------------
[page 037]
  Sāmīti. Bhadde ahaṁ ekaṁ migaṁ gaṇhissāmīti gantvā virajjhitvā
  kalale laggo tato nikkhamituṁ asakkonto sattāhaṁ nirāhāro aṭṭhāsi,
  sohaṁ imaṁ sigālaṁ nissāya jīvitaṁ labhi, ayaṁ mama jīvitadāyako sahāyo,
  mittadhamme ṭhātuṁ samattho hi mitto dubbalo nāma natthi, ito
  paṭṭhāya mayhaṁ sahāyassa ca sahāyikāya ca puttakānañca evarūpaṁ
  avamānaṁ mā akāsīti vatvā sīho dutiyaṁ gāthamāha
          api cepi dubbalo mitto mittadhammesu tiṭṭhati
          so ñātako ca bandhu ca so mitto so ca me sakhā,
          dāṭhini mātimaññivho 1-, sigālo mama pāṇadoti.
      Tattha api cepīti eko apisaddo anuggahattho eko
  sambhāvanattho. Tatrāyaṁ yojanā. Dubbalopi ce mitto mittadhammesu
  api tiṭṭhati sace ṭhātuṁ sakkoti so ñātako ca bandhu ca so mettacittatāya
  mitto so ca sahāyaṭṭhena sakhā. Dāṭhini mātimaññivhoti
  bhadde dāṭhini samma sīhi mā mayhaṁ sahāyaṁ vā sahāyiṁ vā
  atimaññi, ayaṁ hi sigālo mama pāṇadoti.
      Sā sīhassa vacanaṁ sutvā sigālaṁ khamāpetvā tato paṭṭhāya
  saputtāya tāya saddhiṁ samaggasaṁvāsaṁ vasi. Sīhapotakāpi sigālapotakehi
  saddhiṁ kīḷamānā sammodamānānaṁ mātāpitūnaṁ atikkantakālepi
  mittabhāvaṁ abhinditvā sammodamānā vasiṁsu. Tesaṁ kira
  sattakulaparivaṭṭe abhijjamānā mettī 2- agamāsi.

  *  *  *  *  *  *
  Footnote: 1 mātimaññitthotipi, mātimañhivotipi. 2 mettintipi.
-------------------------------------------------
[page 038]
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne keci sotāpannā keci sakadāgāmino
  keci anāgāmino keci arahantā ahesuṁ. Tadā sigālo ānando
  ahosi, sīho pana ahamevāti.
                      Guṇajātakaṁ sattamaṁ.
                       -----------
                        8 Suhanujātakaṁ
      nayidaṁ visamasīlenāti idaṁ satthā jetavane viharanto dve
  caṇḍabhikkhū ārabbha kathesi.
      Tasmiṁ hi samaye jetavanepi eko bhikkhu caṇḍo ahosi pharuso
  sāhasiko. Janapade hi eko bhikkhu caṇḍo ahosi. Athekadivasaṁ
  jānapado bhikkhu kenacideva karaṇīyena jetavanaṁ agamāsi. Sāmaṇerā
  ca daharabhikkhū ca tassa caṇḍabhāvaṁ jānanti. Tesaṁ dvinnaṁ caṇḍānaṁ
  kalahaṁ passissāmāti kutuhalena taṁ bhikkhuṁ jetavanavāsikassa pariveṇaṁ
  pahiṇiṁsu. Te ubhopi caṇḍā aññamaññaṁ disvāva samaggā
  piyasaṁvāsaṁ vasiṁsu sammodiṁsu hatthapādapiṭṭhisambāhanādīni akaṁsu.
  Dhammasabhāyaṁ bhikkhū kathaṁ samuṭṭhāpesuṁ āvuso dve caṇḍā bhikkhū
  aññesaṁ upari caṇḍā pharusā sāhasikā, aññamaññaṁ pana ubhopi
  te samaggā sammodamānā piyasaṁvāsā jātāti. Satthā āgantvā
  kāyanuttha bhikkhave etarahi kathāya sannisinnāti pucchitvā imāya
-------------------------------------------------
[page 039]
  Nāmāti vutte na bhikkhave idāneva pubbepete aññesaṁ caṇḍā
  pharusā sāhasikā aññamaññaṁ pana disvā samaggā sammodamānā
  piyasaṁvāsā ca ahesunti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa sabbatthasādhako atthadhammānusāsako amacco ahosi. So
  pana rājā thokaṁ dhanalobhapakatiko. Tassa mahāsoṇo nāma kūṭāsso
  atthi. Atha uttarāpathakā vāṇijā 1- pañcāssasatāni ānesuṁ.
  Amaccā assānaṁ āgatabhāvaṁ rañño ārocesuṁ. Tato pubbe pana
  bodhisatto asse agghāpetvā mūle aparihāpetvā dāpesi.
  Rājā taṁ aparihāyamānaṁ disvā aññaṁ amaccaṁ pakkositvā tāta
  asse agghāpehi, agghāpento ca paṭhamaṁ mahāsoṇaṁ yathā tesaṁ
  assānaṁ antaraṁ pavisati tathā vissajjetvā asse ḍaṁsāpetvā
  vaṇite kārāpetvā dubbalakāle mūlaṁ hāpetvā agghāpeyyāsīti
  āha. So sādhūti sampaṭicchitvā tathā akāsi. Assavāṇijā
  anattamanā hutvā tena katakiriyampi bodhisattassa ārocesuṁ.
  Bodhisatto kiṁ pana tumhākaṁ nagare kūṭāsso natthīti pucchi. Atthi
  sāmi suhanu nāma kūṭāsso caṇḍo pharusoti. Tena hi puna
  āgacchantā taṁ assaṁ āneyyāthāti. Te sādhūti paṭisuṇitvā
  puna āgacchantā taṁ kūṭassaṁ gāhāpetvā āgacchiṁsu. Rājā
  assavāṇijā āgatāti sutvā sīhapañjaraṁ ugghāṭetvā asse

  *  *  *  *  *  *
  Footnote: 1 assabāṇijātipi.
-------------------------------------------------
[page 040]
  Oloketvā mahāsoṇaṁ vissajjāpesi. Assavāṇijāpi mahāsoṇaṁ
  āgacchantaṁ disvā suhanuṁ vissajjesuṁ. Te aññamaññaṁ patvā
  sarīrāni lehantā sammodamānā aṭṭhaṁsu. Rājā bodhisattaṁ pucchi
  passasi, ime dve kūṭassā aññesaṁ caṇḍā pharusā sāhasikā
  aññe asse ḍaṁsitvā gelaññaṁ pāpesuṁ, idāni aññamaññaṁ pana
  sarīraṁ lehantā sammodamānā aṭṭhaṁsu, kinnāmetanti. Bodhisatto
  na ime mahārāja visamasīlā samasīlā samadhātukā eteti vatvā
  dve gāthā abhāsi
          nayidaṁ visamasīlena soṇena suhanū saha,
          suhanupi tādiso yeva yo soṇassa sagocaro,
          pakkhandinā pagabbhena niccaṁ sandānakhādinā
          sameti pāpaṁ pāpena sameti asatāsatanti 1-.
      Tattha nayidaṁ visamasīlena soṇena suhanū sahāti yaṁ idaṁ
  suhanukūṭasso soṇena saddhiṁ samaṁ 2- karoti, idaṁ na attano
  visamasīlena. Atha kho attano samasīleneva saddhiṁ karoti, ubhopi hete
  attano anācāratāya dussīlatāya samasīlā samadhātukā. Suhanupi
  tādisoyevāti yādiso hi soṇo suhanupi tādiso yeva. Yo
  soṇassa sagocaroti soṇo yaṁgocaro so taṁgocaro yeva. Yatheva
  hi soṇo assagocaro asse ḍaṁsento carati tathā suhanupi.
  Iminā nesaṁ samānagocarataṁ dasseti. Te pana anācāragocare

  *  *  *  *  *  *
  Footnote: 1 asatā asantipi. 2 pemantipi.
-------------------------------------------------
[page 041]
  Ekato katvā dassetuṁ pakkhandināti ādi vuttaṁ. Tattha pakkhandināti
  assānaṁ upari pakkhandanasīlena pakkhandanagocarena. Pagabbhenāti
  kāyapāgabbhiyādisamannāgatena dussīlena. Niccaṁ sandānakhādināti
  attano bandhanayottaṁ khādanasīlena khādanagocarena ca. Sameti pāpaṁ
  pāpenāti etesu aññatarena saddhiṁ aññatarassa pāpaṁ dussīlyaṁ
  sameti. Asatāsatanti etesu aññatarena asatā anācāragocarasampannena
  saha itarassa asatassa 1- asādhukammaṁ sameti gūthādīni
  viya gūthādīhi ekato saṁsandati sadisaṁ nibbisesameva hotīti.
      Evaṁ vatvā pana bodhisatto mahārāja raññā nāma na
  atiluddhena bhavitabbaṁ, parassa santakaṁ nāma nāsetuṁ na vaṭṭatīti
  rājānaṁ ovaditvā asse agghāpetvā bhūtamūlaṁ dāpesi.
  Assavāṇijā yathāsabhāvameva mūlaṁ labhitvā haṭṭhatuṭṭhā agamaṁsu. Rājāpi
  bodhisattassa ovāde ṭhatvā yathākammaṁ gato.
      Satthā imaṁ dhammadesanaṁ āharitvā jātakaṁ samodhānesi.
  Tadā dve assā ime dve duṭṭhabhikkhū ahesuṁ, rājā ānando,
  paṇḍitāmacco pana ahamevāti.
                     Suhanujātakaṁ aṭṭhamaṁ.

  *  *  *  *  *  *
  Footnote: 1 asantipi.
-------------------------------------------------
[page 042]
                        9 Morajātakaṁ
      udetayañcakkhumā ekarājāti idaṁ satthā jetavane viharanto
  ukkaṇṭhitabhikkhuṁ ārabbha kathesi.
      So pana bhikkhūhi satthu santikaṁ nīto saccaṁ kira tvaṁ bhikkhu
  ukkaṇṭhitoti vutte saccaṁ bhanteti vatvā kiṁ disvāti vutte ekaṁ
  alaṅkatapaṭiyattasarīraṁ mātugāmaṁ oloketvāti āha. Atha naṁ
  satthā bhikkhu mātugāmo nāma kasmā tumhādisānaṁ cittaṁ nāluḷessati,
  porāṇakapaṇḍitānampi hi mātugāmasaddaṁ sutvā satta vassasatāni
  asamudāciṇṇakilesā okāsaṁ labhitvā khaṇeneva samudācariṁsu, visuddhāpi
  sattā saṅkilissanti uttamayasasamaṅginopi anayabyasanaṁ 1- pāpuṇanti,
  pageva aparisuddhāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  morayoniyaṁ paṭisandhiṁ gahetvā aṇḍakālepi kaṇikāramakulavaṇṇāṇḍakoso
  hutvā aṇḍaṁ bhinditvā nikkhanto suvaṇṇavaṇṇo ahosi
  dassanīyo pāsādiko pakkhānaṁ antare surattarājīhi virājito.
  So attano jīvitaṁ anurakkhanto tisso pabbatarājiyo atikkamma
  catutthāya pabbatarājiyā ekasmiṁ daṇḍakahiraññapabbatatale vāsaṁ
  kappeti. So pabhātāya rattiyā pabbatamatthake nisinnova suriyaṁ
  uggacchantaṁ oloketvā attano gocarabhūmiyaṁ rakkhāvaraṇatthāya

  *  *  *  *  *  *
  Footnote: 1 āyasakyantipi.
-------------------------------------------------
[page 043]
  Brahmamantaṁ bandhanto udetayanti ādimāha
                  udetayañcakkhumā ekarājā
                  harissavaṇṇo paṭhavippabhāso,
                  taṁ taṁ namassāmi harissavaṇṇaṁ paṭhavippabhāsaṁ,
                  tayajja guttā viharemu divasanti.
      Tattha udetīti pācīnalokadhātuto uggacchati. Cakkhumāti
  sakalacakkavāḷavāsīnaṁ andhakāraṁ vadhitvā cakkhupaṭilābhakaraṇena yantena tesaṁ
  dinnaṁ cakkhu tena cakkhumā. Ekarājāti sakalacakkavāḷe ālokakarānaṁ
  antare seṭṭhavisiṭṭhaṭṭhena ekarājā. Harissavaṇṇoti harissamānavaṇṇo
  suvaṇṇavaṇṇoti attho. Paṭhavippabhāsoti paṭhaviobhāso.
  Taṁ taṁ namassāmīti tasmā taṁ evarūpaṁ bhavantaṁ namassāmi vandāmi.
  Tayajja guttā viharemu divasanti tayā ajja rakkhitagopitā hutvā
  imaṁ divasaṁ catuiriyāpathavihārena sukhaṁ vihareyyāma.
      Evaṁ bodhisatto imāya gāthāya suriyaṁ namassitvā dutiyagāthāya
  atīte parinibbute buddhe ceva buddhaguṇe ca namassati
               ye brāhmaṇā vedagu sabbadhamme
               te me namo te ca maṁ pālayantu,
               namatthu buddhānaṁ, namatthu bodhiyā,
               namo vimuttānaṁ, namo vimuttiyā,
               imaṁ so parittaṁ katvā moro carati esanāti.
      Tattha ye brāhmaṇāti ye bāhitapāpā visuddhibrāhmaṇā.
-------------------------------------------------
[page 044]
  Vedagūti vedānaṁ pāraṁ gatāti vedagū. Vedehi pāraṁ gatātipi
  vedagū. Idha pana sabbe saṅkhatāsaṅkhate dhamme vidite pākaṭe
  katvā gatā tiṇṇaṁ mārānaṁ matthakaṁ bhinditvā dasasahassīlokadhātuṁ
  unnādetvā bodhitale sammāsambodhiṁ patvā saṁsārapāraṁ atikkantāti
  attho. Te me namoti te mama imaṁ namakāraṁ paṭicchantu.
  Te ca maṁ pālayantūti evaṁ mayā namassitā ca te bhagavanto
  maṁ pālayantu rakkhantu gopentu. Namatthu buddhānaṁ, namatthu
  bodhiyā, namo vimuttānaṁ, namo vimuttiyāti ayaṁ mama namakāro
  atītānaṁ parinibbutānaṁ buddhānaṁ atthu. Tesaññeva catūsu maggesu
  catūsu phalesu ñāṇasaṅkhātāya bodhiyā atthu. Tathā tesaññeva
  arahattaphalavimuttiyā vimuttānaṁ atthu. Yā ca nesaṁ tadaṅgavimutti
  vikkhambhanavimutti samucchedavimutti paṭipassaddhivimutti nissaraṇavimuttīti
  pañcavidhā vimutti, tassā nesaṁ pañcavimuttiyāpi ayaṁ mayhaṁ namakāro
  atthūti. Imaṁ so parittaṁ katvā moro carati esanāti idaṁ pana
  padadvayaṁ satthā abhisambuddho hutvā āha. Tassattho bhikkhave
  so moro imaṁ parittaṁ imaṁ rakkhaṁ katvā attano gocarabhūmiyaṁ
  pupphaphalādīnaṁ atthāya nānappakārāya esanāya carati.
      Evaṁ divasaṁ caritvā sāyaṁ pabbatamatthake nisīditvā aṭṭhaṁgacchantaṁ
  suriyaṁ oloketvā buddhaguṇe āvajjetvā nivāsanaṭṭhāne
  rakkhāvaraṇatthāya puna brahmamantaṁ bandhanto apetayanti ādimāha
-------------------------------------------------
[page 045]
               Apetayañcakkhumā ekarājā
               harissavaṇṇo paṭhavippabhāso,
               taṁ taṁ namassāmi harissavaṇṇaṁ paṭhavippabhāsaṁ,
               tayajja guttā viharemu rattiṁ,
               ye brāhmaṇā vedagu sabbadhamme
               te me namo te ca maṁ pālayantu,
               namatthu buddhānaṁ, namatthu bodhiyā,
               namo vimuttānaṁ, namo vimuttiyā,
               imaṁ so parittaṁ katvā moro vāsamakappayīti.
      Tattha apetīti apayāti aṭṭhaṁgacchati. Imaṁ so parittaṁ katvā
  moro vāsamakappayīti idampi abhisambuddho hutvā āha. Tassattho
  bhikkhave so moro imaṁ parittaṁ imaṁ rakkhaṁ katvā nivāsanaṭṭhāne
  vāsaṁ kappayittha, tassa rattiṁ vā divā vā imassa parittassānubhāvena
  neva bhayaṁ na lomahaṁso ahosi.
      Atheko bārāṇasiyā avidūre nesādagāmavāsī nesādo
  himavantappadese vicaranto tasmiṁ daṇḍakahiraññapabbatamatthake nisinnaṁ
  bodhisattaṁ disvā āgantvā puttassa ārocesi. Athekadivasaṁ
  khemā nāma bārāṇasīrañño devī supinena suvaṇṇavaṇṇaṁ moraṁ
  dhammaṁ desentaṁ disvā pabujjhitakāle rañño ārocesi ahaṁ deva
  suvaṇṇavaṇṇassa morassa dhammaṁ sotukāmāti. Rājā amacce
  pucchi. Amaccā brāhmaṇā jānissantīti āhaṁsu. Brāhmaṇā
-------------------------------------------------
[page 046]
  Sutvā suvaṇṇavaṇṇā morā hontīti vatvā kattha hontīti
  vutte nesādā jānissantīti āhaṁsu. Rājā nesāde sannipātāpetvā
  pucchi. Atha so nesādaputto āma mahārāja daṇḍakahiraññapabbato
  nāma atthi, tattha suvaṇṇavaṇṇo, moro vasatīti.
  Tena hi taṁ moraṁ amāretvā bandhitvā va ānehīti. Nesādo
  gantvā tassa gocarabhūmiyaṁ pāsaṁ oḍḍesi. Morena akkantaṭṭhānepi
  pāso na sañcarati. Nesādo taṁ gaṇhituṁ asakkonto satta
  vassāni vicaritvā tattheva kālamakāsi. Devīpi khemā patthanaṁ
  alabhamānā kālamakāsi. Rājā moraṁ nissāya devī kālamakāsīti
  kujjhitvā himavantappadese daṇḍakahiraññapabbato nāma atthi, tattha
  suvaṇṇavaṇṇo moro vasati, ye tassa maṁsaṁ khādanti te ajarā
  amarā dīghāyukā hontīti suvaṇṇapaṭṭe akkharaṁ likhāpetvā
  suvaṇṇapaṭṭaṁ suvaṇṇamañjusāya nikkhipāpesi. Tasmiṁ kālakate añño
  rājā rajjaṁ patvā suvaṇṇapaṭaṭaṁ vācetvā ajaro amaro bhavissāmīti
  aññaṁ nesādaṁ pesesi. Sopi tattha gantvā bodhisattaṁ gahetuṁ
  asakkonto tattheva kālamakāsi. Eteneva niyāmena cha
  rājaparivattā gatā. Atha sattamo rājā rajjaṁ patvā ekaṁ nesādaṁ
  pahiṇi. So gantvā bodhisattena akkantaṭṭhānepi pāsassa
  asañcaraṇabhāvaṁ attano parittaṁ katvā gocarabhūmigamanabhāvañcassa
  ñatvā paccantaṁ otaritvā ekaṁ moriṁ gahetvā yathā hatthatālasaddena
  naccati accharasaddena ca vassati, evaṁ susikkhitaṁ sikkhāpetvā
-------------------------------------------------
[page 047]
  Taṁ ādāya gantvā morena paritte akate pāto yeva pāsayaṭṭhiyo
  ropetvā pāsaṁ oḍḍetvā moriṁ vassāpesi. Moro
  visabhāgamātugāmasaddaṁ sutvā kilesāturo hutvā parittaṁ kātuṁ asakkuṇitvā
  vegena gantvā pāse bajjhi. Atha naṁ nesādo gahetvā gantvā
  bārāṇasīrañño adāsi. Rājā tassa rūpasampattiṁ disvā
  tuṭṭhamānaso āsanaṁ dāpesi. Bodhisatto paññattāsane nisīditvā
  mahārāja kasmā maṁ gaṇhāpesīti pucchi. Ye kira tava maṁsaṁ
  khādanti te ajarā amarā honti, tasmāhaṁ tava maṁsaṁ khāditvā
  ajaro amaro hotukāmo taṁ gāhāpesinti. Mahārāja mama tāva
  maṁsaṁ khādantā ajarāmarā honti, ahaṁ pana marissāmīti. Āma
  marissasīti. Mahārāja mayi marante mama maṁsameva khāditvā kinti
  katvā na marissantīti. Tvaṁ suvaṇṇavaṇṇo tasmā kira tava
  maṁsāni khāditvā ajarāmarā bhavissantīti. Mahārāja ahaṁ na
  akāraṇā suvaṇṇavaṇṇo jāto, pubbe panāhaṁ imasmiṁ yeva
  nagare cakkavattirājā hutvā sayampi pañcasīlāni rakkhiṁ, sakalacakkavāḷavāsinopi
  rakkhāpesiṁ, svāhaṁ kālaṁ katvā tāvatiṁsabhavane nibbatto,
  tattha yāvatāyukaṁ ṭhatvā tato cuto aññassekassa akusalassa
  nissandena morayoniyaṁ nibbattitvā porāṇakapañcasīlānubhāvena
  suvaṇṇavaṇṇo `jātoti. Tvaṁ cakkavattirājā hutvā sīlaṁ rakkhitvā
  sīlaphalena suvaṇṇavaṇṇo jātoti kathesi kathamidaṁ amhehi saddhātabbaṁ,
  atthi koci sakkhīti. Atthi mahārājāti. Ko nāmāti.
-------------------------------------------------
[page 048]
  Mahārāja ahaṁ cakkavattikāle sattaratanamaye rathe nisīditvā ākāse
  vicariṁ, so me ratho maṅgalapokkharaṇiyā antobhūmiyaṁ nidahāpito,
  taṁ maṅgalapokkharaṇito ukkhipāpehi, so me sakkhī bhavissatīti.
  Rājā sādhūti paṭisuṇitvā pokkharaṇito udakaṁ nīharāpetvā rathaṁ
  nīharāpetvā bodhisattassa vacanaṁ saddahi. Bodhisatto mahārāja
  ṭhapetvā amatamahānibbānaṁ avasesā sabbe saṅkhatadhammā hutvā
  abhāvato 1- aniccā khayavayadhammā yevāti rañño dhammaṁ desetvā
  rājānaṁ pañcasu sīlesu patiṭṭhāpesi. Rājāpi pasanno bodhisattaṁ
  rajjena pūjetvā mahantaṁ sakkāraṁ akāsi. So rajjaṁ tasseva
  paṭidatvā katipāhaṁ vasitvā appamatto hohi mahārājāti ovaditvā
  ākāse uppatitvā daṇḍakahiraññapabbatameva agamāsi. Rājāpi
  bodhisattassa ovāde ṭhito dānādīni puññāni katvā yathākammaṁ
  gato.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu arahatte patiṭṭhahi.
  Tadā rājā ānando ahosi, suvaṇṇamoro pana ahamevāti.
                      Morajātakaṁ navamaṁ.

  *  *  *  *  *  *
  Footnote: 1 abhāvinotipi
-------------------------------------------------
[page 049]
                       10 Vinīlakajātakaṁ
      evameva nūna rājānanti idaṁ satthā veḷuvane viharanto
  devadattassa sugatālayaṁ ārabbha kathesi.
      Devadatte hi gayāsīsaṁ āgatānaṁ dvinnaṁ aggasāvakānaṁ sugatālayaṁ
  dassetvā nipanne ubhopi therā dhammaṁ desetvā attano nissitake
  ādāya veḷuvanaṁ āgamiṁsu. Te satthārā sāriputta devadatto
  tumhe disvā kiṁ akāsīti puṭṭhā bhante sugatālayaṁ dassetvā
  mahāvināsaṁ pāpuṇīti ārocesuṁ. Satthā na kho sāriputta devadatto
  idāneva mama anukiriyaṁ karonto mahāvināsaṁ pāpuṇi, pubbepi
  patto yevāti vatvā therena yācito atītaṁ āhari.
      Atīte videharaṭṭhe mithilāyaṁ videhe rajjaṁ kārente bodhisatto
  tassa aggamahesiyā kucchismiṁ nibbatto vayappatto takkasilāyaṁ
  sabbasippāni uggaṇhitvā pitu accayena rajje patiṭṭhāsi. Tadā
  ekassa suvaṇṇarājahaṁsassa gocarabhūmiyaṁ kākiyā saddhiṁ saṁvāso ahosi.
  Sā puttaṁ vijāyi. So neva mātu paṭirūpako ahosi na pitu.
  Athassa vinīlakadhātukattā vinīlakotveva nāmaṁ akaṁsu. Haṁsarājā abhiṇhaṁ
  gantvā puttaṁ passati. Apare panassa dve haṁsapotakā puttā
  ahesuṁ. Te pitaraṁ abhiṇhaṁ manussapathaṁ gacchantaṁ disvā pucchiṁsu
  tāta tumhe kasmā abhiṇhaṁ manussapathaṁ gacchathāti. Tāta ekāya
-------------------------------------------------
[page 050]
  Me kākiyā saddhiṁ saṁvāsamanvāya eko putto jāto, vinīlakotissa
  nāmaṁ, tamahaṁ daṭṭhuṁ gacchāmīti. Kahaṁ panete vasantīti. Videharaṭṭhe
  mithilāyaṁ avidūre amukasmiṁ nāma ṭhāne ekasmiṁ tālagge vasantīti.
  Tāta mayaṁ gantvā ānessāmāti āhaṁsu. Tāta manussapatho nāma
  sāsaṅko sappaṭibhayo, tumhe mā gacchatha, mayaṁ gantvā taṁ
  ānessāmāti āha. Dve haṁsapotakā pitu vacanaṁ anādayitvā pitarā
  ācikkhitasaññāya tattha gantvā taṁ vinīlakaṁ ekasmiṁ daṇḍake
  nisīdāpetvā mukhatuṇḍakena daṇḍakakoṭiyaṁ ḍaṁsitvā mithilanagaramatthakena
  pāyiṁsu. Tasmiṁ khaṇe videharājā sabbasetacatusindhavayuttarathavare
  nisīditvā nagaraṁ padakkhiṇaṁ karoti. Vinīlako taṁ disvā cintesi
  mayhaṁ videharaññā saddhiṁ kiṁ nānākaraṇaṁ, eso catusindhavayutte
  rathe nisīditvā nagaraṁ anusañcarati, ahaṁ pana haṁsayutte rathe nisīditvā
  gacchāmīti. So ākāsena gacchanto paṭhamaṁ gāthamāha
          evameva nūna rājānaṁ vedehaṁ mithilaggahaṁ
          assā vahanti ājaññā yathā haṁsā vinīlakanti.
      Tattha evamevāti evameva. Nūnāti parivitakke nipāto ekaṁsepi
  vattatiyeva. Vedehanti videharaṭṭhissaraṁ. Mithilaggahanti mithilaggehaṁ
  mithilāya gharaṁ pariggahetvā vasamānanti attho. Ājaññāti
  kāraṇākāraṇaṁ jānanakā. Yathā haṁsā vinīlakanti yathā ime
  haṁsā maṁ vinīlakaṁ vahanti evameva vahantīti.
      Haṁsapotakā tassa vacanaṁ sutvā kujjhitvā idheva naṁ pātetvā
-------------------------------------------------
[page 051]
  Gamissāmāti cittaṁ uppādetvāpi evaṁ katepi pitā no kiṁ vakkhatīti
  garahabhayena pitu santikaṁ netvā tena katakiriyaṁ pitu ācikkhiṁsu.
  Atha naṁ pitā kujjhitvā kiṁ tvaṁ mama puttehi adhikatarosi yo mama
  putte abhibhavitvā rathe yuttasindhave viya karosi, attano pamāṇaṁ
  na jānāsi, imaṁ ṭhānaṁ tava agocaro, attano mātu vasanaṭṭhānameva
  gacchāhīti tajjetvā dutiyaṁ gāthamāha
          vinīla duggaṁ bhajasi, abhūmiṁ tāta sevasi,
          gāmantakāni sevassu etaṁ mātālayantuvanti.
      Tattha vinīlāti taṁ nāmena ālapati. Duggaṁ bhajasīti imesaṁ
  vasanaṁ giriduggaṁ bhajasi. Abhūmiṁ tāta sevasīti tāta girivisamaṁ nāma
  tava abhūmiṁ taṁ sevasi upagacchasi. Etaṁ mātālayantuvanti etaṁ
  gāmantaṁ ukkāraṭṭhānaṁ āmakasusānaṭṭhānañca tava mātu ālayaṁ gehaṁ
  vasanaṭṭhānaṁ, tattha gacchāti.
      Evantaṁ tajjetvā gacchatha naṁ mithilanagarassa ukkārabhūmiyaññeva
  otāretvā ethāti putte āṇāpesi. Te tathā akaṁsu.
      Satthā imaṁ dhammadesanaṁ āharitvā jātakaṁ samodhānesi. Tadā
  vinīlako devadatto ahosi, dve haṁsapotakā dve aggasāvakā, pitā
  ānando, videharājā pana ahamevāti.
                     Vinīlakajātakaṁ dasamaṁ.
                     Daḷhavaggo paṭhamo.
                       ----------
-------------------------------------------------
[page 052]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 053]
                     2 Santhavavaggavaṇṇanā
                       ----------
                   1 indasamānagottajātakaṁ.
      Na santhavaṁ kāpurisena kayirāti idaṁ satthā jetavane viharanto
  ekaṁ dubbacabhikkhuṁ ārabbha kathesi.
      Tassa vatthu navakanipāte gijjhajātake āvibhavissati.
      Satthā pana taṁ bhikkhuṁ pubbepi tvaṁ bhikkhu dubbacatāya paṇḍitānaṁ
  vacanaṁ akatvā mattahatthapādasañcuṇṇitoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vuḍḍhippatto gharāvāsaṁ pahāya isipabbajjaṁ
  pabbajitvā pañcannaṁ isisatānaṁ gaṇasatthā hutvā himavantappadese
  vāsaṁ kappesi. Tadā tesu tāpasesu indasamānagotto nāma
  tāpaso ahosi dubbaco anovādako. So ekaṁ hatthipotakaṁ posesi.
  Bodhisatto sutvā taṁ pakkositvā saccaṁ kira tvaṁ hatthipotakaṁ
  posesīti. Saccaṁ ācariya ahaṁ matamātikaṁ ekahatthipotakaṁ posemīti.
  Hatthino nāma vuḍḍhippattā posakaṁ yeva mārenti, mā taṁ posehīti.
  Tena vinā vattituṁ na sakkomi ācariyāti. Tena hi paññāyissasīti.
  So tena posiyamāno aparabhāge mahāsarīro ahosi.
  Athekasmiṁ kāle te isayo vanamūlaphalāphalatthāya dūraṁ gantvā tattheva
-------------------------------------------------
[page 054]
  Katipāhaṁ vasiṁsu. Hatthīpi aggadakkhiṇavāte pabhinnamado hutvā
  tassa paṇṇasālaṁ viddhaṁsitvā pāniyaghaṭaṁ bhinditvā pāsāṇaphalakaṁ
  khapitvā ālambanaphalakaṁ luñcitvā taṁ tāpasaṁ māretvā gamissāmīti
  ekaṁ gahaṇaṭṭhānaṁ pavisitvā āgamanamaggaṁ olokento aṭṭhāsi.
  Indasamānagotto tassa gocaraṁ gahetvā sabbesaṁ pūratova āgacchanto
  taṁ disvā pakatisaññāyevassa santikaṁ agamāsi. Atha naṁ so
  hatthī gahaṇaṭṭhānā nikkhamitvā soṇḍāya parāmasitvā bhūmiyaṁ
  pātetvā sīsaṁ pādena akkamitvā jīvitakkhayaṁ pāpetvā madditvā
  koñcanādaṁ katvā araññaṁ pāvisi. Sesā tāpasā taṁ pavuttiṁ
  bodhisattassa ārocesuṁ. Bodhisatto kāpurisena saddhiṁ saṁsaggo na
  kātabboti vatvā imaṁ gāthamāha
                na santhavaṁ kāpurisena kayirā
                ariyonariyena pajānamatthaṁ
                cirānuvuṭṭhopi karoti pāpaṁ
                gajo yathā indasamānagottaṁ,
                yadeva jaññā sadiso mamanti
                sīlena paññāya sutena cāpi
                teneva mettiṁ kayirātha saddhiṁ,
                sukho have sappurisena saṅgamoti.
      Tattha na santhavaṁ kāpurisena kayirāti kucchitena kodhanapurisena
  saddhiṁ taṇhāsanthavaṁ vā mittasanthavaṁ vā na kayirātha. Ariyonariyena
-------------------------------------------------
[page 055]
  Pajānamatthanti ariyoti cattāro ariyā ācārāriyo liṅgāriyo
  dassanāriyo paṭivedhāriyoti. Tesu ācārāriyo idha adhippeto.
  So pajānamatthaṁ atthaṁ jānanto atthānatthakusalo ācāre ṭhito
  ariyapuggalo anariyena nillajjena dussīlena saddhiṁ taṇhāsanthavaṁ
  vā mittasanthavaṁ vā na kareyyāti attho. Kiṁkāraṇā.
  Cīrānuvuṭṭhopi karoti pāpanti yasmā anariyo ciraṁ ekato anuvuṭṭhopi
  taṁ ekato nivāsaṁ agaṇetvā karoti pāpaṁ pāpakaṁ kammaṁ karoti
  yeva. Yathā kiṁ. Gajo yathā indasamānagottanti yathā so
  gajo indasamānagottaṁ mārento pāpaṁ akāsīti attho. Yadeva
  paññā sadiso mamanti ādīsu yadeva puggalaṁ ayaṁ mama sīlādīhi
  sadisoti jāneyya teneva saddhiṁ mettiṁ kayirātha, sappurisena saddhiṁ
  samāgamo sukho va hotīti.
      Evaṁ bodhisatto anovādakena nāma na bhavitabbaṁ, susikkhitena
  bhavituṁ vaṭṭatīti isigaṇaṁ ovaditvā indasamānagottassa sarīrakiccaṁ
  kāretvā brahmavihāre bhāvetvā brahmalokūpago ahosi.
      Satthā imaṁ dhammadesanaṁ āharitvā jātakaṁ samodhānesi.
  Tadā indasamānagotto ayaṁ dubbaco bhikkhu ahosi, gaṇasatthā
  pana ahamevāti.
                  Indasamānagottajātakaṁ paṭhamaṁ.
                     ---------------
-------------------------------------------------
[page 056]
                       2 Santhavajātakaṁ
      na santhavasmā paramatthi pāpiyoti idaṁ satthā jetavane
  viharanto aggijuhanaṁ ārabbha kathesi.
      Vatthu heṭṭhā naṅguṭṭhajātake kathitasadisameva.
      Bhikkhū te aggiṁ juhante disvā bhante jaṭilā nānappakāraṁ
  micchātapaṁ karonti, atthi nu kho ettha vuḍḍhīti bhagavantaṁ pucchiṁsu.
  Na bhikkhave ettha kāci vuḍḍhi nāma atthi, porāṇakapaṇḍitāpi
  aggijuhanena vuḍḍhi atthīti saññāya ciraṁ aggiṁ juhitvā tasmiṁ
  kamme avuḍḍhimeva disvā aggiṁ udakena nibbāpetvā sākhādīni
  pothetvā puna nivattitvāpi taṁ na olokesunti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbatti. Mātāpitaro tassa jātaggiṁ gahetvā
  taṁ soḷasavassuddesikaṁ āhaṁsu kintāta jātagagiṁ gahetvā araññe
  aggiṁ paricarissasi udānu tayo vede uggaṇhitvā kuṭumbaṁ saṇṭhapetvā
  gharāvāsaṁ vasissasīti. So na me gharāvāsena attho, araññe aggiṁ
  paricaritvā brahmalokaparāyano bhavissāmīti jātaggiṁ gahetvā
  mātāpitaro vanditvā araññe pavisitvā paṇṇasālāya vāsaṁ kappetvā
  aggiṁ paricari. So ekadivasaṁ nimantanaṭṭhānaṁ gantvā sappinā
  pāyāsaṁ labhitvā imaṁ pāyāsaṁ mahābrahmuno dassāmīti 1- taṁ pāyāsaṁ

  *  *  *  *  *  *
  Footnote: 1 yajissāmītītipi.
-------------------------------------------------
[page 057]
  Āharitvā aggiṁ saritvā aggiṁ pūjayitvā aggiṁ tāva bhagavantaṁ
  sappiyuttaṁ pāyāsaṁ pāyemīti pāyāsaṁ aggimhi pakkhipi. Bahusinehe
  pāyāse aggimhi pakkhitamatte yeva aggi jalitvā accuggatāni
  acchīhi paṇṇasālaṁ jhāpesi. Brāhmaṇo bhītatasito palāyitvā
  bahi ṭhatvā kāpurisehi nāma santhavo na kātabbo, idāni me
  iminā agginā kicchena katā paṇṇasālā jhāpitāti vatvā
  paṭhamaṁ gāthamāha
                na santhavasmā paramatthi pāpiyo
                yo santhavo kāpurisena hoti,
                santappito sappinā pāyāsena
                kicchā kataṁ paṇṇakuṭiṁ adaḍḍahīti.
      Tattha na santhavasmāti taṇhāsanthavāpi mittasanthavāpi duvidhāpi
  etasmā santhavā paraṁ uttariṁ aññaṁ pāpataraṁ lāmakataraṁ nāma
  natthīti attho. Yo santhavo kāpurisenāti yo pāpakena kāpurisena
  saddhiṁ duvidhopi esa santhavo tato pāpataraṁ aññaṁ natthi.
  Kasmā. Santappito adaḍḍahīti yasmā sappinā ca pāyāsena
  ca santappitopi ayaṁ aggi mayā kicchena kataṁ paṇṇasālaṁ
  jhāpesīti attho.
      So evaṁ vatvā na me mittadubbhinā atthoti taṁ aggiṁ
  udakena nibbāpetvā sākhāhi pothetvā antohimavantaṁ pavisitvā
-------------------------------------------------
[page 058]
  Ekaṁ sāmaṁ nāma migiṁ sīhassa ca byagghassa ca dīpino ca mukhaṁ
  lehantiṁ disvā sappurisehi saddhiṁ santhavā paraṁ seyyo nāma natthīti
  cintetvā dutiyaṁ gāthamāha
                 na santhavasmā paramatthi seyyo
                 yo santhavo sappurisena hoti,
                 sīhassa byagghassa ca dīpino ca
                 sāmā mukhaṁ lehati santhavenāti.
      Tattha sāmā mukhaṁ lehati santhavenāti sāmā nāma migī imesaṁ
  tiṇṇaṁ janānaṁ santhavena sinehena mukhaṁ lehatīti.
      Evañca pana vatvā bodhisatto antohimavantaṁ pavisitvā
  isipabbajjaṁ pabbajitvā abhiññā ca samāpattiyo ca nibbattetvā
  jīvitapariyosāne brahmalokūpago ahosi.
      Satthā imaṁ dhammadesanaṁ āharitvā jātakaṁ samodhānesi.
  Ahantena samayena tāpaso ahosinti.
                     Santhavajātakaṁ dutiyaṁ.
                       ----------
-------------------------------------------------
[page 059]
                        3 Susīmajātakaṁ
      kāḷā migā setadantā tava imeti idaṁ satthā jetavane
  viharanto chandakadānaṁ ārabbha kathesi.
      Sāvatthiyaṁ hi kadāci ekameva kulaṁ buddhappamukhassa bhikkhusaṅghassa
  dānaṁ deti. Kadāci gaṇabandheneva bahukā ekato hutvā denti.
  Kadāci vīthisabhāgena. Kadāci sakalanagaravāsino chandakaṁ saṁharitvā
  dānaṁ denti. Imasmiṁ pana kāle nagaravāsino chandakaṁ saṁharitvā
  sabbaparikkhāradānaṁ sajjetvā dve koṭṭhāsā hutvā ekacce imaṁ
  sabbaparikkhāradānaṁ aññatitthiyānaṁ dassāmāti āhaṁsu, ekacce
  buddhappamukhassa bhikkhusaṅghassāpi dassāmāti. Evaṁ punappunaṁ kathāya
  vattamānāya aññatitthiyasāvakehi aññatitthiyānaññevāti
  buddhasāvakehi buddhappamukhassa bhikkhusaṅghassevāti ca vutte yaṁ bahulaṁ
  karissāmāti taṁ bahulatāya kathāya buddhappamukhassa bhikkhusaṅghassa
  dassāmāti vadanti yeva bahū jātā, tesaññeva kathā patiṭṭhāsi.
  Aññatitthiyasāvakā buddhānaṁ dātabbadānassa antarāyaṁ kātuṁ nāsakkhiṁsu.
  Nāgarā buddhappamukhaṁ bhikkhusaṅghaṁ nimantetvā sattāhaṁ mahādānaṁ
  pavattetvā sattame divase sabbaparikkhāre adaṁsu. Satthā anumodanaṁ
  katvā mahājanaṁ maggaphalehi bodhetvā jetavanavihārameva gantvā
  bhikkhusaṅghena vatte dassite gandhakuṭippamukhe ṭhatvā sugatovādaṁ datvā
  gandhakuṭiṁ pāvisi. Sāyaṇhasamaye bhikkhū dhammasabhāyaṁ sannipatitvā
-------------------------------------------------
[page 060]
  Kathaṁ samuṭṭhāpesuṁ āvuso aññatitthiyasāvakā buddhānaṁ dātabbadānassa
  antarāyakaraṇatthāya vāyamantāpi antarāyaṁ kātuṁ nāsakkhiṁsu, taṁ
  sabbaparikkhāradānaṁ buddhānaññeva pādamūle āgataṁ, aho buddhabalannāma
  mahantanti. Satthā āgantvā kāya nuttha bhikkhave etarahi
  kathāya sannisinnāti pucchitvā imāya nāmāti vutte na bhikkhave
  ete aññatitthiyasāvakā idāneva mayhaṁ dātabbassa antarāyāya
  vāyamanti, pubbepi vāyamiṁsu, so pana parikkhāro sabbakālampi mameva
  pādamūle āgacchatīti vatvā atītaṁ āhari.
      Atīte bārāṇasiyaṁ susīmo nāma rājā ahosi. Tadā bodhisatto
  tassa purohitassa brāhmaṇiyā kucchismiṁ paṭisandhiṁ gaṇhi. Tassa
  soḷasavassikakāle pitā kālamakāsi. So pana dharamānakāle rañño
  hatthimaṅgalakārako ahosi. Hatthīnaṁ maṅgalakaraṇaṭṭhāne ābhataṁ
  upakaraṇabhaṇḍañca hatthālaṅkārañca sabbaso yeva alattha. Evamassa
  ekekasmiṁ maṅgale koṭimattaṁ dhanaṁ uppajji. Atha tasmiṁ kālakate
  hatthimaṅgalachaṇo sampāpuṇi. Sesabrāhmaṇā rājānaṁ upasaṅkamitvā
  mahārāja hatthimaṅgalachaṇo sampatto, maṅgalaṁ kātuṁ vaṭṭati,
  purohitabrāhmaṇassa pana putto atidaharo neva tayo vede jānāti,
  na hatthisuttaṁ, mayaṁ hatthimaṅgalaṁ karissāmāti āhaṁsu. Rājā
  sādhūti sampaṭicchi. Brāhmaṇā purohitaputtassa hatthimaṅgalaṁ kātuṁ
  adatvā hatthimaṅgalaṁ katvā mayaṁ dhanaṁ gaṇhissāmāti haṭṭhatuṭṭhā
  vicaranti. Atha catutthe divase hatthimaṅgalaṁ bhavissatīti bodhisattassa
-------------------------------------------------
[page 061]
  Mātā taṁ pavattiṁ sutvā hatthimaṅgalakaraṇaṁ nāma yāva sattamā kulaparivaṭṭā
  amhākaṁ, vaṁso ca no osakkhissati, dhanā ca parihāyissāmāti
  anusocamānā parodi. Bodhisatto kasmā amma rodasīti
  vatvā taṁ kāraṇaṁ sutvā mā soci, nanu amma ahaṁ maṅgalaṁ karissāmīti
  āha. Tāta tvaṁ neva tayo vede jānāsi, na hatthisuttaṁ,
  kathaṁ maṅgalaṁ karissasīti. Amma kadā pana hatthimaṅgalaṁ karissantīti.
  Ito catutthe divase tātāti. Amma ta yo vede paguṇe katvā
  hatthisuttaṁ jānanakā ācariyā kahaṁ vasantīti. Tāta evarūpo
  disāpāmokkho ācariyo ito vīsatiyojanasatamatthake gandhāraraṭṭhe
  takkasilāyaṁ vasatīti. Amma amhākaṁ vaṁsaṁ na nāsessāmi, ahaṁ sve
  ekadivaseneva takkasilaṁ gantvā ekaratteneva tayo vede hatthisuttañca
  uggaṇhitvā punadivase āgantvā catutthe divase hatthimaṅgalaṁ
  karissāmi, mā rodīti mātaraṁ samassāsesi. Bodhisatto punadivase pāto
  va bhuñjitvā ekako va nikkhamitvā ekadivaseneva takkasilaṁ gantvā
  ācariyaṁ vanditvā ekamante nisīdi. Atha naṁ ācariyo kuto āgatosi
  tātāti pucchi. Bārāṇasito ācariyāti. Kenatthenāti. Tumhākaṁ
  santike tayo vede hatthisuttañca uggaṇhanatthāyāti. Sādhu tāta
  uggaṇhāti. Bodhisatto ācariya mayhaṁ kammaṁ accāyikanti sabbaṁ
  pavattiṁ ārocetvā ahaṁ ekadivaseneva vīsayojanasataṁ āgato, ajja
  ekarattaṁ mayhaṁ yeva okāsaṁ karotha, ito tatiye hatthimaṅgalaṁ bhavissati,
  ahaṁ ekeneva uddesamattena sabbaṁ uggaṇhissāmīti vatvā ācariyaṁ
-------------------------------------------------
[page 062]
  Okāsaṁ kāretvā ācariyassa pāde dhovitvā sahassatthavikaṁ purato
  ṭhapetvā vanditvā ekamantaṁ nisinno pariyattiṁ paṭṭhapetvā aruṇe
  uggacchante tayo vede ca hatthisuttañca niṭṭhāpetvā aññampi
  atthi ācariyāti pucchitvā natthi tāta sabbaṁ niṭṭhitanti vutte
  ācariya imasmiṁ ganthe ettakaṁ padaṁ paccābhaṭṭhaṁ ettakaṁ sajjhāyamuḷhaṭṭhānaṁ,
  ito paṭṭhāya antevāsike evaṁ vāceyyāthāti ācariyassa
  sippaṁ sodhetvā pātova bhuñjitvā ācariyaṁ vanditvā ekadivaseneva
  bārāṇasiyaṁ paccāgantvā mātaraṁ vanditvā uggahitaṁ te tāta sippanti
  vutte āmāti vatvā mātaraṁ paritosesi. Punadivase hatthimaṅgalachaṇo
  paṭipāṭiyā ṭhapayittha 1-. Sakamatte hatthī sovaṇṇālaṅkāre sovaṇṇadhaje
  hemajālapaṭicchanne katvā ṭhapesuṁ. Rājaṅgaṇe alaṅkariṁsu. Brāhmaṇā
  mayaṁ hatthimaṅgalaṁ karissāmāti maṇḍitapasādhitā aṭṭhaṁsu. Susīmopi rājā
  sabbālaṅkārapaṭimaṇḍito upakaraṇabhaṇḍaṁ gāhāpetvā maṅgalaṭṭhānaṁ
  agamāsi. Bodhisattopi kumāraparihārena alaṅkato attano parisāya
  purakkhitaparivārito rañño santikaṁ gantvā saccaṁ kira mahārāja tumhe
  amhākaṁ ca attano ca vaṁsaṁ nāsetvā aññehi brāhmaṇehi
  hatthimaṅgalaṁ kāretvā hatthālaṅkārañceva upakaraṇāni ca tesaṁ
  dassāmāti avacutthāti vatvā paṭhamaṁ gāthamāha
                  kāḷā migā setadantā tava ime
                  parosataṁ hemajālābhichannā

  *  *  *  *  *  *
  Footnote: 1 paṭiyādiyitthātipi.
-------------------------------------------------
[page 063]
                  Tete dadāmīti susīma brūsi
                  anussaraṁ pettipitāmahānanti.
      Tattha tete dadāmīti susīma brūsīti te ete tava santike.
  Kāḷā migā setadantāti evaṁ saṅkhyaṁ gate 1- parosataṁ
  sabbālaṅkārapaṭimaṇḍite hatthī aññesaṁ brāhmaṇānaṁ dadāmīti, saccaṁ kira bho
  susīma evaṁ brūsīti attho. Anussaraṁ pettipitāmahānanti amhākañca
  attano ca vaṁse pitupitāmahānaṁ āciṇṇaṁ saranto yeva.
  Idaṁ vuttaṁ hoti mahārāja yāva sattamā hi kulaparivaṭṭā tumhākaṁ
  pitupitāmahānaṁ amhākaṁ pitupitāmahā hatthimaṅgalaṁ karonti, so tvaṁ
  evaṁ anussarantopi amhākañca attano ca vaṁsaṁ nāsetvā saccaṁ
  kira evaṁ brūsīti.
      Susīmo rājā bodhisattassa vacanaṁ sutvā dutiyaṁ gāthamāha
                kāḷā migā setadantā mama ime
                parosataṁ hemajālābhichannā
                tete dadāmīti vadāmi māṇava
                anussaraṁ pettipitāmahānanti.
      Tattha tete dadāmīti te ete hatthī aññesaṁ brāhmaṇānaṁ
  dadāmīti saccameva māṇava vadāmi. Te te hatthī brāhmaṇānaṁ
  dadāmīti te brāhmaṇe saccaṁ evaṁ vadāmīti attho. Anussaranti
  pitupitāmahānampi kiriyaṁ anussarāmi yeva, no nānussarāmi. Amhākaṁ

  *  *  *  *  *  *
  Footnote: 1 gatantipi.
-------------------------------------------------
[page 064]
  Pittipitāmahānaṁ hatthimaṅgalaṁ tumhākaṁ pittipitāmahā karontīti puna
  anussarantopi evaṁ vadāmi yevāti adhippāyenevamāha.
      Atha naṁ bodhisatto etadavoca mahārāja amhākañca attano ca
  vaṁsaṁ anussaranto yeva kasmā maṁ ṭhapetvā aññehi hatthimaṅgalaṁ
  kārāpethāti. Tvaṁ kira tāta tayo vede ca hatthisuttañca na
  jānāsīti mayhaṁ ārocesuṁ, tenāhaṁ aññehi brāhmaṇehi kārāpemīti.
  Tena hi mahārāja ettakesu brāhmaṇesu eko brāhmaṇopi vedesu
  vā suttesu vā ekadesampi yadi mayā saddhiṁ kathetuṁ samattho atthi
  uṭṭhahatu, tayo vede hatthisuttañca saddhiṁ hatthimaṅgalakaraṇena maṁ
  ṭhapetvā añño sakalajambudīpepi jānanto nāma natthīti sīhanādaṁ
  nadi. Eko brāhmaṇopi tassa paṭisattu hutvā uṭṭhahituṁ nāsakkhi.
  Bodhisatto attano kulavaṁsaṁ patiṭṭhāpetvā maṅgalaṁ katvā bahudhanaṁ
  ādāya nivesanaṁ agamāsi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne keci sotāpannā ahesuṁ, keci
  sakadāgāmino, keci anāgāmino, keci arahattaṁ pāpuṇiṁsu. Tadā
  mātā mahāmāyā ahosi, pitā suddhodanamahārājā, susīmo ānando,
  disāpāmokkho ācariyo sāriputto, māṇavo pana ahamevāti.
                      Susīmajātakaṁ tatiyaṁ.
                       ----------
-------------------------------------------------
[page 065]
                        4 Gijjhajātakaṁ
      yannu gijjho yojanasatanti idaṁ satthā jetavane viharanto
  ekaṁ mātuposakabhikkhuṁ ārabbha kathesi.
      Vatthu sāmajātake āvibhavissati.
      Satthā pana taṁ bhikkhuṁ saccaṁ kira tvaṁ bhikkhu gihī posesīti pucchitvā
  saccanti vutte kiṁ pana te hontīti pucchitvā mātāpitaro me bhanteti
  vutte sādhu sādhūti sādhukāraṁ datvā mā bhikkhave imaṁ bhikkhuṁ ujjhāyittha,
  porāṇakapaṇḍitāpi guṇavasena aññātakānampi upakāraṁ akaṁsu, imassa
  pana mātāpitūnaṁ bhāro yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  gijjhapabbate gijjhayoniyaṁ nibbattitvā mātāpitaro poseti.
  Athekasmiṁ kāle mahatī vātavuṭṭhi ahosi. Gijjhā vātavuṭṭhiṁ sahituṁ
  asakkontā sītabhayena bārāṇasiṁ gantvā pākārasamīpe parikhāsamīpe
  ca sītena kampamānā nisīdiṁsu. Tadā bārāṇasīseṭṭhī nagarā
  nikkhamitvā nhāyituṁ gacchanto te gijjhe kilamamante disvā ekasmiṁ
  anovassakaṭṭhāne sannipātetvā aggiṁ kārāpetvā gosusānaṁ pesetvā
  gomaṁsaṁ āharāpetvā tesaṁ dāpetvā ārakkhaṁ ṭhapesi. Gijjhā
  vūpasantāya vātavuṭṭhiyā kallasarīrā hutvā pabbatameva agamaṁsu.
  Tattheva sannipatitvā evaṁ mantayiṁsu bārāṇasīseṭṭhinā amhākaṁ
-------------------------------------------------
[page 066]
  Upakāro kato, katupakārassa nāma paccupakāraṁ kātuṁ vaṭṭatīti,
  tasmā ito paṭṭhāya tumhesu yo yaṁ vatthaṁ vā ābharaṇaṁ vā
  labhati tena taṁ bārāṇasīseṭṭhissa gehe ākāsaṅgaṇe pātetabbanti.
  Tato paṭṭhāya gijjhā manussānaṁ vatthābharaṇāni ātape sukkhāpentānaṁ
  pamādaṁ oloketvā senā viya maṁsapesiṁ sahasā gahetvā
  bārāṇasīseṭṭhissa gehe ākāsaṅgaṇe pātenti. So gijjhānaṁ
  ābharaṇabhāvaṁ ñatvā sabbāni tāni visuṁ yeva ṭhapāpesi. Gijjhā
  nagaraṁ vilumpantīti rañño ārocesuṁ. Rājā ekaṁ gijjhampi tāva
  gaṇhatha, sabbaṁ āharāpessāmīti tattha tattha pāse ceva jālāni
  ca oḍḍāpesi. Mātuposakagijjho pāse bajjhi. Taṁ gahetvā
  rañño dassessāmāti nenti. Bārāṇasīseṭṭhī rājupaṭṭhānaṁ gacchanto
  te manusse gijjhaṁ gahetvā gacchante disvā mā imaṁ gijjhaṁ
  bādhayiṁsūti saddhiññeva agamāsi. Gijjhaṁ rañño dassesuṁ. Atha
  naṁ rājā pucchi tumhe nagaraṁ vilumpitvā vatthādīni gaṇhathāti.
  Āma mahārājāti. Kassa dinnānīti. Bārāṇasīseṭṭhissāti.
  Kiṁkāraṇāti. Amhākaṁ tena jīvitaṁ dinnaṁ, upakārassa nāma paccupakāraṁ
  kātuṁ vaṭṭati, tasmā adamhāti. Atha naṁ rājā gijjhā kira
  yojanasatamatthake ṭhatvā kuṇapaṁ passanti kasmā tvaṁ attano
  oḍḍitaṁ pāsaṁ na passasīti vatvā paṭhamaṁ gāthamāha
             yannu gijjho yojanasataṁ kuṇapāni avekkhati,
             kasmā jālañca pāsañca āsajjāpi na bujjhasīti.
-------------------------------------------------
[page 067]
      Tattha yanti nipātamattaṁ. Nūti nāmatthe nipāto. Gijjho
  nāma yojanasataṁ atikkamitvā ṭhitāni kuṇapāni avekkhati passatīti
  attho. Āsajjāpīti āsādetvāpi sampāpuṇitvāpīti attho.
  Tvaṁ attano atthāya oḍḍitaṁ jālañca pāsañca patvāpi kasmā
  na bujjhasīti pucchi.
      Gijjho tassa vacanaṁ sutvā dutiyaṁ gāthamāha
             yadā parābhavo hoti poso jīvitasaṅkhaye
             atha jālañca pāsañca āsajjāpi na bujjhatīti.
      Tattha parābhavoti vināso. Posoti satto.
      Gijjhassa vacanaṁ sutvā rājā seṭṭhiṁ pucchi saccaṁ mahāseṭṭhi
  gijjhehi tumhākaṁ gehe vatthādīni ābhatānīti. Saccaṁ devāti.
  Kahaṁ tānīti. Deva mayā sabbāni visuṁ visuṁ ṭhapitāni, yaṁ yesaṁ
  santakaṁ, taṁ tesaṁ dassāmi, imaṁ gijjhaṁ vissajjethāti. Gijjhaṁ
  vissajjāpetvā mahāseṭṭhī sabbesaṁ santakāni dāpesi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne mātuposakabhikkhu sotāpattiphale
  patiṭṭhahi. Tadā rājā ānando ahosi, bārāṇasīseṭṭhī sāriputto,
  mātuposakagijjho pana ahamevāti.
                     Gijjhajātakaṁ catutthaṁ.
                       -----------
-------------------------------------------------
[page 068]
                        5 Nakulajātakaṁ
      sandhiṁ katvā amittenāti idaṁ satthā jetavane viharanto
  seṇibhaṇḍanaṁ ārabbha kathesi.
      Vatthu heṭṭhā uragajātake kathitasadisameva.
      Idhāpi satthā na bhikkhave ime dve mahāmattā idāneva
  mayā samaggā katā, pubbepāhaṁ ime samagge akāsiṁ yevāti
  vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ gāme brāhmaṇakule nibbattitvā vayappatto takkasilāyaṁ
  sabbasippāni uggahetvā gharāvāsaṁ pahāya isipabbajjaṁ pabbajitvā
  abhiññā ca samāpattiyo ca nibbattetvā uñchācariyāya
  vanamūlaphalāphalāhāro himavantappadese vāsaṁ kappesi. Tassa caṅkamanakoṭiyaṁ
  ekasmiṁ vammike nakulo tiṭṭhati. Tasseva santike ekasmiṁ
  rukkhamūle sappo vāsaṁ kappesi. Te ubhopi ahinakulā niccakālaṁ
  kalahaṁ karonti. Bodhisatto tesaṁ kalahe ādīnavañca mettābhāvanāya
  ca ānisaṁsaṁ kathetvā kalahaṁ nāma akatvā samaggasaṁvāsaṁ
  vasituṁ vaṭṭatīti ovaditvā ubhopi te samagge akāsi. Atha
  sappassa bahi nikkhantakāle nakulo caṅkamanakoṭiyaṁ vammikassa
  biladvāre sīsaṁ katvā mukhaṁ vivaritvā nipanno assasanto passasanto
-------------------------------------------------
[page 069]
  Niddaṁ upagañchi. Bodhisatto taṁ tathā nipajjitvā niddāyamānaṁ
  disvā kinnu kho te nissāya bhayaṁ uppannanti pucchanto paṭhamaṁ
  gāthamāha
         sandhiṁ katvā amittena aṇḍajena jalābuja
         vivariya dāṭhaṁ sayasi, kuto te bhayamāgatanti.
      Tattha sandhiṁ katvāti mittabhāvaṁ karitvā. Aṇḍajenāti
  aṇḍakose nibbattena nāgena. Jalābujāti nakulaṁ ālapati.
  So hi jalābumhi jātattā jalābujoti vuccati. Vivariyāti
  vivaritvā.
      Evaṁ bodhisattena vutto nakulo ayya paccāmitto nāma na
  avajānitabbo āsaṅkitabbo yevāti vatvā dutiyaṁ gāthamāha
         saṅketheva amittasmiṁ, mittasmimpi na vissase,
         abhayā bhayamuppannaṁ api mūlāni katantīti.
      Tattha abhayā bhayamuppannanti na ito te bhayaṁ uppannanti
  abhayo. Ko so mitto yamhi mittasmimpi vissaseti tato bhayaṁ
  uppajjati, taṁ mūlampi nikantatīti mittassa sabbarandhānaṁ viditattā
  mūlaghaccāya saṁvattatīti attho.
      Atha naṁ bodhisatto mā bhāyi, yathā sappo tayi na dubbhati
  evāhaṁ akāsiṁ, tvaṁ ito paṭṭhāya tasmiṁ āsaṅkaṁ mā karīti
  ovaditvā cattāro brahmavihāre bhāvetvā brahmalokaparāyano
  ahosi. Tepi yathākammaṁ gatā.
-------------------------------------------------
[page 070]
      Satthā imaṁ dhammadesanaṁ āharitvā jātakaṁ samodhānesi.
  Tadā sappo ca nakulo ca ime dve mahāmattā ahesuṁ,
  tāpaso pana ahamevāti.
                     Nakulajātakaṁ pañcamaṁ.
                       -----------
                      6 Upasāḷhajātakaṁ
      upasāḷhakanāmānanti idaṁ satthā jetavane viharanto ekaṁ
  upasāḷhakaṁ nāma susānasuddhikaṁ brāhmaṇaṁ ārabbha kathesi.
      So kira aḍḍho ahosi mahaddhano diṭṭhigatikattā pana
  dhūravihāre vasantānampi buddhānaṁ saṅgahaṁ nāma na akāsi. Putto
  panassa paṇḍito ahosi ñāṇasampanno. So mahallakakāle
  puttaṁ āha mā kho maṁ tāta aññassa vasalassa jhāpitasusāne
  jhāpehi, ekasmiṁ pana anucchiṭṭhasusāne yeva maṁ jhāpeyyāsīti.
  Tāta ahaṁ tumhākaṁ jhāpetabbayuttakaṁ ṭhānaṁ na jānāmi, sādhu vata
  maṁ ādāya gantvā imasmiṁ ṭhāne maṁ jhāpeyyāsīti tumhe va
  ācikkhathāti. Brāhmaṇo sādhu tātāti taṁ ādāya nagarā
  nikkhamitvā gijjhakūṭamatthakaṁ abhirūhitvā tāta idaṁ aññassa vasalassa
  na jhāpitaṭṭhānaṁ, ettha maṁ jhāpeyyāsīti vatvā puttena saddhiṁ
  pabbatā otarituṁ ārabhi. Satthā pana taṁ divasaṁ paccūsakāle
  bodhaneyyabandhave olokento tesaṁ pitāputtānaṁ sotāpattimaggassa
-------------------------------------------------
[page 071]
  Upanissayaṁ addasa, tasmā taṁ maggaṁ gahetvā ṭhitaluddako viya
  pabbatapādaṁ gantvā tesaṁ pabbatamatthakā otarantānaṁ āgamayamāno
  nisīdi. Te otarantā satthāraṁ addasaṁsu. Satthā paṭisanthāraṁ
  karonto kahaṁ gamittha brāhmaṇāti pucchi. Māṇavo taṁ atthaṁ
  ārocesi. Satthā tena hi ehi, tava pitarā ācikkhitaṭṭhānaṁ
  gacchāmāti ubho pitāputte gahetvā pabbatamatthakaṁ āruyha kataraṁ
  ṭhānanti pucchi. Māṇavo imesaṁ tiṇṇaṁ pabbatānaṁ antaraṁ ācikkhi
  bhanteti āha. Satthā na kho māṇava tava pitā idāneva
  susānasuddhiko, pubbepi susānasuddhiko va na ceso idāneva imasmiṁ
  yeva ṭhāne maṁ jhāpeyyāsīti tava ācikkhati, pubbepi imasmiṁ yeva
  ṭhāne attano jhāpanabhāvaṁ ācikkhīti vatvā yācito atītaṁ āhari.
      Atīte imasmiṁ yeva rājagahe ayameva upasāḷhako brāhmaṇo
  ayameva cassa putto ahosi. Tadā bodhisatto magadharaṭṭhe brāhmaṇakule
  nibbattitvā paripuṇṇasippo isipabbajjaṁ pabbajitvā abhiññā
  ca samāpattiyo ca nibbattetvā jhānakīḷaṁ kīḷanto himavantappadese
  ciraṁ vasitvā loṇambilasevanatthāya gijjhakūṭe paṇṇasālāyaṁ vihāsi.
  Tadā so brāhmaṇo iminā va niyāmena puttaṁ vatvā puttena tumhe
  yeva me tathārūpaṁ ṭhānaṁ ācikkhathāti vutte idameva ṭhānaṁ ācikkhitvā
  puttena saddhiṁ otaranto bodhisattaṁ disvā tassa santikaṁ upasaṅkami.
  Bodhisatto ca iminā va niyāmena pucchitvā māṇavassa
  vacanaṁ sutvā ehi, tava pitarā ācikkhitaṭṭhānassa ucchiṭṭhabhāvaṁ vā
-------------------------------------------------
[page 072]
  Anucchiṭṭhabhāvaṁ vā jānissāmāti tehi saddhiṁ pabbatamatthakaṁ āruyha idaṁ
  tiṇṇaṁ pabbatānaṁ antaraṁ anucchiṭṭhaṭṭhānanti māṇavena vutte māṇava
  imasmiṁ yeva ṭhāne jhāpitakānaṁ pamāṇaṁ natthi, taveva pitā imasmiṁ yeva
  rājagahe brāhmaṇakule yeva nibbattitvā upasāḷhako yeva nāma
  hutvā imasmiṁ pabbatantare cuddasa ñātisahassāni jhāpito, paṭhaviyaṁ hi
  ajjhāpitaṭṭhānaṁ vā asusānaṭṭhānaṁ vā sīsānaṁ aniveṭhitaṭṭhānaṁ vā laddhuṁ
  na sakkāti pubbenivāsañāṇena paricchinditvā imaṁ gāthadvayamāha
          upasāḷhakanāmānaṁ sahassāni catuddasa
          asmiṁ padese daḍḍhāni natthi loke anāmataṁ.
          Yamhi saccañca dhammo ca ahiṁsā saññamo damo
          etadariyā sevananti etaṁ loke anāmatanti.
      Tattha anāmatanti amataṭṭhānaṁ hi upacāravasena amatanti
  vuccati. Taṁ paṭisedhento anāmatanti āha. Amatantipi pāṭho.
  Lokasmiṁ hi anamataṭṭhānaṁ 1- asusānaṭṭhānaṁ nāma natthīti attho.
  Yamhi saccañca dhammo cāti yasmiṁ puggale catusaccavatthukaṁ
  pubbabhāgasaccañāṇañceva lokuttaradhammo ca atthi. Ahiṁsāti paresaṁ
  avihesā aviheṭṭhanā. Saññamoti sīlasaññamo. Damoti indriyadamanaṁ.
  Idañca guṇajātaṁ yasmiṁ puggale atthi. Etadariyā sevantīti
  ariyā buddhā ca paccekabuddhā ca buddhasāvakā ca etaṁ ṭhānaṁ
  sevanti evarūpaṁ puggalaṁ upasaṅkamanti bhajantīti attho. Etaṁ loke

  *  *  *  *  *  *
  Footnote: 1 amataṭṭhānantipi.
-------------------------------------------------
[page 073]
  Anāmatanti etaṁ guṇajātaṁ loke amatabhāvasādhanato amataṁ nāma.
      Evaṁ bodhisatto pitāputtānaṁ dhammaṁ desetvā cattāro
  brahmavihāre bhāvetvā brahmalokaparāyano ahosi. Satthā imaṁ
  dhammadesanaṁ āharitvā saccāni pakāsetvā jātakaṁ samodhānesi.
  Saccapariyosāne ubho pitāputtā sotāpattiphale patiṭṭhahiṁsu. Tadā
  pitāputtā va etarahi pitāputtā ahesuṁ, tāpaso pana ahamevāti.
                    Upasāḷhajātakaṁ chaṭṭhaṁ.
                      ------------
                       7 Samiddhijātakaṁ
      abhutvā bhikkhasi bhikkhūti idaṁ satthā rājagahaṁ upanissāya
  tapodārāme viharanto samiddhittheraṁ ārabbha kathesi.
      Ekadivasaṁ hi āyasmā samiddhitthero sabbarattiṁ padhānaṁ padahitvā
  aruṇuggamanavelāya nhātvā suvaṇṇavaṇṇaṁ attabhāvaṁ sukkhāpayamāno
  antaravāsakaṁ nivāsetvā uttarāsaṅgaṁ hatthena gahetvā aṭṭhāsi.
  Suparikammakatā viya suvaṇṇapaṭimā attabhāvasamiddhiyā yeva hissa
  samiddhīti nāmaṁ ahosi. Athassa sarīrasobhaggaṁ disvā ekā
  devadhītā paṭibaddhacittā theraṁ evamāha tvaṁ khosi bhikkhu daharo
  yuvā susu kāḷakeso bhaddena yobbanena samannāgato abhirūpo dassanīyo
  pāsādiko, evarūpassa tava kāme aparibhuñjitvā ko attho
-------------------------------------------------
[page 074]
  Pabbajjāya, kāme tāva paribhuñjassu, pacchā pabbajitvā samaṇadhammaṁ
  karissasīti. Atha naṁ thero āha devadhīte asukasmiṁ nāma vaye
  ṭhito marissāmīti mama maraṇakālaṁ na jānāmi, esa me kālo
  aparicchinno, tasmā taruṇakāle yeva samaṇadhammaṁ katvā dukkhassa
  antaṁ karissāmīti. Sā therassa santikā paṭisanthāraṁ alabhitvā
  tattheva antaradhāyi. Thero satthāraṁ upasaṅkamitvā etamatthaṁ
  ārocesi. Satthā na kho samiddhi tvañceva etarahi devadhītāya
  palobhito, pubbepi devadhītaro paṇḍitapabbajite palobhiṁsu yevāti
  tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ kāsikagāme brāhmaṇakule nibbattitvā vayappatto
  sabbasippesu nipphattiṁ patvā isipabbajjaṁ pabbajitvā abhiññā ca
  samāpattiyo ca nibbattetvā himavantappadese ekaṁ jātassaraṁ nissāya
  vāsaṁ kappesi. Sopi sabbarattiṁ padhānaṁ padahitvā aruṇuggamanavelāya
  nhātvā ekaṁ vakkalaṁ nivāsetvā ekaṁ hatthena gahetvā sarīraṁ
  nirodakaṁ karonto aṭṭhāsi. Athassa rūpasobhaggappattaṁ attabhāvaṁ
  oloketvā paṭibaddhacittā ekā devadhītā bodhisattaṁ palobhayamānā
  paṭhamaṁ gāthamāha
          abhutvā bhikkhasi bhikkhu, na hi bhutvāna bhikkhasi,
          bhutvāna bhikkhu bhikkhassu, mā taṁ kālo upaccagāti.
-------------------------------------------------
[page 075]
      Tattha abhutvā bhikkhasi bhikkhūti bhikkhu tvaṁ daharakāle
  kilesakāmavasena vatthukāme abhuñjitvā bhikkhāya carasi. Na hi bhutvāna
  bhikkhasīti nanu nāma pañcakāmaguṇe bhuñjitvā bhikkhāya caritabbaṁ,
  tvaṁ kāme abhuñjitvāva bhikkhācariyaṁ upagatosi. Bhutvāna bhikkhu
  bhikkhassūti bhikkhu daharakāle tāva kāme bhuñjitvāna pacchā
  mahallakakāle bhikkhassu. Mā taṁ kālo upaccagāti ayaṁ kāme
  bhuñjanakālo daharakāle mā taṁ atikkamatūti.
      Bodhisatto devadhītāya vacanaṁ sutvā attano ajjhāsayaṁ
  pakāsento dutiyaṁ gāthamāha
          kālaṁ vohaṁ na jānāmi, channo kālo na dissati,
          tasmā abhutvā bhikkhāmi, mā maṁ kālo upaccagāti.
      Tattha kālaṁ vohaṁ na jānāmīti voti nipātamattaṁ. Ahaṁ paṭhamavaye
  vā mayā maritabbaṁ majjhimavaye vā pacchimavaye vāti evaṁ attano
  maraṇakālaṁ na jānāmi. Atipaṇḍitenāpi hi puggalena
          jīvitaṁ byādhi kālo ca dehanikkhepanaṁ gati
          pañcete jīvalokasmiṁ animittā na ñāyareti.
  Channo kālo na dissatīti yasmā asukasmiṁ nāma vayakāle vā hemantādi-
  utukāle vā mayā maritabbanti mayhampesa channo kālo na dissati
  supaṭicchanno hutvā ṭhito na paññāyati. Tasmā abhutvā bhikkhāmīti
  tena kāraṇena kāmaguṇe abhutvā va bhikkhāmi. Mā maṁ kālo
  upaccagāti maṁ samaṇadhammassa karaṇakālo mā atikkamatu, iminā
-------------------------------------------------
[page 076]
  Kāraṇena daharova samāno pabbajitvā samaṇadhammaṁ karomīti.
      Devadhītā bodhisattassa vacanaṁ sutvā tattheva antaradhāyi.
      Satthā imaṁ dhammadesanaṁ āharitvā, jātakaṁ samodhānesi. Tadā
  devadhītā ayañca devadhītā, ahameva tena samayena tāpaso ahosinti.
                     Samiddhijātakaṁ sattamaṁ.
                      ------------
                       8 Sakuṇagghijātakaṁ
      seno balasā patamānoti idaṁ satthā jetavane viharanto attano
  ajjhāsayaṁ sakuṇovādasuttaṁ ārabbha kathesi.
      Ekadivasaṁ hi satthā bhikkhū āmantetvā gocare bhikkhave caratha
  sake pettike visayeti imaṁ saṁyuttaṁ mahāvagge suttantaṁ kathento
  tumhe tāva tiṭṭhatha, pubbepi tiracchānagatāpi sakaṁ visayaṁ pahāya
  agocare carantā paccāmittānaṁ hatthapathaṁ gantvā attano
  paññāsampattiyā upāyakosallena paccāmittānaṁ hatthā mucciṁsūti vatvā
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  lāpasakuṇayoniyaṁ nibbattitvā naṅgalakaṭṭhakaraṇe leḍḍuṭṭhāne vāsaṁ
  kappesi. So ekadivasaṁ sakavisaye gocaragahaṇaṁ pahāya paravisaye
  gocaraṁ gahessāmīti aṭavipariyantaṁ agamāsi. Atha naṁ tattha gocaraṁ
  pariggaṇhantaṁ disvā sakuṇagghi sahasā ajjhappattā aggahesi.
-------------------------------------------------
[page 077]
  So sakuṇagghiyā hariyamāno evaṁ paridevesi mayameva mahāalakkhikā
  mayaṁ appapuññā yeva, mayaṁ agocare carimhā paravasaye, sacajja mayaṁ
  gocare careyyāma sake pettikavisaye, na myāyaṁ sakuṇagghi alaṁ
  abhavissa yadidaṁ yuddhāyāti. Ko pana te lāpa gocaro sako pettiko
  visayoti. Yadidaṁ naṅgalakaṭṭhakaraṇaṁ leḍḍuṭṭhānanti. Atha naṁ sakuṇagghi
  sake bale atthaddhā amuñci gaccha bho tvaṁ lāpa, tatthāpi gantvā
  na mokkhasīti. So tattha gantvā mahantaṁ leḍḍuṁ abhirūhitvā ehi
  khodāni sakuṇagghīti senaṁ avhayanto aṭṭhāsi. Sakuṇagghi sake
  bale apatthaddhā ubho pakkhe sandhāya lāpasakuṇa sahasā ajjhappattā.
  Yadā pana taṁ lāpo bahuāgato kho myāyaṁ sakuṇagghīti
  aññāsi, atha parivattitvā tasseva leḍḍussa antaraṁ paccāpādi.
  Sakuṇagghi vegaṁ sandhāretuṁ asakkonto tattheva uraṁ paccaphālesi.
  Evaṁ so bhinnena hadayena nikkhantehi akkhīhi jīvitakkhayaṁ pāpuṇi.
      Satthā imaṁ atītaṁ dassetvā evaṁ bhikkhave tiracchānagatāpi
  agocare carantā amittahatthaṁ gacchanti gocare pana sake pettike
  visaye carantā amitte niggaṇhanti, tasmā tumhepi mā agocare
  caratha paravisaye, agocare bhikkhave carataṁ paravisaye lacchati māro
  otāraṁ lacchati māro ārammaṇaṁ, ko ca bhikkhave bhikkhuno agocaro
  paravisayo yadidaṁ pañcakāmaguṇā, katame pañca, cakkhuviññeyyā rūpā
  sotaviññeyyā saddā ghānaviññeyyā gandhā jivhāviññeyyā rasā
  kāyaviññeyyā phoṭṭhabbā, ayaṁ kho bhikakhave bhikkhuno agocaro
-------------------------------------------------
[page 078]
  Paravisayoti vatvā abhisambuddho hutvā paṭhamaṁ gāthamāha
          seno balasā patamāno lāpaṁ gocaraṭṭhāyinaṁ
          sahasā ajjhappatto va maraṇaṁ tenupāgamīti.
      Tattha basasā patamānoti lāpaṁ gaṇhissāmīti balena thāmena
  patamāno. Gocaraṭṭhāyinanti sakavisayā nikkhamitvā gocaratthāya
  aṭavipariyante ṭhitaṁ. Ajjhappattoti sampatto. Tenupāgamīti tena
  kāraṇena maraṇaṁ patto.
      Tasmiṁ pana maraṇaṁ upagate lāpo nikkhamitvā diṭṭhā vata me
  paccāmittassa piṭṭhīti tassa hadayeva ṭhatvā udānaṁ udānento dutiyaṁ
  gāthamāha
          sohaṁ nayena sampanno pettike gocare rato
          apetasattu modāmi sampassaṁ atthamattanoti.
      Tattha nayenāti upāyena. Atthamattanoti attano
  arogabhāvasaṅkhātaṁ vuḍḍhiṁ.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne bahū bhikkhū sotāpattiphalādīni
  sampāpuṇiṁsu. Tadā seno devadatto ahosi, lāpo pana ahamevāti.
                    Sakuṇagghijātakaṁ aṭṭhamaṁ.
                      -------------
-------------------------------------------------
[page 079]
                        9 Arakajātakaṁ
      yo ve mettena cittenāti idaṁ satthā jetavane viharanto
  mettasuttaṁ ārabbha kathesi.
      Ekasmiṁ samaye satthā bhikkhū āmantetvā mettāya bhikkhave
  cetovimuttiyā āsevitāya bhāvitāya bahulīkatāya yānikatāya
  vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā,
  katame ekādasa, sukhaṁ supati, sukhaṁ paṭibujjhati, na pāpakaṁ supinaṁ passati,
  manussānaṁ piyo hoti, amanussānaṁ piyo hoti, devatā rakkhanti, nāssa
  aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo
  vippasīdati, asammuḷho kālaṁ karoti, uttariṁ appaṭivijjhanto
  brahmalokūpago hoti, mettāya bhikkhave cetovimuttiyā
  āsevitāya bhāvitāya bahulīkatāya yānikatāya vatthukatāya anuṭṭhitāya
  paricitāya susamāraddhāya, ime ekādasānisaṁsā pāṭikaṅkhā, ime
  ekādasānisaṁse gahetvā ṭhitaṁ mettābhāvanaṁ vaṇṇetvā bhikkhave bhikkhunā
  nāma sabbasattesu odissakānodissakavasena mettā bhāvetabbā,
  hitopi hitena pharitabbo, ahitopi hitena pharitabbo, majjhattopi
  hitena pharitabbo, evaṁ sabbasattesu odissakānodissakavasena mettā
  bhāvetabbā, karuṇā muditā upekkhā bhāvetabbā, catūsu brahmavihāresu
  kammaṁ kātabbameva, evaṁ karonto hi maggaṁ vā phalaṁ vā
-------------------------------------------------
[page 080]
  Alabhantopi brahmalokaparāyano hoti, porāṇakapaṇḍitāpi sattavassāni
  mettaṁ bhāvetvā sattasaṁvaṭṭavivaṭṭakappe brahmalokasmiṁ yeva
  vasiṁsūti vatvā atītaṁ āhari.
      Atīte ekasmiṁ kappe bodhisatto brāhmaṇakule nibbattetvā
  vayappatto kāme pahāya isipabbajjaṁ pabbajitvā catunnaṁ brahmavihārānaṁ
  lābhī arako nāma satthā hutvā himavantappadese vāsaṁ
  kappesi. Tassa mahāparivāro ahosi. So isigaṇaṁ ovadanto
  pabbajitena nāma mettā bhāvetabbā, karuṇā muditā upekkhā
  bhāvetabbā, mettacittaṁ hi nāmetaṁ appanāppattaṁ brahmalokaparāyanataṁ
  sādhetīti mettāya ānisaṁsaṁ pakāsento imā gāthā
  avoca
          yo ve mettena cittena sabbalokānukampati
          uddhaṁ adho ca tiriyañca appamāṇena sabbaso,
          appamāṇaṁ hitaṁ cittaṁ paripuṇṇaṁ subhāvitaṁ,
          yaṁ pamāṇaṁ kataṁ kammaṁ na taṁ tatrāvasissatīti.
      Tattha yo ve mettena cittena sabbalokānukampatīti khattiyādīsu
  vā samaṇabrāhmaṇesu vā yo koci appanāppattena mettacittena
  sakalaṁ sattalokaṁ anukampeti. Uddhanti paṭhavitalato yāva
  nevasaññānāsaññāyatanabrahmalokā. Adhoti paṭhaviyā heṭṭhā yāva
  ussade mahāniraye. Tiriyanti manussaloke, yattakāni cakkavāḷāni
  tesu sabbesu ettake ṭhāne nibbattā sabbe sattā averā hontu
-------------------------------------------------
[page 081]
  Abyāpajjhā hontu anīghā hontu sukhī attānaṁ pariharantūti evaṁ
  bhāvitena mettena cittenāti attho. Appamāṇenāti appamāṇasattānaṁ
  ārammaṇattā appamāṇena. Sabbasoti sabbākārena.
  Uddhaṁ adho tiriyanti evaṁ sabbasugatiduggativasenāti attho. Appamāṇaṁ
  hitaṁ cittanti appamāṇaṁ katvā bhāvikaṁ sabbasattesu hitaṁ cittaṁ.
  Paripuṇṇanti avikalaṁ. Subhāvitanti suvaḍḍhitaṁ. Appamāṇacittassetaṁ
  nāmaṁ. Yaṁ pamāṇaṁ kataṁ kammanti yaṁ appamāṇaṁ appamāṇārammaṇanti
  evaṁ ārammaṇantikavasena ca vasibhāvappattivasena ca
  āvaḍḍhetvā kataṁ parittaṁ kāmāvacarakammaṁ. Na taṁ tatrāvasissatīti
  taṁ parittakammaṁ yantaṁ appamāṇaṁ hitaṁ cittanti saṅkhyaṁ gataṁ
  rūpāvacarakammaṁ tatra na avasissati. Yathā nāma mahoghena ajjhotthataṁ
  parittodakaṁ oghassa abbhantare tena asaṁhariyamānaṁ nāvasissati na
  tiṭaṭhati, atha kho mahogho va taṁ vikkhambhetvā tiṭṭhati, evameva
  parittakammaṁ tassa mahaggatakammassa abbhantare tena mahaggatakammena
  paricchinditvā agahitavipākokāsaṁ hutvā na avasissati na tiṭṭhati
  na sakkoti attano vipākaṁ dātuṁ, atha kho mahaggatakammameva taṁ
  ajjhottharitvā tiṭṭhati vipākaṁ detīti.
      Evaṁ bodhisatto antevāsikānaṁ mettābhāvanāya ānisaṁsaṁ kathetvā
  aparihīnajjhāno brahmaloke nibbattitvā sattasaṁvaṭṭavivaṭṭakappe na
  imaṁ lokaṁ puna agamāsi.
-------------------------------------------------
[page 082]
      Satthā imaṁ dhammadesanaṁ āharitvā jātakaṁ samodhānesi.
  Tadā isigaṇā buddhaparisā ahesuṁ, arako satthā pana ahamevāti.
                      Arakajātakaṁ navamaṁ.
                       -----------
                      10 Kakaṇṭakajātakaṁ
      nāyaṁ pure onamatīti idaṁ kakaṇṭakajātakaṁ mahāummaṅgajātake
  āvibhavissati.
                     Kakaṇṭakajātakaṁ dasamaṁ.
                     Santhavavaggo dutiyo.
                      ------------
-------------------------------------------------
[page 083]
                   3 Kalyāṇadhammavaggavaṇṇanā
                       -----------
                    1 kalyā dhemmajātakaṁ.
      Kalyāṇadhammoti idaṁ satthā jetavane viharanto ekaṁ badhirasassuṁ
  ārabbha kathesi.
      Sāvatthiyaṁ hi eko kuṭumbiko saddho pasanno tisaraṇagato
  pañcasīlasamannāgato. So ekadivasaṁ bahūni sappiādīni bhesajjāni
  ceva pupphagandhavatthādīni ca gahetvā jetavane satthu santike
  dhammaṁ sossāmīti agamāsi. Tassa tattha gatakāle sassu khādanīyaṁ
  bhojanīyaṁ gahetvā dhītaraṁ daṭṭhukāmā taṁ gehaṁ agamāsi. Sā ca thokaṁ
  badhīradhātukā hoti. Sā dhītarā saddhiṁ bhuttabhojanā bhattasammadaṁ
  vinodayamānā dhītaraṁ pucchi kiṁ amma bhattā te sammodamāno avivadamāno
  piyasaṁvāsaṁ vasatīti. Kiṁ amma kathetha, yādiso tumhākaṁ jāmātā
  sīlena ceva ācārasampadāya ca tādiso pabbajitopi dullabhoti.
  Upāsikā dhītu vacanaṁ sādhukaṁ asallakkhetvā pabbajitoti padameva
  gahetvā amma kasmā te bhattā pabbajitoti mahāsaddaṁ akāsi.
  Taṁ sutvā sakalagehavāsino amhākaṁ kira kuṭumbiko pabbajitoti
  viraviṁsu. Tesaṁ saddaṁ sutvā dvārena sañcarantā kinnāma kiretanti
  pucchiṁsu. Imasmiṁ kira gehe kuṭumbiko pabbajitoti. Sopi kho kuṭumbiko
-------------------------------------------------
[page 084]
  Dasabalassa dhammaṁ sutvā vihārā nikkhamma nagaraṁ pāvisi. Atha naṁ
  antarāmagge yeva eko puriso disvā samma tvaṁ kira pabbajito,
  tava gehe puttadāraparijano 1- paridevatīti āha. Athassa etadahosi
  ayaṁ apabbajitameva kira maṁ pabbajitoti vadati, uppanno kho pana
  kalyāṇasaddo na antaradhāpetabbo, ajjeva mayā pabbajituṁ vaṭṭatīti.
  Tato va nivattitvā satthu santikaṁ gantvā kinnu kho upāsaka idāneva
  buddhupaṭṭhānaṁ katvā gantvā idāneva paccāgatosīti vutte tamatthaṁ
  ārocetvā bhante kalyāṇasaddo nāma uppanno antaradhāpetuṁ
  na vaṭṭati, tasmā pabbajitukāmo hutvā āgatomhīti āha.
  So pabbajjañca upasampadañca labhitvā sammāpaṭipanno na cirasseva
  arahattaṁ pāpuṇi. Idaṁ kira kāraṇaṁ bhikkhusaṅghe pākaṭaṁ jātaṁ.
  Athekadivasaṁ dhammasabhāyaṁ bhikkhū kathaṁ samuṭṭhāpesuṁ āvuso asuko nāma
  kuṭumbiko uppanno kalyāṇasaddo na antaradhāpetabboti pabbajitvā
  idāni arahattaṁ pattoti. Satthā āgantvā kāya nuttha bhikkhave
  etarahi kathāya sannisinnāti pucchitvā imāya nāmāti vutte bhikkhave
  porāṇakapaṇḍitāpi uppanno kalyāṇasaddo vināsetuṁ na vaṭṭatīti
  pabbajiṁsu yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  seṭṭhikule nibbattitvā vayappatto pitu accayena seṭṭhiṭṭhānaṁ pāpuṇi.
  So ekadivasaṁ nivesanā nikkhamitvā rājupaṭṭhānaṁ agamāsi. Athassa

  *  *  *  *  *  *
  Footnote: 1 puttadāraparijanā paridevantītipi.
-------------------------------------------------
[page 085]
  Sassu dhītaraṁ passissāmīti taṁ gehaṁ agamāsi. Sā thokaṁ badhiradhātukāti
  sabbaṁ paccuppannavatthusadisameva. Taṁ pana rājupaṭṭhānaṁ katvā attano
  gharaṁ āgacchantaṁ disvā eko puriso tumhe kira pabbajitāti
  tumhākaṁ gehe mahāparidevo vattatīti āha. Bodhisatto uppanno
  kalyāṇasaddo nāma na antaradhāpetuṁ vaṭṭatīti tato va nivattitvā
  rañño santikaṁ gantvā kiṁ tvaṁ mahāseṭṭhi idāneva gantvā puna
  āgatosīti vutte deva gehe jano kira maṁ apabbajitameva pabbajitoti
  vatvā paridevati, uppanno kho pana kalyāṇasaddo na antaradhāpetabbo,
  pabbajissāmahaṁ, pabbajjaṁ me anujānāhīti etamatthaṁ pakāsento
  imā gāthā avoca
                  kalyāṇadhammoti yadā janinda
                  loke samaññaṁ anupāpuṇāti
                  tasmā na hiyyetha naro sapañño,
                  hiriyāpi santo dhuramādiyanti,
                  sāyaṁ samaññā idha majja pattā
                  kalyāṇadhammoti janinda loke,
                  tāhaṁ samekkhaṁ idha pabbajissaṁ,
                  na hi matthi chando idha kāmabhogeti.
      Tattha kalyāṇadhammoti sundaradhammo. Samaññaṁ anupāpuṇātīti
  yadā sīlavā kalyāṇadhammo pabbajitoti idaṁ paṇṇattivohāraṁ
  pāpuṇāti. Tasmā na hiyyethāti tato samaññato na parihāyetha.
-------------------------------------------------
[page 086]
  Hiriyāpi santo dhuramādiyanti mahārāja sappurisā nāma ajjhattasamuṭṭhitāya
  hiriyāpi bahiddhā samuṭṭhitena ottappenāpi etaṁ pabbajjādhuraṁ
  gaṇhanti. Idha majja pattāti idha mayā ajja pattā.
  Tāhaṁ samekkhanti taṁ ahaṁ guṇavasena laddhaṁ samaññaṁ samekkhanto
  sampassanto. Na hi matthi chandoti na hi me atthi chando.
  Idha kāmabhogeti imasmiṁ loke kilesakāmena ceva vatthukāmena ca
  paribhogeti.
      Bodhisatto evaṁ vatvā rājānaṁ pabbajjaṁ anujānāpetvā
  himavantappadesaṁ gantvā isipabbajjaṁ pabbajitvā abhiññā ca samāpattiyo
  ca nibbattetvā brahmalokaparāyano ahosi.
      Satthā imaṁ dhammadesanaṁ āharitvā jātakaṁ samodhānesi. Tadā
  rājā ānando ahosi, bārāṇasīseṭṭhī pana ahamevāti.
                   Kalyāṇadhammajātakaṁ paṭhamaṁ.
                      ------------
                       2 Daddarajātakaṁ
      ko nu saddena mahatāti idaṁ satthā jetavane viharanto
  kokālikaṁ ārabbha kathesi.
      Tasmiṁ hi kāle bahussutā bhikkhū manosilātale nisinnā
  sīhanādaṁ nadantā taruṇasīhā viya ākāsagaṅgaṁ otārentā viya
  saṅghamajjhe padabhāṇaṁ bhaṇanti. Kokāliko tesu padabhāṇaṁ bhaṇantesu
-------------------------------------------------
[page 087]
  Attano tucchabhāvaṁ ajānitvā va ahampi padabhāṇaṁ bhaṇissāmīti
  bhikkhūnaṁ antare pavisitvā amhākaṁ padabhāṇaṁ na pāpenti, sace
  amhākaṁ pāpeyyuṁ, mayampi bhaṇeyyāmāti bhikkhusaṅghassa nāmaṁ gahetvā 1-
  va tattha tattha kathento āhiṇḍati. Tassa sā kathā bhikkhusaṅghe
  pākaṭā jātā. Bhikkhū vimaṁsissāma tāva nanti saññāya evamāhaṁsu
  āvuso kokālika ajja saṅghassa padabhāṇaṁ bhaṇāhīti. So attano
  balaṁ ajānitvā va sādhūti sampaṭicchitvā ajja padabhāṇaṁ bhaṇissāmīti
  attano sappāyaṁ yāguṁ pivi khajjanaṁ khādi sappāyeneva sūpena bhuñji.
  Suriye aṭṭhaṅgate dhammassavanakāle ghosite bhikkhusaṅgho sannipati.
  So kaṇṭakuraṇḍavaṇṇaṁ kāsāvaṁ nivāsetvā kaṇṇikārapupphavaṇṇaṁ
  cīvaraṁ pārupitvā saṅghamajjhaṁ pavisitvā theraṁ vanditvā alaṅkataratanamaṇḍape
  paññattavaradhammāsanaṁ abhirūhitvā cittavījaniṁ gahetvā
  padabhāṇaṁ bhaṇissāmīti nisīdi. Tāvadevassa sarīrā sedā mucciṁsu,
  sārajjaṁ okkami. Pubbagāthāya paṭhamapadaṁ udāharitvā antaraṁ na
  passi. So kampamāno āsanā oruyha lajjito saṅghamajjhato
  apakkamma attano pariveṇaṁ agamāsi. Añño bahussuto bhikkhu
  padabhāṇaṁ bhaṇi. Tato paṭṭhāya bhikkhū tassa tucchabhāvaṁ jāniṁsu.
  Athekadivasaṁ dhammasabhāyaṁ kathaṁ samuṭṭhāpesuṁ āvuso paṭhamaṁ kokālikassa
  tucchabhāvo dujjāno, idāni pana sayaṁ naditvā pākaṭo jātoti.
  Satthā āgantvā kāya nuttha bhikkhave etarahi kathāya sannisinnāti

  *  *  *  *  *  *
  Footnote: 1 agahetvātipi.
-------------------------------------------------
[page 088]
  Pucchitvā imāya nāmāti vutte na bhikkhave idāneva kokāliko
  naditvā pākaṭo jāto pubbepi naditvā pākaṭo ahosīti vatvā
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese sīhayoniyaṁ nibbattitvā bahunnaṁ sīhānaṁ rājā
  ahosi. So anekasīhaparivāro rajataguhāyaṁ vāsaṁ kappesi.
  Tassa avidūre ekissā guhāya eko sigālopi vasati. Athekadivasaṁ
  deve vassitvā vigate sabbe sīhā sīharājasseva guhādvāre
  sannipatitvā sīhanādaṁ nadantā sīhakīḷaṁ kīḷiṁsu. Tesaṁ evaṁ naditvā
  kīḷanakāle sopi sigālo vassi. Sīhā tassa saddaṁ sutvā
  ayampi sigālo amhehi saddhiṁ nadatīti lajjitā tuṇhī ahesuṁ.
  Tesaṁ tuṇhībhūtakāle bodhisattassa putto sīhapotako tāta ime
  sīhā naditvā sīhakīḷaṁ kīḷantā etassa saddaṁ sutvā lajjāya
  tuṇhī jātā, ko nāmeso attano saddena attānaṁ jānāpetīti
  pitaraṁ pucchanto paṭhamaṁ gāthamāha
           ko nu saddena mahatā abhinādeti daddaraṁ,
           taṁ sīhā nappaṭinadanti, ko nāmeso migābhibhūti.
      Tattha abhinādeti daddaranti daddarapabbataṁ ekaninnādaṁ karoti.
  Migābhibhūti pitaraṁ ālapati. Ayamettha attho migābhibhūti migajeṭṭhaka
  sīharāja pucchāmi taṁ ko nāma esoti.
      Athassa vacanaṁ sutvā pitā dutiyaṁ gāthamāha
-------------------------------------------------
[page 089]
             Adhamo migajātānaṁ sigālo tāta vassati,
             jātimassa jigucchantā tuṇhī sīhā samacchareti.
      Tattha samacchareti santi upasaggamattaṁ. Acchantīti attho,
  tuṇhī acchanti tuṇhī hutvā nisīdantīti vuttaṁ hoti. Potthesu pana
  samacchareti likhanti.
      Satthā na bhikkhave kokāliko idāneva attānaṁ pākaṭaṁ karoti,
  pubbepi akāsi yevāti imaṁ dhammadesanaṁ āharitvā jātakaṁ samodhānesi.
  Tadā sigālo kokāliko ahosi, sīhapotako pana rāhulo, sīharājā
  pana ahamevāti.
                     Daddarajātakaṁ dutiyaṁ.
                       -----------
                       3 Makkaṭajātakaṁ
      tāta māṇavako esoti idaṁ satthā jetavane viharanto ekaṁ
  kuhakaṁ bhikkhuṁ ārabbha kathesi.
      Vatthu pakiṇṇakanipāte uddālakajātake āvibhavissati.
      Tadā pana satthā bhikkhave nāyaṁ bhikkhu idāneva kuhako pubbepi
  makkaṭo hutvāpi aggissa kāraṇā kohaññaṁ akāsi yevāti vatvā
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
-------------------------------------------------
[page 090]
  Ekasmiṁ kāsikagāmake brāhmaṇakule nibbattitvā vayappatto
  takkasilāyaṁ sippaṁ uggaṇhitvā gharāvāsaṁ saṇṭhapesi. Athassa brāhmaṇī
  ekaṁ puttaṁ vijāyitvā puttassa ādhāvitvā paridhāvitvā
  vicaraṇakāle kālamakāsi. Bodhisatto tassā petakiccaṁ katvā kiṁ me
  idāni gharāvāsena, puttaṁ gahetvā pabbajissāmīti assumukhaṁ
  ñātimittavaggaṁ pahāya puttaṁ ādāya himavantaṁ pavisitvā isipabbajjaṁ
  pabbajitvā tattha vanamūlaphalāhāro vāsaṁ kappesi. So ekadivasaṁ
  vassānakāle deve vassante sāradārūni jāletvā visibbento
  phalakaṭṭhantare 1- nipajji. Puttopissa tāpasakumārako pitu pāde
  sambāhanto nisīdi. Atheko vanamakkaṭo sītena pīḷiyamāno tassa
  paṇṇasālāya taṁ aggiṁ disvā sacāhaṁ ettha pavisissāmi, makkaṭo
  makkaṭoti maṁ pothetvā nīharissanti, aggiṁ visibbetuṁ na labhissāmīti
  atthi idāni me upāyoti tāpasavesaṁ gahetvā kohaññaṁ katvā
  pavisissāmīti cintetvā ekassa matatāpasassa vakkalāni nivāsetvā
  pacchiñca aṅkusañca yaṭṭhiñca gahetvā paṇṇasāladvāre ekaṁ
  tālarukkhaṁ nissāya saṅkuṭiko aṭṭhāsi. Tāpasakumārako taṁ disvā
  makkaṭabhāvaṁ ajānanto eko mahallakatāpaso sītena pīḷito aggiṁ
  visibbetuṁ āgato bhavissatīti tāpasassa kathetvā ekaṁ paṇṇasālaṁ
  pavesetvā visibbetuṁ vaṭṭatīti cintetvā pitaraṁ ālapanto paṭhamaṁ
  gāthamāha

  *  *  *  *  *  *
  Footnote: 1 phalakattharetipi.
-------------------------------------------------
[page 091]
            Tāta māṇavako eso tālamūlaṁ apassito,
            agārakañcidaṁ atthi, handa demassagārakanti.
      Tattha māṇavakoti sattādhivacanaṁ. Tena tāta eso eko
  māṇavo satto eko tāpasoti dīpeti. Tālamūlaṁ apassitoti
  tālakhandhaṁ nissāya ṭhito. Agārakañcidaṁ atthīti idañca amhākaṁ
  pabbajitāgāraṁ atthi, paṇṇasālaṁ sandhāya vadati. Handāti vavassaggatthe
  nipāto. Demassagārakanti etassa ekamante vasanatthāya agāraṁ
  dema.
      Bodhisatto puttassa vacanaṁ sutvā uṭṭhāya paṇṇasāladvāre
  ṭhatvā olokento tassa makkaṭabhāvaṁ ñatvā tāta manussānaṁ nāma
  na evarūpaṁ mukhaṁ hoti, makkaṭo na yidha pakkositabboti vatvā dutiyaṁ
  gāthamāha
            mā kho taṁ tāta pakkosi, dūseyya no agārakaṁ,
            netādisaṁ mukhaṁ hoti brāhmaṇassa susīlinoti.
      Tattha dūseyya no agārakanti ayaṁ hi idha paviṭṭho samāno
  imaṁ kicchena kataṁ paṇṇasālaṁ agginā vā jhāpento uccārādīni
  vā karonto dūseyya. Netādisanti na etādisaṁ brāhmaṇassa
  susīlino mukhaṁ hoti.
      Makkaṭo esoti vatvā bodhisatto ekaṁ ummukaṁ gahetvā kiṁ
  ettha tiṭṭhasīti khipitvā taṁ palāpesi. Makkaṭopi vakkalāni chaḍḍetvā
  rukkhaṁ abhirūhitvā vanasaṇḍaṁ pāvisi. Bodhisatto cattāro
-------------------------------------------------
[page 092]
  Brahmavihāre bhāvetvā brahmalokaparāyano ahosi.
      Satthā imaṁ dhammadesanaṁ āharitvā jātakaṁ samodhānesi. Tadā
  makkaṭo kuhakabhikkhu ahosi, tāpasakumāro rāhulo, tāpaso pana
  ahamevāti.
                     Makkaṭajātakaṁ tatiyaṁ.
                       ----------
                     4 Dubbhiyamakkaṭajātakaṁ
      adammi te vāri bahuttarūpanti idaṁ satthā veḷuvane viharanto
  devadattaṁ ārabbha kathesi.
      Ekasmiṁ hi divase dhammasabhāyaṁ bhikkhū devadattassa akataññutaṁ
  mittadubbhibhāvaṁ kathentā nisīdiṁsu. Satthā na bhikkhave devadatto
  idāneva akataññū mittadubbhi pubbepi evarūpo ahosīti vatvā
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ kāsikagāmake brāhmaṇakule nibbattitvā vayappatto gharāvāsaṁ
  saṇṭhapesi. Tasmiṁ pana samaye kāsikaraṭṭhe vattanimahāmagge eko
  gambhīro udakapāno ahosi anotaraṇīyo tiracchānānaṁ. Maggapaṭipannā
  puññatthikā manussā dīgharajjukena vārakena udakaṁ ussiñcitvā
  ekissā doṇiyā pūretvā tiracchānānaṁ pānīyaṁ denti. Tassa
  samantato mahantaṁ araññaṁ. Tattha bahū makkaṭā vasanti. Atha
-------------------------------------------------
[page 093]
  Tasmiṁ magge dve tīṇi divasāni manussānaṁ sañcāro pacchijji.
  Tiracchānā pānīyaṁ na labhiṁsu. Eko makkaṭo pipāsāturo pānīyaṁ
  pariyesanto udakapānassa santike vicarati. Bodhisatto kenacideva
  karaṇīyena taṁ maggaṁ paṭipajjitvā gacchanto tattha pānīyaṁ ussiñcitvā
  pivitvā hatthapāde dhovitvā ṭhito taṁ makkaṭaṁ addasa. Athassa
  pipāsitabhāvaṁ ñatvā pānīyaṁ ussiñcitvā doṇiyaṁ ākiritvā adāsi.
  Datvā ca pana vissamissāmīti ekasmiṁ rukkhamūle nipajji. Makkaṭo
  pānīyaṁ pivitvā avidūre nisīditvā mukhamakkaṭikaṁ karonto bodhisattaṁ
  bhiṁsāpeti. Bodhisatto tassa kiriyaṁ disvā are duṭṭhamakkaṭa ahaṁ
  tava pipāsitassa kilantassa bahuṁ pānīyaṁ adāsiṁ, idāni tvaṁ mayhaṁ
  mukhamakkaṭikaṁ karosi, aho pāpajanassa nāma kato upakāro niratthakoti
  vatvā paṭhamaṁ gāthamāha
                  adammi te vāri bahuttarūpaṁ
                  ghammābhitattassa pipāsitassa,
                  sodāni pitvāna kikiṁ karosi,
                  na saṅgamo pāpajanena seyyoti.
      Tattha sodāni pitvāna kikiṁ karosīti so idāni tvaṁ mayā
  dinnaṁ pivitvā mukhamakkaṭikaṁ karonto kikinti saddaṁ karosi. Na
  saṅgamo pāpajanena seyyoti pāpajanena nāma saddhiṁ saṅgamo na seyyo
  asaṅgamo va seyyoti.
      Taṁ sutvā so mittadubbhimakkaṭo tvaṁ ettakeneva mayā kataṁ
-------------------------------------------------
[page 094]
  Niṭṭhitanti saññaṁ karosi, idāni te sīse vaccaṁ pātetvā gamissāmīti
  vatvā dutiyaṁ gāthamāha
          ko te suto vā diṭṭho vā sīlavā nāma makkaṭo,
          idāni kho taṁ ohaccaṁ esā asmākadhammatāti.
      Tatrāyaṁ saṅkhepattho bho brāhmaṇa makkaṭo kataguṇajānanako
  ācārasampanno sīlavā atthīti kahaṁ tayā suto vā diṭṭho vā,
  idāni kho ahantaṁ ohaccaṁ vaccaṁ te sīse katvā pakkamissāmi.
  Amhākaṁ hi makkaṭānaṁ nāma esā dhammatā ayaṁ jātisabhāvo yadidaṁ
  upakārakassa sīse vaccaṁ kātabbanti.
      Taṁ sutvā bodhisatto uṭṭhāya gantuṁ ārabhi. Makkaṭo taṁ
  khaṇaññeva uppatitvā sākhāya nisīditvā olambakaṁ otārento
  viya tassa sīse vaccaṁ pātetvā viravanto vanasaṇḍaṁ pāvisi.
  Bodhisatto nhātvā agamāsi.
      Satthā na bhikkhave idāneva devadatto, pubbepi mayā kataguṇaṁ
  na jānāti yevāti imaṁ dhammadesanaṁ āharitvā jātakaṁ samodhānesi.
  Tadā makkaṭo devadatto ahosi, brāhmaṇo pana ahamevāti.
                   Dubbhiyamakkaṭajātakaṁ catutthaṁ.
                    ----------------
-------------------------------------------------
[page 095]
                    5 Ādiccupaṭṭhānajātakaṁ
      sabbesu kira bhūtesūti idaṁ satthā jetavane viharanto ekaṁ
  kuhakaṁ bhikkhuṁ ārabbha kathesi.
      Vatthu heṭṭhākathitasadisameva.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe brāhmaṇakule nibbattitvā vayappatto takkasilāyaṁ sippāni
  uggahetvā isipabbajjaṁ pabbajitvā abhiññā ca samāpattiyo ca
  nibbattetvā mahāparivāro gaṇasatthā hutvā himavante vāsaṁ kappesi.
  So tattha ciraṁ vasitvā loṇambilasevanatthāya pabbatā oruyha paccante
  ekaṁ gāmaṁ nissāya paṇṇasālāya vāsaṁ upagañchi. Atheko
  lolamakkaṭo isigaṇe bhikkhācāraṁ gate assamapadaṁ āgantvā
  paṇṇasālāya uttiṇṇāni karoti pānīyaghaṭesu udakaṁ chaḍḍeti kuṇḍikāni
  bhindati aggisālāyaṁ vaccaṁ karoti. Tāpasā vassaṁ vuṭṭhā idāni
  himavanto pupphaphalasamiddho ramaṇīyo, tattheva gamissāmāti
  paccantagāmavāsike āpucchiṁsu. Manussā sve bhante mayaṁ bhikkhaṁ gahetvā
  assamapadaṁ āgamissāma, taṁ paribhuñjitvā gamissathāti vatvā dutiyadivase
  pahūtaṁ khādanīyaṁ bhojanīyaṁ gahetvā tattha agamaṁsu. Taṁ disvā
  lolamakkaṭo cintesi kohaññaṁ katvā manusse ārādhetvā mayhampi
  khādanīyabhojanīyaṁ āharāpessāmīti. So tapacaraṇaṁ caranto viya sīlavā
-------------------------------------------------
[page 096]
  Viya ca hutvā tāpasānaṁ avidūre suriyaṁ namassamāno aṭṭhāsi.
  Manussā taṁ disvā sīlavantānaṁ santike vasantā sīlavanto hontīti
  vatvā paṭhamaṁ gāthamāhaṁsu
          sabbesu kira bhūtesu santi sīlasamāhitā,
          passa sākhāmigaṁ jammaṁ ādiccamupatiṭṭhatīti.
      Tattha santi sīlasamāhitāti sīlena samāhitā samannāgatā saṁvijjanti,
  sīlavanto ca samāhitā ca ekaggacittā saṁvijjantīti attho. Jammanti
  lāmakaṁ. Ādiccamupatiṭṭhatīti suriyaṁ namassamāno tiṭṭhati.
      Evaṁ te manusse tassa guṇe kathente disvā bodhisatto
  tumhe imassa lolamakkaṭassa sīlācāraṁ ajānitvā avatthusmiṁ yeva
  pasannāti vatvā dutiyaṁ gāthamāha
         nāssa sīlaṁ vijānātha anaññāya pasaṁsatha,
         aggihuttañca ūhanaṁ dve ca bhinnā kamaṇḍalūti.
      Tattha anaññāyāti ajānitvā. Ūhananti iminā
  pāpamakkaṭena ūhanaṁ. Kamaṇḍalūti kuṇḍikā. Dve ca kuṇḍikā tena
  bhinnāti evamassa aguṇaṁ kathesi. Manussā makkaṭassa kuhakabhāvaṁ
  ñatvā leḍḍū ca yaṭṭhiyo ca gahetvā pothetvā palāpetvā
  isigaṇassa bhikkhaṁ adaṁsu. Isiyopi himavantameva gantvā aparihīnajjhānā
  brahmalokaparāyanā ahesuṁ.
      Satthā imaṁ dhammadesanaṁ āharitvā jātakaṁ samodhānesi. Tadā
-------------------------------------------------
[page 097]
  Makkaṭo ayaṁ kuhako ahosi, isigaṇā buddhaparisā, gaṇasatthā pana
  ahamevāti.
                  Ādiccupaṭṭhānajātakaṁ pañcamaṁ.
                     ---------------
                      6 Kaḷāyamuṭṭhijātakaṁ
       bālo vatāyaṁ dumasākhagocaroti idaṁ satthā jetavane viharanto
  kosalarājānaṁ ārabbha kathesi.
      Ekasmiṁ hi samaye vassakāle kosalarañño paccanto kupito,
  tattha ṭhitā yodhā dve tīṇi yuddhāni katvā paccatthike abhibhavituṁ
  asakkontā rañño sāsanaṁ pesesuṁ. Rājā akāle vassāne
  yeva nikkhamitvā jetavanasamīpe khandhāvāraṁ bandhitvā cintesi ahaṁ
  akāle nikkhanto, kandarapadarādayo udakapūrā, dukkamo maggo, satthāraṁ
  upasaṅkamissāmi, so maṁ kahaṁ gacchasi mahārājāti pucchissati, athāhaṁ
  etamatthaṁ ārocessāmi, na kho pana maṁ satthā samparāyikenevatthena
  anuggaṇhati, diṭṭhadhammikenāpi anuggaṇhati yeva, tasmā sace me
  gamanena avuḍḍhi bhavissati, akālo mahārājāti vakkhati, sace pana
  vuḍḍhi bhavissati, so tuṇhī bhavissatīti. So jetavanaṁ pavisitvā
  satthāraṁ vanditvā ekamantaṁ nisīdi. Satthā handa kuto nu tvaṁ
  mahārāja āgacchasi divādivassāti pucchi. Bhante ahaṁ paccantaṁ
-------------------------------------------------
[page 098]
  Vūpasametuṁ nikkhanto, tumhe vanditvā gamissāmīti āgatomhīti.
  Satthā pubbepi mahārāja rājāno senāya abbhuggacchamānāya paṇḍitānaṁ
  kathaṁ sutvā akāle abbhuggamanaṁ nāgamiṁsūti vatvā tena yācito
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa dhammānusāsako sabbatthakāmacco ahosi. Atha rañño
  paccante kupite paccante yodhā paṇṇaṁ pesesuṁ. Rājā vassakāle
  nikkhamitvā uyyāne ṭhatvā khandhāvāraṁ bandhi. Bodhisatto rañño
  santike aṭṭhāsi. Tasmiṁ khaṇe assānaṁ kaḷāye sedetvā āharitvā
  doṇiyaṁ pakkhipiṁsu. Uyyāne makkaṭesu eko makkaṭo rukkhā
  otaritvā tato kaḷāye gahetvā mukhaṁ pūretvā hatthehipi gahetvā
  uppatitvā rukkhe nisīditvā khādituṁ ārabhi. Athassa khādamānassa
  hatthato eko kaḷāyo bhūmiyaṁ pati. So mukhena ca hatthehi ca
  gahite sabbe kaḷāye chaḍḍetvā rukkhā oruyha tameva kaḷāyaṁ
  olokento taṁ kaḷāyaṁ adisvā va puna rukkhaṁ abhirūhitvā aṭṭe
  sahassaparājito viya socamāno dummukho rukkhasākhāya nisīdi. Rājā
  makkaṭassa kiriyaṁ disvā bodhisattaṁ āmantetvā passa, kinnāmetaṁ makkaṭena
  katanti pucchi. Bodhisatto mahārāja bahuṁ anavaloketvā appaṁ
  olokentā dubbuddhino bālā evarūpaṁ karonti yevāti vatvā paṭhamantāva
  gāthamāha
-------------------------------------------------
[page 099]
             Bālo vatāyaṁ dumasākhagocaro,
             paññā janinda nayimassa vijjati,
             kaḷāyamuṭṭhiṁ avakiriya kevalaṁ
             ekaṁ kaḷāyaṁ patitaṁ gavesatīti.
      Tattha dumasākhagocaroti makkaṭo. So hi dumasākhāsu gocaraṁ
  gaṇhati, tāpi assa gocarā sañcaraṇabhūmibhūtā, tasmā dumasākhagocaroti.
  Janindāti rājānaṁ ālapati. Rājā hi paramissarabhāvena
  janassa indoti janindo. Kaḷāyamuṭṭhinti varakamuṭṭhiṁ.
  Kāḷarājamāsamuṭṭhintipi vadanti yeva. Avakiriyāti avakiritvā.
  Kevalanti sabbaṁ. Gavesatīti bhūmiyaṁ patitaṁ ekameva pariyesatīti.
      Evaṁ vatvā puna bodhisatto taṁ upasaṅkamitvā rājānaṁ
  āmantetvā dutiyaṁ gāthamāha
          evameva mayaṁ rāja ye caññe atilobhino
          appena bahuṁ jeyyāma kaḷāyeneva vānaroti.
      Tatrāyaṁ saṅkhepattho mahārāja evameva mayañca ye caññe
  lobhābhibhūtā janā sabbepi appena bahuṁ jeyyāma, mayaṁ hi etarahi
  akāle vassānasamaye maggaṁ gacchantā appakassa atthassa kāraṇā
  bahukā atthā parihāyāma. Kaḷāyeneva vānaroti yathā ayaṁ vānaro
  ekaṁ kaḷāyaṁ pariyesamāno tenekena kaḷāyena sabbakaḷāyehi parihīno,
  evaṁ mayampi etarahi akālena kandarapadarādīsu pūresu gacchamānā
  appamattakaṁ atthaṁ pariyesamānā bahūhi hatthivāhanāssavāhanādīhi
-------------------------------------------------
[page 100]
  Ceva balakāyena ca parihāyissāma, tasmā akāle gantuṁ na vaṭṭatīti
  rañño ovādaṁ adāsi.
      Rājā taṁ tassa kathaṁ sutvā tato va paṭinivattitvā
  bārāṇasīnagarameva pāvisi. Corāpi rājā kira coramaddanaṁ karissāmīti
  nagarā nikkhantoti sutvā paccantato palāyiṁsu.
      Paccuppannepi corā kosalarājā kira nikkhantoti sutvā
  palāyiṁsu. Rājā satthu dhammadesanaṁ sutvā uṭṭhāyāsanā bhagavantaṁ
  vanditvā padakkhiṇaṁ katvā sāvatthimeva agamāsi.
      Satthā imaṁ dhammadesanaṁ āharitvā jātakaṁ samodhānesi.
  Tadā rājā ānando ahosi, paṇḍitāmacco pana ahamevāti.
                    Kaḷāyamuṭṭhijātakaṁ chaṭṭhaṁ.
                      -------------
                       7 Tindukajātakaṁ
      dhanuhatthakalāpehīti idaṁ satthā jetavane viharanto paññāpāramiṁ
  ārabbha kathesi.
      Satthā hi mahābodhijātake viya ummaṅgajātake viya ca attano
  paññāya vaṇṇaṁ vaṇṇitaṁ sutvā na bhikkhave idāneva tathāgato
  paññavā pubbepi paññavā upāyakusalo yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  vānarayoniyaṁ nibbattitvā asītisahassavānaraparivāro himavantappadese
-------------------------------------------------
[page 101]
  Vāsaṁ kappesi. Tassāsanne eko paccantagāmo kadāci vasati
  kadāci ubbasati, 1- tassa pana gāmakassa majjhe sākhāviṭapasampanno
  madhuraphalo eko tindukarukkho 2- atthi. Vānaragaṇo ubbasitakāle 3-
  āgantvā tassa phalāni khādati. Athāparasmiṁ phalavāre so gāmo
  puna manussavāso ahosi naḷaparikkhitto dvārayutto. Sopi rukkho
  phaladharo namitasākho aṭṭhāsi. Vānaragaṇo cintesi mayaṁ pubbe asukagāme
  tindukaphalāni khādāma, phaliko nu kho so etarahi rukkho udāhu no,
  āvāsiko gāmo udāhu noti, evañca pana cintetvā gaccha, imaṁ pavattiṁ
  jānāhīti ekaṁ vānaraṁ pesesi. So gantvā rukkhassa phalitabhāvaṁ
  gāmassa ca gāḷhavāsabhāvaṁ ñatvā āgantvā ārocesi. Vānarā
  tassa phalitabhāvaṁ sutvā madhurāni tindukaphalāni khādissāmāti ussāhajātā
  vānarindassa tamatthaṁ ārocesuṁ. Vānarindo gāmo āvāso
  anāvāsoti pucchi. Āvāso devāti. Tena hi na gantabbaṁ, manussā
  hi bahumāyā hontīti. Deva manussānaṁ paṭisallānavelāya
  aḍḍharattikasamaye khādissāmāti bahū vatvā 4- vānarindaṁ sampaṭicchāpetvā
  himavantato otaritvā tassa gāmassa avidūre manussānaṁ paṭisallānakālaṁ
  āgamayamānā mahāpāsāṇapiṭṭhe sayitvā majjhimayāme manussesu
  niddaṁ okkamantesu rukkhaṁ āruyha phalāni khādiṁsu. Atheko puriso
  sarīrakiccena gehā nikkhamitvā gāmamajjhaṁ gato vānare disvā
  manussānaṁ ācikkhi. Bahū manussā dhanukalāpaṁ sannayhitvā

  *  *  *  *  *  *
  Footnote: 1 ubbisatītipi. 2 tiṇḍukarukkhotipi.
  3 ubbisitakāletipi. 4 gantvātipi.
-------------------------------------------------
[page 102]
  Nānāvudhahatthā leḍḍudaṇḍādīni ādāya pabhātāya rattiyā vānare
  gaṇhissāmāti rukkhaṁ parivāretvā aṭṭhaṁsu. Asītisahassā vānarā manusse
  disvā maraṇabhayatajjitā natthi no añño paṭisaraṇo aññatra
  vānarindāti tassa santikaṁ gantvā paṭhamaṁ gāthamāhaṁsu
          dhanuhatthakalāpehi nettiṁsavaradhāribhi
          samantā parikiṇṇamhā, kathaṁ mokkho bhavissatīti.
      Tattha dhanuhatthakalāpehīti dhanukalāpahatthehi dhanūni ceva sarakalāpe
  ca gahetvā ṭhitehīti attho. Parikiṇṇamhāti parivāritamhā. Kathanti
  kena nu kho upāyena amhākaṁ mokkho bhavissatīti.
      Tesaṁ kathaṁ sutvā vānarindo mā bhāyittha, manussā nāma
  bahukiccā, ajjāpi majjhimayāmo vattati, api nāma tesaṁ amhe
  māressāmāti parivāretvā ṭhitānaṁ imassa kiccassa antarāyakaraṁ
  aññaṁ kiccaṁ uppajjeyyāti vānare samassāsetvā dutiyaṁ gāthamāha
          appeva bahukiccānaṁ attho jāyetha koci naṁ,
          atthi rukkhassa acchinnaṁ khajja taññeva tindukanti.
      Tattha nanti nipātamattaṁ. Appeva bahukiccānaṁ manussānaṁ
  añño koci attho uppajjeyyāti ayamettha attho. Atthi
  rukkhassa acchinnanti imassa rukkhassa phalānaṁ ākaḍḍhanaparikaḍḍhanavasena
  acchinnabahukāraṁ atthi. Khajja taññeva tindukanti tindukaphalaṁ khajjatha
  yeva tumhe, yāvatakena vo attho atthi, tattakaṁ khādatha, amhākaṁ
  paharaṇakāle jānissāmāti.
-------------------------------------------------
[page 103]
      Mahāsatto kapigaṇaṁ samassāsesi. Ettakaṁ hi assāsaṁ alabhamānā
  sabbepi te phalitehi hadayehi jīvitakkhayaṁ pāpuṇeyyuṁ. Mahāsatto
  pana evaṁ vānaragaṇaṁ assāsetvā sabbe vānare samānethāti āha.
  Samānentā tassa bhāgineyyaṁ senakaṁ nāma vānaraṁ adisvā senako
  nāgacchatīti ārocesuṁ. Sace senako nāgato, tumhe mā bhāyittha,
  idāni vo so sotthiṁ karissatīti. Senakopi vānaragaṇassa āgamanakāle
  niddāyitvā pacchā pabuddho kañci adisvā padānupadiko hutvā
  āgacchanto manusse disvā vānaragaṇassa bhayaṁ uppannanti ñatvā
  ekasmiṁ pariyantagehe aggiṁ jāletvā suttaṁ kantantiyā mahallakitthiyā
  santikaṁ gantvā khettaṁ gacchanto gāmadārako viya ekaṁ ummukaṁ
  gahetvā uparivāte ṭhatvā gāmaṁ padīpeti. Manussā makkaṭe
  chaḍḍetvā aggiṁ nibbāpetuṁ agamaṁsu. Vānarā palāyantā senakassa
  atthāya ekekaṁ phalaṁ gahetvā palāyiṁsu.
      Satthā imaṁ dhammadesanaṁ āharitvā jātakaṁ samodhānesi. Tadā
  bhāgineyyasenako mahānāmasakko ahosi, vānaragaṇā buddhaparisā,
  vānarindo pana ahamevāti.
                     Tindukajātakaṁ sattamaṁ.
                      -------------
-------------------------------------------------
[page 104]
                       8 Kacchapajātakaṁ
      janitaṁ me bhavitaṁ meti idaṁ satthā jetavane viharanto ekaṁ
  ahivātakarogā muttakaṁ ārabbha kathesi.
      Sāvatthiyaṁ kira ekasmiṁ kule ahivātakarogo uppajji.
  Mātāpitāro puttaṁ āhaṁsu tāta mā imasmiṁ gehe vicara bhittiṁ bhinditvā
  palāyitvā yattha katthaci gantvā tvaṁ jīvitaṁ rakkhāhi pacchā āgantvā
  imasmiṁ nāma ṭhāne mahānidhānaṁ atthi, taṁ uddharitvā kuṭumbaṁ saṇṭhapetvā
  sukhena jīveyyāsīti. Putto tesaṁ vacanaṁ sampaṭicchitvā
  bhittiṁ bhinditvā palāyitvā attano roge vūpasante āgantvā
  mahānidhānaṁ uddharitvā gharāvāsaṁ vasi. So ekadivasaṁ sappitelādīni
  ceva vatthacchādanādīni ca gāhāpetvā jetavanaṁ gantvā satthāraṁ
  vanditvā nisīdi. Satthā tena saddhiṁ paṭisanthāraṁ katvā tumhākaṁ
  gehe ahivātakarogo uppannoti assumhā, kiṁ katvā muttosīti
  pucchi. So taṁ pavattiṁ ācikkhi. Satthā pubbepi kho upāsaka
  ye bhaye uppanne attano vasanaṭṭhāne ālayaṁ katvā aññattha
  agatā te jīvitakkhayaṁ pāpuṇiṁsu, ye pana ālayaṁ akatvā aññattha
  gatā te jīvitaṁ labhiṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ gāmake kumbhakārakule nibbattitvā kumbhakārakammaṁ katvā
  puttadāraṁ posesi. Tadā pana bārāṇasiyā samīpe mahānadiyā
-------------------------------------------------
[page 105]
  Saddhiṁ ekābaddho mahājātasaro ahosi. So bahūdakakāle nadiyā
  saddhiṁ ekodako ahosi. Udake mandibhūte visuṁ hoti. Macchakacchapā
  pana imasmiṁ saṁvacchare suvuṭṭhikā bhavissati imasmiṁ saṁvacchare duvuṭṭhikāti
  jānanti. Atha tasmiṁ sare nibbattamacchakacchapā imasmiṁ saṁvacchare
  duvuṭṭhikā bhavissatīti ñatvā udakassa ekābaddhakāle yeva tamhā
  sarā nikkhamitvā nadiṁ agamaṁsu. Eko pana kacchapo idaṁ me jātaṭṭhānaṁ
  vuḍḍhitaṭṭhānaṁ mātāpitūhi vasitaṭṭhānaṁ, na sakkomi idaṁ khahitunti nadiṁ na
  agamāsi. Atha nidāghasamaye tattha udakaṁ chijji. So kacchapo bodhisattassa
  mattikagahaṇaṭṭhāne bhūmiyaṁ khanitvā 1- pāvisi. Bodhisatto mattikaṁ
  gahessāmīti tattha gantvā mahākuddālena bhūmiṁ khananto 2- kacchapassa
  piṭṭhiṁ bhinditvā mattikāpiṇḍaṁ viya naṁ kuddāleneva uddharitvā thale
  pātesi. So vedanāppatto hutvā vasanaṭṭhāne ālayaṁ jahituṁ
  asakkonto evaṁ vināsaṁ pāpuṇinti vatvā paridevamāno imā
  gāthā avoca
          janitaṁ me bhavitaṁ me, iti paṅke avassayiṁ,
          taṁ maṁ paṅko ajjhabhavi yathā dubbalakaṁ tathā,
          taṁ taṁ vadāmi bhaggava, suṇohi vacanaṁ mama,
          gāme vā yadi vāraññe sukhaṁ yatthādhigacchati
          taṁ janitaṁ bhavitañca purisassa pajānato
          yahiṁ jīve tahiṁ gacche, na niketahato siyāti.

  *  *  *  *  *  *
  Footnote: 1 khaṇitvātipi. 2 khaṇantotipi.
-------------------------------------------------
[page 106]
      Tattha janitaṁ me bhavitaṁ meti idaṁ mama jātaṭṭhānaṁ idaṁ vuḍḍhitaṭṭhānaṁ.
  Iti paṅke avassayinti iminā kāraṇena imasmiṁ kaddame
  avassayiṁ nipajjiṁ vāsaṁ kappesinti attho. Ajjhabhavīti abhibhavi
  vināsaṁ pāpesi. Bhaggavāti kumbhakāraṁ ālapati, kumbhakārānaṁ
  nāmagottapaññatti esā yadidaṁ bhaggavāti. Sukhanti kāyikacetasikassādaṁ.
  Taṁ janitaṁ bhavitañcāti taṁ jātaṭṭhānañca vuḍḍhitaṭṭhānañca. Jānitaṁ
  bhāvitanti dīghavasenāpi pāṭho. So yeva attho. Pajānatoti
  atthānatthaṁ kāraṇākāraṇaṁ jānantassa. Na niketahato siyāti nikete
  ālayaṁ katvā aññattha agacchanto niketena hato, evarūpaṁ
  maraṇadukkhaṁ pāpito na bhaveyyāti.
      Evaṁ bodhisattena saddhiṁ kathento kālamakāsi. Bodhisatto taṁ
  gahetvā sakalagāmavāsino sannipātāpetvā te manusse ovadanto
  evamāha passatha imaṁ kacchapaṁ, ayaṁ aññesaṁ macchakacchapānaṁ
  mahānadigamanakāle attano vasanaṭṭhāne ālayaṁ chindituṁ asakkonto tehi
  saddhiṁ agantvā mama mattikagahaṇaṭṭhānaṁ pavisitvā nipajji, athassāhaṁ
  mattikaṁ gaṇhanto mahākuddālena piṭṭhiṁ bhinditvā mattikapiṇḍaṁ
  viya naṁ thale pātesiṁ, ayaṁ attanā katakammaṁ āvikaritvā dvīhi
  gāthāhi paridevitvā kālamakāsi, evamesa attano vasanaṭṭhāne ālayaṁ
  katvā maraṇaṁ patto, tumhepi mā iminā kacchapena sadisā ahuvattha,
  ito paṭṭhāya mayhaṁ rūpaṁ mayhaṁ saddo mayhaṁ gandho mayhaṁ raso
  mayhaṁ phoṭṭhabbo mayhaṁ putto mayhaṁ dhītā mayhaṁ dāsīdāsaparicchedo
-------------------------------------------------
[page 107]
  Hiraññasuvaṇṇanti taṇhāvasena upabhogaparibhogavasena mā gaṇhatha,
  ekakovesa satto tīsu bhavesu parivattatīti. Evaṁ buddhalīḷhāya
  mahājanassa ovādamadāsi. So ovādo sakalajambudīpaṁ pattharitvā
  sattamattāni vassasahassāni aṭṭhāsi. Mahājano bodhisattassa ovāde
  ṭhatvā dānādīni puññāni katvā āyuhapariyosāne saggapuraṁ 1- pūresi.
  Bodhisattopi tatheva puññāni katvā saggapuraṁ pūresi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne so kulaputto sotāpattiphale patiṭṭhāsi.
  Tadā kacchapo ānando ahosi, kumbhakāro pana ahamevāti.
                     Kacchapajātakaṁ aṭṭhamaṁ.
                       -----------
                       9 Satadhammajātakaṁ
      tañca appañca ucchiṭṭhanti idaṁ satthā jetavane viharanto
  ekavīsatividhaṁ anesanaṁ ārabbha kathesi.
      Ekasmiṁ hi kāle bahū bhikkhū vejjakammena dūtakammena pahiṇagamanena
  jaṅghapesanikena dantakaṭṭhadānena veḷudānena pupphadānena phaladānena
  cuṇṇadānena garubhaṇḍadānena osadhadānena piṇḍapātikenāti
  evarūpāya ekavīsatividhāya anesanāya jīvitaṁ kappesuṁ. Sā sāketajātake
  āvibhavissati. Satthā tesaṁ jīvitakappanabhāvaṁ ñatvā etarahi bahū bhikkhū

  *  *  *  *  *  *
  Footnote: 1 saggapadantipi.
-------------------------------------------------
[page 108]
  Anesanāya jīvitaṁ kappenti, te pana evaṁ jīvataṁ kappetvā yakkhattabhāvā
  petattabhāvā na muccissanti, dhuragoṇā vā hutvā nibbattissanti,
  niraye ca paṭisandhiṁ gaṇhissanti, etesaṁ hitatthāya sukhatthāya
  mayā attajjhāsayaṁ sakapaṭibhāṇaṁ ekaṁ dhammadesanaṁ kathetuṁ vaṭṭatīti
  bhikkhusaṅghaṁ sannipātāpetvā na bhikkhave ekavīsatividhāya anesanāya paccayā
  uppādetabbā, anesanāya hi uppannapiṇḍapāto ādittalohaguḷasadiso
  halāhalavisūpamo, anesanā hi nāmesā buddhapaccekabuddhabuddhasāvakehi
  garahitā paṭikuṭṭhā, anesanāya uppannapiṇḍapātaṁ
  bhuñjantassa hi hāso vā somanassaṁ vā natthi, evaṁ uppanno hi
  piṇḍapāto mama sāsane caṇḍālassa ucchiṭṭhabhojanasadiso, tassa
  paribhogo satadhammamāṇavassa caṇḍālassa ucchiṭṭhabhattaparibhogo viya
  hotīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  caṇḍālayoniyaṁ nibbattetvā vayappatto kenacideva karaṇīyena
  pātheyyataṇḍule ca bhattapuṭañca gahetvā maggaṁ paṭipajji. Tasmimpi kāle
  bārāṇasiyaṁ eko māṇavo atthi satadhammo nāma nāmena
  udiccabrāhmaṇamahāsālakule nibbatto. Sopi kenacideva karaṇīyena taṇḍulaṁ
  vā bhattapuṭaṁ vā agahetvā maggaṁ paṭipajji. Te ubhopi mahāmagge
  samāgacchiṁsu. Māṇavo bodhisattaṁ kiṁ jātikosīti pucchi. So ahaṁ
  caṇḍāloti vatvā tvaṁ kiṁ jātikosīti māṇavaṁ pucchi. So ahaṁ
  udiccabrāhmaṇoti. Sādhu gacchāmāti te ubhopi maggaṁ agamaṁsu.
-------------------------------------------------
[page 109]
  Bodhisatto pātarāsavelāya udakaphāsukaṭṭhāne nisīditvā hatthe dhovitvā
  bhattapuṭaṁ mocetvā māṇava bhattaṁ bhuñjāhīti āha. Natthi hare
  caṇḍāla mama bhattena atthoti. Bodhisatto sādhūti puṭabhattaṁ
  ucchiṭṭhaṁ akatvā va attano yāpanamattaṁ aññasmiṁ paṇṇe pakkhipitvā
  puṭakaṁ bandhitvā ekamante ṭhapetvā bhuñjitvā pānīyaṁ pivitvā
  tato hatthapāde dhovitvā taṇḍule ca sesabhattañca ādāya gacchāma
  māṇavāti maggaṁ paṭipajji. Te sakaladivasaṁ gantvā sāyaṁ ubhopi ekasmiṁ
  udakaphāsukaṭṭhāne nhātvā paccuttariṁsu. Bodhisatto phāsukṭṭhāne
  nisīditvā bhattapuṭaṁ mocetvā māṇavaṁ anāpucchitvā bhuñjituṁ ārabhi.
  Māṇavo sakaladivasaṁ maggagamanena kilanto chātajjhatto sace me bhattaṁ
  dassati, bhuñjissāmīti olokento aṭṭhāsi. Itaro kiñci avatvā
  bhuñjateva. Māṇavo cintesi ayaṁ caṇḍālo mayhaṁ avatvā va sabbaṁ
  bhuñjati, nippīḷetvā piṇḍaṁ gahetvā upariucchiṭṭhabhattaṁ chaḍḍetvā
  sesaṁ bhuñjituṁ vaṭṭatīti. So tathā katvā ucchiṭṭhabhattaṁ
  bhuñji. Athassa bhuttamattasseva mayā attano jātigottakulappadesānaṁ
  ananucchavikaṁ kammaṁ kataṁ, caṇḍālassa nāma me ucchiṭṭhabhattaṁ bhuttanti
  balavavippaṭisāro uppajji. Tāvadevassa salohitaṁ bhattaṁ mukhato
  uggañchi. So appamattakassa bhattassa vata me kāraṇā ananucchavikaṁ
  kammaṁ katanti uppannabalavasokatāya paridevamāno paṭhamaṁ gāthamāha
          tañca appañca ucchiṭṭhaṁ tañca kicchena no adā,
          sohaṁ brāhmaṇajātiko, yaṁ bhuttaṁ tampi uggatanti.
-------------------------------------------------
[page 110]
      Tatrāyaṁ saṅkhepattho yaṁ mayā bhuttaṁ taṁ appañca ucchiṭṭhañca,
  tañca no so caṇḍālo na attano ruciyā adāsi, atha kho nippīḷiyamāno
  kicchena kasirena adāsi, so ahaṁ parisuddhabrāhmaṇajātiko,
  teneva me yaṁ bhuttaṁ tampi saddhiṁ lohitena uggatanti.
      Evaṁ māṇavo paridevitvā kiṁ dāni me evarūpaṁ ananucchavikaṁ
  kammaṁ katvā jīvitenāti araññaṁ pavisitvā kassaci attānaṁ adassetvā
  anāthamaraṇaṁ patto.
      Satthā imaṁ atītaṁ dassetvā seyyathāpi bhikkhave satadhammamāṇavassa
  taṁ caṇḍālucchiṭṭhaṁ bhuñjitvā attano ayuttabhojanassa bhuttattā
  neva hāso na somanassaṁ uppajji, evameva yo imasmiṁ sāsane
  pabbajito anesanāya jīvitaṁ kappento tathāladdhaṁ paccayaṁ paribhuñjati,
  tassa buddhapaṭikuṭṭhāya garahitajīvikāya jīvitabhāvato neva hāso na
  somanassaṁ uppajjīti vatvā abhisambuddho hutvā dutiyaṁ gāthamāha
          evaṁ dhammaṁ niraṁkatvā yo adhammena jīvati
          satadhammova lābhena laddhenāpi na nandatīti.
      Tattha dhammanti ājīvapārisuddhisīlaṁ dhammaṁ. Niraṁkatvāti nīharitvā
  chaḍḍetvā. Adhammenāti evaṁ ekavīsatiyā anesanasaṅkhātena
  micchājīvena. Satadhammoti tassa nāmaṁ. Sutadhammotipi pāṭho. Na nandatīti
  yathā satadhammo māṇavo caṇḍālucchiṭṭhakaṁ me laddhanti tena lābhena
  na nandati, evaṁ imasmimpi sāsane pabbajito kulaputto anesanāya
  laddhalābhaṁ paribhuñjanto na nandati na tussati buddhagarahitajīvikāya
-------------------------------------------------
[page 111]
  Jīvāmīti domanassappatto va hoti. Tasmā anesanāya jīvitaṁ
  kappentassa satadhammamāṇavasseva araññaṁ pavisitvā anāthamaraṇaṁ
  marituṁ varanti.
      Evaṁ satthā imaṁ dhammadesanaṁ āharitvā cattāri ariyasaccāni
  pakāsetvā jātakaṁ samodhānesi. Saccapariyosāne bahū bhikkhū
  sotāpattiphalādīni pāpuṇiṁsu. Tadā ahameva caṇḍālaputto ahosinti.
                     Satadhammajātakaṁ navamaṁ.
                      -------------
                       10 Duddadajātakaṁ
      duddadaṁ dadamānānanti idaṁ satthā jetavane viharanto gaṇadānaṁ
  ārabbha kathesi.
      Sāvatthiyaṁ kira dve sahāyakā kuṭumbikaputtā chandakaṁ saṁharitvā
  sabbaparikkhāradānaṁ sajjetvā buddhappamukhaṁ bhikkhusaṅghaṁ nimantetvā
  sattāhaṁ mahādānaṁ pavattetvā sattame divase sabbaparikkhāraṁ adaṁsu.
  Tesu gaṇajeṭṭhako satthāraṁ vanditvā ekamante nisīditvā bhante
  imasmiṁ dāne bahudāyakāpi atthi appadāyakāpi, tesampi sabbesaṁ
  idaṁ dānaṁ mahapphalaṁ hotūti dānaṁ niyyādeti. Satthā tumhehi kho
  upāsakā buddhappamukhassa bhikkhusaṅghassa dānaṁ datvā evaṁ niyyādentehi
  mahākammaṁ kataṁ, porāṇakapaṇḍitāpi dānaṁ datvā evameva
  niyyādesunti vatvā tena yācito atītaṁ āhari.
-------------------------------------------------
[page 112]
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe brāhmaṇakule nibbattitvā vayappatto takkasilāyaṁ
  sabbasippāni uggaṇhitvā gharāvāsaṁ pahāya isipabbajjaṁ pabbajitvā
  gaṇasatthā hutvā himavantappadese ciraṁ vasitvā loṇambilasevanatthāya
  janapadacārikañcaramāno bārāṇasiyaṁ gantvā rājuyyāne vasitvā
  punadivase dvāragāme sapariso piṇḍāya cari. Manussā bhikkhaṁ adaṁsu.
  Punadivase bārāṇasiyaṁ cari. Manussā sampiyāyamānā bhikkhaṁ datvā
  gaṇabandhena chandakaṁ saṁharitvā dānaṁ sajjetvā isigaṇassa mahādānaṁ
  pavattayiṁsu. Dānapariyosāne gaṇajeṭṭhako evameva vatvā iminā
  niyāmena dānaṁ niyyādesi. Bodhisatto āvuso cittappasāde sati,
  appakaṁ nāma dānaṁ natthīti vatvā anumodanaṁ karonto imā gāthā
  avoca
             duddadaṁ dadamānānaṁ dukkaraṁ kammakubbataṁ
             asanto nānukubbanti, sataṁ dhammo durannayo,
             tasmā satañca asatañca nānā hoti ito gati,
             asanto nirayaṁ yanti, santo saggaparāyanāti.
      Tattha duddadanti dānaṁ nāma lobhādidosavasikehi apaṇḍitehi
  dātuṁ na sakkā, tasmā duddadanti vuccati, taṁ dadamānānaṁ. Kubbatanti
  tadeva dānakammaṁ sabbehi kātuṁ na sakkā. Dukkaranti taṁ kurumānānaṁ.
  Asantoti apaṇḍitā bālā. Nānukubbantīti taṁ kammaṁ nānukaronti.
  Sataṁ dhammoti paṇḍitānaṁ sabhāvo. Dānaṁ sandhāyetaṁ vuttaṁ. Durannayoti
-------------------------------------------------
[page 113]
  Phalasambandhavasena dujjāno evarūpassa dānassa evarūpo phalavipāko
  hotīti durannayo durānubodho. Api ca durannayoti durādhigamo.
  Apaṇḍitehi dānaṁ adatvā dānaphalaṁ nāma laddhuṁ na sakkātipi attho.
  Nānā hoti ito gatīti ito cavitvā paralokaṁ gacchantānaṁ taṁ
  paṭisandhigahaṇaṁ nānā hotīti. Asanto nirayaṁ yantīti apaṇḍitā dussīlā
  dānaṁ adatvā sīlaṁ arakkhitvā nirayaṁ gacchanti. Santo saggaparāyanāti
  paṇḍitā pana dānaṁ datvā sīlaṁ rakkhitvā uposathakammaṁ katvā
  tīṇi sucaritāni pūretvā saggaparāyanā honti mahantaṁ sukhasampattiṁ
  anubhavantīti.
      Evaṁ bodhisatto anumodanaṁ katvā cattāro vassike māse
  tattheva vasitvā vassātikkame himavantaṁ gantvā jhānaṁ nibbattetvā
  aparihīnajjhāno brahmalokūpago ahosi.
      Satthā imaṁ dhammadesanaṁ āharitvā jātakaṁ samodhānesi. Tadā
  isigaṇā buddhaparisā ahesuṁ, gaṇasatthā pana ahamevāti.
                     Duddadajātakaṁ dasamaṁ.
                   Kalyāṇadhammavaggo tatiyo.
                     --------------
-------------------------------------------------
[page 114]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 115]
                     4 Asadisavaggavaṇṇanā
                       ----------
                      1 asadisajātakaṁ.
      Dhanuggaho asadisoti idaṁ satthā jetavane viharanto
  mahābhinikkhamanaṁ ārabbha kathesi.
      Ekadivasaṁ hi bhikkhū dhammasabhāyaṁ sannisinnā bhagavato
  mahābhinekkhammapāramiṁ vaṇṇentā nisīdiṁsu. Satthā āgantvā
  kāyanuttha bhikkhave etarahi kathāya sannisinnāti pucchitvā imāya nāmāti
  vutte na bhikkhave tathāgato idāneva mahābhinikkhamanaṁ nikkhamanto
  pubbepi setacchattaṁ pahāya nikkhamanto yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchimhi paṭisandhiṁ gaṇhi. Tassa sotthinā
  jātassa nāmaggahaṇadivase asadisakumāroti nāmaṁ kariṁsu. Athassa
  ādhāvitvā paridhāvitvā vicaraṇakāle añño puññavā satto
  deviyā kucchimhi paṭisandhiṁ gaṇhi. Tassa sotthinā jātassa
  nāmaggahaṇadivase brahmadattakumāroti nāmaṁ kariṁsu. Tesu bodhisatto
  soḷasavassikakāle takkasilāyaṁ gantvā disāpāmokkhassa ācariyassa
  santike tayo vede aṭṭhārasa ca vijjuṭṭhānāni sabbasippāni ca
  uggaṇhitvā issāsasippe asadiso hutvā bārāṇasiṁ paccāgami.
-------------------------------------------------
[page 116]
  Rājā kālaṁ kurumāno asadisakumārassa rajjaṁ datvā brahmadattassa
  uparajjaṁ dethāti vatvā kālamakāsi. Tasmiṁ kālakate bodhisatto
  attano rajje diyamāne mayhaṁ rajjena attho natthīti paṭikkhipi.
  Brahmadattaṁ rajje abhisiñciṁsu. Bodhisatto mayhaṁ yasena attho
  natthīti kiñcipi na icchi. Kaniṭṭhe rajjaṁ kārente pakatiyā va
  rājākāreneva vasi. Rājapādamūlikā asadisakumāro rajjaṁ patthetīti
  vatvā rañño santike bodhisattaṁ paribhindiṁsu. Sopi tesaṁ vacanaṁ
  gahetvā paribhinnacitto bhātaraṁ me gaṇhathāti manusse uyyojesi.
  Atheko bodhisattassa atthacarako taṁ kāraṇaṁ ārocesi. Bodhisatto
  kaniṭṭhabhātikassa kuppitvā aññaṁ raṭṭhaṁ gantvā eko dhanuggaho
  āgantvā rājadvāre ṭhitoti rañño ārocāpesi. Rājā kittakaṁ
  bhogaṁ icchatīti pucchi. Ekasaṁvacchare satasahassanti. Sādhu
  āgacchatūti. Atha naṁ āgantvā samīpe ṭhitaṁ pucchi tvaṁ dhanuggahoti.
  Āma devāti. Sādhu maṁ upaṭṭhahīti. So tato paṭṭhāya rājānaṁ
  upaṭṭhahi. Tassa paribbayaṁ diyamānaṁ disvā atibahuṁ labhatīti
  porāṇadhanuggahā ujjhāyiṁsu. Athekadivasaṁ rājā uyyānaṁ gantvā
  maṅgalasilāpaṭṭasamīpe sāṇipākāraṁ parikkhipāpetvā ambarukkhamūle
  mahāsayane nipanno uddhaṁ olokento rukkhagge ekaṁ ambapiṇḍiṁ
  disvā imaṁ na sakkā abhirūhitvā gaṇhitunti dhanuggahe pakkosāpetvā
  imaṁ ambapiṇḍiṁ sarena chinditvā pātetuṁ sakkhissathāti āha.
  Na etaṁ deva amhākaṁ garu, devena pana no bahuvāre kammaṁ
-------------------------------------------------
[page 117]
  Diṭṭhapubbaṁ, adhunāgato dhanuggaho amhehi bahutaraṁ labhati, taṁ pātāpethāti.
  Rājā bodhisattaṁ pakkosāpetvā sakkhissasi tāta etaṁ pātetunti
  pucchi. Ekaṁ okāsaṁ labhamāno sakkhissāmīti. Kataraṁ okāsanti.
  Tumhākaṁ sayanassa antokāsanti. Rājā sayanaṁ harāpetvā okāsaṁ
  kāresi. Bodhisattassa hatthe dhanu natthi, nivāsanantare dhanuṁ sannayhitvā
  vicarati, tasmā sāṇiṁ laddhuṁ vaṭṭatīti āha. Rājā sāṇiṁ
  āharāpetvā parikkhipāpesi. Bodhisatto antosāṇiṁ pavisitvā
  uparinivatthavatthaṁ 1- nīharitvā ekaṁ rattavatthaṁ nivāsetvā kacchaṁ bandhitvā
  ekaṁ rattavatthaṁ udare bandhitvā pasibbakato sandhiyuttaṁ khaggaṁ nīharitvā
  vāmapasse sannayhitvā suvaṇṇakañcukaṁ paṭimuñcitvā cāpanāliṁ
  piṭṭhiyaṁ sannayhitvā sandhiyuttaṁ meṇḍakamahādhanuṁ ādāya pavāḷavaṇṇajiyaṁ
  āropetvā uṇhīsaṁ sīse paṭimuñcitvā tikhiṇakhurappaṁ
  nakhehi parivattayamāno sāṇiṁ dvidhā katvā paṭhaviṁ phāletvā
  alaṅkatanāgakumāro viya nikkhamitvā sarakhipanaṭṭhānaṁ gantvā khurappaṁ sannayhitvā
  rājānaṁ āha kiṁ mahārāja etaṁ ambapiṇḍiṁ uddhaṁ ārohaṇakaṇḍena
  pātemi udāhu orohaṇakaṇḍenāti 2-. Tāta bahū mayā
  ārohaṇakaṇḍena pātentā diṭṭhapubbā, orohaṇakaṇḍena pātentā mayā
  na diṭṭhapubbā, orohaṇakaṇḍena pātehīti. Mahārāja idaṁ kaṇḍaṁ
  dūraṁ ārohissati, yāva cātummahārājikabhavanaṁ tāva gantvā sayaṁ
  orohissati, yāvassa orohaṇaṁ tāva tumhehi adhivāsetuṁ vaṭṭatīti.

  *  *  *  *  *  *
  Footnote: 1 uparinivatthasetavatthantipi. 2 adho orohaṇakaṇḍenātītipi.
-------------------------------------------------
[page 118]
  Rājā sādhūti sampaṭicchi. Atha naṁ puna āha mahārāja idaṁ kaṇḍaṁ
  ārohamānaṁ ambapiṇḍivaṇṭaṁ yāvamajjhaṁ kantamānaṁ ārohissati,
  orohaṇaṁ kesaggamattampi ito vā etto vā agantvā
  odhiyaññeva patitvā ambapiṇḍiṁ gahetvā otarissati, passa
  mahārājāti. Vegaṁ janetvā kaṇḍaṁ khipi. Taṁ kaṇḍaṁ ambapiṇḍivaṇṭaṁ
  yāvamajjhaṁ kantamānaṁ abhirūhi. Bodhisatto idāni taṁ kaṇḍaṁ yāva
  cātummahārājikabhavanaṁ gataṁ bhavissatīti ñatvā paṭhamakhittakaṇḍato
  adhikataraṁ vegaṁ janetvā aññaṁ kaṇḍaṁ khipi. Taṁ gantvā
  purimakaṇḍaṁ puṅkhe paharitvā nivattāpetvā sayaṁ tāvatiṁsabhavanaṁ abhirūhi.
  Tattha naṁ devatā aggahesuṁ. Nivattanakaṇḍassa vātacchinnasaddo
  asanisaddo viya ahosi. Mahājanena kiṁsaddo esoti vutte
  bodhisatto nivattanakaṇḍassa saddoti vatvā attano attano
  sarīre kaṇḍassa patanabhayena bhītatasitaṁ mahājanaṁ mā bhāyitthāti
  assāsetvā kaṇḍassa bhūmiyaṁ patituṁ na dassāmīti āha. Kaṇḍaṁ
  otaramānaṁ kesaggamattampi ito vā etto vā agantvā odhiyaññeva
  patitvā ambapiṇḍiṁ chindi. Bodhisatto ambapiṇḍiyā ca kaṇḍassa
  ca bhūmiyaṁ patituṁ adatvā ākāse yeva sampaṭicchanto ekena hatthena
  ambapiṇḍiṁ ekena hatthena kaṇḍaṁ aggahesi. Mahājano taṁ acchariyaṁ
  disvā na no evarūpaṁ diṭṭhapubbanti mahāpurisaṁ pasaṁsati unnadati
  apphoṭeti 1- aṅguliyo vidhunati celukkhepasahassāni pavatteti.

  *  *  *  *  *  *
  Footnote: 1 appoṭhetītipi.
-------------------------------------------------
[page 119]
  Rājaparisāya tuṭṭhahaṭṭhāya bodhisattassa dinnaṁ dhanakoṭimattaṁ ahosi.
  Rājāpissa ghanavassaṁ vassanto viya bahudhanaṁ mahantaṁ yasaṁ adāsi. Evaṁ
  bodhisatte tena raññā sakkate garukate tattha vasante, asadisakumāro
  kira bārāṇasiyaṁ natthīti satta rājāno āgantvā bārāṇasiṁ
  parivāretvā rajjaṁ vā detu yuddhaṁ vāti rañño paṇṇaṁ pesesuṁ.
  Rājā maraṇabhayabhīto kuhiṁ me bhātā vasatīti pucchitvā ekaṁ
  sāmantarājānaṁ upaṭṭhāsīti sutvā mama bhātike anāgacchante mayhaṁ
  jīvitaṁ natthi, gacchatha assa mama vacanena pāde vanditvā khamāpetvā
  gaṇhitvā āgacchathāti dūte pāhesi. Te gantvā bodhisattassa
  pavattiṁ ārocesuṁ. Bodhisatto taṁ rājānaṁ āpucchitvā bārāṇasiṁ
  paccāgantvā rājānaṁ mā bhāyīti samassāsetvā kaṇḍe akkharāni
  chinditvā ahaṁ asadisakumāro āgato aññaṁ ekakaṇḍaṁ khipanto
  sabbesaṁ vo jīvitaṁ māressāmi, jīvitena atthikā palāyantu,
  khuddakamakkhikāya pivanamattampi lohitaṁ anuppādemīti aṭṭālake ṭhatvā
  sattannaṁ rājūnaṁ bhuñjantānaṁ kāñcanapāṭimakule yeva kaṇḍaṁ pātesi.
  Te akkharāni disvā maraṇabhayabhītā sabbe palāyiṁsu. Evaṁ bodhisatto
  khuddakamakkhikāya pivanamattampi lohitaṁ anuppādetvā satta rājāno
  palāpetvā kaniṭṭhabhātaraṁ avaloketvā kāme pahāya isipabbajjaṁ
  pabbajitvā abhiññā ca samāpattiyo ca nibbattetvā jīvitapariyosāne
  brahmalokūpago ahosi.
      Satthā evaṁ bhikkhave asadisakumāro satta rājāno palāpetvā
-------------------------------------------------
[page 120]
  Jitasaṅgāmo isipabbajjaṁ pabbajitoti vatvā abhisambuddho hutvā
  imā gāthā avoca
          dhanuggaho asadiso rājaputto mahabbalo
          dūre pāheti akkhaṇavedhī mahākāyappadālino
          sabbāmitte raṇaṁ katvā na ca kiñci viheṭhayi
          bhātaraṁ sotthiṁ katvāna saññamaṁ ajjhupāgamīti.
      Tattha asadisoti na kevalaṁ nāmeneva balaviriyapaññāhipi
  asadiso va. Mahabbaloti kāyabalenapi mahabbalo. Dūre pāhetīti
  yāva cātummahārājikabhavanā tāvatiṁsabhavanā kaṇḍaṁ pesetuṁ samatthatāya
  dūre pāheti. Akkhaṇavedhīti avirādhikavedhī. Atha vā akkhaṇaṁ vuccati
  vijju, yāva ekā vijju niccharati tāva tenobhāsena sattaṭṭhavāre
  kaṇḍāni gahetvā vijjhatīti akkhaṇavedhī. Mahākāyappadālinoti
  mahante kāye padāleti. Cammakāyo dārukāyo lohakāyo ayakāyo
  vālikakāyo udakakāyo phalakakāyoti ime sattakāyā nāma.
  Tattha añño cammakāyaṁ padālento mahisacammampi vinivijjhati.
  So pana satampi mahisacammāni vinivijjhati yeva. Añño aṭṭhaṅgulabahalaṁ
  udumbarapadaraṁ caturaṅgulabahalaṁ asanapadaraṁ vinivijjhati, so
  pana phalakasatampi ekato baddhaṁ vinivijjhati, tathā dvaṅgulabahalaṁ
  tambalohapaṭṭaṁ aṅgulabahalaṁ ayapaṭṭaṁ vālikasakaṭassa padarasakaṭassa
  vā pacchābhāge kaṇḍaṁ pavesetvā purabhāgena atipāteti. Pakatiyā
  udake catūsubhaṭṭhānaṁ kaṇḍaṁ pavesesi thale aṭṭhusubhanti evaṁ
-------------------------------------------------
[page 121]
  Imesaṁ sattannaṁ mahākāyānaṁ padālanato mahākāyappadālino.
  Sabbāmitteti sabbe amitte. Raṇaṁ katvāti yuddhaṁ katvā palāpesīti
  attho. Na ca kiñci viheṭhayīti ekampi na viheṭheyya.
  Aviheṭhayanto pana tehi saddhiṁ kaṇḍapesanena raṇaṁ katvā. Saññamaṁ
  ajjhupāgamīti sīlasaññamaṁ pabbajjaṁ upagatoti.
      Evaṁ satthā imaṁ dhammadesanaṁ desetvā jātakaṁ samodhānesi.
  Tadā kaniṭṭhabhātā ānando ahosi, asadisakumāro pana ahamevāti.
                     Asadisajātakaṁ paṭhamaṁ.
                       ----------
                     2 Saṅgāmāvacarajātakaṁ
      saṅgāmāvacaro sūroti idaṁ satthā jetavane viharanto nandattheraṁ
  ārabbha kathesi.
      Satthari hi paṭhamagamanena kapilavatthupuraṁ gantvā kaniṭṭhabhātikaṁ
  nandakumāraṁ pabbājetvā kapilavatthupurā nikkhamma anupubbena sāvatthiyaṁ
  gantvā viharante āyasmā nando pattaṁ ādāya tathāgatena saddhiṁ
  gehā nikkhamanakāle nandakumāro kira satthārā saddhiṁ gacchatīti
  sutvā aḍḍhalikkhitehi kesehi vātapānantarena oloketvā tuvaṭaṁ
  kho ayyaputta āgaccheyyāsīti idaṁ janapadakalyāṇiyā
  vuttavacanamanussaranto ukkaṇṭhito anabhirato uppaṇḍuppaṇḍukajāto
-------------------------------------------------
[page 122]
  Dhamanisanthatagatto ahosi. Satthā tassa pavattiṁ ñatvā yannūnāhaṁ
  nandaṁ arahatte patiṭṭhapessāmīti cintetvā tassa vasanapariveṇaṁ
  gantvā paññattāsane nisinno kacci nanda imasmiṁ sāsane na
  abhiramasīti pucchi. Bhante janapadakalyāṇiyā paṭibaddhacitto hutvā
  nābhiramāmīti. Himavantacārikagatapubbo nandāti. Na gatapubbo
  bhanteti. Tena hi nanda gacchāmāti. Natthi me bhante iddhi,
  kathāhaṁ gamissāmīti. Satthā ahaṁ taṁ nanda mama iddhibalena
  nessāmīti nandattheraṁ hatthe gahetvā ākāsaṁ pakkhanditvā
  antarāmagge ekaṁ jhāmakkhettaṁ dassetvā jhāmakhāṇuke nisinnaṁ
  chinnanāsanaṅguṭṭhaṁ jhāmalomachinnachaviṁ cammamattaṁ paliguṇṭhitaṁ ekaṁ makkaṭiṁ
  dassetvā passasi tvaṁ nanda etaṁ makkaṭinti. Āma bhanteti. Suṭṭhu
  paccakkhaṁ karohīti. Atha naṁ gahetvā saṭṭhiyojanikaṁ manosilātalaṁ
  anotattadahādayo satta mahāsare pañca mahānadiyo
  suvaṇṇapabbatarajaṭapabbatamaṇipabbatapaṭimaṇḍitaṁ anekasatarāmaneyyakaṁ
  himavantapabbatañca dassetvā tāvatiṁsabhavanante nanda diṭṭhapubbanti pucchitvā
  na diṭṭhapubbaṁ bhanteti vutte ehi nanda tāvatiṁsabhavanaṁ te dassessāmīti
  tattha netvā paṇḍukambalasilāsane nisīdi. Sakko devarājā dvīsu
  devalokesu devasaṅghena saddhiṁ āgantvā vanditvā ekamantaṁ nisīdi.
  Aḍḍhateyyakoṭisaṁkhātā paricārikā pañcasatā kukkuṭapādā devaccharā
  āgantvā vanditvā ekamantaṁ nisīdiṁsu. Satthā āyasmantaṁ
  nandaṁ tā pañcasatā accharā kilesavasena punappunaṁ olokāpesi,
-------------------------------------------------
[page 123]
  Passasi nanda imā kukkuṭapādāniyo accharāyoti. Āma bhanteti.
  Kinnu kho tā etā sobhanti udāhu janapadakalyāṇīti. Seyyathāpi
  bhante janapadakalyāṇiyā upanidhāya sā paluddhamakkaṭī evameva imāsaṁ
  upanidhāya janapadakalyāṇīti. Idāni kiṁ karissasi nandāti. Kiṁ
  kammaṁ katvā bhante imā accharā labhantīti. Samaṇadhammaṁ katvāti.
  Sace me bhante imāsaṁ paṭilābhatthāya bhagavā pāṭibhogo hoti,
  ahaṁ samaṇadhammaṁ karissāmīti āha. Satthā karohi nanda ahante
  pāṭibhogoti. Evaṁ thero devasaṅghamajjhe tathāgataṁ pāṭibhogaṁ
  gahetvā mā bhante atipapañcaṁ karotha etha, gacchāma, ahaṁ samaṇadhammaṁ
  karissāmīti āha. Satthā taṁ ādāya jetavanameva paccāgami.
  Thero samaṇadhammaṁ kātuṁ ārabhi. Satthā dhammasenāpatiṁ āmantetvā
  sāriputta mayhaṁ kaniṭṭhabhātā nando tāvatiṁsadevaloke devasaṅghassa
  majjhe devaccharānaṁ kāraṇā maṁ pāṭibhogaṁ aggahesīti āha.
  Eteneva upāyena mahāmoggallānattherassa mahākassapattherassa
  anuruddhattherassa dhammabhaṇḍāgārikānandattherassāti asītimahāsāvakānaṁ
  yebhuyyena sesabhikkhūnaṁ ācikkhi. Dhammasenāpatisāriputtatthero nandattheraṁ
  upasaṅkamitvā saccaṁ kira tvaṁ āvuso nanda tāvatiṁsadevaloke
  devasaṅghassa majjhe devaccharā labhanto samaṇadhammaṁ karissāmīti
  dasabalaṁ pāṭibhogaṁ gaṇhīti vatvā nanu evaṁ sante tava brahmacariyāvāso
  mātugāmasannissito, tassa te itthīnaṁ atthāya bhatiyā kammaṁ
  karontena kammakārena saddhiṁ kiṁ nānākaraṇanti theraṁ lajjāpesi
-------------------------------------------------
[page 124]
  Nittejaṁ akāsi. Etenupāyena sabbepi asītimahāsāvakā avasesabhikkhū
  ca taṁ āyasmantaṁ lajjāpesuṁ. So ayuttaṁ vata me katanti
  hiriyā ca ottappena ca viriyaṁ daḷhaṁ paggaṇhitvā vipassanaṁ
  vaḍḍhento arahattaṁ patvā satthāraṁ upasaṅkamitvā svāhaṁ bhante
  bhagavato paṭissavā muñcāmīti āha. Satthāpi yadā pana tvaṁ
  nanda arahattaṁ patto, tadā yevāhaṁ paṭissavā muttoti āha.
  Etamatthaṁ viditvā dhammasabhāyaṁ bhikkhū kathaṁ samuṭṭhāpesuṁ yāva ovādakkhamo
  vāyaṁ āvuso nandatthero ekovādeneva hirottappaṁ paccupaṭṭhapetvā
  samaṇadhammaṁ katvā arahattaṁ pattoti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva pubbepi nando ovādakkhamo yevāti
  vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  hatthācariyakule nibbattitvā vayappatto hatthācariyasippe nipphattiṁ
  patto ekaṁ bārāṇasīrañño sapattarājānaṁ upaṭṭhāsi. So tassa
  maṅgalahatthiṁ susikkhitaṁ katvā sikkhāpesi. So rājā bārāṇasīrajjaṁ
  gaṇhissāmīti bodhisattaṁ gahetvā maṅgalahatthiṁ āruyha mahatiyā
  senāya bārāṇasiṁ gantvā parivāretvā rajjaṁ vā detu yuddhaṁ
  vāti rañño paṇṇaṁ pesesi. Brahmadatto yuddhaṁ dassāmīti
  pākāradvāraṭṭālakagopuresu balanikāyaṁ āropetvā yuddhaṁ adāsi.
  Sapattarājā maṅgalahatthiṁ cammena vammetvā sayampi cammaṁ paṭimuñcitvā
-------------------------------------------------
[page 125]
  Hatthikkhandhagato tikhiṇāṅkusaṁ ādāya nagaraṁ bhinditvā paccāmittaṁ
  jīvitakkhayaṁ pāpetvā rajjaṁ hatthagataṁ karissāmīti hatthiṁ nagarābhimukhaṁ
  pesesi. So uṇhakalalādīni ceva yantapāsāṇāni ca nānappakārāni
  ca paharaṇāni vissajjente disvā maraṇabhayabhīto upasaṅkamituṁ
  asakkonto paṭikkami. Atha naṁ hatthācariyo upasaṅkamitvā tāta
  tvaṁ sūro saṅgāmāvacaro, evarūpe ṭhāne paṭikkamanannāma nānucchavikanti
  vatvā hatthiṁ ovadanto imā gāthā avoca
          saṅgāmāvacaro sūro balavā iti vissuto
          kinnu toraṇamāsajja paṭikkamasi kuñjara,
          omadda khippaṁ palīghaṁ esikāni ca ubbaha,
          toraṇāni ca madditvā khippaṁ pavisa kuñjarāti.
      Tattha iti vissutoti tāta tvaṁ pavattasampahāraṁ saṅgāmaṁ
  madditvā avacaraṇato saṅgāmāvacaro thirahadayatāya sūro thāmasampattiyā
  ca balavāti evaṁ vissuto paññāto pākaṭo. Toraṇamāsajjāti
  nagaradvārasaṅghaṭṭatoraṇaṁ patvā. Paṭikkamasīti kinnu kho osakkasi
  kena kāraṇena nivattesīti vadati. Omaddāti avamadda adhopāteyya.
  Esikāni ca ubbahāti nagaradvāre soḷasaratanaṁ aṭṭharatanaṁ bhūmiyaṁ
  pavesetvā niccalaṁ katvā nikhātā esikā thambhā honti, te
  khippaṁ uddhara luñcāti āṇāpesi. Toraṇāni ca madditvāti
  nagaradvārassa piṭṭhisaṅghāṭe madditvā. Khippaṁ pavisāti sīghaṁ
  nagaradvāraṁ pavisa. Kuñjarāti nāgaṁ ālapati.
-------------------------------------------------
[page 126]
      Taṁ sutvā nāgo bodhisattassa ekovādeneva nivattitvā
  esikatthambhe soṇḍāya paliveṭhetvā ahichattakāni viya luñcitvā
  toraṇaṁ madditvā palīghaṁ osāretvā nagaradvāraṁ bhinditvā nagaraṁ
  pavisitvā rajjaṁ gahetvā adāsi.
      Satthā imaṁ dhammadesanaṁ āharitvā jātakaṁ samodhānesi.
  Tadā hatthī nando ahosi, rājā ānando, hatthācariyo pana
  ahamevāti.
                   Saṅgāmāvacarajātakaṁ dutiyaṁ.
                     ---------------
                      3 Vālodakajātakaṁ
      vālodakaṁ apparasaṁ nihīnanti idaṁ satthā jetavane viharanto
  pañcasate vighāsāde ārabbha kathesi.
      Sāvatthiyaṁ kira pañcasatā upāsakā gharapalibodhaṁ puttadārassa
  niyyādetvā satthu dhammadesanaṁ suṇantā ekato va vicaranti. Tesu
  keci sotāpannā keci sakadāgāmino keci anāgāmino ekopi
  puthujjano natthi. Satthāraṁ nimantentāpi te upāsake antokaritvā
  nimantesuṁ. Tesaṁ pana dantakaṭṭhamukhodakavatthagandhamāladāyakā pañcasatā
  culupaṭṭhākā vighāsādā hutvā vasanti. Te bhuttapātarāsā
  niddāyitvā uṭṭhāya aciravatiṁ gantvā nadītīre unnadantā
  mallayuddhaṁ yujjhanti. Te pañcasatā upāsakā appasaddā appanighosā
-------------------------------------------------
[page 127]
  Paṭisallānaṁ anuyuñjanti. Satthā tesaṁ vighāsādānaṁ taṁ uccāsaddaṁ
  sutvā kiṁsaddo esa ānandāti theraṁ pucchitvā vighāsādānaṁ
  saddo bhanteti vutte na kho ānanda ime vighāsādā idāneva
  vighāsaṁ khāditvā unnadanti pubbepi unnadanti yeva, imepi upāsakā
  na idāneva sannisinnā pubbepi sannisinnāti vatvā therena yācito
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  amaccakule nibattitvā vayappatto rañño atthadhammānusāsako
  ahosi. Athekasmiṁ kāle so rājā paccanto kuppitoti sutvā
  pañcasate sindhave kappāpetvā caturaṅginiyā senāya gantvā
  paccantaṁ vūpasametvā bārāṇasimeva paccāgantvā sindhavā kilantā
  allarasameva tesaṁ muddikapānaṁ dethāti āṇāpesi. Atha te
  sindhavā gandhapānaṁ pivitvā assasālaṁ patvā attano attano
  ṭhānesu aṭṭhaṁsu. Tesaṁ pana dinnāvasiṭṭhakasaṭaṁ apparasaṁ ahosi.
  Manussā idāni kiṁ karomāti rājānaṁ pucchiṁsu. Rājā udakena
  madditvā makacipilotikāhi parissāvetvā ye gadrabhā sindhavānaṁ
  nivāpaṁ vahiṁsu, tesaṁ dāpethāti āṇāpesi. Gadrabhā kasaṭaudakaṁ
  pivitvā mattā hutvā vicaramānā rājaṅgaṇe viraviṁsu. Rājā
  mahāvātapānaṁ vivaritvā rājaṅgaṇe olokayamāno samīpe ṭhitaṁ
  bodhisattaṁ āmantetvā passa ime gadrabhā kasaṭodakaṁ pivitvā
  mattā hutvā viravantā uppatitvā vicaranti, sindhavakule jātā
-------------------------------------------------
[page 128]
  Sindhavā pana gandhapānaṁ pivitvā nissaddā sannisinnā na
  uppalapanti, 1- kinnu kho kāraṇanti pucchanto paṭhamaṁ gāthamāha
               vālodakaṁ apparasaṁ nihīnaṁ
               pitvā mado jāyati gadrabhānaṁ,
               imañca pitvāna rasaṁ paṇītaṁ
               mado na sañjāyati sindhavānanti.
      Tattha vālodakanti makacivālehi parissāvitaṁ udakaṁ. Vāludakantipi
  pāṭho. Nihīnanti nihīnarasabhāveneva nihīnaṁ. Na sañjāyatīti
  sindhavānaṁ mado na sañjāyati. Kinnu kho kāraṇanti pucchi.
      Athassa kāraṇaṁ ācikkhanto bodhisatto dutiyaṁ gāthamāha
               appampivitvāna nihīnajacco
               so majjatī tena janinda phuṭṭho,
               dhorayhasīlī ca kulamhi jāto
               na majjatī aggarasaṁ pivitvāti.
      Tattha tena janinda phuṭṭhoti janinda uttamarāja so nihīnajacco
  tena nihīnajaccabhāvena phuṭṭho majjati. Dhorayhasīlīti dhorayhasīlo
  dhuravahanakāacārena sampanno jātisindhavo. Aggarasanti sabbapaṭhamaṁ
  gahitaṁ muddikarasaṁ pivitvāpi na majjatīti.
      Rājā bodhisattassa vacanaṁ sutvā gadrabhe rājaṅgaṇā nīharāpetvā
  tasseva ovāde ṭhito dānādīni puññāni katvā yathākammaṁ gato.

  *  *  *  *  *  *
  Footnote: 1 uppilīlavantipi.
-------------------------------------------------
[page 129]
      Satthā imaṁ dhammadesanaṁ āharitvā jātakaṁ samodhānesi. Tadā
  pañcasatā gadrabhā ime vighāsādā ahesuṁ, pañcasatā sindhavā ime
  upāsakā, rājā ānando, amaccapaṇḍito pana ahamevāti.
                    Vālodakajātakaṁ tatiyaṁ.
                      ------------
                       4 Giridattajātakaṁ
      dūsito giridattenāti idaṁ satthā veḷuvane viharanto ekaṁ
  vipakkhaseviṁ ārabbha kathesi. Vatthu heṭṭhā mahilāmukhajātake
  kathitameva.
      Satthā pana na bhikkhave ayaṁ bhikkhu idāneva vipakkhaṁ sevati,
  pubbepesa vipakkhaṁ sevanto yevāti vatvā atītaṁ āhari.
      Atīte bārāṇasiyaṁ sāmarājā nāma rajjaṁ kāresi. Tadā
  bodhisatto amaccakule nibbattitvā vayappatto tassa atthadhammānusāsako
  ahosi. Rañño pana paṇḍavo nāma maṅgalāsso.
  Tassa giridatto nāma assabandho, so khañjo ahosi. Asso
  mukharajjukaṁ gahetvā taṁ purato purato gacchantaṁ disvā maṁ esa
  sikkhāpetīti saññāya tassa anusikkhanto khañjo ahosi. Tassa
  khañjabhāvaṁ rañño ārocesi. Rājā vejje pesesi. Te
  gantvā assasarīre rogaṁ apassantā rogamassa na passāmāti
  rañño kathayiṁsu. Rājā bodhisattaṁ pesesi gaccha vayassa ettha
-------------------------------------------------
[page 130]
  Kāraṇaṁ jānāhīti. So gantvā khañjāssabandhasaṁsaggena tassa
  khañjabhūtabhāvaṁ ñatvā rañño tamatthaṁ ārocetvā saṁsaggadosena
  nāma evaṁ hotīti dassento paṭhamaṁ gāthamāha
          dūsito giridattena hayo sāmassa paṇḍavo
          porāṇapakatiṁ hitvā tasseva anuvidhiyyatīti.
      Tattha hayo sāmassāti sāmassa rañño maṅgalāsso.
  Porāṇapakatiṁ hitvāti attano pubbapakatiṁ siṅgārabhāvaṁ pahāya.
  Tasseva anuvidhiyyatīti anusikkhatīti attho.
      Atha naṁ rājā idāni vayassa kiṁ kattabbanti pucchi. Bodhisatto
  sundaraṁ assabandhaṁ labhitvā yathāporāṇo bhavissatīti vatvā dutiyaṁ
  gāthamāha
          sace va tanujo poso siṅgārākārakappito
          ānane taṁ gahetvāna maṇḍale parivattaye,
          khippameva pahantvāna tasseva anuvidhiyyatīti.
      Tattha tanujoti tassa anujo anurūpajātoti anujo tassa
  anujo tanujo. Idaṁ vuttaṁ hoti sace hi mahārāja tassa siṅgārassa
  ācārasampannassassa anurūpajāto siṅgārācārasampanno poso.
  Siṅgārākārakappitoti siṅgārena sundarena ākārena kappitakesamassu
  taṁ assaṁ ānane gahetvā assamaṇḍale parivatteyya, khippamevesa
  taṁ khañjabhāvaṁ pahāya ayaṁ siṅgāro ācārasampanno assagopako
  maṁ sikkhāpetīti saññāya khippameva tassa anuvidhiyyati anusikkhati
-------------------------------------------------
[page 131]
  Pakatibhāve yeva ṭhassatīti attho.
      Rājā tathā kāresi. Asso pakatibhāve patiṭṭhāsi. Rājā
  tiracchānānampi nāma āsayaṁ jānātīti tuṭṭhacitto bodhisattassa
  mahantaṁ yasaṁ adāsi.
      Satthā imaṁ dhammadesanaṁ āharitvā jātakaṁ samodhānesi. Tadā
  giridatto devadatto ahosi, asso vipakkhasevako bhikkhu yeva,
  rājā ānando ahosi, amaccapaṇḍito pana ahamevāti.
                    Giridattajātakaṁ catutthaṁ.
                      ------------
                       5 Anabhiratijātakaṁ
      yathodake āvile appasanneti idaṁ satthā jetavane viharanto
  aññataraṁ brāhmaṇakumāraṁ ārabbha kathesi.
      Sāvatthiyaṁ kireko brāhmaṇakumāro tiṇṇaṁ vedānaṁ pāragū
  bahū khattiyakumāre ca brāhmaṇakumāre ca mante vācesi. So
  aparabhāge gharāvāsaṁ saṇṭhapetvā vatthālaṅkāradāsadāsīkhetta-
  vatthugomahisaputtadārādīnaṁ atthāya cintayamāno rāgadosamohavasiko hutvā
  āvilacitto ahosi, mante paṭipāṭiyā parivattetuṁ nāsakkhi.
  Ito cito ca mantā na paṭibhiṁsu. So ekadivasaṁ bahugandhamālādīni
  gahetvā jetavanaṁ gantvā satthāraṁ pūjetvā vanditvā ekamantaṁ
  nisīdi. Satthā tena saddhiṁ paṭisanthāraṁ katvā kiṁ māṇava mante
-------------------------------------------------
[page 132]
  Vācesi, paguṇā te mantāti pucchi. Pubbe me bhante mantā
  paguṇā, gharāvāsassa pana gahitakālato paṭṭhāya cittaṁ me āvilajātaṁ,
  tena me mantā na paguṇāti. Atha naṁ satthā na kho māṇava
  idāneva, pubbepi te cittassa anāvilakāle tava mantā paguṇā
  ahesuṁ, rāgādīhi pana āvilakāle tava mantā na paṭibhiṁsūti vatvā
  tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇamahāsālakule nibbattitvā vayappatto takkasilāyaṁ gantvā
  mante uggaṇhitvā disāpāmokkho ācariyo hutvā bārāṇasiyaṁ
  bahū khattiyabrāhmaṇakumāre mante vācesi. Tassa santike eko
  brāhmaṇamāṇavo tayo vede paguṇe akāsi, ekapadepi nikkaṅkho
  ācariyo hutvā mante vācesi. So aparena samayena gharāvāsaṁ
  gahetvā gharāvāsacintāya āvilacitto mante parivattetuṁ nāsakkhi.
  Atha naṁ ācariyo attano santikaṁ āgataṁ kiṁ māṇava paguṇā te
  mantāti pucchitvā gharāvāsassa gahitakālato paṭṭhāya me cittaṁ
  āvilaṁ jātaṁ, mante parivattetuṁ na sakkomīti vutte tāta
  āvilacittamhi paguṇāpi mantā na paṭibhanti, anāvile pana
  appaṭibhāṇannāma natthīti vatvā imā dve gāthā āha
                 yathodake āvile appasanne
                 na passati sippikasambukañca
-------------------------------------------------
[page 133]
                 Sakkharaṁ vālukaṁ macchagumbaṁ
                 evaṁ āvilamhi citte
                 na so passati attadatthaṁ paratthaṁ,
                 yathodake acche vippasanne
                 so passati sippikasambukañca
                 sakkharaṁ vālukaṁ macchagumbaṁ
                 evaṁ anāvilamhi citte
                 so passati attadatthaṁ paratthanti.
      Tattha āvileti kaddamālulite. Appasanneti tāya eva
  āvilatāya avippasanne. Sippikasambukanti sippikañca sambukañca.
  Macchagumbanti macchaghaṭaṁ. Evaṁ āvileti 1- evameva rāgādīhi āvile
  citte. Attadatthaṁ paratthanti neva attadatthaṁ na paratthaṁ passatīti
  attho. So passatīti evamevaṁ anāvile citte so puriso
  attadatthañca paratthañca passatīti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne brāhmaṇakumāro sotāpattiphale
  patiṭṭhahi. Tadā māṇavo ayameva māṇavo ahosi, ācariyo
  pana ahamevāti.
                    Anabhiratijātakaṁ pañcamaṁ.

  *  *  *  *  *  *
  Footnote: 1 evaṁ āvilamhīti yuttataraṁ.
-------------------------------------------------
[page 134]
                      6 Dadhivāhanajātakaṁ
      vaṇṇagandharasopetoti idaṁ satthā jetavane viharanto vipakkhaseviṁ
  ārabbha kathesi. Vatthu heṭṭhā kathitameva.
      Satthā pana bhikkhave asādhusannivāso nāma pāpo anatthakaro,
  tattha manussabhūtānaṁ tāva pāpasannivāsassa anatthakaraṇatāya kiṁ vattabbaṁ,
  pubbe pana asātena amadhurena nimbarukkhena saddhiṁ sannivāsamāgamma
  madhuraraso dibbarasapaṭibhāgo acetano ambarukkhopi amadhuro tittako
  jātoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente kāsikaraṭṭhe
  cattāro bhātaro brāhmaṇā isipabbajjaṁ pabbajitvā himavantappadese
  paṭipāṭiyā paṇṇasālā katvā vāsaṁ kappesuṁ. Tesaṁ jeṭṭhabhātā
  kālaṁ katvā sakkattaṁ pāpuṇi. So taṁ kāraṇaṁ ñatvā antarantarā
  sattaṭṭhadivasaccayena tesaṁ upaṭṭhānaṁ gacchanto ekadivasaṁ jeṭṭhakatāpasaṁ
  vanditvā ekamantaṁ nisīditvā bhante kena te atthoti pucchi.
  Paṇḍurogatāpaso agginā me atthoti āha. So tassa vāsipharasukaṁ
  adāsi. Vāsipharasuko nāma daṇḍe pavesanavasena vāsīpi hoti pharasupi.
  Tāpaso ko me idaṁ ādāya dārūni āharissatīti āha. Atha naṁ
  sakko evamāha yadi te bhante dārūhi attho, imaṁ pharasuṁ hatthena
  paharitvā dārūni me āharitvā aggiṁ karohīti vadeyyāsi, dārūni
-------------------------------------------------
[page 135]
  Āharitvā aggiṁ katvā dassatīti. Tassa vāsipharasukaṁ datvā dutiyampi
  upasaṅkamitvā bhante kena te atthoti pucchi. Tassa paṇṇasālāyaṁ
  hatthimaggo hoti. So hatthīhi upaddūto hatthīnaṁ me vasena dukkhaṁ
  uppajjati, te palāpehīti āha. Sakko tassa ekaṁ bheriṁ
  upanāmetvā bhante imasmiṁ tale pahate tumhākaṁ paccāmittā
  palāpessanti, imasmiṁ pahate mettacittā hutvā caturaṅginiyā senāya taṁ
  parivāressantīti vatvā taṁ bheriṁ datvā kaniṭṭhassa santikaṁ gantvā
  bhante kena te atthoti pucchi. Sopi paṇḍurogadhātuko va tasmā
  dadhinā me atthoti āha. Sakko etassa ekaṁ dadhighaṭaṁ datvā
  sace tumhe icchamānā imaṁ āvaṭeyyātha, 1- mahānadī hutvā mahoghaṁ
  pavattetvā tumhākaṁ rajjaṁ gahetvā dātuṁ samatthopi bhavissatīti
  vatvā pakkāmi. Tato paṭṭhāya vāsipharusako jeṭṭhabhātikassa aggiṁ
  karoti. Itarena bheritale pahate hatthī palāyanti. Kaniṭṭho dadhiṁ
  paribhuñjati. Tasmiṁ kāle eko sūkaro ekasmiṁ purāṇagāmaṭṭhāne
  vicaranto ānubhāvasampannaṁ maṇikkhandhaṁ addasa. So taṁ maṇikkhandhaṁ
  mukhena ḍaṁsitvā tassānubhāvena ākāse uppatitvā samuddamajjhe
  ekaṁ dīpakaṁ gantvā etthadāni mayā vasituṁ vaṭṭatīti otaritvā
  phāsukaṭṭhāne ekassa udumbararukkhassa heṭṭhā vāsaṁ kappesi. So
  ekadivasaṁ tasmiṁ rukkhamūle maṇikkhandhaṁ purato ṭhapetvā niddaṁ okkami.
  Atheko kāsikaraṭṭhavāsī manusso nirūpakāro esa amhākanti

  *  *  *  *  *  *
  Footnote: 1 āvajjessathātipi.
-------------------------------------------------
[page 136]
  Mātāpitūhi gehā nikkaḍḍhito ekaṁ paṭṭanagāmaṁ patvā nāvikānaṁ kammakaro
  hutvā nāvaṁ āruyha samuddamajjhe bhinnāya nāvāya phalake nipanno
  taṁ dīpakaṁ gantvā phalāphalāni pariyesanto taṁ sūkaraṁ niddāyantaṁ
  disvā saṇikaṁ gantvā maṇikkhandhaṁ gaṇhitvā tassa ānubhāvena
  ākāse uppatitvā udumbararukkhe nisīditvā cintesi ayaṁ sūkaro
  imassa maṇikkhandhassa ānubhāvena ākāsacārī hutvā idha vasati
  maññe, mayā paṭhamameva imaṁ māretvā maṁsaṁ khāditvā pacchā gantuṁ
  vaṭṭatīti. So ekaṁ daṇḍakaṁ bhañjitvā tassa sīse pātesi.
  Sūkaro pabujjhitvā maṇikkhandhaṁ apassanto ito cito ca kampamāno
  vidhāvati. Rukkhe nisinnapuriso hasi. Sūkaro olokento taṁ
  disvā taṁ rukkhaṁ sīsena paharitvā tattheva mato. So puriso
  otaritvā aggiṁ katvā tassa maṁsaṁ pacitvā khāditvā ākāsena
  uppatitvā himavantappadesamatthakena gacchanto assamapadaṁ disvā
  jeṭṭhabhātikassa tāpasassa assame otaritvā dvīhaṁ tīhaṁ vasitvā
  tāpasassa vattapaṭivattaṁ akāsi, vāsipharasukassa ānubhāvañca passi.
  So imaṁ mayā gahetuṁ vaṭṭatīti maṇikkhandhassa ānubhāvaṁ tāpasassa
  dassetvā bhante imaṁ me gahetvā vāsipharasuṁ dethāti āha.
  Tāpaso ākāsena caritukāmo taṁ gahetvā vāsipharasuṁ tassa adāsi.
  So taṁ gahetvā thokaṁ gantvā vāsipharasuṁ paharitvā vāsipharasu
  tvaṁ tāpasassa sīsaṁ chinditvā maṇikkhandhaṁ me āharāti āha. So
  gantvā tāpasassa sīsaṁ chinditvā maṇikkhandhaṁ āhari. So vāsipharasukaṁ
-------------------------------------------------
[page 137]
  Paṭicchannaṭṭhāne ṭhapetvā majjhimatāpasassa santikaṁ gantvā katipāhaṁ
  vasitvā bheriyā ānubhāvaṁ disvā maṇikkhandhaṁ datvā bheriṁ gahetvā
  purimanayeneva tassāpi sīsaṁ chindāpetvā kaniṭṭhaṁ upasaṅkamitvā
  dadhighaṭassānubhāvaṁ disvā maṇikkhandhaṁ datvā dadhighaṭaṁ gahetvā
  purimanayeneva tassa sīsaṁ chindāpetvā maṇikkhandhañca vāsipharasukañca
  bheriñca dadhighaṭañca gahetvā ākāse uppatitvā bārāṇasiyā avidūre
  ṭhatvā bārāṇasīrājā yuddhaṁ vā me detu rajjaṁ vāti ekassa
  purisassa hatthe paṇṇaṁ pāhesi. Rājā sāsanaṁ sutvā va coraṁ
  gaṇhissāmīti nikkhami. So ekaṁ bheritalaṁ pahari. Caturaṅginī senā
  parivāresi. Rañño attano hatthe gatabhāvaṁ ñatvā dadhighaṭaṁ
  vissajjesi. Mahānadī pavatti. Mahājano dadhimhi osīditvā
  nikkhamituṁ nāsakkhi. Vāsipharasukaṁ paharitvā rañño sīsaṁ āharāti
  āha. Vāsipharasuko gantvā rañño sīsaṁ āharitvā pādamūle
  nikkhipi. Ekopi āvudhaṁ ukkhipituṁ nāsakkhi. So mahantena
  balena parivuto nagaraṁ pavisitvā abhisekaṁ kāretvā dadhivāhano
  nāma rājā hutvā dhammena rajjaṁ kāresi. Tassekadivasaṁ mahānadiyaṁ
  jālakaraṇḍake kīḷantassa kaṇṇamuṇḍadahato devatāparibhogaṁ ekaṁ
  ambapakkaṁ āgantvā jāle laggi. Jālaṁ ukkhipantā taṁ disvā
  rañño adaṁsu. Taṁ mahantaṁ ghaṭappamāṇaṁ parimaṇḍalaṁ suvaṇṇavaṇṇaṁ
  ahosi. Rājā kissa phalannāmetanti vanacarake pucchitvā ambaphalanti
-------------------------------------------------
[page 138]
  Sutvā tassa aṭṭhiṁ attano uyyāne ropāpetvā khīrodakena
  siñcāpesi. Rukkho nibbattitvā tatiye saṁvacchare phalaṁ adāsi.
  Ambassa sakkāro mahā ahosi. Khīrodakena siñcanti gandhapañcaṅgulikaṁ
  denti mālādāmāni parikkhipanti gandhatelena dīpaṁ jālenti. Parikkhepo
  panassa paṭasāṇiyā ahosi. Phalāni madhurāni suvaṇṇavaṇṇāni
  ahesuṁ. Dadhivāhanarājā aññesaṁ rājūnaṁ ambaphalaṁ pesento aṭṭhito
  rukkhanibbattanabhayena aṅkuranibbattanaṭṭhānaṁ maṇḍukaṇṭakena vijjhitvā
  pesesi. Tesaṁ ambaṁ khāditvā aṭṭhi ropitaṁ na sampajjati. Te
  kinnu kho ettha kāraṇanti pucchantā taṁ kāraṇaṁ ajāniṁsu. Atheko
  rājā uyyānapālaṁ pakkositvā dadhivāhanassa ambaphalānaṁ rasaṁ
  nāsetvā tittakabhāvaṁ kātuṁ sakkhissasīti pucchitvā āma devāti
  vutte tena hi gacchāti sahassaṁ datvā pesesi. So bārāṇasiṁ
  gantvā eko uyyānapālo āgatoti rañño ārocāpetvā tena
  pakkosāpito pavisitvā rājānaṁ vanditvā tvaṁ uyyānapāloti puṭṭho
  āma devāti vatvā attano ānubhāvaṁ vaṇṇesi. Rājā gaccha,
  amhākaṁ uyyānapālassa santike hohīti āha. Tato paṭṭhāya
  dve janā uyyānaṁ paṭipajjanti. Adhunāgato uyyānapālo
  akālapupphāni rukkhe pupphāpento akālaphalāni gaṇhāpento uyyānaṁ
  ramaṇīyaṁ akāsi. Rājā tassa pasīditvā porāṇakauyyānapālaṁ
  nīharāpetvā tasseva uyyānaṁ adāsi. So uyyānassa attano
  hatthagatabhāvaṁ ñatvā ambarukkhaṁ parivāretvā nimbe ca paggavavalliyo
-------------------------------------------------
[page 139]
  Ca ropesi. Anupubbena nimbā vaḍḍhiṁsu. Mūlehi mūlāni sākhāhi
  ca sākhā saṁsaṭṭhā onaddhavinaddhā ahesuṁ. Tena asātāmadhura-
  saṁsaggeneva tāva madhuraphalo ambo tittako jāto nimbapaṇṇa-
  sadisaraso. Ambaphalānaṁ tittakabhāvaṁ ñatvā uyyānapālo palāyi.
  Dadhivāhano uyyānaṁ gantvā ambaphalaṁ khādanto mukhe paviṭṭhaṁ
  ambayūsaṁ nimbakasāvaṁ viya ajjhoharituṁ asakkonto kakkāretvā
  nuṭṭhahi. Tadā bodhisatto tassa atthadhammānusāsako ahosi.
  Rājā bodhisattaṁ āmantetvā paṇḍita imassa rukkhassa
  porāṇakaparihārato parihāni natthi, evaṁ santepissa phalaṁ tittakaṁ jātaṁ,
  kinnu kho kāraṇanti pucchanto paṭhamaṁ gāthamāha
          vaṇṇagandharasopeto ambo vāyaṁ ahu pure,
          tameva pūjaṁ labhamāno kenambo kaṭukapphaloti.
      Athassa kāraṇaṁ ācikkhanto bodhisatto dutiyaṁ gāthamāha
          pucimandaparivāro ambo te dadhivāhana,
          mūlaṁ mūlena saṁsaṭṭhaṁ sākhā sākhaṁ nisevare,
          asātasannivāsena tenambo kaṭukapphaloti.
      Tattha pucimandaparivāroti nimbarukkhaparivāro. Sākhā sākhaṁ
  nisevareti pucimandassa sākhā ambarukkhassa sākhāyo nisevanti.
  Asātasannivāsenāti amadhurehi pucimandehi saddhiṁ sannivāsena.
  Tenāti tena kāraṇena ayaṁ ambo kaṭukapphalo asātaphalo tittakaphalo
  jātoti attho.
-------------------------------------------------
[page 140]
      Rājā tassa vacanaṁ sutvā sabbe pucimande ca paggavavallī
  ca chindāpetvā mūlāni uddharāpetvā samantā amadhurapaṁsuṁ harāpetvā
  sumadhurapaṁsuṁ pakkhipāpetvā khīrodakasakkharodakagandhodakehi ambaṁ
  paṭijaggāpesi. So madhurasaṁsaggena puna madhuro va ahosi. Rājā
  pakatiuyyānapālasseva uyyānaṁ niyyādetvā yāvatāyukaṁ ṭhatvā
  yathākammaṁ gato.
      Satthā imaṁ dhammadesanaṁ āharitvā jātakaṁ samodhānesi. Tadā
  ahameva paṇḍitāmacco ahosinti.
                    Dadhivāhanajātakaṁ chaṭṭhaṁ.
                      ------------
                       7 Catumaṭṭhajātakaṁ
      ucce viṭabhimāruyhāti idaṁ satthā jetavane viharanto aññataraṁ
  mahallakabhikkhuṁ ārabbha kathesi.
      Ekadivasaṁ kira dvīsu aggasāvakesu aññamaññaṁ pañhāpucchana-
  vissajjanakathāya nisinnesu eko mahallako tesaṁ santikaṁ gantvā
  tatiyo hutvā nisīditvā bhante mayampi tumhe pañhaṁ pucchissāma,
  tumhepi attano kaṅkhaṁ amhepi pucchathāti āha. Therā taṁ jigucchitvā
  uṭṭhāya pakkamiṁsu. Therānaṁ dhammaṁ sotuṁ sannisinnaparisā samāgamassa
  bhinnakāle satthu santikaṁ gantvā kiṁ akāle āgatatthāti vutte
  taṁ kāraṇaṁ ārocayiṁsu. Satthā na bhikkhave idāneva sāriputtamoggallānā
-------------------------------------------------
[page 141]
  Etaṁ jigucchitvā akathetvā va pakkamanti, pubbepi
  pakkamiṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  araññāyatane rukkhadevatā ahosi. Atha dve haṁsapotakā
  cittakūṭapabbatā nikkhamitvā tasmiṁ rukkhe nisīditvā gocarāya gantvā
  nivattantāpi tasmiṁ yeva vissamitvā cittakūṭaṁ gacchanti. Gacchante
  gacchante kāle tesaṁ bodhisattena saddhiṁ vissāso ahosi. Gacchantā
  ca āgacchantā ca aññamaññaṁ sammoditvā dhammakathaṁ kathetvā
  pakkamiṁsu. Athekadivasaṁ tesu rukkhaggesu nisīditvā bodhisattena
  saddhiṁ kathentesu eko sigālo tassa rukkhassa heṭṭhā ṭhatvā
  tehi haṁsapotakehi saddhiṁ mantento paṭhamaṁ gāthamāha
          ucce viṭabhimāruyha mantayavho rahogatā,
          nīce oruyha mantayavho, migarājāpi sossatīti.
      Tattha ucce viṭabhimāruyhāti pakatiyāpi ucce imasmiṁ rukkhe
  uccataraṁ ekaviṭapaṁ abhirūhitvā. Mantayavhoti mantetha kathetha.
  Nīce oruyhāti otaritvā nīce ṭhāne ṭhatvā mantayittha.
  Migarājāpi sossatīti attānaṁ migarājānaṁ katvā āha.
      Haṁsapotakā jigucchitvā uṭṭhāya cittakūṭameva gatā. Tesaṁ
  gatakāle bodhisatto sigālassa dutiyagāthamāha
          yaṁ supaṇṇo supaṇṇena devo devena mantaye,
          kiṁ tattha catumaṭṭhassa vilaṁ pavisa jambukāti.
-------------------------------------------------
[page 142]
      Tattha supaṇṇoti sundarapaṇṇo. Supaṇṇenāti dutiyena
  haṁsapotakena. Devo devenāti te yeva dve deve katvā
  katheti. Catumaṭṭhassāti sarīrena jātiyā sarena guṇenāti imehi
  catūhi maṭṭhassa suddhassāti akkharattho. Asuddhaṁ yeva pana
  pasaṁsāvacanena nindanto evamāha. Catūhi maṭṭhassa lāmakassa kiṁ
  ettha sigālassāti ayamettha adhippāyo. Vilaṁ pavisāti idaṁ
  bodhisatto bheravārammaṇaṁ dassetvā taṁ palāpento āha.
      Satthā imaṁ dhammadesanaṁ āharitvā jātakaṁ samodhānesi.
  Tadā mahallako sigālo ahosi, dve haṁsapotakā
  sāriputtamoggallānā, rukkhadevatā pana ahamevāti.
                    Catumaṭṭhajātakaṁ sattamaṁ.
                      ------------
                      8 Sīhakoṭṭhukajātakaṁ
      sīhaṅgulī sīhanakhoti idaṁ satthā jetavane viharanto kokālikaṁ
  ārabbha kathesi.
      Ekadivasaṁ kira kokāliko aññesu bahussutesu dhammakathaṁ kathentesu
  sayampi kathetukāmo ahosi. Sabbaṁ heṭṭhāvuttanayeneva vitthāretabbaṁ.
      Taṁ pana pavattiṁ sutvā satthā na bhikkhave kokāliko idāneva
  attano saddena pākaṭo jāto, pubbepi pākaṭo ahosi yevāti
  vatvā atītaṁ āhari.
-------------------------------------------------
[page 143]
      Atīte bārāṇasiyaṁ brahmadatte rajjaṁ kārente tadā bodhisatto
  himavantappadese sīho hutvā ekāya sigāliyā saddhiṁ saṁvāsamanvāya
  puttaṁ paṭalabhati. So aṅgulīhi nakhehi kesarena vaṇṇasaṇṭhānenāti
  imehi ākārehi pitusadiso ahosi, saddena mātusadiso.
  Athekadivasaṁ deve vassitvā vigate sīhesu naditvā sīhakīḷaṁ kīḷantesu
  sopi tesaṁ antare naditukāmo hutvā sigālikaṁ nādaṁ nadi. Athassa
  saddaṁ sutvā sīhā tuṇhī ahesuṁ. Tassa saddaṁ sutvā aparo
  bodhisattassa sajātiputto tāta ayaṁ sīho vaṇṇādīhi amhehi
  samāno, saddo panassa aññasadiso, 1- ko nāmesoti pucchanto
  paṭhamaṁ gāthamāha
          sīhaṅgulī sīhanakho sīhapādapatiṭṭhito
          so sīho sīhasaṅghamhi eko nadati aññathāti.
      Tattha sīhapādapatiṭṭhitoti sīhapādeheva patiṭṭhito. Eko
  nadati aññathāti eko va avasesasīhehi asadisena sigālasaddena
  nadanto aññathā nadati.
      Taṁ sutvā bodhisatto tāta esa tava bhātā sigāliyā putto
  rūpena mayā sadiso saddena mātarā sadisoti vatvā sigāliputtaṁ
  āmantetvā tāta tvaṁ ito paṭṭhāya idha vasanto appasaddo
  vasa, sace puna nadissasi, sigālabhāvaṁ te jānissantīti ovadanto
  dutiyaṁ gāthamāha

  *  *  *  *  *  *
  Footnote: 1 aññādisotipi.
-------------------------------------------------
[page 144]
          Mā tvaṁ nadi rājaputta appasaddo vane vasi,
          sarena kho taṁ jāneyyuṁ na hi te pettiko saroti.
      Tattha rājaputtāti sīhamigarañño putto.
      Idañca pana ovādaṁ sutvā puna so nadituṁ na ussahi.
      Satthā imaṁ dhammadesanaṁ āharitvā jātakaṁ samodhānesi. Tadā
  sigālo kokāliko ahosi, sajātiputto rāhulo, migarājā pana
  ahamevāti.
                   Sīhakoṭṭhukajātakaṁ aṭṭhamaṁ.
                     --------------
                       9 Sīhacammajātakaṁ
      netaṁ sīhassa naditanti idaṁ satthā jetavane viharanto kokālikaññeva
  ārabbha kathesi.
      So imasmiṁ kāle sarabhaññaṁ bhaṇitukāmo ahosi. Satthā
  taṁ pavattiṁ sutvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kasakakule nibbattitvā vayappatto kasikammeneva jīvitaṁ kappesi.
  Tasmiṁ kāle eko vāṇijo gadrabhabhārakena vohāraṁ karonto vicarati.
  So gatagataṭṭhāne gadrabhassa piṭṭhito bhaṇḍikaṁ otāretvā gadrabhaṁ
  sīhacammena pārupetvā sāliyavakhettesu vissajjeti. Khettarakkhikā
  taṁ disvā sīhoti saññāya upasaṅkamituṁ na sakkonti. Athekadivasaṁ
-------------------------------------------------
[page 145]
  So vāṇijo ekasmiṁ gāmadvāre nivāsaṁ gahetvā pātarāsaṁ pacāpento
  tato gadrabhaṁ sīhacammena pārupetvā yavakhette vissajjesi.
  Khettarakkhikā taṁ disvā sīhoti saññāya taṁ upasaṅkamituṁ asakkonto
  gehaṁ gantvā ārocesuṁ. Sakalagāmavāsino āvudhāni gahetvā
  saṅkhe dhamentā bheriyo vādentā khettasamīpaṁ gantvā unnadiṁsu.
  Gadrabho maraṇabhayabhīto gadrabharavaṁ ravi. Athassa gadrabhabhāvaṁ ñatvā
  bodhisatto paṭhamaṁ gāthamāha
          netaṁ sīhassa naditaṁ na byagghassa na dīpino,
          pāruto sīhacammena jammo nadati gadrabhoti.
      Tattha jammoti lāmako.
      Gāmavāsinopi tassa gadrabhabhāvaṁ ñatvā aṭṭhīni bhañjantā
  pothetvā pātetvā sīhacammaṁ ādāya agamaṁsu. Atha so vāṇijo
  āgantvā taṁ byasanappattaṁ gadrabhaṁ disvā dutiyaṁ gāthamāha
          cirampi kho taṁ khādeyya gadrabho haritaṁ yavaṁ
          pāruto sīhacammena ravamānova dūsayīti.
      Tattha tanti nipātamattaṁ. Ayaṁ gadrabho attano gadrabhabhāvaṁ
  ajānāpetvā sīhacammena pāruto cirampi kālaṁ haritaṁ yavaṁ khādeyyāti
  attho. Ravamānova dūsayīti attano pana gadrabharavaṁ ravamāno
  cesa attānaṁ dūsayi, natthettha sīhacammassa dosoti.
      Tasmiṁ evaṁ vadante yeva gadrabho tattheva nipanno mari.
-------------------------------------------------
[page 146]
  Vāṇijopi taṁ pahāya pakkāmi.
      Satthā imaṁ dhammadesanaṁ āharitvā jātakaṁ samodhānesi. Tadā
  gadrabho kokāliko ahosi, paṇḍitakasako pana ahamevāti.
                     Sīhacammajātakaṁ navamaṁ.
                       -----------
                      10 Sīlānisaṁsajātakaṁ
      passa saddhāya sīlassāti idaṁ satthā jetavane viharanto ekaṁ
  saddhaṁ upāsakaṁ ārabbha kathesi.
      So kira saddho pasanno ariyasāvako ekadivasaṁ jetavanaṁ
  gacchanto sāyaṁ aciravatīnadītīraṁ gantvā nāvike nāvaṁ tīre ṭhapetvā
  dhammassavanatthāya gate titthe nāvaṁ adisvā buddhārammaṇaṁ pītiṁ
  daḷhaṁ gahetvā nadiṁ otari. Tassa pādā udakamhi na osīdiṁsu.
  So paṭhavītale gacchanto viya vemajjhagatakāle vīciṁ passati. Athassa
  buddhārammaṇapīti mandā jātā, tassa pādā osīdituṁ ārabhiṁsu.
  So puna buddhārammaṇaṁ pītiṁ daḷhaṁ katvā udakapiṭṭheneva gantvā
  jetavanaṁ pavisitvā satthāraṁ vanditvā ekamantaṁ nisīdi. Satthā
  tena saddhiṁ paṭisanthāraṁ katvā upāsaka kacci maggaṁ āgacchanto
  appakilamathena āgatosīti pucchitvā bhante buddhārammaṇaṁ pītiṁ gahetvā
  udakapiṭṭhe patiṭṭhaṁ labhitvā paṭhaviṁ maddanto viya āgatomhīti
  vutte na kho upāsaka tvaññeva buddhaguṇe anussaritvā patiṭṭhaṁ
-------------------------------------------------
[page 147]
  Laddho, pubbepi upāsakā samuddamajjhe nāvāya bhinnāya buddhaguṇe
  anussarantā patiṭṭhaṁ labhiṁsūti vatvā tena yācito atītaṁ āhari.
      Atīte kassapasammāsambuddhakāle sotāpanno ariyasāvako
  ekena nahāpitakuṭumbikena saddhiṁ nāvaṁ abhirūhi. Tassa nahāpitassa
  bhariyā ayya imassa sukhadukkhaṁ tava bhāroti nahāpitampi tassa hatthe
  nikkhipi. Athassa nāvā sattame divase samuddamajjhe bhinnā.
  Tepi dve janā ekasmiṁ phalake nipannā ekadīpakaṁ pāpuṇiṁsu.
  Tattha so nahāpito sakuṇe māretvā pacitvā khādanto upāsakassa
  deti. Upāsako alaṁ mayhanti na khādati. So cintesi
  imasmiṁ ṭhāne amhākaṁ ṭhapetvā tīṇi saraṇāni aññā patiṭṭhā
  natthīti. So tiṇṇaṁ ratanānaṁ guṇe anussari. Athassa anussarantassa
  tasmiṁ dīpake nibbatto nāgarājā attano sarīraṁ mahānāvaṁ katvā
  māpesi. Samuddadevatā niyāmako māṇavo ahosi. Nāvā
  sattaratanehi pūrayittha. Tayo kūpakā indanīlamaṇimayā ahesuṁ,
  sovaṇṇamayo lakāro rajatamayāni yottāni sovaṇṇamayāni
  yaṭṭhiyāni. Samuddadevatā nāvāya ṭhatvā atthi jambudīpaṁ gamikāti
  ghoseti. Upāsako mayaṁ gamissāmāti āha. Tena hi ehi
  nāvaṁ abhirūhāti. So nāvaṁ abhirūhitvā nahāpitaṁ pakkosi.
  Samuddadevatā tuyhaññeva labbhati na etassāti āha. Kiṁkāraṇāti.
  Etassa sīlācāraguṇā natthi, taṁ kāraṇaṁ, ahaṁ tuyhaṁ nāvaṁ āharāmi
  na etassāti. Hotu, ahaṁ attano dinnadānena rakkhitasīlena
-------------------------------------------------
[page 148]
  Bhāvitabhāvanāya etassa pattiṁ dammīti. Nahāpito anumodāmīti
  āha. Devatā idāni gaṇhissāmīti tampi āropetvā ubhopi
  jane samuddā nikkhamitvā nadiyā bārāṇasiṁ patvā attano ānubhāvena
  dvinnampi tesaṁ gehe dhanaṁ patiṭṭhāpetvā paṇḍiteheva saddhiṁ saṁsaggo
  nāma kātabbo, sace imassa nahāpitassa iminā upāsakena saddhiṁ
  saṁsaggo nābhavissa, samuddamajjhe yeva nassissatīti paṇḍitasaṁsaggassa
  guṇe kathayamānā imā gāthā avoca
          passa saddhāya sīlassa cāgassa ca ayaṁ phalaṁ,
          nāgo nāvāya vaṇṇena saddhaṁ vahati upāsakaṁ.
          Sabbhi reva samāsetha, sabbhi kubbetha santhavaṁ,
          sataṁ hi sannivāsena sotthiṁ gacchati nahāpitoti.
      Tattha passāti kañci aniyamitvā passathāti ālapati.
  Saddhāyāti lokiyalokuttarāya saddhāya. Sīlepi eseva nayo.
  Cāgassāti deyyadhammapariccāgassa ceva kilesapariccāgassa ca.
  Ayaṁ phalanti idaṁ phalaṁ guṇaṁ ānisaṁsanti attho. Atha vā cāgassa
  phalaṁ passa ayaṁ nāgo nāvāya vaṇṇenāti evamettha attho
  daṭṭhabbo. Nāvāya vaṇṇenāti nāvāya saṇṭhānena. Saddhanti
  tīsu saraṇesu patiṭṭhitasaddhaṁ. Sabbhi revāti paṇḍitehi yeva.
  Samāsethāti ekato avaseyya upavaseyyāti attho. Kubbethāti
  kareyya. Santhavanti mittasanthavaṁ. Taṇhāsanthavo pana kenaci saddhiṁ na
  kātabbo. Nahāpitoti nahāpitakuṭumbiko. Nhāpitotipi pāṭho.
-------------------------------------------------
[page 149]
      Evaṁ samuddadevatā ākāse ṭhatvā dhammaṁ desetvā ovaditvā
  nāgarājānaṁ gaṇhitvā attano vimānameva agamāsi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne upāsako sakadāgāmiphale patiṭṭhahi.
  Tadā sotāpanno upāsako uttariṁ maggaṁ bhāvetvā parinibbāyi.
  Nāgarājā sāriputto ahosi, samuddadevatā pana ahamevāti.
                    Sīlānisaṁsajātakaṁ dasamaṁ.
                    Asadisavaggo catuttho.
                      ------------
-------------------------------------------------
[page 150]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 151]
                      5 Ruhakavaggavaṇṇanā
                        ---------
                       1 ruhakajātakaṁ.
      Ambho ruhakacchinnāpīti idaṁ satthā jetavane viharanto
  porāṇadutiyikapalobhanaṁ ārabbha kathesi.
      Vatthu aṭṭhakanipāte indriyajātake āvibhavissati.
      Satthā pana taṁ bhikkhuṁ ayante bhikkhu itthī anatthakārikā,
  pubbepi taṁ esā sarājikāya parisāya majjhe lajjāpetvā gehā
  nikkhamānākāraṁ akāsīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchimhi nibbattitvā vayappatto pitu accayena
  rajje patiṭṭhāya dhammena rajjaṁ kāresi. Tassa ruhako nāma
  purohito ahosi. Tassa pūraṇī nāma brāhmaṇī bhariyā. Rājā
  brāhmaṇassa assaṁ bhaṇḍakena alaṅkaritvā assaṁ adāsi. So taṁ
  assaṁ abhiruyha rañño upaṭṭhānaṁ gacchati. Atha naṁ alaṅkatassa assassa
  piṭṭhe nisīditvā gacchantamāgacchantañca disvā tahiṁ tahiṁ ṭhitā manussā
  aho assassa rūpaṁ, aho asso sobhatīti assameva pasaṁsanti.
  So gehaṁ āgantvā pāsādaṁ abhirūhitvā bhariyaṁ āmantesi bhadde
  amhākaṁ asso ativiya sobhati, ubhosu passesu ṭhitā manussā
  amhākaṁ assameva vaṇṇentīti. Sā pana brāhmaṇī thokaṁ
-------------------------------------------------
[page 152]
  Chinnikā dhuttikajātikā 1- tena naṁ evamāha ayya tvaṁ assassa
  sobhaṇakāraṇaṁ na jānāsi, ayaṁ asso attano alaṅkataṁ assabhaṇḍakaṁ
  nissāya sobhati, sace tvampi asso viya sobhitukāmo assabhaṇḍaṁ
  pilandhitvā antaravīthiṁ oruyha asso viya pāde koṭṭayamāno
  gantvā rājānaṁ passa, rājāpi taṁ vaṇṇayissati, manussāpi taññeva
  vaṇṇayissantīti. So ummattajātiko brāhmaṇo tassā vacanaṁ
  sutvā iminā nāma kāraṇena sā maṁ vadatīti ajānitvā sobhaṇasaññī
  hutvā tathā akāsi yeva. Ye ye passanti te te parihāsaṁ
  karontā sobhati ācariyoti vadiṁsu. Rājā pana naṁ kiṁ ācariya
  cittante 2- kuppitaṁ, ummattakosi jātoti ādīni vatvā lajjāpesi.
  Tasmiṁ kāle brāhmaṇo ayuttaṁ mayā katanti lajjito brāhmaṇiyā
  kujjhitvā tāyamhi sarājikāya senāya antare lajjāpito pothetvā
  taṁ nikkaḍḍhissāmīti gehaṁ agamāsi. Dhuttibrāhmaṇī tassa kujjhitvā
  āgamanabhāvaṁ ñatvā puretarameva culladvārena nikkhamitvā rājanivesanaṁ
  gantvā catuhapañcāhaṁ tattheva ahosi. Rājā taṁ kāraṇaṁ ñatvā
  purohitaṁ pakkosāpetvā ācariya mātugāmassa nāma doso hoti
  yeva, brāhmaṇiyā khamituṁ vaṭṭatīti khamāpanatthāya paṭhamaṁ gāthamāha
          ambho ruhaka chinnāpi jiyā sandhiyyate puna,
          sandhiyyassu purāṇiyā, mā kodhassa vasaṁ gamīti.
  Tatrāyaṁ saṅkhepattho bho ruhaka nanu chinnāpi dhanujiyā puna

  *  *  *  *  *  *
  Footnote: 1 dhuttikadhātukātipi. 2 pittantetipi.
-------------------------------------------------
[page 153]
  Sandhiyyati ghaṭīyati, evameva tvaṁ purāṇiyā saddhiṁ sandhiyyassu kodhassa
  vasaṁ mā gamīti.
      Taṁ sutvā ruhako dutiyaṁ gāthamāha
          vijjamānesu muduvākesu vijjamānesu kārisu
          aññaṁ jiyaṁ karissāmi, alaññeva purāṇiyāti.
      Tassattho mahārāja muduvākesu ca jiyakārakesu ca manussesu
  vijjamānesu aññaṁ jiyaṁ karissāmi, imāya chinnāya purāṇiyā
  jiyāya alaṁ, natthi me koci atthoti.
      Evañca pana vatvā taṁ nīharitvā aññaṁ brāhmaṇiṁ ānesi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā purāṇī purāṇadutiyikā ahosi, ruhako ukkaṇṭhitabhikkhu,
  bārāṇasīrājā pana ahamevāti.
                      Ruhakajātakaṁ paṭhamaṁ.
                        ---------
                     2 Sirikāḷakaṇṇijātakaṁ
      itthī siyā rūpavatīti idaṁ sirikāḷakaṇṇijātakaṁ mahāummaṅgajātake 1-
  āvibhavissatīti.
                   Sirikāḷakaṇṇijātakaṁ dutiyaṁ.

  *  *  *  *  *  *
  Footnote: 1 mahāummaggajātaketipi.
-------------------------------------------------
[page 154]
                      3 Cullapadumajātakaṁ
      ayameva sā ahampi so anaññoti idaṁ satthā jetavane
  viharanto ukkaṇṭhitabhikkhuṁ ārabbha kathesi.
      Vatthu ummādantijātake āvibhavissati.
      So pana bhikkhu satthārā saccaṁ kira tvaṁ ukkaṇṭhitoti vutte
  saccaṁ bhagavāti vatvā ko pana taṁ ukkaṇṭhāpetīti vutte ahaṁ
  bhante ekaṁ alaṅkatapaṭiyattaṁ mātugāmaṁ disvā kilesānuvattiko hutvā
  ukkaṇṭhitoti āha. Atha naṁ satthā bhikkhu mātugāmo nāma akataññū
  mittadubbhī thaddhahadayo, porāṇakapaṇḍitāpi attano dakkhiṇajannukalohitaṁ
  pāyetvā yāvajīvitaṁ dānampi datvā mātugāmassa cittaṁ
  na labhiṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchimhi nibbatti. Nāmaggahaṇadivasevassa
  padumakumāroti nāmaṁ akaṁsu. Tassa apare cha kaniṭṭhabhātikā ahesuṁ.
  Te sattapi janā anupubbena vuḍḍhippattā gharāvāsaṁ gahetvā raññā
  sadisā vicaranti. Athekadivasaṁ rājā rājaṅgaṇaṁ olokento ṭhito
  te mahāparivāre rājupaṭṭhānaṁ āgacchante disvā ime maṁ vadhitvā
  rajjampi gaṇheyyunti āsaṁkaṁ uppādetvā te pakkosāpetvā
  tātā tumhe imasmiṁ nagare vasituṁ na labhatha, aññattha gantvā
  mama accayena āgantvā kulasantakarajjaṁ gaṇhathāti āha.
-------------------------------------------------
[page 155]
  Te pitu vacanaṁ sampaṭicchitvā roditvā attano gharāni gantvā
  pajāpatiyo ādāya yattha vā tattha vā gantvā jīvissāmāti nagarā
  nikkhamitvā maggaṁ gacchantā ekaṁ kantāraṁ patvā annapānaṁ
  alabhamānā khudaṁ adhivāsetuṁ asakkontā mayaṁ jīvamānā itthiyo
  labhissāmāti kaniṭṭhassa bhariyaṁ māretvā terasakoṭṭhāse katvā
  maṁsaṁ khādiṁsu. Bodhisatto attanā ca bhariyāya ca laddhakoṭṭhāsesu
  ekaṁ ṭhapetvā ekaṁ dvepi khādiṁsu. Evaṁ cha divase cha itthiyo
  māretvā maṁsaṁ khādiṁsu. Bodhisatto pana divase divase ekekaṁ
  ṭhapetvā cha koṭṭhāse ṭhapesi. Sattame divase bhātikassa bhariyaṁ
  māressāmāti vutte bodhisatto te cha koṭṭhāse tesaṁ datvā
  ajja tāva ime cha koṭṭhāse khādatha sve jānissāmāti vatvā
  tesaṁ maṁsaṁ khāditvā niddāyanakāle bhariyaṁ gahetvā palāyi. Sā
  thokaṁ gantvā gantuṁ na sakkomi sāmīti āha. Atha naṁ
  bodhisatto khandhenādāya aruṇuggamanavelāya kantārā nikkhami.
  Sā suriye uggate pipāsitāmhi sāmīti āha. Bodhisatto bhadde
  udakaṁ natthīti vatvā punappunaṁ kathite tassā sinehena khaggena
  dakkhiṇajannuṁ paharitvā bhadde pānīyaṁ natthi, idaṁ pana me dakkhiṇajannuke
  lohitaṁ pivamānā nisīdāti āha. Sā tathā akāsi. Te
  anupubbena mahāgaṅgaṁ patvā pivitvā ca nahātvā ca phalāphalaṁ
  khāditvā phāsukaṭṭhānesu vissamitvā ekasmiṁ gaṅgānivattane assamapadaṁ
  māpetvā vāsaṁ kappesuṁ. Athekadivasaṁ uparigaṅgāya rājāparādhikaṁ
-------------------------------------------------
[page 156]
  Coraṁ hatthapāde ca kaṇṇanāsañca chinditvā ekasmiṁ ammaṇake
  nipajjāpetvā mahāgaṅgāya pavāhesuṁ. So mahantaṁ aṭṭassaraṁ
  karonto taṁ ṭhānaṁ pāpuṇi. Bodhisatto tassa karuṇaṁ paridevitasaddaṁ
  sutvā dukkhappatto satto mayi ṭhite mā nassīti gaṅgātīraṁ
  gantvā taṁ uttāretvā assamapadaṁ ānetvā kāsāvadhovanalepanādīhi
  vaṇapaṭikammaṁ akāsi. Bhariyā panassa evarūpaṁ nāma koṇḍaṁ 1-
  gaṅgāya pavāhitaṁ paṭijagganto vicaratīti ñatvā taṁ koṇḍaṁ jigucchamānā
  nuṭṭhahantī vicarati. Bodhisatto tassa vaṇesu saṁviruḷhesu
  bhariyāya saddhiṁ taṁ assamapade katvā aṭavito phalāphalāni āharitvā
  tañca bhariyañca posesi. Tesu evaṁ vasantesu sā itthī tasmiṁ
  koṇḍe paṭibaddhacittā hutvā tena saddhiṁ anācāraṁ ācaritvā
  ekenupāyena bodhisattaṁ māretukāmā hutvā evamāha ahaṁ tumhākaṁ
  aṁse nisīditvā kantārā nikkhamamānā ekaṁ pabbataṁ oloketvā
  ayye pabbatamhi nibbattadevate sace ahaṁ sāmikena saddhiṁ arogā
  jīvitaṁ labhissāmi balikammante karissāmīti āyāciṁ, sā maṁ idāni
  uttāseti, karomassā balikammanti. Bodhisatto taṁ māyaṁ
  ajānanto sādhūti sampaṭicchitvā balikammaṁ sajjetvā tāya
  balikammabhājanaṁ gāhāpetvā pabbatamatthakaṁ abhirūhi. Atha naṁ sā
  evamāha sāmi devatāsi nopi tvaññeva uttamadevatā, paṭhamaṁ tāva
  taṁ vanapupphehi pūjetvā padakkhiṇaṁ katvā vanditvā pacchā devatāya

  *  *  *  *  *  *
  Footnote: 1 koṇṭhantipi .pe.
-------------------------------------------------
[page 157]
  Balikammaṁ karissāmīti. Sā bodhisattaṁ papātābhimukhaṁ ṭhapetvā vanapupphehi
  pūjetvā padakkhiṇaṁ katvā vanditukāmā viya hutvā piṭṭhipasse ṭhatvā
  piṭṭhiyaṁ paharitvā papāte pātetvā diṭṭhā me paccāmittassa
  piṭṭhīti tuṭṭhamānasā pabbatā orohitvā koṇḍassa santikaṁ agamāsi.
  Bodhisattopi papātānusārena pabbatā patanto udumbararukkhamatthake
  ekasmiṁ akaṇṭake pattasañchanne gumbe laggi. Heṭṭhāpabbataṁ
  pana orohituṁ na sakkā. So udumbarāni khāditvā sākhantare
  nisīdi. Atheko mahāsarīro godharājā heṭṭhāpabbatapādato abhirūhitvā
  tasmiṁ udumbaraphalāni khādati. So taṁ divasaṁ bodhisattaṁ disvā
  palāyi. Puna divase āgantvā ekasmiṁ passe phalāni khāditvā
  pakkāmi. Evaṁ punappunaṁ āgacchanto bodhisattena saddhiṁ vissāsaṁ
  āpajjitvā tvaṁ imaṁ ṭhānaṁ kathaṁ āgatosīti pucchitvā iminā kāraṇenāti
  vutte tena hi mā bhāyīti vatvā bodhisattaṁ attano piṭṭhiyaṁ
  nipajjāpetvā otāretvā araññato nikkhamitvā mahāmagge ṭhapetvā
  iminā maggena gacchāti uyyojetvā araññameva pāvisi. Bodhisatto
  ekaṁ gāmakaṁ gantvā tattha vasanto pitu kālakatabhāvaṁ sutvā bārāṇasiṁ
  gantvā kulasantake rajje patiṭṭhāya padumarājā nāma hutvā dasa
  rājadhamme akopetvā dhammena rajjaṁ kārento catūsu nagaradvāresu
  nagaramajjhe nivesanadvāre ca cha dānasālāyo kārāpetvā devasikaṁ cha
  satasahassāni vissajjetvā mahādānaṁ adāsi. Sāpi kho pāpitthī taṁ
  koṇḍaṁ khandhe nisīdāpetvā araññā nikkhamitvā manussapathe bhikkhaṁ
-------------------------------------------------
[page 158]
  Caramānā yāgubhattaṁ saṁharitvā taṁ koṇḍaṁ posesi. Ayante kiṁ hotīti
  pucchiyamānā ahaṁ etassa mātuladhītā, pitucchāputto me esa puriso,
  etasseva maṁ adaṁsu, sāhaṁ vajjhappattampi attano sāmikaṁ ukkhipitvā
  pariharantī bhikkhaṁ caritvā posemīti. Manussā ayaṁ patibbatāti.
  Tato paṭṭhāya bahutaraṁ yāgubhattaṁ adaṁsu. Apare janā evamāhaṁsu
  tvaṁ mā evaṁ vicari, padumarājā bārāṇasiyaṁ rajjaṁ kāresi
  sakalajambudīpaṁ saṅkhobhetvā dānaṁ deti, so taṁ disvā tussissati tuṭṭho
  bahudhanaṁ dassati, tvaṁ tava sāmikaṁ idha nisīdāpetvā gacchāti thiraṁ
  katvā vettapacchiṁ adaṁsu. Sā anācārā taṁ koṇḍaṁ vettapacchiyaṁ
  nisīdāpetvā pacchiṁ ukkhipitvā bārāṇasiṁ gantvā dānasālāsu
  bhuñjamānā vicarati. Bodhisatto alaṅkatahatthikhandhavaragato dānaggaṁ gantvā
  aṭṭhannaṁ vā dasannaṁ vā sahatthā dānaṁ datvā puna gehaṁ gacchati.
  Sā anācārā taṁ koṇḍaṁ pacchiyaṁ nisīdāpetvā pacchiṁ ukkhipitvā
  tassa gamanamagge aṭṭhāsi. Rājā taṁ disvā kiṁ etanti pucchi.
  Ekā deva patibbatāti. Atha naṁ pakkosāpetvā sañjānitvā
  koṇḍaṁ pacchito nīharāpetvā ayaṁ te kiṁ hotīti pucchi. Sā
  pitucchāputto me deva kuladattiko sāmiko meti āha. Manussā
  taṁ antaraṁ ajānitvā aho patibbatāti ādīni vatvā taṁ anācāritthiṁ
  vaṇṇayiṁsu. Puna rājā taṁ ayante koṇḍo kuladattiko sāmikoti pucchi.
  Sā rājānaṁ asañjānantī āma devāti sūrā hutvā katheti. Atha naṁ
  rājā kiṁ esa bārāṇasīrañño putto, nanu tvaṁ padumakumārassa
-------------------------------------------------
[page 159]
  Bhariyā asukarañño dhītā asukā nāma mama jannulohitaṁ pivitvā imasmiṁ
  koṇḍe paṭibaddhacittā maṁ papāte pātesi, sā dāni tvaṁ nalāṭena
  maccuṁ gahetvā maṁ matoti maññamānā imaṁ ṭhānaṁ āgatā nanu
  ahaṁ jīvāmīti vatvā amacce āmantetvā bho amaccā nanu cāhaṁ
  tumhehi puṭṭho evaṁ kathesiṁ, mama cha kaniṭṭhabhātikā cha itthiyo
  māretvā maṁsaṁ khādiṁsu, ahaṁ pana mayhaṁ bhariyaṁ arogaṁ katvā gaṅgātīraṁ
  netvā assamapade vasanto ekaṁ vajjhappattaṁ koṇḍaṁ uttāretvā
  paṭijaggiṁ, sā itthī tasmiṁ paṭibaddhacittā maṁ pabbatappapāte pātesi,
  ahaṁ attano mettacittatāya jīvitaṁ labhinti yāya ahaṁ pabbatā
  pātito, na sā aññā esā dussīlā, so ca vajjhappatto
  koṇḍo nāma na añño ayamevāti vatvā imā gāthā avoca
               ayameva sā ahampi so anañño,
               ayameva so hatthacchinno anañño,
               yamāha komāripatiko mamanti,
               vajjhitthiyo natthi itthīsu saccaṁ,
               imañca jammaṁ musalena hantvā
               luddaṁ chavaṁ paradārūpaseviṁ
               imissā ca naṁ pāpapatibbatāya
               jīvantiyā chindatha kaṇṇanāsanti.
      Tattha yamāha komāripatiko mamantīti yaṁ esā ayaṁ me
  komāripati kuladattiyo sāmikoti āha, ayameva so anañño.
-------------------------------------------------
[page 160]
  Yamāhu komāripatītipi pāṭho. Ayameva hi potthakesu likhito.
  Tassāpi ayamevattho. Vacanavipallāso panettha veditabbo. Yaṁ hi
  tena raññā vuttaṁ tadeva idha āgataṁ. Vajjhitthiyoti itthiyo nāma
  vajjhā vadhitabbā eva. Natthi itthīsu saccanti etāsu saccabhāvo
  nāmeko natthi. Imañca jammanti ādi dvinnampi tesaṁ daṇḍāṇāpanavasena 1-
  vuttaṁ. Tattha jammanti lāmakaṁ. Musalena hantvāti musalena
  paharitvā pothetvā aṭṭhīni bhañjitvā cuṇṇavicuṇṇaṁ katvā.
  Luddanti dāruṇaṁ. Chavanti guṇābhāvena nijjīvamatasadisaṁ 2-. Imissā
  ca nanti ettha nanti nipātamattaṁ. Imissā ca pāpapatibbatāya
  anācārāya dussīlāya jīvantiyā va kaṇṇanāsaṁ chindathāti attho.
      Bodhisatto kodhaṁ adhivāsetuṁ asakkonto evaṁ tesaṁ daṇḍāni
  āṇāpetvāpi na tathā kāresi. Kodhaṁ pana mandaṁ katvā, yathā
  sā pacchiṁ sīsato oropetuṁ na sakkoti, evaṁ gāḷhaṁ taṁ bandhāpetvā
  koṇḍaṁ tattha pakkhipāpetvā attano jīvitā nīharāpesi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā cha bhātaro aññatarā therā ahesuṁ. Bhariyā
  ciñcamānavikā, koṇḍo devadatto, godharājā ānando, padumarājā
  pana ahamevāti.
                    Cullapadumajātakaṁ tatiyaṁ.

  *  *  *  *  *  *
  Footnote: 1 daṇḍāropanavasenātipi. 2 nijjīvaṁ matasadisantipi.
-------------------------------------------------
[page 161]
                       4 Maṇicorajātakaṁ
      na santi devā pavasanti nūnāti idaṁ satthā veḷuvane viharanto
  vadhāya parisakkantaṁ devadattaṁ ārabbha kathesi.
      Devadatto vadhāya parisakkatīti sutvā na bhikkhave idāneva
  pubbepi devadatto mayhaṁ vadhāya parisakkati yeva, parisakkantopi
  maṁ vadhituṁ nāsakkhīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  bārāṇasito avidūre gāmake gahapatikule nibbatti. Athassa
  vayappattassa bārāṇasito kuladhītaraṁ ānesuṁ. Sā piyā ahosi
  abhirūpā dassanīyā devaccharā viya pupphalatā viya vilāsamānā
  mattakinnarī viya ca sujātāti nāmena patibbatā sīlācārasampannā
  vattasampannā. Niccakālampissā pativattaṁ sassuvattaṁ sasuravattañca
  katameva hoti. Sā bodhisattassa piyā ahosi manāpā. Iti te
  ubhopi sammodamānā ekaggacittā samaggasaṁvāsaṁ vasiṁsu. Athekadivasaṁ
  sujātā mātāpitaro daṭṭhukāmamhīti bodhisattassa ārocesi. So
  sādhu bhadde magge pātheyyaṁ pahonakaṁ paṭiyādehīti khajjakavikatiṁ
  pacāpetvā khajjakādīni yānake ṭhapetvā yānakaṁ pājento yānakassa
  purato ahosi, itarā pacchato. Te nagarasamīpaṁ gantvā yānakaṁ
  mocetvā nhātvā bhuñjiṁsu. Puna bodhisatto yānakaṁ yojetvā
-------------------------------------------------
[page 162]
  Purato nisīdi. Sujātā vatthāni parivattetvā alaṅkaritvā pacchato
  nisīdi. Yānakassa antonagaraṁ paviṭṭhakāle bārāṇasīrājā
  hatthikkhandhavaragato nagaraṁ padakkhiṇaṁ karonto taṁ padesaṁ agamāsi.
  Sujātā otaritvā yānakassa pacchato padasā va pāyāsi. Rājā
  taṁ disvā tassā rūpasampattiyā ākaḍḍhiyamānaso paṭibaddhacitto
  hutvā ekaṁ amaccaṁ gaccha etissā sassāmikabhāvaṁ vā assāmikabhāvaṁ
  vā jānāhīti pesesi. So gantvā tassā sassāmikabhāvaṁ ñatvā
  sassāmikā kira deva yānake nisinno puriso etissā sāmikoti
  āha. Rājā paṭibaddhacittataṁ vinodetuṁ asakkonto kilesāturo
  hutvā ekena upāyena māretvā itthiṁ gahessāmīti cintetvā
  ekaṁ purisaṁ āmantetvā gaccha bho imaṁ cuḷāmaṇiṁ ādāya vīthiṁ
  gacchanto viya etassa purisassa yānake pakkhipitvā ehīti cuḷāmaṇiṁ
  datvā uyyojesi. So sādhūti taṁ gahetvā gantvā yānake
  ṭhapetvā ṭhapito me devāti āgantvā ārocesi. Rājā cuḷāmaṇi
  me naṭṭhoti āha. Manussā ekakolāhalaṁ akaṁsu. Rājā
  sabbadvārāni pidahitvā sañcāraṁ chinditvā coraṁ pariyesathāti
  āha. Rājapurisā tathā akaṁsu. Nagaraṁ ekasaṅkhobhitaṁ ahosi.
  Itaro puriso manusse gahetvā bodhisattassa santikaṁ gantvā
  bho yānakaṁ ṭhapehi, rañño cuḷāmaṇi naṭṭho, yānakaṁ sodhessāmīti
  yānakaṁ sodhento attanā ṭhapitamaṇiṁ gahetvā bodhisattaṁ gahetvā
  maṇicorosīti hatthehi ca pādehi ca pothetvā gahetvā taṁ
-------------------------------------------------
[page 163]
  Pacchābāhuṁ bandhitvā netvā ayaṁ maṇicoroti rañño dasseti.
  Rājā sīsamassa chindathāti āṇāpesi. Atha naṁ rājapurisā catukke
  catukke kasāhi tāḷentā dakkhiṇadvārena nagarā nikkhamiṁsu.
  Sujātāpi yānakaṁ pahāya bāhā paggayha paridevamānā sāmi maṁ
  nissāya imaṁ dukkhaṁ pattosīti paridevamānā pacchato agamāsi.
  Rājapurisā sīsamassa chindissāmāti bodhisattaṁ uttānaṁ nipajjāpesuṁ.
  Taṁ disvā sujātā attano sīlaguṇaṁ āvajjitvā natthi vata maññe
  imasmiṁ loke sīlavantānaṁ viheṭhanake pāpasāhasikamanusse nisedhetuṁ
  samatthā devā nāmāti ādīni paridevamānā paṭhamaṁ gāthamāha
                na santi devā pavasanti nūna,
                na hi nūna santi idha lokapālā,
                sahasā karontānaṁ 1- asaññatānaṁ
                na hi nūna santi paṭisedhitāroti.
      Tattha na santi devāti imasmiṁ loke sīlavantānaṁ olokanakā
  pāpānañca nisedhanakā na santi nūna devā. Pavasanti nūnāti
  evarūpesu vā kiccesu uppannesu nūna pavasanti pavāsaṁ gacchanti.
  Idha lokapālāti imasmiṁ loke lokapālasammatā samaṇabrāhmaṇāpi
  sīlavantā anuggahanakā na hi nūna santi. Sahasā karontānaṁ
  asaññatānanti sahasā avimaṁsitvā sāhasikaṁ dāruṇakammaṁ karontānaṁ
  dussīlānaṁ. Paṭisedhitāroti evarūpaṁ kammaṁ mā karittha, na labbhā

  *  *  *  *  *  *
  Footnote: 1 karontānamasaññatānanti yuttataraṁ.
-------------------------------------------------
[page 164]
  Etaṁ kātunti paṭisedhentā natthīti attho.
      Evaṁ tāya sīlasampannāya paridevamānāya sakkassa devarañño
  nisinnāsanaṁ uṇhākāraṁ dassesi. Sakko ko nu kho maṁ sakkaṭṭhānato
  cāvetukāmoti āvajjento imaṁ kāraṇaṁ ñatvā bārāṇasīrājā
  atipharusaṁ kammaṁ karoti, sīlasampannaṁ sujātaṁ kilameti, gantuṁ
  idāni me vaṭṭatīti devalokā oruyha attano ānubhāvena
  hatthipiṭṭhe nisīditvā gacchantaṁ pāparājānaṁ hatthito otāretvā
  dhammagaṇḍikāya uttānaṁ nipajjāpetvā bodhisattaṁ ukkhipitvā
  sabbālaṅkārehi alaṅkaritvā rājavesaṁ gāhāpetvā hatthikkhandhe
  nisīdāpesi. Pharasuṁ ukkhipitvā ṭhitā sīsaṁ chindantā rañño sīsaṁ
  chindiṁsu. Chindanakāle yeva cassa rañño sīsabhāvaṁ jāniṁsu.
  Sakko devarājā dissamānakasarīreneva bodhisattassa santikaṁ gantvā
  bodhisattassa rājābhisekaṁ katvā sujātāyeva aggamahesiṭṭhānaṁ dāpesi.
  Amaccā ceva brāhmaṇagahapatikādayo ca sakkaṁ devarājānaṁ disvā
  adhammikarājā mārito, idāni amhehi sakkadattiko dhammikarājā
  laddhoti somanassappattā ahesuṁ. Sakkopi ākāse ṭhatvā
  ayaṁ vo sakkadattiko rājā laddhoti parisānaṁ ārocesi. Mahārāja
  tumhepi ito paṭṭhāya dhammena rajjaṁ kāressatha, 1- sace hi rājā
  adhammiko hoti, devo akāle vassati, kāle na vassati, chātakabhayaṁ
  rogabhayaṁ sattubhayanti imāni tīṇi bhayāni upagatāneva hontīti

  *  *  *  *  *  *
  Footnote: 1 kārethātipi.
-------------------------------------------------
[page 165]
  Ovadanto dutiyaṁ gāthamāha
          akāle vassatī tassa, kāle tassa na vassati,
          saggā ca cavati ṭhānā nanu so tāvatā hatoti.
      Tattha akāleti adhammikassa rañño rajje ayutte kāle
  ca sassānaṁ pakkakāle vā lāyanakāle vā maddanādikāle vā
  devo vassati. Kāleti yuttappayuttakāle vapanakāle taruṇasassakāle
  gabbhaggahaṇakāle pana na vassati. Saggā ca cavati ṭhānāti saggasaṅkhātā
  ṭhānā devalokāti attho. Adhammikarājā hi appaṭilābhavasena
  devalokā cavati nāma, saggepi vā rajjaṁ kārento adhammikarājā
  tato cavatītipi attho. Nanu so tāvatā hatoti nanu so adhammikarājā
  ettakena hato hoti. Atha vā ekaṁsavācī ettha nukāro neso
  ekaṁsena ettāvatā hato, aṭṭhasu pana mahānirayesu soḷasasu ca
  ussadanirayesu dīgharattaṁ so haññissatīti ayamettha attho.
      Evaṁ sakko mahājanassa ovādaṁ datvā attano devaṭṭhānameva
  agamāsi. Bodhisattopi dhammena rajjaṁ kāretvā saggapūraṁ 1- pūrayi.
      Satthā imaṁ dhammadesanaṁ āharitvā jātakaṁ samodhānesi. Tadā
  adhammikarājā devadatto ahosi, sakko anuruddho, sujātā rāhulamātā,
  sakkadattiyarājā pana ahamevāti.
                    Maṇicorajātakaṁ catutthaṁ.

  *  *  *  *  *  *
  Footnote: 1 saggapadantipi.
-------------------------------------------------
[page 166]
                     5 Pabbatūpattharajātakaṁ
      pabbatūpatthare rammeti idaṁ satthā jetavane viharanto
  kosalarājānaṁ ārabbha kathesi.
      Kosalarañño kira eko amacco antepure padussi. Rājā
  parivimaṁsamāno taṁ tattato ñatvā satthu ārocessāmīti jetavanaṁ
  gantvā satthāraṁ vanditvā bhante amhākaṁ antepure eko amacco
  padussi, tassa kiṁ kātuṁ vaṭṭatīti pucchi. Atha naṁ satthā upakārako
  te mahārāja so ca amacco, sā ca itthī piyāti pucchitvā āma
  bhante ativiya upakārako sakalarājakulaṁ sandhāreti, sāpi me itthī
  piyāti vutte mahārāja attano upakārakesu sevakesu piyāsu ca
  itthīsu dubbhituṁ na sakkā, pubbepi rājāno paṇḍitānaṁ kathaṁ sutvā
  majjhattā va ahesunti vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  amaccakule nibbattitvā vayappatto tassa atthadhammānusāsako
  ahosi. Athassa rañño eko amacco antepure padussi.
  Rājā taṁ tattato ñatvā amaccopi me bahūpakāro, ayaṁ itthīpi me
  piyā, dvepi ime nāsetuṁ na sakkā, paṇḍitāmaccaṁ pañhaṁ pucchitvā
  sace sahitabbaṁ bhavissati, sahissāmi, no ce na sahissāmīti bodhisattaṁ
  pakkosāpetvā āsanaṁ datvā paṇḍita pañhaṁ pucchissāmīti
-------------------------------------------------
[page 167]
  Vatvā puccha mahārāja, vissajjessāmīti vutte pañhaṁ pucchanto
  paṭhamaṁ gāthamāha
          pabbatūpatthare ramme jātā pokkharaṇī sivā,
          taṁ sigālo apāpāsi jānaṁ sīhena rakkhitanti.
      Tattha pabbatūpatthare rammeti himavantapabbatapāde pattharitvā
  ṭhite aṅgaṇaṭṭhāneti attho. Jātā pokkharaṇī sivāti sītalā
  madhurodakā pokkharaṇī nibbattā, api ca pokkharasañchannā nadīpi
  pokkharaṇī yeva. Apāpāsīti apaiti upasaggo apāsīti attho.
  Jānaṁ sīhena rakkhitanti sā pokkharaṇī sīhaparibhogā sīhena rakkhitā.
  Sopi naṁ sigālo sīhena rakkhitā ayanti jānanto va apāsi, tvaṁ
  kiṁ maññasi, so sigālo sīhassa abhāyitvā piveyya evarūpaṁ
  pokkharaṇinti ayamettha adhippāyo.
      Bodhisatto addhā etassa antepure eko amacco paduṭṭho
  bhavissatīti ñatvā dutiyaṁ gāthamāha
          pivanti ce mahārāja sāpadāni mahānadiṁ,
          na tena anadī hoti, khamassu yadi te piyāti.
      Tattha sāpadānīti na kevalaṁ sigālo va, avasesāni
  sunakhasasabilāramigādīni sabbasāpadāni. Taṁ pokkharasañchannattā pokkharaṇīti
  laddhanāmaṁ nadiṁ pivanteva. Na tena anadī hotīti nadiyaṁ hi
  dvipadacatuppadāpi ahimacchāpi sabbe pipāsitā pānīyaṁ pivanti. Na sā
  tena kāraṇena anadī nāma hoti, nāpi ucchiṭṭhanadī. Kasmā.
-------------------------------------------------
[page 168]
  Sabbesaṁ sādhāraṇattā. Yathāpi nadī yena kena ci pītā na dussati
  evaṁ itthīpi kilesavasena sāmikaṁ atikkamitvā aññena saddhiṁ saṁvāsaṁ
  gatā neva anitthī hoti. Kasmā. Sabbesaṁ sādhāraṇabhāvena.
  Nāpi ucchiṭṭhitthī. Kasmā. Odakantikatāya suddhabhāvena.
  Khamassu yadi te piyāti yadi pana te sā itthī piyā, so ca
  amacco bahūpakāro, tesaṁ ubhinnampi khamassu majjhattabhāve tiṭṭhāti.
      Evaṁ mahāsatto rañño ovādaṁ adāsi. Rājā tassa
  ovāde ṭhatvā puna evarūpaṁ pāpakammaṁ mā karitthāti vatvā
  ubhinnampi khami. Tato paṭṭhāya tepi oramiṁsu. Rājāpi dānādīni
  puññāni katvā jīvitapariyosāne saggapūraṁ pūresi.
      Kosalarājāpi imaṁ dhammadesanaṁ sutvā tesaṁ ubhinnampi khamitvā
  majjhatto ahosi.
      Satthā imaṁ dhammadesanaṁ āharitvā jātakaṁ samodhānesi.
  Tadā rājā ānando ahosi, paṇḍitāmacco pana ahamevāti.
                   Pabbatūpattharajātakaṁ pañcamaṁ.
                     ---------------
-------------------------------------------------
[page 169]
                      6 Valāhakassajātakaṁ
      ye na kāhanti ovādanti idaṁ satthā jetavane viharanto
  ekaṁ ukkaṇṭhitabhikkhuṁ ārabbha kathesi.
      So hi bhikkhu satthārā saccaṁ kira tvaṁ bhikkhu ukkaṇṭhitoti
  puṭṭho saccanti vatvā kiṁkāraṇāti vutte ekaṁ alaṅkatamātugāmaṁ
  disvā kilesavasenāti āha. Atha naṁ satthā itthiyo nāmetā
  bhikkhu attano rūpasaddagandharasaphoṭṭhabbehi ceva itthikūṭena ca purise
  upalobhetvā attano vase katvā vilāsehipi purise upalobhetvā
  vasaṁ upagatabhāvaṁ ñatvā sīlavināsañceva vattavināsañca pāpanaṭṭhena
  yakkhiniyoti vuccanti, pubbepi hi yakkhiniyo itthikūṭena ekaṁ purisasatthaṁ
  upasaṅkamitvā vāṇijake upalobhetvā attano vase katvā puna
  aññe purise disvā te sabbepi jīvitakkhayaṁ pāpetvā ubhohi
  hanukapassehi lohitena paggharantena murumurāpetvā khādiṁsūti vatvā
  atītaṁ āhari.
      Atīte tāmbapaṇṇidīpe sirisavatthuṁ nāma yakkhanagaraṁ ahosi.
  Tattha yakkhiniyo vasiṁsu. Tā bhinnanāvānaṁ vāṇijānaṁ āgatakāle
  alaṅkatapaṭiyattā khādanīyaṁ bhojanīyaṁ gāhāpetvā dāsigaṇaparivutā
  dārake aṅakenādāya vāṇije upasaṅkamitvā tesaṁ manussā vāsaṁ
-------------------------------------------------
[page 170]
  Āgatamhāti sañjānanatthaṁ tattha tattha kasigorakkhādīni karonte
  manusse gogaṇe sunakheti evamādīni dassenti, vāṇijānaṁ santikaṁ
  gantvā imaṁ yāguṁ pivatha, imaṁ bhattaṁ bhuñjatha, imaṁ khādanīyaṁ khādathāti
  vadanti. Vāṇijā ajānantā tāhi dinnaṁ dinnaṁ paribhuñjanti. Atha
  tesaṁ khāditvā bhuñjitvā pivitvā vissamitakāle paṭisanthāraṁ karonti
  tumhe kattha vāsikā, kuto āgatā, kahaṁ gacchissatha, kena kammena
  idhāgatatthāti pucchanti bhinnanāvā hutvā idhāgatamhāti vutte sādhu
  ayyā amhākampi sāmikānaṁ nāvaṁ abhirūhitvā gatānaṁ tīṇi saṅvaccharāni
  atikkantāni, te matā bhavissanti, tumhepi vāṇijā yeva, mayaṁ
  tumhākaṁ pādaparicārikā bhavissāmāti vatvā te vāṇije
  itthikūṭahāsavilāsehi palobhetvā yakkhanagaraṁ netvā sace paṭhamaṁ gahitā
  manussā atthi, te devasaṅkhalikāya bandhitvā kāraṇaghare pakkhipitvā
  pacchāgahite attano sāmike karonti, attano vasanaṭṭhāne bhinnanāve
  manusse alabhantiyo pana parato kalyāṇidīpaṁ orato nāgadīpanti
  evaṁ samuddatīraṁ anuvicaranti. Ayaṁ tāsaṁ dhammatā. Athekadivasaṁ
  pañcasatā bhinnanāvā vāṇijā tāsaṁ nagarasamīpe uttariṁsu. Tā
  tesaṁ santikaṁ gantvā palobhetvā yakkhanagaraṁ ānetvā paṭhamaṁ
  gahitamanusse devasaṅkhalikāhi bandhitvā kāraṇaghare pakkhipitvā
  jeṭṭhayakkhinī jeṭṭhavāṇijaṁ sesā seseti pañcasatā yakkhiniyo te pañcasate
  vāṇije attano sāmike akaṁsu. Atha sā jeṭṭhayakkhinī rattibhāge
  vāṇije niddaṁ upagate uṭṭhāya gantvā kāraṇaghare manusse māretvā
-------------------------------------------------
[page 171]
  Maṁsaṁ khāditvā āgacchati. Sesāpi tatheva karonti. Jeṭṭhayakkhiniyā
  manussamaṁsaṁ khāditvā āgatakāle sarīraṁ sītalaṁ hoti. Jeṭṭhavāṇijo
  pariggaṇhanto tassā yakkhinibhāvaṁ ñatvā imā pañcasatāpi yakkhiniyo
  bhavissanti, amhehi palāyituṁ vaṭṭatīti punadivase pāto va
  mukhadhovanatthāya gantvā sesavāṇijānaṁ ārocesi imā yakkhiniyo na
  manussitthiyo, aññesaṁ bhinnanāvānaṁ āgatakāle te sāmike katvā
  amhe khādissanti, etha, mayaṁ palāyāmāti. Tesu aḍḍhateyyasatā
  mayaṁ etā vijahituṁ na sakkhissāma, tumhe gacchatha, mayaṁ na
  palāyissāmāti āhaṁsu. Jeṭṭhavāṇijo attano vacanakare aḍḍhateyyasate
  gahetvā tāsaṁ bhīto palāyi. Tasmiṁ pana kāle bodhisatto
  valāhakāssayoniyaṁ nibbatti. Sabbaseto kākasīso muñjakeso
  iddhimā vehāsaṅgamo ahosi. So himavantato ākāse uppatitvā
  tāmbapaṇṇidīpaṁ gantvā tattha tāmbapaṇṇisare pallale sayaṁjātasāliṁ
  khāditvā gacchati. Evaṁ gacchanto ca janapadaṁ gantukāmo atthi,
  janapadaṁ gantukāmo atthi, janapadaṁ gantukāmo atthīti tikkhattuṁ
  karuṇāya paribhāvitaṁ mānusivācaṁ bhāsati. Te tassa vacanaṁ sutvā
  upasaṅkamitvā añjaliṁ paggayha sāmi mayaṁ janapadaṁ gamissāmāti
  āhaṁsu. Tena hi mayhaṁ piṭṭhiṁ abhiruyhathāti. Athekacce piṭṭhiṁ
  abhirūhiṁsu. Ekacce bāladhiṁ gaṇhiṁsu. Ekacce añjaliṁ paggahetvā
  aṭṭhaṁsu yeva. Bodhisatto antamasopi añjaliṁ paggahetvā ṭhite
  sabbepi aḍḍhateyyasate vāṇije attano ānubhāvena janapadaṁ netvā
-------------------------------------------------
[page 172]
  Sakasakaṭṭhānesu patiṭṭhāpetvā attano vasanaṭṭhānaṁ agamāsi. Tāpi
  kho yakkhiniyo aññesaṁ āgatakāle te tattha ohīnake
  aḍḍhateyyasate manusse vadhitvā khādiṁsu.
      Satthā bhikkhū āmnatetvā bhikkhave yathā te yakkhinīnaṁ vasaṁ
  gatā vāṇijā jīvitakkhayaṁ pattā, valāhakassarājassa vacanakarā
  sakasakaṭṭhānesu patiṭṭhitā, evameva buddhānaṁ ovādaṁ akarontā
  bhikkhūpi bhikkhuniyopi upāsakāpi upāsikāyopi catūsu apāyesu
  pañcavidhabandhanakammakaraṇaṭṭhānādīsu mahādukkhaṁ pāpuṇanti, ovādakarā pana
  tisso kulasampattiyo chakāmasagge vīsatibrahmaloketi imāni ceva
  ṭhānāni patvā amatamahānibbānaṁ sacchikatvā mahantaṁ sukhaṁ anubhavantīti
  vatvā abhisambuddho hutvā imā gāthā avoca
          ye na kāhanti ovādaṁ narā buddhena desitaṁ
          byasanaṁ te gamissanti rakkhasīhiva vāṇijā,
          ye ca kāhanti ovādaṁ narā buddhena desitaṁ
          sotthipāraṁ gamissanti valāheneva vāṇijāti.
      Tattha ye na kāhantīti ye na karissanti. Byasanaṁ te
  gamissantīti te mahāvināsaṁ pāpuṇissanti. Rakkhasīhiva vāṇijāti rakkhasīhi
  palobhitā vāṇijā viya. Sotthipāraṁ gamissantīti anantarāyena nibbānaṁ
  pāpuṇissanti. Valāheneva vāṇijāti valāheneva āgacchathāti vuttā
  tassa vacanakarā vāṇijā viya. Yathā hi te samuddapāraṁ gantvā
  sakasakaṭṭhānāni agamaṁsu, evaṁ buddhānaṁ ovādakarā saṁsārapāraṁ nibbānaṁ
-------------------------------------------------
[page 173]
  Gacchantīti amatamahānibbānena dhammadesanāya kūṭaṁ gaṇhi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Aññe bahū sotāpattiphalasakidāgāmiphalānāgāmiphalārahattaphalāni
  pāpuṇiṁsu. Tadā valāhakassarājassa vacanakarā aḍḍhateyyasatā
  vāṇijā buddhaparisā ahesuṁ, valāhakassarājā pana ahamevāti.
                  Valāhakassarājajātakaṁ chaṭṭhaṁ.
                   -------------------
                      7 Mittāmittajātakaṁ
      na naṁ umhayate disvāti idaṁ satthā sāvatthiyaṁ viharanto
  aññataraṁ bhikkhuṁ ārabbha kathesi.
      Aññataro bhikkhu mayā gahite mayhaṁ upajjhāyo na kujjhissatīti
  upajjhāyena ṭhapitaṁ vissāsena ekaṁ vatthakhaṇḍaṁ gahetvā upāhanatthavikaṁ
  katvā pacchā upajjhāyaṁ āpucchi. Atha naṁ upajjhāyo kiṁkāraṇā
  gaṇhīti vatvā mayā gahite na kujjhissatīti tumhākaṁ vissāsenāti
  vutte ko mayā saddhiṁ tuyhaṁ vissāso nāmāti vatvā kuddho
  uṭṭhahitvā pahari. Tassa sā kiriyā bhikkhūsu pākaṭā jātā.
  Athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso asuko kira
  daharo bhikkhu upajjhāyassa vissāsena vatthakhaṇḍaṁ gahetvā
  upāhanatthavikaṁ akāsi, atha naṁ upajjhāyo ko mayā saddhiṁ tuyhaṁ vissāso
-------------------------------------------------
[page 174]
  Nāmāti vatvā kuddho uṭṭhahitvā paharīti. Satthā āgantvā
  kāya nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva esa bhikkhu attano saddhivihārikena
  saddhiṁ avissāsiko, pubbepi avissāsiko yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
      kāsikaraṭṭhe brāhmaṇakule nibbattitvā vayappatto isipabbajjaṁ
  pabbajitvā abhiññā ca samāpattiyo ca nibattetvā gaṇasatthā
  hutvā himavantappadese vāsaṁ kappesi. Tasmiṁ isigaṇe eko
  tāpaso bodhisattassa vacanaṁ akatvā ekaṁ matamātikaṁ hatthipotakaṁ
  paṭijaggi. Atha naṁ so vuḍḍhippatto māretvā araññaṁ pāvisi.
  Tassa sarīrakiccaṁ katvā isigaṇo bodhisattaṁ parivāretvā bhante kena
  nu kho kāraṇena mittabhāvo vā amittabhāvo vā sakkā jānitunti
  pucchi. Bodhisatto iminā ca iminā ca kāraṇenāti ācikkhanto
  imā gāthā avoca
          na naṁ umhayate disvā na ca naṁ paṭinandati
          cakkhūni cassa na dadāti paṭilomañca vattati,
          ete bhavanti ākārā amittasmiṁ patiṭṭhitā
          yehi amittaṁ jāneyya disvā sutvā ca paṇḍitoti.
      Tattha na naṁ umhayate disvāti yo hi yassa amitto hoti,
  so taṁ disvā na umhayate hasati sitaṁ na karoti pahaṭṭhākāraṁ na
  dasseti. Na ca naṁ paṭinandatīti tassa vacanaṁ sutvāpi taṁ puggalaṁ
-------------------------------------------------
[page 175]
  Na paṭinandati sādhu subhāsitanti nābbhanumodati. Cakkhūni cassa na
  dadātīti cakkhunā cakkhuṁ āhacca paṭimukho hutvā na oloketi
  aññato va cakkhūni harati. Paṭilomañca vattatīti tassa kāyakammaṁ
  vacīkammampi na roceti paṭilomagāhaṁ gaṇhāti paccanikagāhaṁ. Ākārāti
  kāraṇāni. Yehi amittanti yehi kāraṇehi, tāni kāraṇāni disvā
  ca sutvā ca paṇḍito puggalo ayaṁ me amittoti jāneyya.
  Tato viparītehi pana mittabhāvo jānitabboti.
      Evaṁ bodhisatto mittāmittabhāvakāraṇāni ācikkhitvā
  brahmavihāre bhāvetvā brahmalokūpago ahosi.
      Satthā imaṁ dhammadesanaṁ āharitvā jātakaṁ samodhānesi. Tadā
  hatthiposakatāpaso saddhivihāriko ahosi, hatthī upajjhāyo, isigaṇā
  buddhaparisā, gaṇasatthā pana ahamevāti.
                   Mittāmittajātakaṁ sattamaṁ.
                   ------------------
                        8 Rādhajātakaṁ
      pavāsā āgato tātāti idaṁ satthā jetavane viharanto ekaṁ
  ukkaṇṭhitabhikkhuṁ ārabbha kathesi.
      So kira satthārā saccaṁ kira bhikkhu ukkaṇṭhitoti puṭṭho saccaṁ
  bhanteti vatvā kiṁkāraṇāti vutte ekaṁ alaṅkataitthiṁ disvā
  kilesavasenāti āha. Atha naṁ satthā mātugāmo nāma bhikkhu na sakkā
-------------------------------------------------
[page 176]
  Rakkhituṁ, pubbepi dovārike ṭhapetvā rakkhantāpi rakkhituṁ nāsakkhiṁsu,
  kinte itthiyā, laddhāpi rakkhituṁ na sakkāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  sukayoniyaṁ nibbatti. Rādhotissa nāmaṁ. Kaniṭṭhabhātā panassa
  poṭṭhapādo nāma. Te ubhopi taruṇakāle yeva eko luddako gahetvā
  bārāṇasiyaṁ aññatarassa brāhmaṇassa adāsi. Brāhmaṇo te
  puttaṭṭhāne ṭhapetvā paṭijaggi. Brāhmaṇassa pana brāhmaṇī
  arakkhikā dussīlā. So vohārakaraṇatthāya gacchanto te sukapotake
  āmantetvā tātā ahaṁ vohāratthāya gacchāmi, kāle vā vikāle vā
  tumhākaṁ mātukaraṇakammaṁ olokeyyātha aññassa purisassa gamanabhāvaṁ
  vā agamanabhāvaṁ 1- vā jāneyyāthāti brāhmaṇiṁ sukapotake
  paṭicchādetvā agamāsi. Sā tassa nikkhantakālato paṭṭhāya anācāraṁ
  cari. Rattimpi divāpi āgacchantānañca gacchantānañca pamāṇaṁ
  natthi. Taṁ disvā poṭṭhapādo rādhaṁ pucchi brāhmaṇo imaṁ brāhmaṇiṁ
  amhākaṁ niyyādetvā gato, ayañca pāpakammaṁ karoti, vadāmi nanti.
  Rādho mā vadīti āha. So tassa vacanaṁ agahetvā amma kiṁkāraṇā
  pāpakammaṁ karosīti āha. Sā taṁ māretukāmā hutvā tāta tvaṁ
  nāma mayhaṁ putto, ito paṭṭhāya na karissāmi, ehi tāva tātāti
  piyāymānā viya pakkositvā āgataṁ gahetvā tvaṁ maṁ vadasi, attano
  pamāṇaṁ na jānāsīti gīvaṁ parivattetvā māretvā uddhanantaresu

  *  *  *  *  *  *
  Footnote: 1 āgamanabhāvantipi.
-------------------------------------------------
[page 177]
  Nikkhipi 1-. Brāhmaṇo āgantvā vissamitvā bodhisattaṁ kiṁ tāta rādha
  mātā te anācāraṁ karoti na karotīti pucchanto paṭhamaṁ gāthamāha
            pavāsā āgato tāta idāni na cirāgato,
            kacci nu tāta te mātā na aññamupasevatīti.
      Tassattho ahaṁ tāta rādha pavāsā āgato so camhi idāneva
  āgato na cirāgato, tena pavattiṁ ajānanto taṁ pucchāmi kacci
  nu te tāta mātā aññaṁ purisaṁ na upasevatīti.
      Rādho tāta paṇḍitā nāma bhūtaṁ vā abhūtaṁ vā aniyyānikannāma
  na kathentīti ñāpento dutiyaṁ gāthamāha
            na kho panetaṁ subhaṇaṁ giraṁ saccūpasañhitaṁ,
            sayetha poṭṭhapādova mummare upakūsitoti.
      Tattha giranti vacanaṁ. Vacanaṁ hi yathā idāni girā evaṁ
  tathā giranti vuccati. So sukapotako liṅgaṁ anādayitvā
  evamāha. Ayaṁ panettha attho tāta paṇḍito nāma saccūpasañhitaṁ
  yathābhūtatthayuttasabhāvaṁ vacanampi aniyyānikaṁ na subhaṇaṁ aniyyānikañca
  saccaṁ bhaṇanto. Sayetha poṭṭhapādova mummare upakūsitoti yathā
  poṭṭhapādo kukkule jhāmo sayati evaṁ seyyāti 2-. Upakuṭṭhitotipi
  pāṭho. Ayamevattho.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale

  *  *  *  *  *  *
  Footnote: 1 pakkhipītipi. 2 sayeyyātītipi.
-------------------------------------------------
[page 178]
  Patiṭṭhahi. Tadā poṭṭhapādo ānando ahosi, rādho pana
  ahamevāti.
                     Rādhajātakaṁ aṭṭhamaṁ.
                     ---------------
                       9 Gahapatijātakaṁ
      ubhayaṁ me na khamatīti idaṁ satthā jetavane viharanto ukkaṇṭhitameva
  bhikkhuṁ ārabbha kathesi. Kathento ca, mātugāmo nāma
  arakkhiyo 1- pāpaṁ katvā yena kenaci upāyena sāmikaṁ vañceti yevāti
  vatvā atītaṁ āhari.
      Atīte bārāṇasiyaṁ brahamadatte rajjaṁ kārente bodhisatto
  kāsikaraṭṭhe gahapatikule nibbattitvā vayappatto gharāvāsaṁ gaṇhi.
  Tassa bhariyā dussīlā gāmabhojakena saddhiṁ anācāraṁ carati.
  Bodhisatto taṁ ñatvā pariggaṇhanto carati. Tadā pana antovasse
  vappabījesu na pākesu chātakaṁ ahosi. Sassānaṁ gabbhagahaṇakālo
  jāto. Sakalagāmavāsino ito māsadvayaccayena sassāni
  uddharitvā vīhiṁ dassāmāti ekato hutvā gāmabhojakassa hatthato
  ekaṁ jaragoṇaṁ gahetvā maṁsaṁ khādiṁsu. Athekadivasaṁ gāmabhojako
  khaṇaṁ oloketvā bodhisattassa bahigatavelāya gehaṁ pāvisi. Tesaṁ
  sukhanipannakkhaṇeyeva bodhisatto gāmadvārena anupavisitvā

  *  *  *  *  *  *
  Footnote: 1 arakkhikotipi.
-------------------------------------------------
[page 179]
  Gehābhimukho ahosi. Sā itthī gāmadvārābhimukhī taṁ disvā ko nu kho
  esoti ummāre ṭhatvā olokentī so yevāti ñatvā
  gāmabhojakassa ācikkhi. Gāmabhojako bhīto pakampi. Atha naṁ sā mā
  bhāyi, attheko upāyo, amhehi tava hatthato gomaṁsaṁ khāditaṁ,
  tvaṁ maṁsamūlaṁ sodhento viya hohi, ahaṁ koṭṭhaṁ āruyha koṭṭhadvāre
  ṭhatvā vīhi natthīti vakkhāmi, tvaṁ gehamajjhe ṭhatvā amhākaṁ ghare
  dārakā chātā, maṁsamūlaṁ dehīti punappunaṁ codeyyāsīti vatvā koṭṭhaṁ
  abhiruyha koṭṭhadvāre nisīdi. Itaro gehamajjhe ṭhatvā maṁsamūlaṁ
  dehīti vadati. Sā koṭṭhadvāre nisinnā koṭṭhe vīhi natthi,
  sasse uddhate dassāmi, gacchāti āha. Bodhisatto gehaṁ
  pavisitvā tesaṁ kiriyaṁ disvā imāya pāpāya kataupāyo esa
  bhavissatīti ñatvā gāmabhojakaṁ āmantetvā bho gāmabhojaka amhe
  jaragoṇassa maṁsaṁ khādantā ito māsadvayaccayena vīhiṁ dassāmāti
  khādimhā, tvaṁ aḍḍhamāsampi anatikkamitvā idāneva kasmā āharāpesi,
  na tvaṁ iminā kāraṇena āgato aññena kāraṇena āgato
  bhavissasi, mayhaṁ tava kiriyā na ruccati, ayampi anācārā pāpadhammā
  koṭṭhe vīhīnaṁ abhāvaṁ jānāti, sādāni koṭṭhaṁ āruyha vīhi
  natthīti vadati, tvampi dehīti, ubhinnampi vo kāraṇaṁ mayhaṁ na
  ruccatīti etamatthaṁ pakāsento imā gāthā avoca
          ubhayaṁ me na khamati, ubhayaṁ me na ruccati,
          yā cāyaṁ koṭṭhamotiṇṇā na dassaṁ iti bhāsati,
-------------------------------------------------
[page 180]
          Taṁ taṁ gāmapati brūmi kadare appasmiṁ jīvite
          dve māse saṅgaraṁ katvā maṁsaṁ jaraggavaṁ kisaṁ
          appattakāle codesi, tampi mayhaṁ na ruccatīti.
      Tattha taṁ taṁ gāmapati brūmīti ambho gāmajeṭṭhaka tena
  kāraṇena taṁ vadāmi. Kadare appasmiṁ jīviteti amhākaṁ jīvitaṁ nāma
  kadarañceva thaddhaṁ lūkhaṁ kasiraṁ appañca mandaṁ parittaṁ, tasmiṁ no
  evarūpe jīvite vattamāne. Dve māse saṅgaraṁ katvā maṁsaṁ
  jaraggavaṁ kisanti amhākaṁ maṁsaṁ gaṇhantānaṁ jaraggavaṁ kisaṁ dubbalaṁ
  jaragoṇaṁ dadamāno tvaṁ dvīhi māsehi mūlaṁ dātabbanti evaṁ dve
  māse saṅgaraṁ paricchedaṁ katvā. Appattakāle codesīti tasmiṁ
  kāle asampatte antarā va codesi. Tampi mayhaṁ na ruccatīti
  yā cāyaṁ pāpadhammā dussīlā antokoṭṭhe vīhīnaṁ natthibhāvaṁ
  jānamānā va ajānantī viya hutvā koṭṭhamotiṇṇā koṭṭhadvāre
  ṭhatvā na dassaṁ iti bhāsati, yañca tvampi akāle codesi, tampi
  ubhayaṁ mama na ruccatīti.
      Evaṁ so kathento kathento va gāmabhojakaṁ cuḷāya gahetvā
  kaḍḍhitvā gehamajjhe pātetvā gāmabhojakomhīti parassa
  rakkhitagopite bhaṇḍe aparajjhasīti ādīhi paribhāsitvā pothetvā dubbalaṁ
  katvā gīvāyaṁ gahetvā gehā nikkaḍḍhitvā tampi duṭṭhaitthiṁ
  kesesu gahetvā koṭṭhā otāretvā pothetvā sace puna evarūpaṁ
  karosi, jānissāmīti santajjesi. Tato paṭṭhāya gāmabhojako taṁ
-------------------------------------------------
[page 181]
  Gehaṁ oloketuṁ na visahi. Sāpi pāpā punapi aticarituṁ nāsakkhi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā gāmabhojakassa niggahaṇakārako gahapati ahameva
  ahosīti.
                     Gahapatijātakaṁ navamaṁ.
                     --------------
                      10 Sādhusīlajātakaṁ
      sarīradabyaṁ vuḍḍhabyanti idaṁ satthā jetavane viharanto aññataraṁ
  brāhmaṇaṁ ārabbha kathesi.
      Tassa kira catasso dhītaro ahesuṁ. Tā cattāro janā
  patthenti, tesu eko abhirūpo sarīrasampanno, eko vayappatto
  mahallako, eko jātisampanno, eko sīlavā. Brāhmaṇo
  cintesi dhītaro nivesantena kassa nu kho dātabbā, kiṁ rūpasampannassa
  udāhu vayappattajātisampannasīlavantānaṁ aññatarassāti. So
  cintentopi ajānitvā imaṁ kāraṇaṁ sammāsambuddho jānissati, taṁ
  pucchitvā etesaṁ antare anucchavikassa dassāmīti gandhamālādīni
  gāhāpetvā vihāraṁ gantvā satthāraṁ vanditvā ekamantaṁ nisinno
  bhagavato ādito paṭṭhāya tamatthaṁ ārocetvā bhante imesu catūsu
  janesu kassa dātuṁ vaṭṭatīti pucchi. Satthā pubbepi te paṇḍitā
-------------------------------------------------
[page 182]
  Etaṁ pañhaṁ kathayiṁsu, bhavasaṅkhepagatattā pana sallakkhetuṁ na sakkosīti
  vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vayappatto takkasilāyaṁ sippaṁ uggaṇhitvā
  āgantvā bārāṇasiyaṁ disāpāmokkho ācariyo ahosi. Athekassa
  brāhmaṇassa catasso dhītaro ahesuṁ. Tā evameva cattāro
  janā patthayiṁsu. Brāhmaṇo kassa nu kho dātabbāti ajānanto
  ācariyaṁ pucchitvā dātabbayuttakassa dassāmīti tassa santikaṁ gantvā
  tamatthaṁ pucchanto paṭhamaṁ gāthamāha
          sarīradabyaṁ vuḍḍhabyaṁ sojaccaṁ sādhusīliyaṁ
          brāhmaṇante va pucchāmi kinnu 1- tesaṁ vaṇimhaseti.
      Tattha sarīradabyanti ādīhi tesaṁ catunnaṁ vijjamāne guṇe
  pakāseti. Ayamettha adhippāyo dhītaro me cattārome janā patthenti,
  tesu ekassa sarīradabyaṁ atthi sarīrasampadā 2- abhirūpabhāvo saṁvijjati,
  ekassa vuḍḍhabyaṁ vuḍḍhabhāvo mahallakatā atthi, ekassa sojaccaṁ
  sujātatā jātisampadā atthi. Sujaccantipi pāṭho. Ekassa sādhusīliyaṁ
  sundarasīlabhāvo sīlasampadā atthi. Brāhmaṇante va pucchāmāti tesu
  ekassa nāmetā dātabbāti ajānantā mayaṁ bhavantaṁ brāhmaṇaññeva
  pucchāma. Kinnu tesaṁ vaṇimhaseti tesaṁ catunnaṁ janānaṁ kathaṁ 3-
  vaṇimhase icchāma, kassa tā kumārikā dadāmāti pucchatīti.

  *  *  *  *  *  *
  Footnote: 1 kannūtipi. 2 sarīrasampadāyātipi. 3 kantipi.
-------------------------------------------------
[page 183]
      Taṁ sutvā ācariyo rūpasampadādīsu vijjamānāsupi vipannasīlo
  gārayho, tasmā taṁ appamāṇaṁ, amhākaṁ sīlavantabhāvo ruccatīti
  imamatthaṁ pakāsento dutiyaṁ gāthamāha
          attho atthi sarīrasmiṁ vuḍḍhabyassa namo kare
          attho atthi sujātasmiṁ sīlaṁ asmāka ruccatīti.
      Tattha attho atthi sarīrasminti rūpasampanne sarīre attho
  viseso vuḍḍhi atthi yeva natthīti na vadāmi. Vuḍḍhabyassa namo
  kareti vuḍḍhabhāvassa pana namakārameva karomi, vuḍḍhabhāvo hi
  vandanamānanaṁ labhati. Attho atthi sujātasminti sujātepi purise
  vuḍḍhi atthi, jātisampatti hi icchitabbā yeva. Sīlaṁ asmāka
  ruccatīti amhākaṁ pana sīlameva ruccati. Sīlavā hi ācārasampanno
  sarīradabyavirahitopi pujjo pāsaṁsoti.
      Brāhmaṇo tassa vacanaṁ sutvā sīlavantasseva dhītaro adāsi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne brāhmaṇo sotāpattiphale patiṭṭhahi.
  Tadā brāhmaṇo ayameva ahosi, disāpāmokkho ācariyo pana
  ahamevāti.
                     Sādhusīlajātakaṁ dasamaṁ.
                     Ruhakavaggo pañcamo.
                     ---------------
-------------------------------------------------
[page 184]

  *  *  *  *  *  *
  Footnote:* hanānīmmīkhamūla *
 *****************************
-------------------------------------------------
[page 185]
                     6 Nataṁdaḷhavaggavaṇṇanā
                         -------
                    1 bandhanāgārajātakaṁ.
      Na taṁ daḷhaṁ bandhanamāhu dhīrāti idaṁ satthā jetavane viharanto
  bandhanāgāraṁ ārabbha kathesi.
      Tasmiṁ kira kāle bahū sandhicchedakapanthaghātakamanussaghātake
  core ānetvā kosalarañño dassesuṁ. Te rājā andubandhana-
  rajjubandhanasaṅkhalikabandhanehi bandhāpesi. Tiṁsamattā jānapadā bhikkhū
  satthāraṁ daṭṭhukāmā āgantvā disvā vanditvā punadivase piṇḍāya
  carantā bandhanāgāraṁ patvā te core disvā piṇḍapātapaṭikkantā
  sāyaṇhasamaye tathāgataṁ upasaṅkamitvā bhante ajja amhehi piṇḍāya
  carantehi bandhanāgāre bahū corā andubandhanarajjubandhanādīhi baddhā
  mahādukkhaṁ anubhavantā diṭṭhā, te tāni bandhanāni chinditvā palāyituṁ
  na sakkonti, atthi nu kho tehi bandhanehi thirataraṁ nāma aññaṁ
  bandhananti pucchiṁsu. Satthā bhikkhave kiṁ bandhanāni nāmetāni, yaṁ
  panetaṁ dhanadhaññaputtadārādīsu taṇhāsaṅkhātaṁ kilesabandhanaṁ etaṁ etehi
  sataguṇena sahassaguṇena thirataraṁ, evaṁ mahantampi panetaṁ ducchindiyaṁ
  bandhanaṁ porāṇakapaṇḍitā chinditvā himavantaṁ pavisitvā pabbajiṁsūti
  vatvā atītaṁ āhari.
-------------------------------------------------
[page 186]
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ duggatagahapatikule nibbatti. Tassa vayappattassa pitā
  kālamakāsi. So bhatiṁ katvā mātaraṁ posesi. Athassa mātā
  anicchamānasseva ekaṁ kuladhītaraṁ gehe katvā aparabhāge kālamakāsi.
  Bhariyāyapissa kucchiyaṁ gabbho patiṭṭhahi. So gabbhassa patiṭṭhitabhāvaṁ
  ajānanto va bhadde tvaṁ bhatiṁ katvā jīva, ahaṁ pabbajissāmīti
  āha. Sāmi gabbho me patiṭṭhito, mayi vijātāya dārakaṁ disvā
  pabbajissasīti āha. So sādhūti sampaṭicchitvā tassā vijātakāle
  bhadde tvaṁ sotthinā vijātā, idānāhaṁ pabbajissāmīti āpucchi.
  Atha naṁ sā puttakassa tāva thanapānato apagamanakāle āgamehīti
  vatvā puna gabbhaṁ gaṇhi. So cintesi imaṁ sampaṭicchāpetvā
  gantuṁ na sakkā, imissā anācikkhitvā va palāyitvā pabbajissāmīti.
  So tassā anācikkhitvā va rattibhāge uṭṭhāya palāyi. Atha naṁ
  nagaraguttikā aggahesuṁ. So ahaṁ sāmi mātuposako nāma,
  vissajjetha manti tehi attānaṁ vissajjāpetvā ekasmiṁ ṭhāne
  vasitvā aggadvāreneva nikkhamitvā himavantaṁ pavisitvā isipabbajjaṁ
  pabbajitvā abhiññā ca samāpattiyo ca nibbattetvā jhānakīḷāya
  kīḷanto vihāsi. So tattha vasanto evarūpampi nāmetaṁ ducchindiyaṁ
  puttadārabandhanaṁ kilesabandhanaṁ chindinti udānaṁ udānento imā
  gāthā avoca
-------------------------------------------------
[page 187]
                 Na taṁ daḷhaṁ bandhanamāhu dhīrā
                 yadāyasaṁ dārūjaṁ pabbajañca,
                 sārattarattā maṇikuṇḍalesu
                 puttesu dāresu ca yā apekkhā.
                 Etaṁ daḷhaṁ bandhanamāhu dhīrā
                 ohārinaṁ sithilaṁ duppamuñcaṁ,
                 etampi chetvāna vajanti dhīrā
                 anapekkhino kāmasukhaṁ pahāyāti.
      Tattha dhīrāti dhitimāti dhīrā vigatapāpāti dhīrā, atha vā dhī vuccati
  paññā, tāya paññāya samannāgatāti dhīrā, buddhā paccekabuddhā
  buddhasāvakā bodhisattā ca ime dhīrā nāma. Yadāyasanti
  ādīsu yaṁ saṅkhalikasaṅkhātaṁ ayasā nibbattaṁ ayasaṁ andubandhanasaṅkhātaṁ
  dārujaṁ yañca pabbajatiṇehi vā aññehi vā vākādīhi rajjuṁ
  katvā kataṁ rajjubandhanaṁ taṁ dhīrā daḷhaṁ thiranti nāhu na kathenti.
  Sārattarattāti sārattā hutvā rattā bahalarāgarattāti attho.
  Maṇikuṇḍalesūti maṇīsu ca kuṇḍalesu ca maṇiyuttesu vā kuṇḍalesu.
  Etaṁ daḷhanti ye ca maṇikuṇḍalesu sārattarattā tesaṁ yeva yo
  sārāgo yā ca tesaṁ puttadāresu apekkhā taṇhā etaṁ kilesamayaṁ
  bandhanaṁ daḷhaṁ thiranti dhīrā āhu. Ohārinanti ākaḍḍhitvā
  catūsu apāyesu pātanato avaharati heṭṭhā heṭṭhā haratīti ohārinaṁ.
  Sithilanti bandhanaṭṭhānesu chavicammamaṁsāni na chindati lohitaṁ na nīharati
-------------------------------------------------
[page 188]
  Bandhanabhāvampi na jānāpetvā thalapathajalapathādīsu kammāni kātuṁ
  detīti sithilaṁ. Duppamuñcanti taṇhālobhavasena hi ekavārampi
  uppannaṁ kilesabandhanaṁ bandhanaṭṭhānato kacchapo viya dummocayaṁ hotīti
  duppamuñcaṁ. Etampi chetvānāti etaṁ evaṁ daḷhampi kilesabandhanaṁ
  ñāṇakhaggena chinditvā ayadāmāni chetvā mattavaravāraṇo viya
  pañjare bhinditvā sīhapotako viya dhīrā vatthukāmakilesakāme
  ukkārabhūmiyaṁ viya jigucchamānā anapekkhino hutvā kāmasukhaṁ pahāya vajanti
  pakkamanti pakkamitvā ca pana himavantaṁ pavisitvā isipabbajjaṁ
  pabbajitvā jhānasukhena vītināmentīti attho.
      Evaṁ bodhisatto imaṁ udānaṁ udānetvā aparihīnajjhāno
  brahmalokapārāyano ahosi.
      Satthā imaṁ dhammadesanaṁ āharitvā saccāni pakāsesi.
  Saccapariyosāne keci sotāpannā keci sakidāgāmino keci anāgāmino
  keci arahantā ahesuṁ. Tadā mātā mahāmāyā ahosi, pitā
  suddhodanamahārājā, bhariyā rāhulamātā, putto rāhulo, puttadāraṁ
  pahāya nikkhamitvā pabbajitapuriso pana ahamevāti.
                   Bandhanāgārajātakaṁ paṭhamaṁ.
                       ----------
-------------------------------------------------
[page 189]
                       2 Keḷisīlajātakaṁ
      haṁsā koñcā mayurā cāti idaṁ satthā jetavane viharanto
  āyasmantaṁ lakuṇḍakabhaddiyaṁ 1- ārabbha kathesi.
      So kira āyasmā buddhasāsane pākaṭo ahosi paññāto
  madhurasaro madhuradhammakathiko paṭisambhidappatto mahākhīṇāsavo asītiyā
  mahātherānaṁ abbhantare pamāṇena pana omako lakuṇḍako 2-
  sāmaṇerabhaṇḍako 3- kīḷanatthāya kato viya. Tasmiṁ ekadivasaṁ tathāgataṁ
  vanditvā jetavane koṭṭhakaṁ gate jānapadā tiṁsamattā bhikkhū dasabalaṁ
  vandissāmāti jetavanaṁ pavisantā vihārakoṭṭhake theraṁ disvā sāmaṇero
  esoti saññāya theraṁ cīvarakaṇṇe gaṇhantā hatthe gaṇhantā
  sīse gaṇhantā nāsāya parāmasantā kaṇṇesu gahetvā cāletvā
  hatthakukkuccaṁ katvā pattacīvaraṁ paṭisāmetvā satthāraṁ upasaṅkamitvā
  vanditvā nisīditvā satthārā madhurapaṭisanthāre kate pucchiṁsu bhante
  lakuṇḍakabhaddiyatthero kira nāmeko tumhākaṁ sāvako madhuradhammakathiko
  atthi, kahaṁ so idānīti. Kiṁ pana bhikkhave daṭṭhukāmatthāti.
  Āma bhanteti. Yaṁ bhikkhave tumhe dvārakoṭṭhake disvā cīvarakaṇṇādīsu
  gaṇhantā hatthakukkuccaṁ katvā āgatā, esa esoti.
  Bhante evarūpo patthitapatthano abhinīhārasampanno sāvako kiṁkāraṇā

  *  *  *  *  *  *
  Footnote: 1 lakuṇṭakabhaddikantipi. 2 lakuṇṭakotipi. 3 sāmaṇero viyātipi.
-------------------------------------------------
[page 190]
  Appesakkho jātoti. Satthā attanā katapāpakammaṁ nissāyāta
  vatvā tehi yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  sakko devarājā ahosi. Tadā brahmadattassa jiṇṇaṁ jarāppattaṁ
  hatthiṁ vā assaṁ vā goṇaṁ vā dassetuṁ na sakkā, keḷisīlo
  hutvā tathārūpaṁ disvā va manusse anubandhāpeti jarasakaṭampi disvā
  bhindāpeti jiṇṇamātugāme disvā pakkosāpetvā udare paharāpetvā
  pātāpetvā puna uṭṭhāpetvā gāyāpeti jiṇṇapurise disvā laṅghake
  viya bhūmiyaṁ samparivattakādikīḷaṁ kīḷāpeti apassanto asukaghare kira
  mahallako atthīti sutvāpi pakkosāpetvā kīḷāpeti. Manussā
  lajjantā attano mātāpitaro tiroraṭṭhāni pesenti. Mātupaṭṭhānadhammo
  pitupaṭṭhānadhammo pacchijji. Rājasevakā keḷisīlā ahesuṁ.
  Matamatā cattāro apāye pūrenti. Devaparisā parihāyati.
  Sakko abhinave devaputte apassanto kinnu kho kāraṇanti āvajjanto
  taṁ kāraṇaṁ ñatvā damessāmi nanti mahallakavaṇṇaṁ abhinimminitvā
  jiṇṇayānake dve takkacāṭiyo āropetvā dve jaragoṇe yojetvā
  ekasmiṁ chaṇadivase alaṅkatahatthiṁ abhirūhitvā brahmadatte alaṅkatanagaraṁ
  padakkhiṇaṁ karonte pilotikanivattho taṁ yānakaṁ pājento rañño
  abhimukho agamāsi. Rājā jiṇṇayānakaṁ disvā etaṁ yānakaṁ
  ānethāti āha. Manussā kahaṁ deva na passāmāti āhaṁsu.
  Sakko attano ānubhāvena rañño yeva dassesi. Atha naṁ
-------------------------------------------------
[page 191]
  Bahusampatte tasmiṁ tassa uparibhāgena pājento rañño matthake
  ekaṁ cāṭiṁ bhinditvā nivattāpento dutiyaṁ bhindi. Athassa sīsato
  paṭṭhāya ito cito ca takkaṁ paggharati. So tena aṭṭīyati
  harāyati jigucchati. Athassa taṁ upaddūtabhāvaṁ ñatvā sakko
  yānakaṁ antaradhāpetvā sakkattabhāvaṁ māpetvā vajirahattho ākāse
  ṭhatvā pāpa adhammikarāja kiṁ tvaṁ mahallako na bhavisassi, taveva
  sarīraṁ jarā na paharissati, keḷisīlo hutvā bahū vuḍḍhe viheṭhanakammaṁ
  karosi, taṁ ekakaṁ 1- nissāya etaṁ kammaṁ katvā matamatā apāye
  paripūrenti, manussā mātāpitaro paṭijaggituṁ na labhanti, sace imamhā
  kammā na viramissasi, vajirena te sīsaṁ padālessāmi, mā ito
  paṭṭhāya taṁ kammaṁ akāsīti santajjetvā mātāpitūnaṁ guṇaṁ kathetvā
  vuḍḍhāpacāyikakammassa ānisaṁsaṁ pakāsetvā ovaditvā sakaṭṭhānameva
  agamāsi. Rājā tato paṭṭhāya tathārūpaṁ kammaṁ kātuṁ cittampi
  na uppādesi. Satthā abhisambuddho hutvā imā gathā avoca
          haṁsā koñcā mayurā ca hatthiyo pasadā migā
          sabbe sīhassa bhāyanti, natthi kāyasmi tulyatā.
          Evameva manussesu daharo cepi paññavā
          so hi tattha mahā hoti neva bālo sarīravāti.
      Tattha pasadā migāti pasadasaṅkhātā migā, pasadā migā ca
  avasesamigā cātipi attho. Pasadamigātipi pāṭho. Pasadā migāti

  *  *  *  *  *  *
  Footnote: 1 ekantipi.
-------------------------------------------------
[page 192]
  Attho. Natthi kāyasmi tulyatāti sarīre pamāṇaṁ nāma natthi, yadi
  bhaveyya, mahāsarīrā hatthino ceva pasadamigā ca sīhaṁ māreyyuṁ, sīho
  haṁsamorādayo khuddakasarīre yeva māreyya. Yadi evaṁ khuddakā yeva
  sīhassa bhāyeyyuṁ na mahantā, yasmā panetaṁ natthi tasmā sabbepi
  te sīhassa bhāyanti. Sarīravāti bālo mahāsarīropi mahā nāma
  na hoti. Tasmā lakuṇḍakabhaddiyo sarīrena khuddakopi, mā taṁ
  ñāṇenāpi khuddakoti maññitthāti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne tesu bhikkhūsu keci sotāpannā keci
  sakidāgāmino keci anāgāmino keci arahantā ahesuṁ. Tadā rājā
  lakuṇḍakabhaddiyo ahosi, so tāya keḷisīlatāya paresaṁ keḷinissayo
  jāto. Sakko pana ahamevāti.
                     Keḷisīlajātakaṁ dutiyaṁ.
                        ---------
                      3 Khandhaparittajātakaṁ
      virūpakkhehi me mettanti idaṁ satthā jetavane viharanto aññataraṁ
  bhikkhuṁ ārabbha kathesi.
      Taṁ kira jantāgharadvāre kaṭṭhāni phālentaṁ pūtirukkhantarā nikkhamitvā
  eko sappo pādaṅguliyaṁ ḍaṁsi. So tattheva mato. Tassa
  tathāmatabhāvo sakalavihāre pākaṭo ahosi. Dhammasabhāyaṁ bhikkhū kathaṁ
-------------------------------------------------
[page 193]
  Samuṭṭhāpesuṁ āvuso asuko kira bhikkhu jantāgharadvāre kaṭṭhāni phālento
  sappena daṭṭho tattheva matoti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya nāmāti
  vutte sace so bhikkhave bhikkhu cattāri ahirājakulāni ārabbha mettaṁ
  abhāvayissa, na naṁ sappo ḍaṁseyya, porāṇakapaṇḍitā tāpasāpi
  anuppanne buddhepi catūsu ahirājakulesu mettaṁ bhāvetvā tāni
  ahirājakulāni nissāya uppajjanakabhayato mucciṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe brāhmaṇakule nibbattitvā vayappatto kāme pahāya
  isipabbajjaṁ pabbajitvā abhiññā ca samāpattiyo ca nibattetvā
  himavantappadese ekasmiṁ gaṅgānivattane assamapadaṁ māpetvā jhānakīḷaṁ
  kīḷanto gaṇasatthā hutvā isigaṇaparivuto vihāsi. Tadā gaṅgātīre
  nānappakārā dīghajātikā isīnaṁ paripanthaṁ karonti. Yebhuyyena isayo
  jīvitakkhayaṁ pāpuṇanti. Tāpasā tamatthaṁ bodhisattassa ārocesuṁ.
  Bodhisatto sabbe tāpase sannipātetvā sace tumhe catūsu
  ahirājakulesu mettaṁ bhāveyyātha, na vo sappā ḍaṁseyyuṁ, tasmā ito
  paṭṭhāya catūsu ahirājakulesu evaṁ mettaṁ bhāvethāti vatvā imaṁ
  gāthamāha
          virūpakkhehi me mettaṁ mettaṁ erāpathehi me
          chabyāputtehi me mettaṁ mettaṁ kaṇhāgotamakehi cāti.
-------------------------------------------------
[page 194]
      Tattha virūpakkhehi me mettanti virūpakkhanāgarājakulehi saddhiṁ
  mayhaṁ mettaṁ. Erāpathādīsupi eseva nayo. Etānipi hi
  erāpathanāgarājakulaṁ chabyāputtanāgarājakulaṁ kaṇhāgotamakanāgarājakulanti
  nāgarājakulāneva.
      Evaṁ cattāri nāgarājakulāni dassetvā sace tumhe etesu
  mettaṁ bhāvetuṁ sakkhissatha, dīghajātikā vo na ḍaṁsissanti na
  viheṭhessantīti vatvā dutiyaṁ gāthamāha
          apādakehi me mettaṁ mettaṁ dipādakehi me
          catuppadehi me mettaṁ mettaṁ bahuppadehi meti.
      Tattha paṭhamapadena odissakaṁ katvā sabbesu apādesu dīghajātikesu
  ceva macchesu ca mettābhāvanā dassitā. Dutiyapadena manussesu
  ceva pakkhijātesu ca. Tatiyapadena hatthiassādīsu sabbacatuppadesu.
  Catutthapadena vicchikasatapadiuccāliṅgapāṇakamakkaṭakādīsu.
      Evaṁ sarūpena mettābhāvanaṁ dassetvā idāni āyācanavasena
  dassento imaṁ gāthamāha
          mā maṁ apādako hiṁsi, mā maṁ hiṁsi dipādako,
          mā maṁ catuppado hiṁsi, mā maṁ hiṁsi bahuppadoti.
      Tattha mā manti maṁ etesu apādakādīsu koci ekopi mā
  hiṁsatu mā viheṭhetūti evaṁ āyācantā mettaṁ bhāvethāti attho.
      Idāni anodissakavasena bhāvanaṁ dassento imaṁ gāthamāha
-------------------------------------------------
[page 195]
          Sabbe sattā sabbe pāṇā sabbe bhūtā ca kevalā
          sabbe bhadrāni passantu mā kañci pāpamāgamāti.
      Tattha taṇhādiṭṭhivasena vaṭṭe pañcasu khandhesu āsattā visattā
  1- laggā vilaggāti sattā. Assāsapassāsapavattanasaṅkhātena
  pāṇanavasena pāṇāti. Bhūtabhāvitanibbattanavasena 2- bhūtāti. Evaṁ
  vacanamattena viseso veditabbo. Avisesena pana sabbānipetāni padāni
  sabbasattasaṅgāhakāneva. Kevalāti sakalā. Idaṁ sabbasattasseva
  pariyāyavacanaṁ. Bhadrāni passantūti sabbepete sattā bhadrāni
  sādhūni kalyāṇāneva passantu. Mā kañci pāpamāgamāti etesu
  kañci ekaṁ sattampi pāpaṁ lāmakaṁ dukkhaṁ mā agamā mā gacchatu
  mā pāpuṇātu. Sabbe averā abyāpajjhā sukhitā niddukkhā
  hontūti.
      Evaṁ sabbasattesu anodissakamettaṁ bhāvethāti vatvā puna tiṇṇaṁ
  ratanānaṁ guṇe anussarāpetuṁ appamāṇo buddho appamāṇo dhammo
  appamāṇo saṅghoti āha.
      Tattha pamāṇakarānaṁ kilesānaṁ abhāvena guṇānañca pamāṇābhāvena
  buddharatanaṁ appamāṇaṁ. Dhammoti navavidho lokuttaradhammo
  tassāpi pamāṇaṁ nāma kātuṁ na sakkāti appamāṇo. Tena
  appamāṇena dhammena samannāgatattā saṅghopi appamāṇo.
      Iti bodhisatto imesaṁ tiṇṇaṁ ratanānaṁ guṇe anussarethāti

  *  *  *  *  *  *
  Footnote: 1 laggā laggitātipi. 2 bhūtā bhāvitā nibbattavasenātipi.
-------------------------------------------------
[page 196]
  Vatvā tiṇṇaṁ ratanānaṁ appamāṇaguṇataṁ dassetvā sappamāṇe
  satte dassetuṁ pamāṇavantāni siriṁsapāni ahi vicchikā satapadī
  uṇṇānābhī sarabū mūsikāti āha.
      Tattha siriṁsapānīti sabbadīghajātikānaṁ nāmaṁ. Te hi sarantā
  gacchanti, sirena vā sapantīti siriṁsapā. Ahītiādi tesaṁ sarūpato
  nidassanaṁ. Tattha uṇṇānābhīti makkaṭako. Tassa hi nābhito
  uṇṇāsadisaṁ suttaṁ nikkhamati tasmā uṇṇānābhīti vuccati. Sarabūti
  gharagolikā.
      Iti bodhisatto yasmā etesaṁ antorāgādayo pamāṇakarā
  dhammā atthi, tasmā etāni siriṁsapāni pamāṇavantānīti dassetvā
  appamāṇānaṁ tiṇṇaṁ ratanānaṁ ānubhāvena ime no pamāṇavantā
  sattā rattidivaṁ parittakammaṁ karontūti evaṁ tiṇṇaṁ ratanānaṁ guṇaṁ
  anussarathāti vatvā tato uttariṁ kattabbaṁ dassetuṁ imaṁ gāthamāha
              katā me rakkhā katā me parittā,
              paṭikkamantu bhūtāni,
              sohaṁ namo bhagavato,
              namo sattannaṁ sammāsambuddhānanti.
      Tattha katā me rakkhāti mayā ratanattayaguṇe anussarantena
  attano rakkhā gutti katā. Katā me parittāti parittānampi me
  attano kataṁ. Paṭikkamantu bhūtānīti mayi ahitajjhāsayāni bhūtāni
  paṭikkamantu apagacchantu. Sohaṁ namo bhagavatoti sohaṁ evaṁ
-------------------------------------------------
[page 197]
  Kataparitto atītassa parinibbutassa sabbassāpi buddhassa bhagavato
  namo karomi. Namo sattannaṁ sammāsambuddhānanti visesena pana
  atīte paṭipāṭiyā parinibbutānaṁ sattannaṁ sammāsambuddhānaṁ namo
  karomi, evaṁ namakāraṁ karontāpi sabbabuddhe anussarathāti attho.
      Bodhisatto isigaṇassa imaṁ parittaṁ bandhitvā adāsi.
      Ādito pana paṭṭhāya dvīhi gāthāhi catūsu ahirājakulesu
  mettāya dīpitattā odissakānodissakavasena vā dvinnaṁ mettābhāvanānaṁ
  dīpitattā idaṁ parittaṁ idha vuttanti veditabbaṁ. Aññathā 1-
  kāraṇaṁ pariyesitabbaṁ.
      Tato paṭṭhāya isigaṇā bodhisattassa ovāde ṭhatvā mettā
  bhāvesuṁ buddhaguṇe anussariṁsu. Evaṁ tesu buddhaguṇe anussarantesu
  yeva sabbe dīghajātikā paṭikkamiṁsu. Bodhisattopi brahmavihāre
  bhāvetvā brahmalokaparāyano ahosi.
      Satthā imaṁ dhammadesanaṁ āharitvā jātakaṁ samodhānesi.
  Tadā isigaṇā buddhaparisā ahesuṁ, gaṇasatthā pana ahamevāti.
                    Khandhaparittajātakaṁ tatiyaṁ.

  *  *  *  *  *  *
  Footnote: 1 aññaṁ vātipi.
-------------------------------------------------
[page 198]
                        4 Vīrakajātakaṁ
      api vīraka passesīti idaṁ satthā jetavane viharanto sugatālayaṁ
  ārabbha kathesi.
      Devadattassa parisaṁ gahetvā āgatesu hi theresu satthā sāriputta
  devadatto tumhepi disvā kiṁ akāsīti pucchitvā sugatālayaṁ dassesīti
  vutte na kho sāriputta idāneva devadatto mama anukiriyaṁ karonto
  vināsaṁ patto, pubbepi pāpuṇīti vatvā therena yācito atītaṁ
  āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese udakakākayoniyaṁ nibbattitvā ekaṁ saraṁ upanissāya
  vasi. Vīrakotissa nāmaṁ ahosi. Tadā kāsikaraṭṭhe dubbhikkhaṁ
  ahosi. Manussā kākabhattaṁ vā dātuṁ yakkhanāgabalikammaṁ vā
  kātuṁ nāsakkhiṁsu. Chātakaraṭṭhato kākā yebhuyyena araññaṁ pavisiṁsu.
  Tatreko bārāṇasīvāsī saviṭṭhako nāma kāko kākiṁ ādāya
  vīrakassa vasanaṭṭhānaṁ gantvā taṁ saraṁ nissāya ekamante vāsaṁ
  kappesi. So ekadivasaṁ tasmiṁ sare gocaraṁ gaṇhanto vīrakaṁ saraṁ
  otaritvā macche khāditvā paccuttaritvā sarīraṁ sukkhāpentaṁ disvā
  imaṁ kākaṁ nissāya sakkā bahū macche laddhuṁ. Imaṁ upaṭṭhahissāmīti
  taṁ upasaṅkamitvā kiṁ sammāti vutte icchāmi taṁ sāmi
-------------------------------------------------
[page 199]
  Upaṭṭhātunti vatvā sādhūti tena sampaṭicchito tato paṭṭhāya upaṭṭhāsi.
  Vīrakopi tato paṭṭhāya attano yāpanamattaṁ khāditvā macche
  uddharitvā saviṭṭhakassa deti. Sopi attano yāpanamattaṁ khāditvā
  sesaṁ kākiyā deti. Tassa aparabhāge māno uppajji ayampi
  udakakāko kāḷako, ahampi kāḷako, akkhituṇḍapādehipi tassa ca
  mayhañca nānākāraṇaṁ natthi, ito paṭṭhāya iminā gahitamacchehi
  mayhaṁ kammaṁ natthi, ahameva gaṇhissāmīti. So taṁ vīrakaṁ
  upasaṅkamitvā samma ito paṭṭhāya ahameva saraṁ otaritvā macche
  gaṇhāmīti vatvā na tvaṁ samma udakaṁ otaritvā macchagahaṇakākakule
  nibbatto mā nassīti tena vāriyamānopi vacanaṁ anādayitvā
  saraṁ oruyha udakaṁ pavisitvā ummujjanto sevālaṁ chinditvā
  nikkhamituṁ nāsakkhi, sevālantare laggi, aggatuṇḍameva paññāyi.
  So nirassāso antoudake yeva jīvitakkhayaṁ pāpuṇi. Athassa
  bhariyā āgamanaṁ apassamānā taṁ pavattiṁ jānanatthaṁ vīrakassa santikaṁ
  gantvā sāmi saviṭṭhako na paññāyati, kahaṁ nu kho soti pucchamānā
  paṭhamaṁ gāthamāha
            api vīraka passesi sakuṇaṁ mañjubhāṇakaṁ
            mayuragīvasaṅkāsaṁ patiṁ mayhaṁ saviṭṭhakanti.
      Tattha api vīraka passesīti sāmi vīraka api passesi. Mañjubhāṇakanti
  mañjubhāṇinaṁ. Sā hi rāgavasena madhurassaro me patīti
  maññati, tasmā evamāha. Mayuragīvasaṅkāsanti moragīvasamānavaṇṇaṁ.
-------------------------------------------------
[page 200]
      Taṁ sutvā vīrako āma jānāmi te sāmikassa gataṭṭhānanti
  vatvā dutiyaṁ gāthamāha
                 udaka thalacarassa pakkhino
                 niccaṁ āmakamacchabhojino
                 tassānukaraṁ saviṭṭhako
                 sevālehi paliguṇṭhito matoti.
      Tattha udakathalacarassāti udake ca thale ca carituṁ samatthassa.
  Pakkhinoti attānaṁ sandhāya vadati. Tassānukaranti tassa anukaronto.
  Paliguṇṭhito matoti udakaṁ pavisitvā sevāle chinditvā
  nikkhamituṁ asakkonto sevālapariyonaddho antoudake yeva mato,
  passa, etassa tuṇḍaṁ dissatīti.
      Taṁ sutvā kākī paridevitvā bārāṇasimeva agamāsi.
      Satthā imaṁ dhammadesanaṁ āharitvā jātakaṁ samodhānesi. Tadā
  saviṭṭhako devadatto ahosi, vīrako pana ahamevāti.
                     Vīrakajātakaṁ catutthaṁ.
                        --------
-------------------------------------------------
[page 201]
                      5 Gaṅgeyyajātakaṁ
      sobhanti macchā gaṅgeyyāti idaṁ satthā jetavane viharanto
  dve sahāyake bhikkhū ārabbha kathesi.
      Te kira dve sāvatthivāsino kulaputtā sāsane pabbajitvā
  asubhabhāvanaṁ anuyuñjitvā rūpapasaṁsakā hutvā rūpaṁ upalāpentā
  vicariṁsu. Te ekadivasaṁ tvaṁ sobhasi, ahaṁ sobhāmīti rūpaṁ nissāya
  uppannavivādā avidūre nisinnaṁ ekaṁ mahallakattheraṁ disvā eso
  amhākaṁ sobhaṇabhāvaṁ vā asobhaṇabhāvaṁ vā jānissatīti taṁ
  upasaṅakamitvā bhante ko amhesu sobhaṇoti pucchiṁsu. So tumhehi
  ahameva sobhaṇataroti āha. Daharā ayaṁ mahallako amhehi
  pucchitaṁ akathetvā apucchitaṁ kathesīti taṁ paribhāsitvā pakkamiṁsu.
  Sā tesaṁ kiriyā bhikkhusaṅghe pākaṭā jātā. Athekadivasaṁ bhikkhū
  dhammasabhāyaṁ kathaṁ samuṭṭhāpesuṁ āvuso mahallakatthero kira dve te
  rūpanissitake dahare lajjāpesīti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave ime dve daharā idāneva rūpapasaṁsakā,
  pubbepete rūpameva upalāpentā vicariṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  gaṅgātīre rukkhadevatā ahosi. Tadā gaṅgāyamunānaṁ samāgamaṭṭhāne
-------------------------------------------------
[page 202]
  Gaṅgeyyo ca yamuneyyo ca dve macchā ahaṁ sobhāmi, tvaṁ na
  sobhasīti rūpaṁ nissāya vivadamānā avidūre gaṅgāya tato kacchapaṁ
  nisinnaṁ disvā eso amhākaṁ sobhaṇabhāvaṁ vā asobhaṇabhāvaṁ vā
  jānissatīti taṁ upasaṅkamitvā kinnu kho samma kacchapa gaṅgeyyo
  sobhati udāhu yamuneyyoti pucchiṁsu. Kacchapo gaṅgeyyopi sobhati
  yamuneyyopi, tumhehi pana dvīhipi ahameva atirekataraṁ sobhāmīti
  amamatthaṁ pakāsento paṭhamaṁ gāthamāha
        sobhanti macchā gaṅgeyyā, atho sobhanti yāmunā,
        catuppadāyaṁ puriso nigrodhaparimaṇḍalo
        īsakāyatagīvo 1- ca sabbe va atirocatīti.
      Tattha catuppadāyanti catuppado ayaṁ purisoti attānaṁ sandhāya
  vadati. Nigrodhaparimaṇḍaloti sujāto nigrodho viya parimaṇḍalo.
  Īsakāyatagīvoti rathīsā viya āyatagīvo. Sabbe va atirocatīti
  evaṁ saṇṭhānasampanno kacchapo sabbe va atirocati ahameva
  sabbe tumhe atikkamitvā sobhāmīti vadatīti attho.
      Macchā tassa kathaṁ sutvā ambho pāpakacchapa amhehi pucchitaṁ
  akathetvā aññameva kathesīti vatvā dutiyaṁ gāthamāha
        yaṁ pucchito na taṁ akkhā, aññaṁ akkhāti pucchito,
        attappasaṁsako poso nāyaṁ asmāka ruccatīti.
      Tattha attappasaṁsakoti attānaṁ pasaṁsanasīlo attukkaṁsako

  *  *  *  *  *  *
  Footnote: 1 byasamāyatagīvotipi.
-------------------------------------------------
[page 203]
  Poso. Nāyaṁ asmāka ruccatīti ayaṁ pāpakacchapo amhākaṁ na
  ruccati na khamatīti attho.
      Kacchapassa upari udakaṁ khipitvā sakaṭṭhānameva agamaṁsu.
      Satthā imaṁ dhammadesanaṁ āharitvā jātakaṁ samodhānesi.
  Tadā dve macchā dve daharabhikkhū ahesuṁ, kacchapo mahallako,
  imassa pana kāraṇassa paccakkhakārikā gaṅgātīre nibbattarukkhadevatā
  pana ahamevāti.
                    Gaṅgeyyajātakaṁ pañcamaṁ.
                        --------
                      6 Kuruṅgamigajātakaṁ
      iṅgha vaddhamayaṁ pāsanti idaṁ satthā jetavane viharanto
  devadattaṁ ārabbha kathesi.
      Tadā hi satthā devadatto vadhāya parisakkatīti sutvā na
  bhikkhave idāneva devadatto mayhaṁ vadhāya parisakkati, pubbepi
  parisakkati yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kuruṅgamigo hutvā araññe ekassa sarassa avidūre ekasmiṁ gumbe
  vāsaṁ kappesi. Tasseva sarassa avidūre ekasmiṁ rukkhagge satapatto
  nisīdi. Sarasmiṁ pana kacchapo vāsaṁ kappesi. Evaṁ te tayopi
  sahāyā aññamaññaṁ piyasaṁvāsaṁ vasiṁsu. Atheko migaluddako araññe
-------------------------------------------------
[page 204]
  Caranto pānīyatitthe bodhisattassa padavalañjaṁ disvā lohanigaḷasadisaṁ
  vaddhamayaṁ pāsaṁ oḍḍetvā agamāsi. Bodhisatto pānīyaṁ pātuṁ
  āgato paṭhamayāme yeva pāse bajjhitvā bandharavaṁ ravi. Tassa
  tena saddena rukkhaggato satapatto udakato ca kacchapo āgantvā
  kiṁ nu kho kātabbanti mantayiṁsu. Atha satapatto kacchapaṁ āmantetvā
  samma tava dantā atthi, tvaṁ imaṁ pāsaṁ chinda, ahaṁ gantvā
  yathā so nāgacchati tathā karissāmi, evaṁ amhehi dvīhi kataparakkamena
  sahāyo no jīvitaṁ labhissatīti imamatthaṁ pakāsento paṭhamaṁ gāthamāha
        iṅgha vaddhamayaṁ pāsaṁ chinda dantehi kacchapa,
        ahaṁ tathā karissāmi yathā nehīti luddakoti.
      Kacchapo cammavarattaṁ khādituṁ ārabhi. Satapatto luddassa
  vasanagāmato avidūre rukkhe nisīdi. Luddo paccūsakāle yeva sattiṁ
  gahetvā nikkhami. Sakuṇo tassa nikkhamanabhāvaṁ ñatvā vassitvā
  pakkhe pappoṭhetvā taṁ purimadvārena nikkhamantaṁ mukhena pahari.
  Luddako kāḷakaṇṇinā sakuṇenamhi pahatoti nivattitvā thokaṁ
  sayitvā puna sattiṁ gahetvā uṭṭhāsi. Sakuṇo ayaṁ paṭhamaṁ
  purimadvārena nikkhamitvā idāni pacchimadvārena nikkhamissatīti ñatvā
  gantvā pacchimagehe nisīdi. Luddopi purimadvārena me nikkhamante
  kāḷakaṇṇisakuṇo diṭṭho, idāni pacchimadvārena nikkhamissāmīti
  pacchimadvārena nikkhami. Sakuṇo puna vassitvā gantvā mukhena
  pahari. Luddo punapi kāḷakaṇṇisakuṇena pahato, na dāni me
-------------------------------------------------
[page 205]
  Esa nikkhamituṁ detīti nivattitvā yāva aruṇuggamanā sayitvā
  aruṇuggamanavelāya sattiṁ gahetvā nikkhami. Sakuṇo vegena gantvā
  luddo āgacchatīti bodhisattassa kathesi. Tasmiṁ khaṇe kacchapena
  ekameva vaṭṭaṁ ṭhapetvā sesā vaṭṭā 1- khāditā honti. Dantā panassa
  pathanākārappattā jātā, mukhaṁ lohitamakkhitaṁ. Bodhisatto luddaputtaṁ
  sattiṁ gahetvā asanivegena āgacchantaṁ disvā taṁ vaṭṭaṁ 2-
  chindetvā vanaṁ pāvisi. Sakuṇo rukkhagge nisīdi. Kacchapo pana
  dubbalattā tattheva nipajji. Luddo kacchapaṁ passitvā pasibbake
  pakkhipitvā ekasmiṁ khānuke laggesi. Bodhisatto nivattitvā
  olokento kacchapassa gahitabhāvaṁ ñatvā sahāyassa jīvitadānaṁ
  dassāmīti dubbalo viya hutvā luddassa attānaṁ dassesi. So
  dubbalo esa bhavissati, māressāmi nanti sattiṁ ādāya anubandhi.
  Bodhisatto nātidūre nāccāsanne gacchanto taṁ ādāya araññaṁ
  pāvisi. Dūraṁ gatabhāvaṁ ñatvā padaṁ vañcetvā aññena maggena vātavegena
  gantvā siṅgena pasibbakaṁ ukkhipitvā bhūmiyaṁ pātetvā phāletvā
  kacchapaṁ nīhari. Atha satapattopi rukkhā otari. Bodhisatto
  dvinnampi ovādaṁ dadamāno ahaṁ tumhe nilsāya jīvitaṁ labhiṁ,
  tumhehipi sahāyassa kattabbaṁ mayhaṁ kataṁ, idāni luddo āgantvā
  tumhe gaṇheyya, tasmā samma satapatta tvaṁ attano puttake
  gahetvā aññattha yāhi, tvampi samma kacchapa udakaṁ pavisāti

  *  *  *  *  *  *
  Footnote: 1 varattātipi. 2 bandhanantipi.
-------------------------------------------------
[page 206]
  Āha. Te tathā akaṁsu.
      Satthā abhisambuddho hutvā dutiyaṁ gāthamāha
         kacchapo pāvisī vāriṁ, kuruṅgo pāvisī vanaṁ,
         satapatto dumaggamhā dūre putte apānayīti.
      Tattha apānayīti apānayi gahetvā agamāsīti attho.
      Luddopi taṁ ṭhānaṁ āgantvā kañci apassitvā chinnapasibbakaṁ
  gahetvā domanassappatto attano gehaṁ agamāsi. Tepi tayo
  sahāyā yāvajīvaṁ vissāsaṁ acchinditvā yathākammaṁ gatā.
      Satthā imaṁ dhammadesanaṁ āharitvā jātakaṁ samodhānesi.
  Tadā luddako devadatto ahosi, satapatto sāriputto, kacchapo
  moggallāno, kuruṅgamigo pana ahamevāti.
                    Kuruṅgamigajātakaṁ chaṭṭhaṁ.
                        ---------
                       7 Assakajātakaṁ
      ayamassakarājenāti idaṁ satthā jetavane viharanto
  purāṇadutiyikapalobhanaṁ ārabbha kathesi.
      So hi bhikkhu satthārā saccaṁ kira tvaṁ bhikkhu ukkaṇṭhitoti
  puṭṭho saccanti vatvā kena ukkaṇṭhāpitosīti vutte
  purāṇadutiyikāyāti āha. Atha naṁ satthā na idāneva tassā bhikkhu
  itthiyā tayi sineho atthi, pubbepi tvaṁ taṁ nissāya mahādukkhaṁ
-------------------------------------------------
[page 207]
  Pattoti vatvā atītaṁ āhari.
      Atīte kāsikaraṭṭhe pātalināmanagare assako nāma rājā rajjaṁ
  kāresi. Tassa ubbarī nāma aggamahesī piyā ahosi manāpā
  abhirūpā dassanīyā atikkantā mānusaṁ vaṇṇaṁ appattā dibbavaṇṇaṁ.
  Sā kālamakāsi. Tassā kālakiriyāya rājā sokābhibhūto ahosi
  dukkhī dummano. So tassā sarīraṁ doṇiyaṁ nipajjāpetvā telakalalaṁ
  pakkhipāpetvā heṭṭhāmañce ṭhapāpetvā nirāhāro rodamāno
  paridevamāno nipajji. Mātāpitaro avasesañātakā mittāmaccā
  brāhmaṇagahapatikādayopi mā soci mahārāja aniccā saṅkhārāti
  ādīni vadantā saññāpetuṁ nāsakkhiṁsu. Tassa vilapantasseva satta
  divasā atikkantā. Tadā bodhisatto pañcābhiññāaṭṭhasamāpatti-
  lābhitāpaso hutvā himavantappadese viharanto ālokaṁ vaḍḍhetvā
  dibbena cakkhunā jambudīpaṁ olokento taṁ rājānaṁ tathā paridevamānaṁ
  disvā etassa mayā avassayena bhavitabbanti iddhānubhāvena ākāse
  uppatitvā rañño uyyāne otaritvā maṅgalasilāpaṭṭe kāñcanapaṭimā
  viya nisīdi. Atheko pātalinagaravāsī brāhmaṇamāṇavo
  uyyānaṁ gato bodhisattaṁ disvā vanditvā nisīdi. Bodhisatto
  tena saddhiṁ paṭisanthāraṁ katvā kiṁ māṇava rājā dhammikoti pucchi.
  Āma bhante dhammiko rājā, bhariyā panassa kālakatā, so tassā
  sarīraṁ doṇiyaṁ pakkhipāpetvā vilapamāno nipanno, ajja sattamo
  divaso, kissa tumhe rājānaṁ evarūpā dukkhā na mocetha, yuttaṁ nu
-------------------------------------------------
[page 208]
  Kho tumhādisesu sīlavantesu saṁvijjamānesu rañño evarūpaṁ dukkhaṁ
  anubhavitunti. Na kho ahaṁ māṇava rājānaṁ jānāmi, sace pana
  so āgantvā maṁ puccheyya, ahamevassa tassā nibbattaṭṭhānaṁ
  ācikkhitvā rañño santikeva taṁ kathāpeyyanti. Tena hi bhante
  yāva rājānaṁ ānemi, tāva idheva nisīdathāti so māṇavo bodhisattassa
  paṭiññaṁ gahetvā rañño santikaṁ gantvā tamatthaṁ ārocetvā tassa
  dibbacakkhussa santikaṁ gantuṁ vaṭṭatīti āha. Rājā ubbariṁ kira
  daṭṭhuṁ labhissāmīti tuṭṭhamānaso rathaṁ abhirūhitvā tattha gantvā bodhisattaṁ
  vanditvā ekamantaṁ nisinno saccaṁ kira tumhe deviyā nibbattaṭṭhānaṁ
  jānāthāti pucchi. Āma mahārājāti. Kattha nibbattāti. Sā
  kho mahārāja rūpasmiññeva mattā pamādamāgamma kalyāṇakammaṁ
  akatvā imasmiññeva uyyāne gomayapāṇakayoniyaṁ nibbattāti.
  Nāhaṁ saddahāmīti. Tena hi te dassetvā kathāpemīti. Sādhu taṁ
  kathāpethāti. Bodhisatto attano ānubhāvena ubhopi gomayapiṇḍaṁ
  vaṭṭayamānā rañño purato āgacchantūti tesaṁ āgamanaṁ akāsi.
  Te tatheva āgamiṁsu. Bodhisatto taṁ dassento ayaṁ te mahārāja
  ubbarī devī taṁ jahitvā gomayapāṇakassa pacchato āgacchati,
  passatha nanti āha. Bhante ubbarī nāma gomayapāṇakayoniyaṁ
  nibbattāti na saddahāmihanti. Kathāpemi naṁ mahārājāti. Kathāpetha
  bhanteti. Bodhisatto attano ānubhāvena taṁ kathāpento ubbarīti
  āha. Sā manussabhāsāya kiṁ bhanteti āha. Tvaṁ atītattabhāve
-------------------------------------------------
[page 209]
  Kā nāma ahosīti. Bhante assakarañño aggamahesī ubbarī nāma
  ahosīti. Kiṁ pana te idāni assakarājā piyo udāhu
  gomayapāṇakoti. Bhante so mayhaṁ purimajātiyā sāmiko, tadā ahaṁ
  imasmiṁ uyyāne tena saddhiṁ rūpasaddagandharasaphoṭṭhabbe anubhavamānā
  vicariṁ, idāni pana me bhavasaṅkhepagatakālato paṭṭhāya so kiṁ hoti,
  ahaṁ hi idāni assakarājānaṁ māretvā tassa galalohitena mayhaṁ
  sāmikassa gomayapāṇakassa pāde makkheyyanti vatvā parisamajjhe
  manussabhāsāya imā gāthā avoca
        ayamassakarājena deso vicarito mayā
        anukāmayakāmena piyena patinā saha,
        navena sukhadukkhena porāṇaṁ apithiyyati
        tasmā assakaraññā va kīṭo piyataro mamanti.
      Tattha ayamassakarājena deso vicarito mayāti ayaṁ ramaṇīyo
  uyyānapadeso pubbe mayā assakarājena saddhiṁ vicarito. Anu
  kāmayakāmenāti anūti nipātamattaṁ. Mayā taṁ kāmayamānāya tena
  maṁ kāmayamānena sahāti attho. Piyenāti tasmiṁ attabhāve piyena.
  Navena sukhadukkhena porāṇaṁ apithiyyatīti bhante navena sukhena porāṇaṁ
  sukhaṁ navena ca dukkhena porāṇaṁ dukkhaṁ pithiyyati paṭicchādiyati, esā
  lokassa dhammatāti dīpeti. Tasmā assakaraññāva kīṭo piyataro
  mamanti yasmā navena porāṇaṁ pithiyyati, tasmā mama assakarājato
-------------------------------------------------
[page 210]
  Sataguṇena sahassaguṇena kīṭova piyataroti attho.
      Taṁ sutvā assakarājā vippaṭisārī hutvā tattha ṭhito va
  kuṇapaṁ nīharāpetvā sīsaṁ nahātvā bodhisattaṁ vanditvā nagaraṁ pavisitvā
  aññaṁ aggamahesiṁ katvā dhammena rajjaṁ kāresi. Bodhisattopi
  taṁ rājānaṁ ovaditvā nissokaṁ katvā himavantameva agamāsi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhito bhikkhu sotāpattiphale
  patiṭṭhahi. Tadā ubbarī purāṇadutiyikā ahosi, assakarājā
  ukkaṇṭhito bhikkhu, māṇavo sāriputto, tāpaso pana ahamevāti.
                     Assakajātakaṁ sattamaṁ.
                        ---------
                       8 Suṁsumārajātakaṁ
      alametehi ambehīti idaṁ satthā veḷuvane viharanto devadattassa
  vadhāya parisakkanaṁ ārabbha kathesi.
      Tadā hi satthā devadatto vadhāya parisakkatīti sutvā na
  bhikkhave idāneva devadatto mayhaṁ vadhāya parisakkati, pubbepi
  parisakkati yeva, santāsamattaṁ pana kātuṁ nāsakkhīti vatvā atītaṁ
  āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese kapiyoniyaṁ nibbattitvā nāgabalo thāmasampanno
-------------------------------------------------
[page 211]
  Mahāsarīro sobhaggappatto hutvā gaṅgānivattane araññāyatane
  vāsaṁ kappesi. Tadā gaṅgāyaṁ eko suṁsumāro vasi. Athassa
  bhariyā bodhisattassa sarīraṁ disvā tassa hadayamaṁse dohaḷaṁ uppādetvā
  suṁsumāraṁ āha ahaṁ sāmi etassa kapirājassa hadayaṁ khāditukāmāti.
  Bhadde mayaṁ jalagocarā, esa thalagocaro, kinti taṁ gaṇhituṁ sakkhissāmāti.
  Yena kenaci upāyena gaṇha, sace na labhissā marissāmīti.
  Tena hi mā cintayi, attheko upāyo, khādāpessāmi tantassa
  hadayanti suṁsumāriṁ samassāsetvā bodhisattassa gaṅgāya pānīyaṁ pivitvā
  gaṅgāya tīre nisinnakāle santikaṁ gantvā evamāha vānarinda
  imasmiṁ padese kaddaliphalāni 1- khādanto kiṁ tvaṁ ciṇṇaṭṭhāne yeva
  vicarasi, pāragaṅgāya ambajambuādīnaṁ madhuraphalānaṁ anto natthi, kiṁ te
  tattha gantvā phalāphalaṁ khādituṁ na vaṭṭatīti. Kumbhīlarāja gaṅgā
  mahodakā vittiṇṇā, kathaṁ tattha gamissāmīti. Sace gacchasi, ahaṁ
  taṁ mama piṭṭhiṁ āropetvā nessāmīti. So saddahitvā sādhūti
  sampaṭicchi. Tena hi ehi, piṭṭhiṁ me abhiruhāti ca vutte taṁ
  abhiruhi. Suṁsumāro thokaṁ netvā udake osīdāpesi. Bodhisatto
  samma udake maṁ osīdāpesi, kiṁ nu kho etanti āha.
  Nāhaṁ taṁ sudhammatāya 2- gahetvā gacchāmi, bhariyāya pana me tava
  hadayamaṁse dohaḷo uppanno, tamahaṁ tava hadayaṁ khādāpetukāmoti.
  Samma kathentena te sundaraṁ kataṁ, sace amhākaṁ udare hadayaṁ

  *  *  *  *  *  *
  Footnote: 1 kasaṭaphalānītipi. 2 dhammesu dhammatāyātipi.
-------------------------------------------------
[page 212]
  Bhaveyya, sākhaggesu carantānaṁ cuṇṇavicuṇṇaṁ bhaveyyāti. Kahaṁ
  pana tumhe ṭhapethāti. Bodhisatto avidūre ekaṁ udumbaraṁ
  pakkaphalapiṇḍisampannaṁ dassetvā passetāni amhākaṁ hadayāni etasmiṁ
  udumbararukkhe olambantīti. Sace me hadayaṁ dassasi, ahantaṁ na
  māressāmīti. Tena hi maṁ ettha nehi, ahante rukkhe olambantaṁ
  dassāmīti. So taṁ ādāya tattha agamāsi. Bodhisatto tassa
  piṭṭhito uppatitvā udumbararukkhe nisīditvā samma bālasuṁsumāra imesaṁ
  sattānaṁ hadayaṁ nāma rukkhagge hotīti saññī ahosi bālosi, 1- ahantaṁ
  vañcesiṁ, tava phalāphalaṁ taveva hotu, sarīrameva te mahantaṁ, paññā
  pana natthīti vatvā imamatthaṁ pakāsento imā gāthā avoca
         alametehi ambehi jambūhi panasehi ca
         yāni pāraṁ samuddassa, varaṁ mayhaṁ udumbaro.
         Mahatī vata te bondi, na ca paññā tadūpikā,
         suṁsumāra vañcito mesi, gacchadāni yathāsukhanti.
      Tattha alametehīti yāni tayā dīpake diṭṭhāni, etehi mayhaṁ
  alaṁ. Varaṁ mayhaṁ udumbaroti mayhaṁ ayameva udumbararukkho varaṁ.
  Bondīti sarīraṁ. Tadūpikāti paññā pana te tadūpikā tassa
  sarīrassa anucchavikā natthi. Gacchadāni yathāsukhanti idāni yathāsukhaṁ
  gaccha, natthi te hadayamaṁsalabhanupāyoti attho.
      Suṁsumāro sahassaparājito viya dukkhī dummano pajjhāyanto

  *  *  *  *  *  *
  Footnote: 1 bālopītipi.
-------------------------------------------------
[page 213]
  Attano nivāsanaṭṭhānameva gato.
      Satthā imaṁ dhammadesanaṁ āharitvā jātakaṁ samodhānesi.
  Tadā suṁsumāro devadatto ahosi, suṁsumārī ciñcamāṇavikā, kapirājā
  pana ahamevāti.
                    Suṁsumārajātakaṁ aṭṭhamaṁ.
                       ----------
                      9 Kakkarajātakaṁ 1-
      diṭṭhā mayā vane rukkhāti idaṁ satthā jetavane viharanto
  dhammasenāpatisāriputtassa saddhivihārikaṁ daharabhikkhuṁ ārabbha kathesi.
      So kira attano sarīrassa guttikamme cheko ahosi.
  Sarīrassa me sukhaṁ na bhaveyyāti bhayena atisītaṁ atiuṇhaṁ paribhogaṁ
  na karoti, sītuṇhehi sarīraṁ kilameyyāti bhayena bahi na nikkhamati,
  atikilinnauttaṇḍulādīni na bhuñjati. Tassa sarīraguttikusalatā
  saṅghamajjhe pākaṭā jātā. Dhammasabhāyaṁ bhikkhū kathaṁ samuṭṭhāpesuṁ
  āvuso asukadaharo kira sarīraguttikamme chekoti. Satthā āgantvā
  kāyanuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave ayaṁ daharo idāneva sarīraguttikamme
  cheko, pubbepi cheko yeva ahosīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto

  *  *  *  *  *  *
  Footnote: 1 kakarajātakantipi .pe.
-------------------------------------------------
[page 214]
  Araññāyatane rukkhadevatā ahosi. Atheko sakuṇaluddako ekaṁ
  kakkaraṁ ādāya vālarajjuñca yaṭṭhiñca gahetvā araññe kakkare
  bandhanto ekaṁ palāyitvā araññaṁ paviṭṭhaṁ purāṇakakkaraṁ bandhituṁ
  ārabhi. So vālapāse kusalatāya attānaṁ bandhituṁ na deti,
  uṭṭhāyuṭṭhāya nilīyati. Luddako attānaṁ sākhāpallavehi
  paṭicchādetvā punappunaṁ yaṭṭhiñca pāsañca oḍḍeti. Kakkaro taṁ
  lajjāpetukāmo mānusivācaṁ nicchāretvā paṭhamaṁ gāthamāha
         diṭṭhā mayā vane rukkhā assakaṇṇavibhedakā,
         na tāni evaṁ sakkanti yathā tvaṁ rukkhaṁ sakkasīti.
      Tassattho samma luddaka mayā imasmiṁ vane jātā bahū
  assakaṇṇā ca vibhedakā ca rukkhā diṭṭhapubbā, tāni rukkhāni
  yathā tvaṁ sakkasi saṅkamasi ito cito ca vicarasi, evaṁ na sakkanti
  na saṅkamanti na vicaranti.
      Evaṁ vatvā ca pana so kakkaro palāyitvā aññattha
  agamāsi. Tassa palāyitvā gatakāle luddako dutiyaṁ gāthamāha
          purāṇakakkaro ayaṁ bhetvā pañjaramāgato
          kusalo vālapāsānaṁ apakkamati bhāsatīti.
      Tattha kusalo vālapāsānanti vālamayesu pāsesu kusalo attānaṁ
  bandhituṁ adatvā pakkamati ceva bhāsati ca, bhāsitvā ca pana palātoti.
      Evaṁ vatvā luddako araññe vicaritvā yathāladdhaṁ ādāya
  gehameva gato.
-------------------------------------------------
[page 215]
      Satthā imaṁ dhammadesanaṁ āharitvā jātakaṁ samodhānesi.
  Tadā luddako devadatto ahosi, kakkaro kāyaguttikusalo daharabhikkhu,
  tassa pana kāraṇassa paccakkhakārikā rukkhadevatā pana ahamevāti.
                     Kakkarajātakaṁ navamaṁ.
                         -------
                      10 Kandagalakajātakaṁ
      ambho ko nāmayaṁ rukkhoti idaṁ satthā veḷuvane viharanto
  sugatālayaṁ ārabbha kathesi.
      Tadā hi satthā devadatto sugatālayaṁ akāsīti sutvā na
  bhikkhave idāneva devadatto mayhaṁ anukaronto vināsaṁ patto
  pubbepi pāpuṇi yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese rukkhakoṭṭakasakuṇayoniyaṁ nibbatti. Khadiravane gocaraṁ
  gaṇhi. Khadiravaniyotissa nāmaṁ ahosi. Tasseko kandagalako
  nāma sahāyo ahosi. So pātalibhaddakavane gocaraṁ gaṇhati.
  So ekadivasaṁ khadiravaniyassa santikaṁ agamāsi. Khadiravaniyo sahāyo
  me āgatoti kandagalakaṁ gahetvā khadiravanaṁ pavisitvā khadirakhandhaṁ
  tuṇḍena paharitvā rukkhato pāṇake nīharitvā adāsi. Kandagalako
  dinnadinne madhurapūve viya chinditvā khādi. Tassa khādantasseva
  māno uppajji ayampi rukkhakoṭṭakayoniyaṁ nibbatto ahampi, kiṁ
-------------------------------------------------
[page 216]
  Me etena dinnagocarena, sayameva khadiravane gocaraṁ gaṇhissāmīti.
  So khadiravaniyaṁ āha samma mā tvaṁ dukkhaṁ anubhavi, ahameva khadiravane
  gocaraṁ gaṇhissāmīti. Atha naṁ so āha tvaṁ samma simbalipātali-
  bhaddakādivane nissāre gocaragahaṇena saṁvaḍḍhito, khadirā nāma
  jātasārā thaddhā, mā te etaṁ ruccatīti. Kandagalako kindānāhaṁ na
  rukkhakoṭṭakayoniyaṁ nibbattoti tasseva vacanaṁ anādayitvā vegena
  gantvā khadirarukkhaṁ tuṇḍena pahari. Tāvadevassa tuṇḍaṁ bhijji,
  akkhīni nikkhamanākārappattāni jātāni, sīsaṁ phalitaṁ. So rukkhagge
  patiṭṭhātuṁ asakkonto bhūmiyaṁ patitvā paṭhamaṁ gāthamāha
          ambho ko nāmayaṁ rukkho sinnapatto sakaṇṭako,
          yattha ekappahārena uttamaṅgaṁ visāṭitanti.
      Tattha ambho ko nāmayaṁ rukkhoti bho khadiravaniya ko nāma
  ayaṁ rukkhoti. Ko nāma sotipi pāṭho. Sinnapattoti sukhumapatto.
  Yattha ekappahārenāti yasmiṁ rukkhe ekeneva pahārena. Uttamaṅgaṁ
  visāṭitanti sīsaṁ bhinnaṁ, na kevalañca sīsaṁ, tuṇḍampi bhinnaṁ. So
  vedanāppattatāya khadirarukkhaṁ kinnu kho nāmesoti jānituṁ asakkonto
  vedanāppatto hutvā imāya gāthāya vippalapi.
      Tassa taṁ vacanaṁ sutvā khadiravaniyo dutiyaṁ gāthamāha
                 acāri vatāyaṁ vitudaṁ vanāni
                 kaṭṭhaṅgarukkhesu asārakesu,
-------------------------------------------------
[page 217]
                 Athāsadā khadiraṁ jātasāraṁ
                 yatthabbhidā garuḷo uttamaṅganti.
      Tattha acāri vatāyanti acāri vata ayaṁ. Vitudaṁ vanānīti
  nissārāni simbalipātalibhaddakavanādīni vitudanto vijjhanto. Kaṭṭhaṅgarukkhesūti
  vanakaṭṭhakoṭṭhāsesu. Asārakesūti nissāresu pātalibhaddakasimbaliādīsu.
  Athāsadā khadiraṁ jātasāranti atha kho potakakālato
  paṭṭhāya jātasāraṁ khadiraṁ āsadaṁ sampāpuṇi. Yatthabbhidā garuḷo
  uttamaṅganti yatthabbhidāti yasmiṁ khadire abhindi padālayi. Garuḷoti
  sakuṇo, 1- sabbasakuṇānaṁ hetaṁ sagāravasampatissavacanaṁ 2-.
      Iti naṁ khadiravaniyo bho kandagalaka yattha tvaṁ uttamaṅgaṁ
  abhindi, khadiro nāmesa sārarukkhoti āha. So tattheva jīvitakkhayaṁ
  pāpuṇi.
      Satthā imaṁ dhammadesanaṁ āharitvā jātakaṁ samodhānesi. Tadā
  kandagalako devadatto ahosi, khadiravaniyo pana ahamevāti.
                   Kandagalakajātakaṁ dasamaṁ.
                   Nataṁdaḷhavaggo chaṭṭho.

  *  *  *  *  *  *
  Footnote: 1 sakuṇesūtipi. 2 sagāravasappatissavacanantipi.
-------------------------------------------------
[page 218]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 219]
                   7 Bīraṇatthambhakavaggavaṇṇanā
                        ---------
                     1 somadattajātakaṁ.
      Akāsi yogganti idaṁ satthā jetavane viharanto loḷudāyittheraṁ
  ārabbha kathesi.
      So hi dvinnaṁ tiṇṇaṁ janānaṁ antare ekavacanampi sampādetvā
  kathetuṁ na sakkoti, sārajjabahulo aññaṁ kathessāmīti aññameva
  kathesi. Tassa taṁ pavattiṁ bhikkhū dhammasabhāyaṁ kathentā nisīdiṁsu.
  Satthā āgantvā kāyanuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave loḷudāyī idāneva
  sārajjabahulo pubbepi sārajjabahulo yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe aññatarasmiṁ brāhmaṇakule nibbattitvā vayappatto
  takkasilāyaṁ sippaṁ uggaṇhitvā puna gehaṁ āgantvā mātāpitūnaṁ
  duggatabhāvaṁ ñatvā parihīnakulaṁ patiṭṭhapessāmīti mātāpitaro āpucchitvā
  bārāṇasiyaṁ gantvā rājānaṁ upaṭṭhāsi. So rañño piyo ahosi
  manāpo. Athassa pituno dvīhi yeva goṇehi kasiṁ katvā jīvitaṁ
  kappentassa eko goṇo mato. So bodhisattaṁ upasaṅkamitvā
  tāta eko goṇo mato, kasikammaṁ nappavattati, rājānaṁ ekaṁ
  goṇaṁ yācāhīti āha. Tāta na cirasseva me rājā diṭṭho,
-------------------------------------------------
[page 220]
  Idāneva goṇaṁ yācituṁ na yuttaṁ, tumheva yāceyyāthāti. Tāta
  tvaṁ mayhaṁ sārajjabahulabhāvaṁ na jānāsi, ahaṁ hi dvinnaṁ tiṇṇaṁ
  sammukhe kathaṁ sampādetuṁ na sakkomi, sace ahaṁ rañño santikaṁ
  goṇaṁ yācituṁ gamissāmi, imampi datvā āgamissāmīti. Tāta yaṁ
  hoti, taṁ hotu, na sakkā mayā rājānaṁ yācituṁ, api ca kho panāhaṁ tumhe
  yoggaṁ kāressāmīti. Tena hi sādhukaṁ maṁ yoggaṁ kārehīti.
  Bodhisatto pitaraṁ ādāya bīraṇatthambhakasusānaṁ gantvā tattha tattha
  tiṇakalāpe bandhitvā ayaṁ rājā ayaṁ uparājā ayaṁ senāpatīti
  nāmāni katvā paṭipāṭiyā pitu dassetvā tāta tvaṁ rañño
  santikaṁ gantvā jayatu mahārājāti vatvā imaṁ gāthaṁ vatvā goṇaṁ
  yāceyyāthāti gāthaṁ uggaṇhāpesi
       dve me goṇā mahārāja yehi khettaṁ kasāmhase,
       tesu eko mato deva, dutiyaṁ dehi khattiyāti.
      Brāhmaṇo ekena saṁvaccharena imaṁ gāthaṁ paguṇaṁ katvā
  bodhisattaṁ āha tāta somadatta gāthā me paguṇā jātā, idāni
  naṁ ahaṁ yassa kassaci santike vattuṁ sakkomi, maṁ rañño santikaṁ
  nehīti. So sādhu tātāti tathārūpaṁ paṇṇākāraṁ gāhāpetvā
  pitaraṁ rañño santikaṁ neti. Brāhmaṇo jayatu mahārājāti
  vatvā paṇṇākāraṁ adāsi. Rājā ayante somadatta brāhmaṇo
  kiṁ hotīti āha. Pitā me mahārājāti. Kenatthenāgatoti.
  Tasmiṁ khaṇe brāhmaṇo goṇaṁ yācanatthāya gāthaṁ vadanto
-------------------------------------------------
[page 221]
         Dve me goṇā mahārāja yehi khettaṁ kasāmhase,
         tesu eko mato deva, dutiyaṁ gaṇha khattiyāti
  āha. Rājā brāhmaṇena virajjhitvā kathitabhāvaṁ ñatvā sitaṁ
  katvā somadatta tumhākaṁ gehe bahū maññe goṇāti āha.
  Tumhehi dinnā bhavissanti mahārājāti. Rājā bodhisattassa tussitvā
  brāhmaṇassa soḷasa goṇe alaṅkārabhaṇḍake nivāsanagāmañcassa
  brahmadeyyaṁ datvā mahantena yasena brāhmaṇaṁ uyyojesi.
  Brāhmaṇo sabbasetasindhavayuttaṁ rathaṁ abhiruyha mahantena parivārena
  gāmaṁ agamāsi. Bodhisatto pitarā saddhiṁ rathe nisīditvā gacchanto
  tāta ahaṁ tumhe sakalaṁ saṁvaccharaṁ yoggaṁ kāresiṁ, sanniṭṭhānakāle
  pana tumhākaṁ goṇaṁ rañño adatthāti vatvā paṭhamaṁ gāthamāha
               akāsi yoggaṁ dhuvaṁ appamatto
               saṁvaccharaṁ vīraṇatthambhakasmiṁ,
               byākāsi aññaṁ 1- parisaṁ vigayha,
               na niyyamo tāyati appapaññanti.
      Tattha akāsi yoggaṁ dhuvaṁ appamatto saṁvaccharaṁ vīraṇatthambhakasminti
  tāta tvaṁ niccaṁ appamatto vīraṇatthambhakamaye susāne
  yoggaṁ akāsi. Byākāsi aññaṁ 1- parisaṁ vigayhāti atha pana
  parisaṁ vigāhitvā taṁ aññampi 2- akāsi vikāraṁ akāsi parivattesīti
  attho. Na niyyamo tāyati appapaññanti appapaññaṁ nāma

  *  *  *  *  *  *
  Footnote: 1 saññantipi. 2 saññampītipi.
-------------------------------------------------
[page 222]
  Puggalaṁ niyyamo yogo ciṇṇacaraṇaṁ na tāyati na rakkhatīti.
     Athassa vacanaṁ sutvā brāhmaṇo dutiyaṁ gāthamāha
          dvayaṁ yācanako tāta somadatta nigacchati
          alābhaṁ dhanalābhaṁ vā, evaṁdhammā hi yācanāti.
      Tattha evaṁdhammā hi yācanāti yācanā hi evaṁsabhāvāti.
      Satthā na bhikkhave loḷudāyī idāneva sārajjabahulo pubbepi
  sārajjabahuloti imaṁ dhammadesanaṁ āharitvā jātakaṁ samodhānesi. Tadā
  somadattassa pitā loḷudāyī ahosi, somadatto pana ahamevāti.
                    Somadattajātakaṁ paṭhamaṁ.
                        --------
                     2 Ucchiṭṭhabhattajātakaṁ
      añño uparimo vaṇṇoti idaṁ satthā jetavane viharanto
  purāṇadutiyikapalobhanaṁ ārabbha kathesi.
      So hi bhikkhu satthārā saccaṁ kira tvaṁ bhikkhu ukkaṇṭhitoti
  puṭṭho saccanti vatvā ko taṁ ukkaṇṭhāpesīti vutte purāṇadutiyikāti
  āha. Atha naṁ satthā bhikkhu ayante itthī anatthakārikā pubbepi
  attano jārassa ucchiṭṭhakaṁ bhojesīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ bhikkhaṁ caritvā jīvitakappake kapaṇe naṭakakule nibbattetvā
  vayappatto duggato durūpako hutvā bhikkhaṁ caritvā jīvitaṁ kappesi.
-------------------------------------------------
[page 223]
  Tadā kāsikaraṭṭhe ekasmiṁ gāmake ekassa brāhmaṇassa brāhmaṇī
  dussīlā pāpadhammā aticāraṁ carati. Athekadivasaṁ kenacideva
  karaṇīyena brāhmaṇe bahigate tassā jāro taṁ khaṇaṁ oloketvā
  taṁ gehaṁ pāvisi. Sā tena saddhiṁ aticaritvā muhuttaṁ bhattaṁ
  bhuñjitvā va gamissasīti 1- bhattaṁ sampādetvā sūpabyañjanasampannaṁ
  uṇhaṁ bhattaṁ vaḍḍhitvā bhuñjāhīti tassa datvā sayaṁ brāhmaṇassa
  āgamanaṁ olokayamānā dvāre aṭṭhāsi. Bodhisatto brāhmaṇiyā
  jārassa bhuñjanaṭṭhāne piṇḍaṁ paccāsiṁsanto aṭṭhāsi. Tasmiṁ khaṇe
  brāhmaṇo gehābhimukho āgacchati. Brāhmaṇī taṁ āgacchantaṁ
  disvā vegena pavisitvā uṭṭhehi, brāhmaṇo āgacchatīti jāraṁ koṭṭhe
  otāretvā brāhmaṇassa pavisitvā nisinnakāle phalakaṁ upanetvā
  hatthadhovanaṁ datvā itarena bhuttāvasiṭṭhassa sītabhattassa upari uṇhabhattaṁ
  vaḍḍhitvā brāhmaṇassa adāsi. So bhatte hatthaṁ otāretvā upari
  uṇhaṁ heṭṭhā bhattaṁ sītalaṁ disvā cintesi iminā aññassa bhuttādhikena
  ucchiṭṭhabhattena bhavitabbanti. So brāhmaṇiṁ pucchanto paṭhamaṁ gāthamāha
       añño uparimo vaṇṇo, añño vaṇṇo ca heṭṭhimo,
       brāhmaṇi tveva pucchāmi kiṁ heṭṭhā kiñca ūparīti.
      Tattha vaṇṇoti ākāro. Ayaṁ hi uparimassa uṇhabhāvaṁ
  heṭṭhimassa ca sītalabhāvaṁ pucchanto evamāha. Kiṁ heṭṭhā kiñca
  ūparīti bhadde vaḍḍhitabhattena nāma upari sītalena heṭṭhā uṇhena

  *  *  *  *  *  *
  Footnote: 1 gamissāmīti vuttetipi.
-------------------------------------------------
[page 224]
  Bhavitabbaṁ, idañca na tādisaṁ, tena taṁ pucchāmi kena kāraṇena
  uparibhattaṁ uṇhaṁ heṭṭhimaṁ sītalanti.
      Brāhmaṇī attanā katakammassa uttānabhāvabhayena brāhmaṇe
  punappunaṁ kathentepi tuṇhī yeva ahosi. Tasmiṁ khaṇe naṭaputtassa
  etadahosi koṭṭhe nisīdāpitapurisena jārena bhavitabbaṁ, iminā gehasāmikena,
  brāhmaṇī pana attanā katakammassa pākaṭabhāvabhayena kiñci na
  kathesi, handāhaṁ imissā kammaṁ pakāsetvā jārassa koṭṭhake
  nisīdāpitabhāvaṁ brāhmaṇassa kathessāmīti. So brāhmaṇassa gehā
  nikkhantakālato paṭṭhāya itarassa gehappavesaṁ aticaraṇaṁ aggabhattabhuñjanaṁ
  brāhmaṇiyā dvāre ṭhatvā maggaṁ olokanaṁ itarassa
  koṭṭhe otāritabhāvanti sabbantaṁ pavuttiṁ ācikkhitvā dutiyaṁ gāthamāha
          ahaṁ naṭosmi bhaddante bhikkhakosmi idhāgato,
          ayaṁ hi koṭṭhamotiṇṇo ayaṁ so yaṁ gavesasīti.
      Tattha ahaṁ naṭosmi bhaddanteti sāmi ahaṁ naṭajātiko varāko
  bhavāmi. Bhikkhakosmi idhāgatoti svāhaṁ imaṁ ṭhānaṁ bhikkhako bhikkhaṁ
  pariyesamāno āgatosmi. Ayaṁ hi koṭṭhamotiṇṇoti ayaṁ pana
  etassā jāro imaṁ bhattaṁ bhuñjanto tava bhayena koṭṭhaṁ otiṇṇo.
  Ayaṁ so yaṁ gavesasīti yaṁ tvaṁ kassa nu kho iminā ucchiṭṭhakena
  bhavitabbanti gavesasi, ayaṁ so.
      Cūḷāya naṁ gahetvā pothetvā koṭṭhā nīharitvā yathā na
  punevarūpaṁ pāpaṁ karoti tathāssa taṁ jānāhīti vatvā pakkami.
-------------------------------------------------
[page 225]
  Brāhmaṇo ubhopi yathā na punevarūpaṁ pāpaṁ karonti, tajjanapothanehi
  tathā sikkhāpetvā yathākammaṁ gato.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhito sotāpattiphale patiṭṭhahi.
  Tadā brāhmaṇī purāṇadutiyikā ahosi, brāhmaṇo ukkaṇṭhito,
  naṭaputto pana ahamevāti.
                   Ucchiṭṭhabhattajātakaṁ dutiyaṁ.
                        ---------
                       3 Bharujātakaṁ 1-
      isīnamantaraṁ katvāti idaṁ satthā jetavane viharanto kosalarājānaṁ
  ārabbha kathesi.
      Bhagavato hi bhikkhusaṅghassa ca lābhasakkāro mahā ahosi.
  Yathāha, tena kho pana samayena bhagavā sakkato hoti garukato
  mānito pūjito apacito lābhī cīvarapiṇḍapātasenāsanagilānapaccaya-
  bhesajjaparikkhārānaṁ, bhikkhusaṅghopi kho sakkato hoti garukato mānito
  pūjito apacito lābhī cīvarapiṇḍapātasenāsanagilānapaccaya-
  bhesajjaparikkhārānaṁ, aññatitthiyā pana paribbājakā na sakkatā honti na
  garukatā na mānitā na pūjitā na apacitā na lābhino cīvarapiṇḍapātasenāsana-
  gilānapaccayabhesajjaparikkhārānanti. Te evaṁ parihīnalābhasakkārā

  *  *  *  *  *  *
  Footnote: 1 kurujātakantipi .pe.
-------------------------------------------------
[page 226]
  Ahorattaṁ gūḷhasannipātaṁ katvā mantayanti samaṇassa gotamassa
  uppattikālato paṭṭhāya mayaṁ hatalābhasakkārā jātā, samaṇo gotamo
  lābhaggayasaggappatto jāto, kena nu kho kāraṇenassa esā sampattīti.
  Tattheke evamāhaṁsu samaṇo gotamo sakalajambudīpassa uttamaṭṭhāne
  bhūmisīse vasati, tenassa lābhasakkāro uppajjatīti. Sesā atthetaṁ
  kāraṇaṁ, sace mayampi jetavanapiṭṭhe titthiyārāmaṁ kārema, evaṁ
  lābhino bhavissāmāti āhaṁsu. Te sabbepi evametanti sanniṭṭhānaṁ
  katvā sace pana mayaṁ rañño anapaloketvā 1- ārāmaṁ kāressāma,
  bhikkhū vāressanti, lañcaṁ labhitvā abhijjanako nāma natthi, tasmā
  rañño lañcaṁ datvā ārāmaṭṭhānaṁ gaṇhissāmāti sanniṭṭhānaṁ
  katvā upaṭṭhākajane yācitvā rañño satasahassaṁ datvā mahārāja
  mayaṁ jetavanapiṭṭhiyaṁ titthiyārāmaṁ kāressāma, sace bhikkhū kātuṁ na
  dassāmāti tumhākaṁ ārocenti, tesaṁ paṭivacanaṁ na dātabbanti
  āhaṁsu. Rājā lañcalobhena sādhūti sampaṭicchi. Titthiyā rājānaṁ
  saṅgaṇhitvā vaḍḍhakiṁ pakkosāpetvā kammaṁ paṭṭhapesuṁ. Mahāsaddo
  ahosi. Satthā ke panete ānanda uccāsaddā mahāsaddāti
  pucchi. Titthiyā bhante jetavanapiṭṭhiyaṁ titthiyārāmaṁ kārenti,
  tattheso saddoti. Ānanda netaṁ ṭhānaṁ titthiyārāmassa anucchavikaṁ,
  titthiyā uccāsaddakāmā, na sakkā tehi saddhiṁ vasitunti vatvā
  bhikkhusaṅghaṁ sannipātetvā gacchatha bhikkhave, rañño ācikkhitvā

  *  *  *  *  *  *
  Footnote: 1 anārocetvātipi.
-------------------------------------------------
[page 227]
  Titthiyārāmakaraṇaṁ nivārethāti āha. Bhikkhusaṅgho gantvā rañño
  nivesanadvāre aṭṭhāsi. Rājā saṅghassa āgatabhāvaṁ sutvā titthiyārāmaṁ
  nissāya āgatā bhavissantīti lañcassa gahitattā rājā gehe
  natthīti vadāpesi. Bhikkhū gantvā satthu ārocesuṁ. Satthā
  lañcaṁ nissāya evaṁ karotīti dve aggasāvake pesesi. Rājā
  tesampi āgatabhāvaṁ sutvā tatheva vadāpesi. Tepi āgantvā
  satthu ārocesuṁ. Satthā na idāni sāriputta rājā gehe nisīdituṁ
  labhissati bahi nikkhamissatīti punadivase pubbaṇhasamaye nivāsetvā
  pattacīvaramādāya pañcahi bhikkhusatehi saddhiṁ rañño nivesanadvāraṁ
  agamāsi. Rājā sutvā va pāsādā otaritvā pattaṁ gahetvā
  satthāraṁ pavesetvā buddhappamukhassa saṅghassa yāgubhattaṁ datvā satthāraṁ
  vanditvā ekamantaṁ nisīdi. Satthā rañño ekaṁ pariyāyadhammadesanaṁ
  āharanto mahārāja porāṇakarājāno lañcaṁ gahetvā sīlavante
  aññamaññaṁ kalahaṁ kāretvā attano raṭṭhassa asāmino hutvā
  mahāvināsaṁ pāpuṇiṁsūti vatvā tena yācito atītaṁ āhari.
      Atīte bharuraṭṭhe bharurājā nāma rajjaṁ kāresi. Tadā
  bodhisatto pañcābhiññāaṭṭhasamāpattilābhī gaṇasatthā tāpaso hutvā
  himavantappadese ciraṁ vasitvā loṇambilasevanatthāya pañcasatatāpasaparivuto
  himavantā otaritvā anupubbena bharunagaraṁ patvā tattha
  piṇḍāya caritvā nagarā nikkhamitvā uttaradvāre sākhāviṭapasampannassa
  vaṭarukkhassa mūle nisīditvā bhattakiccaṁ katvā tattheva
-------------------------------------------------
[page 228]
  Rukkhamūle vāsaṁ kappesi. Evaṁ tasmiṁ isigaṇe tattha vasante
  aḍḍhamāsaccayena añño gaṇasatthā pañcasataparivāro āgantvā
  nagare bhikkhāya caritvā nagarā nikkhamitvā dakkhiṇadvāre tādisasseva
  vaṭarukkhassa mūle nisīditvā bhattakiccaṁ katvā tattheva vāsaṁ kappesi.
  Iti te dvepi isigaṇā tattha yathābhirantaṁ viharitvā himavantameva
  agamaṁsu. Tesaṁ gatakāle dakkhiṇadvāre vaṭarukkho sukkhi. Punavāre
  tesu āgacchantesu dakkhiṇadvāre vaṭarukkhavāsino paṭhamataraṁ
  āgantvā attano rukkhassa sukkhabhāvaṁ ñatvā bhikkhāya caritvā
  nagarā nikkhamitvā uttaradvāre rukkhamūlaṁ gantvā bhattakiccaṁ katvā
  tattheva vāsaṁ kappesuṁ. Itare pana isayo pacchā āgantvā
  nagare bhikkhāya caritvā attano rukkhamūlameva gantvā bhattakiccaṁ
  katvā vāsaṁ kappesuṁ. Te amhākaṁ rukkho amhākaṁ rukkhoti
  rukkhaṁ nissāya aññamaññaṁ kalahaṁ kariṁsu. Kalaho mahā ahosi.
  Eke amhākaṁ paṭhamaṁ vasitaṭṭhānaṁ tumhe na labhissathāti vadanti.
  Eke mayaṁ imasmiṁ ṭhāne paṭhamataraṁ idhāgatā, tumhe na labhissathāti
  vadanti. Iti te mayaṁ sāmino mayaṁ sāminoti kalahaṁ karontā
  rukkhamūlassatthāya rājakulaṁ agamaṁsu. Rājā paṭhamaṁ vuṭṭhaisigaṇaṁ
  yeva sāmikaṁ akāsi. Itare na idāni mayaṁ imehi parājitāti
  attānaṁ vadāpessāmāti dibbacakkhunā oloketvā ekaṁ cakkavattiparibhogaṁ
  rathapañjaraṁ disvā āharitvā rañño lañcaṁ datvā mahārāja
  amhe sāmike karohīti āhaṁsu. Rājā lañcaṁ gahetvā dvepi
-------------------------------------------------
[page 229]
  Gaṇā vasantūti dve sāmike akāsi. Itare isayo tassa rathapañjarassa
  ratanacakkāni nīharitvā lañcaṁ datvā mahārāja amhe yeva sāmike
  karohīti āhaṁsu. Rājā tathā akāsi. Isigaṇā amhehi vatthukāme ca
  kilesakāme ca pahāya pabbajitehi rukkhamūlassa kāraṇā kalahaṁ karontehi
  lañcaṁ dadantehi ayuttaṁ katanti vippaṭisārino hutvā vegena palāyitvā
  himavantameva agamaṁsu. Sakalabharuraṭṭhavāsiniyo devatā ekato hutvā
  sīlavante kalahaṁ kārentena raññā ayuttaṁ katanti bharurañño kujjhitvā
  tiyojanasatikaṁ bharuraṭṭhaṁ samuddaṁ ubbattetvā anatthaṁ akaṁsu. Iti
  ekaṁ bharurājānaṁ nissāya sakalaraṭṭhavāsino vināsaṁ pattāti.
      Satthā imaṁ atītaṁ āharitvā abhisambuddho hutvā imā gāthā
  avoca
           isīnamantaraṁ katvā bharurājāti me sutaṁ
           ucchinno saha raṭṭhehi sa rājā vibhavaṁ gato,
           tasmā hi chandāgamanaṁ nappasaṁsanti paṇḍitā,
           aduṭṭhacitto bhāseyya giraṁ saccūpasañhitanti.
      Tattha isīnamantaraṁ katvāti chandāgativasena vivaraṁ katvā.
  Bharurājāti bharuraṭṭharājā. Iti me sutanti iti mayā pubbe etaṁ
  sutaṁ. Tasmā hi chandāgamananti yasmā hi chandāgamanaṁ gantvā
  bharurājā saha raṭṭhena ucchinno, tasmā chandāgamanaṁ paṇḍitā
  nappasaṁsanti. Aduṭṭhacittoti kilesehi adusitacitto hutvā bhāseyya.
  Saccūpasañhitanti sabhāvanissitaṁ atthanissitaṁ kāraṇanissitameva giraṁ
-------------------------------------------------
[page 230]
  Bhāseyya. Ye hi tattha bharurañño lañcaṁ gaṇhantassa ayuttaṁ etaṁ
  katanti paṭikkosantā saccūpasaṁhitaṁ giraṁ bhāsiṁsu, tesaṁ ṭhitaṭṭhānaṁ
  nālikeradīpe ajjāpi dīpakasahassaṁ paññāyatīti.
      Satthā imaṁ dhammadesanaṁ āharitvā mahārāja chandāgatikena nāma
  na bhavitabbaṁ, dve pabbajitagaṇe kalahaṁ kāretuṁ na vaṭṭatīti vatvā
  jātakaṁ samodhānesi. Ahaṁ tena samayena jeṭṭhakaisi ahosinti.
  Rājā tathāgatassa bhattakiccaṁ katvā gatakāle manusse pesetvā
  titthiyārāmaṁ viddhaṁsāpesi. Titthiyā appatiṭṭhā ahesunti.
                     Bharurājajātakaṁ tatiyaṁ.
                        ---------
                       4 Puṇṇanadījātakaṁ
      puṇṇaṁ nadinti idaṁ satthā jetavane viharanto paññāpāramiṁ
  ārabbha kakesi.
      Ekasmiṁ hi divase dhammasabhāyaṁ bhikkhū tathāgatassa paññaṁ ārabbha
  kathaṁ samuṭṭhāpesuṁ āvuso sammāsambuddho mahāpañño puthupañño
  hāsapañño javanapañño tikkhapañño nibbedhikapañño upāyapaññāya
  samannāgatoti. Satthā āgantvā kāyanuttha bhikkhave
  etarahi kathāya sannisinnāti pucchitvā imāya nāmāti vutte na
  bhikkhave idāneva pubbepi tathāgato paññavā upāyakusalo yevāti
  vatvā atītaṁ āhari.
-------------------------------------------------
[page 231]
      Atīte bārāṇasiyaṁ brahmadatte rajjaṁ kārente bodhisatto
  purohitakule nibbattitvā vayappatto takkasilāyaṁ sabbasippāni
  uggaṇhitvā pitu accayena purohitaṭṭhānaṁ labhitvā bārāṇasirañño
  atthadhammānusāsako ahosi. Aparabhāge rājā paribhedakānaṁ kathaṁ gahetvā
  kuddho mā mama santike vasīti bodhisattaṁ bārāṇasito pabbājesi.
  Bodhisatto puttadāraṁ gahetvā ekasmiṁ kāsikagāmake vāsaṁ kappesi.
  Aparabhāge rājā tassa guṇaṁ saritvā mayhaṁ kañci pesetvā ācariyaṁ
  pakkosituṁ na yuttaṁ, ekaṁ pana gāthaṁ bandhitvā paṇṇaṁ likhitvā
  kākamaṁsaṁ pacāpetvā paṇṇañca maṁsañca setavatthena paliveṭhetvā
  rājamuddakāya lañchetvā pesessāmi, so yadi paṇḍito bhavissati
  paṇṇaṁ vācetvā kākamaṁsabhāvaṁ ñatvā āgamissati, no ce
  nāgamissatīti. So puṇṇaṁ nadinti imaṁ gāthaṁ paṇṇe likhi
                puṇṇaṁ nadiṁ yena ca peyyamāhu
                jātaṁ yavaṁ yena ca guyhamāhu
                dūraṁ gataṁ yena ca avhayanti
      so tyābhato handa ca bhuñja brāhmaṇāti
      tattha puṇṇaṁ nadiṁ yena ca peyyamāhūti kākapeyyā nadīti
  vadantā yena puṇṇaṁ nadiṁ kākapeyyamāhu, na hi apuṇṇā nadī
  kākapeyyāti vuccati. Yadāpi nadītīre ṭhatvā gīvaṁ apasāretvā 1-
  kākena pātuṁ sakkā hoti tadā naṁ kākapeyyāti vadanti. Jātaṁ

  *  *  *  *  *  *
  Footnote: 1 pasāretvātipi.
-------------------------------------------------
[page 232]
  Yavaṁ yeva ca guyhamāhūti yavanti desanāmattaṁ, idha pana sabbampi
  jātaṁ uggataṁ sampannaṁ taruṇasassaṁ adhippetaṁ. Taṁ hi yadā
  antopaviṭṭhakākaṁ paṭicchādetuṁ sakkoti tadā guyhatīti guyhaṁ. Kiṁ guyhati.
  Kākaṁ. Iti kākassa guyhaṁ kākaguyhanti taṁ vadamānā kākena
  guyhavacanassa kāraṇabhūtena guyhanti vadanti. Tena vuttaṁ yena ca
  guyhamāhūti. Dūraṁ gataṁ yena ca avhayantīti dūraṁ gataṁ vippavutthaṁ
  piyapuggalaṁ yaṁ āgantvā nisinnaṁ disvā sace itthannāmo āgacchati
  vassa kākāti vā vassantaññeva vā sutvā yathā kāko vassati
  itthannāmo āgamissatīti evaṁ vadanti. Yena ca avhayanti
  kathenti mantenti udāharantīti attho. So tyābhatoti so te
  ānīto. Handa ca bhuñja brāhmaṇāti gaṇha brāhmaṇa bhuñjassu
  naṁ khāda imaṁ kākamaṁsanti attho.
      Iti rājā imaṁ gāthaṁ paṇṇe likhitvā bodhisattassa pesesi.
  So paṇṇaṁ vācetvā va rājā maṁ daṭṭhukāmoti ñatvā dutiyaṁ gāthamāha
          yato maṁ saratī rājā vāyasampi pahetave
          haṁsā koñcā mayurā ca asati yeva pāpiyāti.
      Tattha yato maṁ saratī rājā vāyasampi pahetaveti yadā rājā
  vāyasamaṁsaṁ labhitvā tampi pahetuṁ maṁ sarati. Haṁsā koñcā mayurā
  cāti yadā panassa ete haṁsādayo upanītā bhavissanti, etāni
  haṁsamaṁsādīni lacchati tadā maṁ kasmā na sarissatīti attho. Aṭṭhakathāyaṁ
  pana haṁsakoñacamayurānantipi pāṭho. So sundarataro. Imesaṁ
-------------------------------------------------
[page 233]
  Haṁsādīnaṁ maṁsāni labhitvā kasmā maṁ na sarissati yevāti attho.
  Asati yeva pāpiyāti yaṁ vā taṁ vā labhitvā saraṇaṁ nāma sundaraṁ,
  lokasmiṁ pana asati yeva pāpiyā, asatikāraṇaṁ 1- yeva hīnaṁ lāmakaṁ,
  tañca amhākaṁ rañño natthi, sarati maṁ rājā, āgamanaṁ me paccāsiṁsati,
  tasmā gamissāmīti.
      Yānaṁ yojāpetvā gantvā rājānaṁ passi. Rājā tussitvā
  purohitaṭṭhāne yeva patiṭṭhāpesi.
      Satthā imaṁ dhammadesanaṁ āharitvā jātakaṁ samodhānesi. Tadā
  rājā ānando ahosi, purohito pana ahamevāti.
                    Puṇṇanadījātakaṁ catutthaṁ.
                       ----------
                       5 Kacchapajātakaṁ
      avadhi vata attānanti idaṁ satthā jetavane viharanto kokālikaṁ
  ārabbha kathesi. Vatthu mahātakkārijātake āvibhavissati.
      Tadā pana satthā na bhikkhave kokāliko idāneva vācāya
  hato pubbepi vācāya hato yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  amaccakule nibbattitvā vayappatto tassa atthadhammānusāsako

  *  *  *  *  *  *
  Footnote: 1 asaraṇantipi.
-------------------------------------------------
[page 234]
  Ahosi. So pana rājā bahubhāṇī ahosi. Tasmiṁ kathente aññesaṁ
  vacanassa okāso nāma natthi. Bodhisatto tassa taṁ bahubhāṇitaṁ
  vāretukāmo ekaṁ upāyaṁ upadhārento vicarati. Tasmiṁ hi kāle
  himavantappadese ekasmiṁ sare kacchapo vasati. Dve haṁsapotakā
  gocarāya carantā tena saddhiṁ vissāsaṁ agamaṁsu. Te daḷhavissāsikā
  hutvā ekadivasaṁ kacchapaṁ āhaṁsu samma kacchapa amhākaṁ himavante
  cittakūṭapabbatatale kāñcanaguhāyaṁ vasanaṭṭhānaṁ ramaṇīyo padeso,
  gacchasi amhākaṁ saddhinti. Ahaṁ kinti katvā gamissāmīti. Mayaṁ taṁ
  gahetvā gamissāma, sace tvaṁ mukhaṁ rakkhituṁ sakkhissasi, kassaci kiñci
  na kathesīti. Sakkhissāmi, gahetvā maṁ gacchathāti. Te sādhūti vatvā
  ekaṁ daṇḍakaṁ kacchapena ḍaṁsāpetvā sayaṁ tassa ubho koṭiyo ḍaṁsitvā
  ākāse pakkhandiṁsu. Taṁ tathā haṁsehi nīyamānaṁ gāmadārakā disvā
  dve haṁsā kacchapaṁ daṇḍakena harantīti āhaṁsu. Kacchapo yadi maṁ
  sahāyakā nenti, tumhākaṁ ettha kiṁ duṭṭhaceṭakāti vattukāmo haṁsānaṁ
  sīghavegatāya bārāṇasinagare rājanivesanassa uparibhāgaṁ sampattakāle
  daṭṭhaṭṭhānato daṇḍakaṁ vissajjetvā ākāse patitvā dvebhāgo
  ahosi. Kacchapo ākāsato patitvā dvedhā bhinnoti ekakolāhalaṁ
  ahosi. Rājā bodhisattaṁ ādāya amaccagaṇaparivuto taṁ ṭhānaṁ gantvā
  kacchapaṁ disvā bodhisattaṁ pucchi paṇḍita kinti katvā patitoti.
  Bodhisatto cirapaṭikaṁkhohaṁ rājānaṁ ovaditukāmo upāyaṁ upadhārento
  carāmi, iminā kacchapena haṁsehi saddhiṁ vissāso kato bhavissati,
-------------------------------------------------
[page 235]
  Tahi imaṁ himavantaṁ nessāmāti daṇḍakaṁ ḍaṁsāpetvā ākāsaṁ
  pakkhandehi bhavitabbaṁ, atha iminā kassaci vacanaṁ sutvā
  arakkhitamukhatāya kiñci vattukāmena daṇḍako vissaṭṭho bhavissati, evaṁ
  ākāsato patitvā jīvitakkhayaṁ pattena bhavitabbanti cintetvā āma
  mahārāja atimukharā nāma apariyantavacanā evarūpaṁ dukkhaṁ pāpuṇanti
  yevāti vatvā imā gāthā avoca
         avadhi vata attānaṁ kacchapo va pabyāharaṁ,
         suggahitasmiṁ kaṭṭhasmiṁ vācāya sakiyā vadhi,
              etampi disvā naravīraseṭṭha
              vācaṁ pamuñce kusalaṁ nātivelaṁ,
         passasi bahubhāṇena kacchapaṁ byasanaṁ gatanti.
      Tattha avadhi vatāti ghāṭesi vata. Pabyāharanti byāharanto.
  Suggahitasmiṁ kaṭṭhasminti mukhena suṭṭhu ḍaṁsitvā gahite daṇḍake.
  Vācāya sakiyā vadhīti atimukharatāya akāle vācaṁ nicchārento
  daṭṭhaṭṭhānaṁ vissajjetvā tāya sakāya vācāya attānaṁ vadhi ghāṭesi,
  evameva jīvitakkhayaṁ patto na aññathāti. Etampi disvāti etampi
  kāraṇaṁ disvā. Naravīraseṭṭhāti naresu viriyena seṭṭha uttamaviriya
  rājavara. Vācaṁ pamuñce kusalaṁ nātivelanti saccādipaṭisaṁyuttaṁ
  kusalameva paṇḍitapuriso muñceyya nicchāreyya, tampi hitaṁ kālayuttaṁ
  na ativelaṁ atikkantakālaṁ apariyantavācaṁ bhāseyya. Passasīti nanu
  paccakkhato passasi. Bahubhāṇenāti bahubhāṇanena. Kacchapaṁ byasanaṁ
-------------------------------------------------
[page 236]
  Gatanti evaṁ kacchapaṁ jīvitakkhayaṁ pattanti.
      Rājā maṁ sandhāya bhāsatīti ñatvā amhe sandhāya kathesi
  paṇḍitāti āha. Bodhisatto mahārāja tvaṁ vā hotu añño
  vā yo koci pamāṇātikkantaṁ bhāsento evarūpaṁ byasanaṁ pāpuṇātīti
  pākaṭaṁ katvā kathesi. Rājā tato paṭṭhāya viramitvā mandabhāṇī
  ahosi.
      Satthā imaṁ dhammadesanaṁ āharitvā jātakaṁ samodhānesi.
  Tadā kacchapo kokāliko ahosi, dve haṁsapotakā dve mahātherā,
  rājā ānando, amaccapaṇḍito pana ahamevāti.
                     Kacchapajātakaṁ pañcamaṁ.
                        ---------
                        6 Macchajātakaṁ
      na māyamaggi tapatīti idaṁ satthā jetavane viharanto
  purāṇadutiyikapalobhanaṁ ārabbha kathesi.
      Tañhi bhikkhuṁ satthā saccaṁ kira tvaṁ bhikkhu ukkaṇṭhitoti
  pucchitvā saccaṁ bhanteti vutte kena ukkaṇṭhāpitosīti puṭṭho
  purāṇadutiyikāyāti āha. Atha naṁ satthā ayaṁ te bhikkhu itthī
  anatthakārikā, pubbepi tvaṁ etaṁ nissāya sūlena vijjhitvā aṅgāresu
  pacitvā khāditabbataṁ patto paṇḍite nissāya jīvitaṁ labhīti vatvā
  atītaṁ āhari.
-------------------------------------------------
[page 237]
      Atīte bārāṇasiyaṁ brahmadatte rajjaṁ kārente bodhisatto
  tassa purohito ahosi. Athekadivasaṁ kevaṭṭā jāle laggaṁ macchaṁ
  uddharitvā uṇhavālukāpiṭṭhe ṭhapetvā aṅgāresu naṁ pacitvā
  khādissāmāti sūlaṁ tacchesuṁ. Maccho macchiṁ ārabbha paridevamāno
  imā gāthā avoca
          na māyamaggi tapati na sūlo sādhu tacchito,
          yañca maṁ maññate macchī aññaṁ so ratiyā gato
          so maṁ dahati rāgaggi cittañcūpatapeti maṁ,
          jālino muñcathayirā, na kāme haññate kvacīti.
      Tattha na māyamaggīti na maṁ ayaṁ aggi tapati na tāpaṁ janeti
  na socayatīti attho. Na sūloti ayaṁ sūlopi sādhu tacchito maṁ na
  tapati na me sokaṁ uppādeti. Yañca maṁ maññate macchīti yaṁ
  pana maṁ macchī evaṁ maññati aññaṁ macchiṁ so pañcakāmaguṇaratiyā
  gatoti tadeva maṁ tapati socayati maṁ dahati. So maṁ dahatīti yo
  panesa rāgaggi so maṁ dahati jhāpeti. Cittañcūpatapeti manti
  rāgasampayuttakaṁ mama cittameva maṁ upatāpeti kilameti viheṭheti.
  Jālinoti kevaṭṭe ālapati. Te hi jālassa atthitāya jālinoti
  vuccanti. Muñcathayirāti paṭimuñcatha me 1- sāminoti yācati. Na
  kāme haññate kvacīti kāme patiṭṭhito kāmena nīyamāno satto
  na kvaci haññati. Na hi taṁ tumhādisā hanituṁ anucchavikāti

  *  *  *  *  *  *
  Footnote: 1 mantipi.
-------------------------------------------------
[page 238]
  Paridevati. Atha vā kāmeti hetuvacane bhummaṁ, kāmahetu macchiṁ
  anubandhamāno nāma kvaci tumhādisehi haññatīti paridevati.
      Tasmiṁ khaṇe bodhisatto nadītīraṁ gato tassa macchassa paridevitaṁ
  sutvā kevaṭṭe upasaṅkamitvā taṁ macchaṁ moceti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhito bhikkhu sotāpattiphale
  patiṭṭhahi. Tadā macchī purāṇadutiyikā ahosi, ukkaṇṭhitabhikkhu
  maccho, purohito pana ahamevāti.
                      Macchajātakaṁ chaṭṭhaṁ.
                         -------
                       7 Seggujātakaṁ
      sabbo lokoti idaṁ satthā jetavane viharanto ekaṁ paṇṇikaṁ
  upāsakaṁ ārabbha kathesi. Vatthu ekanipāte vitthāritameva.
      Idhāpi satthā taṁ upāsakaṁ kiṁ upāsaka cirassaṁ āgatosīti
  pucchi. Dhītā me bhante niccaṁ hasitamukhī, tamahaṁ vīmaṁsitvā
  ekassa kuladārakassa adāsiṁ, tattha itikattabbatāya tumhākaṁ
  dassanāya āgantuṁ okāsaṁ na labhinti āha. Atha naṁ satthā
  na kho upāsaka idāneva sā sīlavatī pubbepi sīlavatī, tvañca
  na idāneva taṁ vīmaṁsasi pubbepi vīmaṁsasi yevāti vatvā atītaṁ
  āhari.
-------------------------------------------------
[page 239]
      Atīte bārāṇasiyaṁ brahmadatte rajjaṁ kārente bodhisatto
  rukkhadevatā ahosi. Tadā ayameva paṇṇikaupāsako dhītaraṁ vīmaṁsissāmīti
  araññaṁ netvā kilesavasena icchanto viya hatthe gaṇhi.
  Atha naṁ paridevamānaṁ paṭhamagāthāya ajjhabhāsi.
              Sabbo loko attamano ahosi,
              akovidā gāmadhammassa seggu,
              komāriko nāma tavajja dhammo
              yaṁ tvaṁ gahitā pavane parodasīti.
      Tattha sabbo loko attamano ahosīti amma sakalopi
  sattaloko etissā kāmasevanāya attamano jāto. Akovidā
  gāmadhammassa seggūti seggūti tassā nāmaṁ, tena tvaṁ pana amma
  seggu akovidā gāmadhammassa. Imasmiṁ gāmadhamme vasaladhamme
  akusalāsīti vuttaṁ hoti. Komāriko nāma tavajja dhammoti amma
  kumāriko nāmesa tavajja sabhāvo. Yaṁ tvaṁ gahitā pavane parodasīti
  tvaṁ mayā imasmiṁ pavane santhavavasena hatthe gahitā parodasi na
  sampaṭicchasi, ko esa tava sabhāvo, kiṁ kumārī yeva tvanti
  pucchati.
      Taṁ sutvā kumārikā āma tāta kumārikā yevāhaṁ, nāhaṁ
  methunadhammaṁ nāma jānāmīti vatvā paridevamānā dutiyaṁ gāthamāha
                yo dukkhaphuṭṭhāya bhaveyya tāṇaṁ
                so me pitā dubbhi vane karoti,
-------------------------------------------------
[page 240]
                Sā kassa kandāmi vanassa majjhe,
                yo tāyitā so sahasā karotīti.
      Sā heṭṭhā kathitā yeva.
      Iti so paṇṇiko tadā dhītaraṁ vīmaṁsitvā gehaṁ netvā
  kuladārakassa datvā yathākammaṁ gato.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne paṇṇikaupāsako sotāpattiphale
  patiṭṭhahi. Tadā dhītā dhītā yeva, pitā pitā yeva ahosi.
  Tassa pana kāraṇassa paccakkhakārī rukkhadevatā pana ahamevāti.
                     Seggujātakaṁ sattamaṁ.
                        --------
                      8 Kūṭavāṇijajātakaṁ
      saṭhassa sātheyyamidanti idaṁ satthā jetavane viharanto ekaṁ
  kūṭavāṇijaṁ ārabbha kathesi.
      Sāvatthivāsino hi kūṭavāṇijo ca paṇḍitavāṇijo ca dve
  janā pattikā hutvā pañcasakaṭasatāni bhaṇḍassa pūretvā pubbantato
  aparantaṁ vicaramānā vohāraṁ katvā bahulābhaṁ labhitvā sāvatthiṁ
  paccāgamiṁsu. Paṇḍitavāṇijo kūṭavāṇijaṁ āha samma bhaṇḍaṁ
  bhājemāti. Kūṭavāṇijo ayaṁ dīgharattaṁ dukkhaseyyāya dubbhojanena
  kilamanto attano ghare nānaggarasabhattaṁ bhuñjitvā ajīrakena marissati,
-------------------------------------------------
[page 241]
  Athassa sabbametaṁ bhaṇḍaṁ mayhameva bhavissatīti cintetvā nakkhattaṁ
  na manāpaṁ, divaso na manāpo, sve jānissāmi punadivase jānissāmīti
  kālaṁ khepeti. Atha naṁ paṇḍitavāṇijo nippīḷetvā bhājāpetvā
  gandhamālaṁ ādāya satthu santikaṁ gantvā satthāraṁ pūjetvā vanditvā
  ekamantaṁ nisīdi. Satthā kadā āgatosīti pucchi. Aḍḍhamāsamattaṁ 1-
  me bhante āgatassāti vatvā atha kasmā evaṁ papañcetvā
  buddhupaṭṭhānaṁ na āgatosīti puṭṭho taṁ pavattiṁ ārocesi.
  Satthā na kho upāsaka idāneva pubbepesa kūṭavāṇijo yevāti
  vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  amaccakule nibbattitvā vayappatto tassa vinicchayāmacco ahosi.
  Tadā gāmavāsī ca nagaravāsī ca dve vāṇijā mittā ahesuṁ.
  Gāmavāsī nagaravāsissa santike pañca phālasatāni ṭhapesi. So te
  phāle vikkīṇitvā mūlaṁ gahetvā phālānaṁ ṭhapitaṭṭhāne mūsikavaccaṁ
  ākiritvā ṭhapesi. Aparabhāge gāmavāsī āgantvā phāle me
  dehīti āha. Kūṭavāṇijo phālā te mūsikāhi khāditāti mūsikavaccaṁ
  dasseti. Itaro khāditāva hontu, mūsikāhi khādite kiṁ sakkā
  kātunti nahānatthāya tassa puttaṁ ādāya gacchanto ekassa sahāyakassa
  gehe imassa dārakassa katthaci gantuṁ mādatthāti vatvā antogabbhe

  *  *  *  *  *  *
  Footnote: 1 aḍḍhamāsamattotipi.
-------------------------------------------------
[page 242]
  Nisīdāpetvā sayaṁ nahātvā kūṭavāṇijassa gehaṁ agamāsi. So
  putto me kahanti āha. Samma tava puttaṁ tīre ṭhapetvā mama
  udake nimuggakāle eko kulalo āgantvā tava puttaṁ nakhapañjarena
  gahetvā ākāsaṁ pakkhandi, ahaṁ pāṇiṁ paharitvā viravitvā vāyamantopi
  mocetuṁ nāsakkhinti. Tvaṁ musā bhaṇasi, kulalo dārake gahetvā
  gantuṁ samattho nāma natthīti. Samma yuttampi hotu ayuttampi
  hotu, ahaṁ kiṁ karomi, kulaleneva te putto nītoti. So taṁ
  santajjetvā are duṭṭhacora manussamāraka idāni taṁ vinicchayaṁ gantvā
  kathāpessāmīti nikkhami. So mama 1- ruccanameva kathesīti 2- teneva
  saddhiṁ vinicchayaṭṭhānaṁ agamāsi. Kūṭavāṇijo bodhisattaṁ āha ayaṁ
  sāmi mama puttaṁ gahetvā nahāyituṁ gato kahaṁ me puttoti vutte
  kulalena hatoti āha, vinicchinatha me aṭṭanti. Bodhisatto
  saccaṁ bhaṇasīti itaraṁ pucchi. So āha sāmi ahaṁ taṁ ādāya
  gatoti. Senena pana hatabhāvo saccamevāti. Saccameva sāmīti.
  Kiṁ pana loke kulalā nāma dārakaṁ harantīti. Sāmi ahampi
  tumhe pucchāmi kulalā dārake gahetvā ākāse gantuṁ na sakkonti,
  mūsikā pana ayaphāle khādantīti. Idaṁ kinnāmāti. Sāmi mayā
  etassa ghare pañca phālasatāni ṭhapitāni, svāyaṁ phālā te mūsikāhi
  khāditāti vatvā idante phāle khāditamūsikānaṁ vaccanti vaccaṁ
  dasseti, sāmi mūsikā sace phāle khādanti, kulalāpi dārake harissanti,

  *  *  *  *  *  *
  Footnote: 1 tavātipi. 2 karosītipi.
-------------------------------------------------
[page 243]
  Sace na khādanti, senāpi taṁ na harissanti, eso pana phālā te
  mūsikāhi khāditāti vadati, tesaṁ khāditabhāvaṁ vā akhāditabhāvaṁ vā
  jānātha, aṭṭaṁ me vinicchinathāti. Bodhisatto saṭhassa paṭisātheyyaṁ
  katvā jinissāmīti iminā cintitaṁ bhavissatīti ñatvā suṭṭhu te
  cintitanti vatvā imā gāthā avoca
                saṭhassa sātheyyamidaṁ sucintitaṁ,
                paccoḍḍitaṁ paṭikūṭassa kūṭaṁ,
                phālaṁ ce adeyyuṁ mūsikā,
                kasmā kumāraṁ kulalā no hareyyuṁ.
                Kūṭassa hi santi kūṭakūṭā,
                bhavati paro nikatino nikatyā,
                dehi puttanaṭṭha phālanaṭṭhassa phālaṁ,
                mā te puttamahāsi phālanaṭṭhoti.
      Tattha saṭhassāti saṭhabhāvena kerāṭikena ekaṁ upāyaṁ katvā
  parasantakaṁ khādituṁ vaṭṭatīti saṭhassa. Sātheyyamidaṁ sucintitanti idaṁ
  paṭisātheyyaṁ cintentena tayā suṭṭhu cintitaṁ. Paccoḍḍitaṁ paṭikūṭassa
  kūṭanti kūṭassa puggalassa tayā paṭikūṭaṁ suṭṭhu paccoḍḍitaṁ, paṭibhāgaṁ
  katvā oḍḍitasadisameva katanti attho. Phālaṁ ce adeyyuṁ mūsikāti
  yadi mūsikā phāle khādeyyuṁ, kasmā kumāraṁ kulalā no hareyyunti,
  mūsikāsu phāle khādantīsu kulalā kiṁkāraṇā kumāraṁ no hareyyuṁ.
  Kūṭassa hi santi kūṭakūṭāti tvaṁ ahameva mūsikāhi phāle khādāpitapuriso
-------------------------------------------------
[page 244]
  Kūṭoti maññasi, tādisassa pana kūṭassa imasmiṁ loke bahukūṭā
  santi. Kūṭassa 1- kūṭapaṭikūṭānaṁ etaṁ nāmaṁ. Kūṭassa paṭikūṭā
  nāma santīti vuttaṁ hoti. Bhavati paro nikatino nikatyāti
  nikatino nekatikassa vañcanakārakassa puggalassa nikatyā aparo
  nikatikārako vañcanakapuriso bhavati yeva. Dehi puttanaṭṭha phālanaṭṭhassa
  phālanti ambho naṭṭhaputtapurisa etassa naṭṭhaphālassa phāle dehi.
  Mā te puttamahāsi phālanaṭṭhoti sace hissa phālaṁ na dassasi,
  puttante harissati, tante esa mā haratu, phālamassa dehīti.
      Demi sāmi, sace me puttaṁ detīti. Demi sāmi, sace
  phāle me detīti. Evaṁ naṭṭhaputto puttaṁ naṭṭhaphālo ca phālaṁ
  paṭilabhitvā ubhopi yathākammaṁ gatā.
      Satthā imaṁ dhammadesanaṁ āharitvā jātakaṁ samodhānesi.
  Tadā kūṭavāṇijo idāni kūṭavāṇijo, paṇḍitavāṇijo paṇḍitavāṇijo
  yeva, vinicchayāmacco pana ahamevāti.
                    Kūṭavāṇijajātakaṁ aṭṭhamaṁ.

  *  *  *  *  *  *
  Footnote: 1 kūṭassa kūṭātipi.
-------------------------------------------------
[page 245]
                       9 Garahitajātakaṁ
      hiraññaṁ me suvaṇṇaṁ meti idaṁ satthā jetavane viharanto
  ekaṁ anabhiratiyā ukkaṇṭhitabhikkhuṁ ārabbha kathesi.
      Etassa hi paccekaggahitaṁ ārammaṇaṁ nāma natthi, anabhirativāsaṁ
  vasantaṁ pana taṁ satthu santikaṁ ānesuṁ. So satthārā saccaṁ kira
  tvaṁ ukkaṇṭhitosīti puṭṭho saccanti vatvā kiṁkāraṇāti vutte
  kilesavasenāti āha. Atha naṁ satthā bhikkhu kileso nāma pubbepi
  tiracchānehipi garahito, tvaṁ evarūpe sāsane pabbajito kasmā
  tiracchānehipi garahitakilesavasena ukkaṇṭhitoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese vānarayoniyaṁ nibbatti. Tamenaṁ eko vanacarako
  gahetvā ānetvā rañño adāsi. So ciraṁ rājagehe vasamāno
  vattasampanno ahosi. Manussaloke vattamānaṁ kiriyaṁ yebhuyyena
  aññāsi. Rājā tassa vatte pasīditvā vanacarakaṁ pakkosāpetvā
  imaṁ vānaraṁ gahitaṭṭhāne yeva vissajjehīti āṇāpesi. So
  tathā akāsi. Vānaragaṇā bodhisattassa āgatabhāvaṁ ñatvā tassa
  dassanatthāya mahante pāsāṇapiṭṭhe sannipatitvā bodhisattena saddhiṁ
  sammodanīyaṁ katvā samma kahaṁ ettakaṁ kālaṁ vuṭṭhosīti āhaṁsu.
  Bārāṇasiyaṁ rājanivesaneti. Atha kathaṁ muttosīti. Rājā maṁ
  keḷimakkaṭaṁ katvā mama vatte pasanno maṁ vissajjesīti. Atha
-------------------------------------------------
[page 246]
  Naṁ te vānarā manussaloke vattamānakiriyaṁ nāma tumhe jānissatha,
  amhākampi tāva kathetha, sotukāmamhāti āhaṁsu. Mā maṁ manussānaṁ
  kiriyaṁ pucchathāti. Kathetha, sotukāmamhāti. Bodhisatto manussā
  nāma khattiyāpi brāhmaṇāpi mayhaṁ mayhanti vadanti hutvā abhāvaṭṭhena
  aniccataṁ na jānanti, suṇāthadāni tesaṁ andhabālānaṁ karaṇanti vatvā
  imā gāthā avoca
         hiraññaṁ me suvaṇṇaṁ me esā rattidivā kathā
         dummedhānaṁ manussānaṁ ariyadhammaṁ apassataṁ,
         dve dve gahapatayo gehe eko tattha amassuko
         lambatthano veṇikato atho aṅkitakaṇṇako
         kīto dhanena bahunā so taṁ vitudate jananti.
      Tattha hiraññaṁ me suvaṇṇaṁ meti desanāsīsamattametaṁ.
  Iminā pana padadvayena dasavidhampi ratanaṁ sabbaṁ pubbaṇṇāparaṇṇaṁ
  khettaṁ vatthuṁ dvippadacatuppadañca sabbaṁ dassetvā idaṁ me idaṁ
  meti āha. Esā rattidivā kathāti esā manussānaṁ rattiṁ ca
  divā ca niccakālaṁ kathā. Aññaṁ pana te pañcakkhandhā aniccāti
  vā hutvā na bhavantīti vā na jānanti evameva paridevantā
  vicaranti. Dummedhānanti appaññānaṁ. Ariyadhammaṁ apassatanti
  ariyānaṁ buddhādīnaṁ dhammaṁ ariyaṁ vā niddosaṁ navavidhaṁ lokuttaradhammaṁ
  apassantānaṁ esā va kathā, aññā pana aniccaṁ vā dukkhaṁ vāti
  tesaṁ kathā nāma natthi. Gahapatayoti gehe adhipatibhūtā. Eko
-------------------------------------------------
[page 247]
  Tatthāti tesu dvīsu gharasāmikesu ekoti mātugāmaṁ sandhāya vadati
  tattha. Veṇikatoti kataveṇi nānappakārena saṇṭhāpitakesakalāpoti
  attho. Atho aṅkitakaṇṇakoti atha sveva viddhakaṇṇo chiddakaṇṇoti
  lambakaṇṇataṁ sandhāyāha. Kīto dhanena bahunāti so panesa
  amassuko lambatthano veṇikato aṅkitakaṇṇo mātāpitūnaṁ bahudhanaṁ
  datvā kīto maṇḍitvā pasādhetvā yānaṁ āropetvā gahetvā
  mahantena parivārena gharaṁ ānīto. So taṁ vitudate jananti so
  gahapati āgatakālato paṭṭhāya tasmiṁ gehe dāsakammakarādigehajanaṁ
  are duṭṭhadāsa duṭṭhadāsi idaṁ karosi idaṁ na karosīti mukhasattīhi
  vitudati sāmiko viya hutvā mahājanaṁ vicāresi. Evaṁ tāva
  manussalokaṁ ativiya ayuttanti manussalokaṁ garahati.
      Taṁ sutvā sabbe vānarā mā kathetha, asotabbayuttakaṁ assumhāti
  ubhohi hatthehi kaṇṇe daḷhaṁ pidahiṁsu. Imasmiṁ ṭhāne amhehi
  idaṁ ayuttaṁ sutanti taṁ ṭhānampi garahitvā aññattha agamaṁsu.
  So piṭṭhipāsāṇo garahitapiṭṭhipāsāṇo yeva kira nāma jāto.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne so bhikkhu sotāpattiphale patiṭṭhahi.
  Tadā vānaragaṇā buddhaparisā ahesuṁ, vānarindo pana ahamevāti.
                     Garahitajātakaṁ navamaṁ.
                        --------
-------------------------------------------------
[page 248]
                      10 Dhammaddhajajātakaṁ
      sukhaṁ jīvitarūposīti idaṁ satthā veḷuvane viharanto vadhāya
  parisakkanaṁ ārabbha kathesi.
      Tadā hi satthā na bhikkhave idāneva pubbepi devadatto
  mayhaṁ vadhāya parisakkateva, tāsamattampi kātuṁ nāsakkhīti vatvā
  atītaṁ āhari.
      Atīte bārāṇasiyaṁ yasapāṇī nāma rājā dhammena rajjaṁ
  kāresi. Kāḷako nāmassa senāpati ahosi. Tadā bodhisatto
  tasseva purohito ahosi nāmena dhammaddhajo. Rañño panassa
  sīsapasādhanakappako chattapāṇī nāma. Rājā dhammena rajjaṁ kāresi.
  Senāpati panassa vinicchayaṁ karonto lañcaṁ khādati parapiṭṭhimaṁsiko
  viya lañcaṁ gahetvā asāmike sāmike karoti. Athekadivasaṁ vinicchaye
  parājito manusso bāhā paggayha kandanto vinicchayā nikkhanto
  rājupaṭṭhānaṁ gacchantaṁ bodhisattaṁ disvā tassa pādesu patitvā
  tumhādisesu nāma sāmi rañño atthañca dhammañca anusāsantesu
  kāḷakasenāpati lañcaṁ gahetvā asāmike sāmike karotīti attano
  parājitabhāvaṁ kathesi. Bodhisatto kāruññaṁ uppādetvā ehi
  bhaṇe, aṭṭaṁ te vinicchinissāmīti taṁ gahetvā vinicchayaṭṭhānaṁ agamāsi.
  Mahājano sannipati. Bodhisatto taṁ aṭṭaṁ paṭivinicchitvā sāmikaṁ
  yeva sāmikaṁ akāsi. Mahājano sādhukāraṁ adāsi. So saddo
-------------------------------------------------
[page 249]
  Mahā ahosi. Rājā taṁ sutvā kiṁsaddo nāmesoti pucchi.
  Deva dhammaddhajapaṇḍitena dubbinicchito aṭṭo suvinicchito, tattheso
  sādhukārasaddoti. Rājā tuṭṭho bodhisattaṁ pakkosāpetvā aṭṭo
  kira te ācariya vinicchitoti pucchitvā āma mahārāja kāḷakena
  dubbinicchitaṁ aṭṭaṁ vinicchitanti vutte itodāni paṭṭhāya tumhe
  va aṭṭaṁ vinicchinatha, mayhañca kaṇṇasukhaṁ bhavissati, lokassa ca
  vuḍḍhīti vatvā anicchantampi taṁ sattānudayāya vinicchaye nisīdathāti
  yācitvā sampaṭicchāpeti. Tato paṭṭhāya bodhisatto vinicchaye
  nisīdati. Sāmike yeva sāmike karoti. Kāḷako tato paṭṭhāya
  lañcaṁ alabhanto lābhato parihāyitvā mahārāja dhammaddhajapaṇḍito
  te rajjaṁ patthetīti bodhisattaṁ rañño antare paribhindi. Rājā
  asaddahanto mā evaṁ avacāti paṭikkhipi. Puna tena sace
  me na saddahatha, tassāgamanakāle vātapānena oloketha, atha
  tena sakalanagarassa attano hatthe katabhāvaṁ passissathāti vutte
  rājā tassa aṭṭakārakaparisaṁ disvā etasseva parisāti saññāya
  bhijjitvā kiṁ karoma senāpatīti pucchi. Deva etaṁ māretuṁ
  vaṭṭatīti. Oḷārikadosaṁ apassantā kathaṁ māressāmāti. Attheko
  upāyoti. Katarūpāyoti. Asayhamassa kammaṁ āropetvā taṁ kātuṁ
  asakkontaṁ tena dosena māressāmāti. Kiṁ panassa asayhakammanti.
  Mahārāja uyyānaṁ nāma sārabhūmiyaṁ ropitaṁ paṭijaggiyamānaṁ tīhi
-------------------------------------------------
[page 250]
  Catūhi saṁvaccharehi phalaṁ deti, tumhe taṁ pakkosāpetvā paṇḍita
  mayaṁ purāṇauyyāne ciraṁ kīḷimhā, idāni navauyyāne kīḷitukāmamhā,
  sve uyyānaṁ kīḷissāma, uyyānaṁ me māpehīti vadatha, so
  māpetuṁ na sakkhissati, atha naṁ tasmiṁ dose māressāmāti.
  Rājā bodhisattaṁ āmantetvā paṇḍita mayaṁ purāṇauyyāne ciraṁ
  kīḷimhā, idāni navauyyāne kīḷitukāmamhā, sve kīḷissāma, uyyānaṁ
  no māpehi, sace māpetuṁ na sakkhissasi, jīvitaṁ te natthīti.
  Bodhisatto kāḷakena lañcaṁ alabhamānena rājā paribhinno bhavissatīti
  ñatvā sakkonto jānissāmi mahārājāti vatvā gehaṁ gantvā
  subhojanaṁ bhuñjitvā cintayamāno sayane nipajji. Sakkassa bhavanaṁ
  uṇhākāraṁ dassesi. Sakko āvajjento bodhisattassa cittaṁ
  ñatvā vegenāgantvā sirigabbhaṁ pavisitvā ākāse ṭhatvā kiṁ
  cintesi paṇḍitāti pucchi. Kosi tvanti. Sakkohamasmīti.
  Rājā me 1- navauyyānaṁ māpesi, kinti katvā māpessāmīti cintesinti.
  Paṇḍita mā cintayi, ahaṁ te nandanavanacittalatāvanasadisaṁ uyyānaṁ
  māpessāmi, katarasmiṁ ṭhāne māpehīti āha. Asukaṭṭhāne māpehīti.
  Sakko māpetvā devanagarameva gato. Punadivase bodhisatto uyyānaṁ
  paccakkhato disvā gantvā rañño ārocesi niṭṭhitaṁ te mahārāja
  uyyānaṁ, kīḷissathāti 2-. Rājā gantvā aṭṭhārasahatthena
  manosilāvaṇṇena pākārena parikkhittaṁ dvāraṭṭālakasampannaṁ

  *  *  *  *  *  *
  Footnote: 1 mantipi. 2 kīlassūtipi.
-------------------------------------------------
[page 251]
  Pupphaphalabhārabharitanānārukkhapaṭimaṇḍitaṁ uyyānaṁ disvā kāḷakasenāpatiṁ pucchi
  paṇḍitena amhākaṁ vacanaṁ kataṁ, idāni kiṁ karomāti. Mahārāja
  ekarattena uyyānaṁ māpetuṁ sakkonto rajjaṁ gahetuṁ kiṁ na sakkotīti.
  Kiṁ dāni karomāti. Ayampi naṁ asayhakammaṁ kāremāti. Kiṁ kammaṁ
  nāmāti. Sattaratanamayaṁ pokkharaṇiṁ māpethāti. Rājā sādhūti
  bodhisattaṁ āmantetvā ācariya uyyānaṁ tāva te māpitaṁ, etassa
  pana anucchavikaṁ sattaratanamayaṁ pokkharaṇiṁ māpehi, sace māpetuṁ
  nāsakkhissasi, jīvitaṁ te natthīti āha. Bodhisatto mahārāja
  sakkonto māpessāmīti. Atha sakko pokkharaṇiṁ māpesi sobhaggappattaṁ
  satatitthaṁ sahassavaṅkaṁ pañcavaṇṇapadumasañchannaṁ nandanapokkharaṇīsadisaṁ.
  Punadivase bodhisatto tampi paccakkhaṁ katvā rañño
  ārocesi māpitā te deva pokkharaṇīti. Rājā tampi disvā
  idāni kiṁ karomāti kāḷakaṁ pucchi. Uyyānassa anucchavikaṁ gehampi
  māpetuṁ āṇāpehi devāti. Rājā idāni ācariya imassa
  uyyānassa ceva pokkharaṇiyā ca anucchavikaṁ sabbadantamayaṁ gehaṁ
  māpehi, no ce māpessasi, jīvitante natthīti āha. Athassa
  sakko gehampi māpesi. Bodhisatto punadivase taṁ paccakkhaṁ katvā
  rañño ārocesi. Rājā tampi disvā idāni kiṁ karomāti
  kāḷakaṁ pucchi. Gehassa anucchavikaṁ maṇiṁ māpetuṁ āṇāpehi
  mahārājāti āha. Rājā bodhisattaṁ āmantetvā paṇḍita imassa
  dantamayagehassa anucchavikaṁ maṇiṁ māpehi, maṇiālokena carissāmi,
-------------------------------------------------
[page 252]
  Sace māpetuṁ na sakkosi, jīvitante natthīti āha. Athassa sakko
  maṇiṁ māpesi. Bodhisatto punadivase taṁ paccakkhaṁ katvā rañño
  ārocesi. Rājā tampi disvā idāni kiṁ karomāti kāḷakaṁ
  pucchi. Mahārāja dhammaddhajabrāhmaṇassa icchiticchitadāyikā devatā
  atthi maññe, idāni yaṁ devatāpi māpetuṁ na sakkoti, taṁ āṇāpehi,
  caturaṅgasamannāgataṁ nāma manussaṁ devatāpi māpetuṁ na sakkoti, tasmā
  caturaṅgasamannāgataṁ me uyyānapālaṁ māpehīti naṁ vadāhīti āha.
  Rājā bodhisattaṁ āmantetvā ācariya tayā amhākaṁ uyyānapokkharaṇī-
  dantamayapāsādo tassa ālokakaraṇatthāya maṇiratanañca māpitaṁ,
  idāni me uyyānarakkhaṇakaṁ caturaṅgasamannāgataṁ uyyānapālaṁ māpehi,
  no ce māpessasi, jīvitante natthīti āha. Bodhisatto hotu
  labhamānā 1- jānissāmāti gehaṁ gantvā subhojanaṁ bhuñjitvā nipanno
  paccūsakāle pabujjhitvā sayanapiṭṭhe nisinno cintesi sakko devarājā
  yaṁ attanā sakkā māpetuṁ taṁ māpesi, caturaṅgasamannāgataṁ pana
  uyyānapālaṁ na sakkā māpetuṁ, evaṁ sante paresaṁ hatthe maraṇato
  araññe anāthamaraṇameva varataranti. So kassaci anārocetvā
  pāsādā otaritvā aggadvāreneva nagarā nikkhamitvā araññaṁ
  pavisitvā aññatarasmiṁ rukkhamūle sataṁ dhammaṁ āvajjamāno nisīdi.
  Sakko taṁ kāraṇaṁ ñatvā vanacarako viya hutvā bodhisattaṁ
  upasaṅkamitvā brāhmaṇa tvaṁ sukhumālo kadāci adiṭṭhapubbadukkharūpo

  *  *  *  *  *  *
  Footnote: 1 labhamāno jānissāmītipi.
-------------------------------------------------
[page 253]
  Viya imaṁ araññaṁ pavisitvā kiṁ karonto nisinnosīti imamatthaṁ
  pucchanto paṭhamaṁ gāthamāha
         sukhaṁ jīvitarūposi raṭṭhā vivanamāgato,
         so ekako (araññasmiṁ) rukkhamūle kapaṇo viya jhāyasīti.
      Tattha sukhaṁ jīvitarūposīti tvaṁ sukhena jīvitasadiso sukhe ṭhito
  sukhaparihato viya. Raṭṭhāti ākiṇṇamanussaṭṭhānā. Vivanamāgatoti
  nirudakaṭṭhānaṁ araññaṁ paviṭṭho. Rukkhamūleti rukkhasamīpe. Kapaṇo
  viya jhāyasīti kapaṇo viya ekako nisinno jhāyasi pajjhāyasi,
  kinnāmetaṁ cintesīti pucchi.
      Taṁ sutvā bodhisatto dutiyaṁ gāthamāha
         sukhaṁ jīvitarūposmi raṭṭhā vivanamāgato,
         so ekako (araññasmiṁ) rukkhamūle kapaṇo viya jhāyāmi
      sataṁ dhammaṁ anussaranti.
      Tattha sataṁ dhammaṁ anussaranti samma saccametaṁ, ahaṁ sukhaṁ jīvitarūpo
  raṭṭhato vivanamāgato, sohaṁ ekakova imasmiṁ araññe rukkhamūle
  nisīditvā kapaṇo viya jhāyāmi, yaṁ vacanaṁ vadesi kinnāmetaṁ cintesīti
  taṁ te vadāmi. Sataṁ dhammanti ahaṁ hi sataṁ dhammaṁ anussaranto
  idha nisinno. Sataṁ dhammanti buddhapaccekabuddhasāvakānaṁ sataṁ sappurisānaṁ
  paṇḍitānaṁ dhammaṁ lābho alābho yaso ayaso nindā pasaṁsā
  sukhaṁ dukkhanti ayaṁ hi aṭṭhavidho lokadhammo, iminā pana abbhāhatā
  santo na kampenti na vedhenti ayamettha akampanasaṅkhāto sataṁ
-------------------------------------------------
[page 254]
  Dhammo, iti imaṁ dhammaṁ anussaranto nisinnomhīti dīpeti.
      Atha naṁ sakko evaṁ sante brāhmaṇa imasmiṁ ṭhāne kasmā
  nisinnosīti. Rājā caturaṅgasamannāgataṁ uyyānapālaṁ āharāpesi,
  tādisaṁ na sakkomi laddhuṁ, sohaṁ kiṁ me parassa hatthamaraṇena,
  araññaṁ pavisitvā anāthamaraṇaṁ marissāmīti cintetvā idha āgantvā
  nisinnomhīti. Brāhmaṇa ahaṁ sakko devarājā mayā te
  uyyānādīni māpitāni, caturaṅgasamannāgataṁ uyyānapālaṁ māpetuṁ na
  sakkomi, tumhākaṁ rañño sīsapasādhanakappako chattapāṇī nāma
  caturaṅgasamannāgato, uyyānapālena atthe sati, etaṁ kappakaṁ
  uyyānapālaṁ kātuṁ vadehīti. Iti sakko bodhisattassa ovādaṁ datvā
  mā bhāyīti samassāsetvā attano devapurameva gato. Bodhisatto
  gehaṁ gantvā bhuttapātarāso rājadvāraṁ gantvā chattapāṇimpi
  tattheva disvā taṁ hatthe gahetvā tvaṁ kira samma chattapāṇi
  caturaṅgasamannāgatosīti pucchitvā ko te mayhaṁ caturaṅgasamannāgatabhāvaṁ
  ācikkhīti vutte sakko devarājāti vatvā kiṁkāraṇā ācikkhīti
  vutte iminā kāraṇena ācikkhīti sabbaṁ ācikkhi. So āma
  ahaṁ caturaṅgasamannāgatoti āha. Atha naṁ bodhisatto hatthe gahetvā
  rañño santikaṁ gantvā ayaṁ mahārāja chattapāṇī caturaṅgasamannāgato,
  uyyānapālena atthe sati, imaṁ uyyānapālaṁ karothāti āha.
  Atha naṁ rājā tvaṁ kira caturaṅgasamannāgatosīti pucchi. Āma
  mahārājāti. Katamehi caturaṅgehi samannāgatosīti.
-------------------------------------------------
[page 255]
        Anussuyyako ahaṁ deva amajjapāyako ahaṁ
        nisnehako ahaṁ deva akkodhanādhiṭṭhitoti.
      Mayhaṁ mahārāja ussuyyā nāma natthi, majjaṁ me na pivitapubbaṁ,
  paresu sineho vā kodho vā na bhūtapubbo, imehi caturaṅgehi
  samannāgatomhīti.
      Atha naṁ rājā chattapāṇi anussuyyakosmīti vadesīti. Āma
  deva anussuyyakomhīti. Kiṁ kāraṇaṁ disvā anussuyyako jātosīti.
  Suṇohi devāti attano anussuyyakakāraṇaṁ kathento imaṁ gāthamāha
        itthiyā kāraṇā rāja bandhāpesiṁ purohitaṁ,
        so maṁ atthe nivesesi, tasmāhaṁ anussuyyakoti.
      Tassattho ahaṁ hi pubbe imasmiṁ yeva bārāṇasinagare tādiso
  ca rājā hutvā itthiyā kāraṇā purohitaṁ bandhāpesiṁ
        abaddhā tattha bajjhanti yattha bālā ca bhāsare,
        baddhāpi tattha muccanti yattha dhīrā ca bhāsareti,
  imasmiṁ jātake āgatanayeneva ekasmiṁ kāle ayaṁ chattapāṇi rājā
  hutvā catusaṭṭhiyā pādamūlikehi saddhiṁ padussitvā bodhisattaṁ attano
  manorathaṁ apūrentaṁ nāsetukāmāya deviyā paribhinno bandhāpesi.
  Tadā bandhitvā ānīto bodhisatto yathābhūtaṁ deviyā dosaṁ ārocetvā
  sayaṁ mutto raññā bandhāpite sabbepi te pādamūlike mocāpetvā
  etesañca deviyā ca aparādhaṁ khamatha mahārājāti ovadati. Sabbaṁ
  heṭṭhāvuttanayeneva vitthārato veditabbaṁ. Taṁ sandhāyāha
-------------------------------------------------
[page 256]
        Itthiyā kāraṇā rāja bandhāpesiṁ purohitaṁ,
        so maṁ atthe nivesesi, tasmāhaṁ anussuyyakoti.
      Tadā pana so cintesi ahaṁ soḷasasahassā itthiyo pahāya
  etaṁ ekameva kilesavasena saṅgaṇhantopi taṁ santappetuṁ nāsakkhiṁ,
  evaṁ duppūraṇīyānaṁ itthīnaṁ kujjhanaṁ nāma, nivatthavatthe kilissante
  kasmā kilissatīti kujjhanasadisaṁ hoti, bhuttabhatte gūthabhāvaṁ āpajjante
  kasmā etaṁ gūthabhāvaṁ āpajjatīti kujjhanasadisaṁ viya ca hoti,
  itodāni paṭṭhāya yāva arahattaṁ na pāpuṇāmi tāva kilesaṁ nissāya
  mayhaṁ ussuyyā mā uppajjatūti adhiṭṭhahiṁ. Tato paṭṭhāya
  anussuyyako jāto. Idaṁ sandhāya tasmāhaṁ anussuyyakoti āha.
      Atha naṁ rājā samma chattapāṇi kiṁ ārammaṇaṁ disvā amajjapo
  jātosīti pucchi. So taṁ kāraṇaṁ ācikkhanto imaṁ gāthamāha
        pamattohaṁ 1- mahārāja puttamaṁsāni khādasiṁ,
        tassa sokenāhaṁ phuṭṭho majjapānaṁ vivajjayinti.
      Ahaṁ mahārāja pubbe tādiso va bārāṇasirājā hutvā
  majjena vinā vattituṁ nāsakkhiṁ, amaṁsakabhattampi bhuñjituṁ nāsakkhiṁ.
  Nagare uposathadivasesu māghāṭo hoti. Bhattakārako pakkhassa
  terasiyaññeva maṁsaṁ gahetvā ṭhapesi. Taṁ dunnikkhittaṁ sunakhā khādiṁsu.
  Bhattakārako uposathadivase maṁsaṁ alabhitvā rañño nānaggarasabhojanaṁ
  pacitvā pāsādaṁ āropetvā upanāmetuṁ asakkonto deviṁ

  *  *  *  *  *  *
  Footnote: 1 matto ahantipi.
-------------------------------------------------
[page 257]
  Upasaṅkamitvā devi ajja me maṁsaṁ na laddhaṁ, amaṁsakabhojanaṁ upanāmetuṁ na
  sakkomi, kiṁ karomīti āha. Tāta mayhaṁ putto rañño piyo
  manāpo, puttaṁ me disvā rājā tameva cumbanto parissajanto
  attano atthinatthibhāvampi na jānāti, ahaṁ puttaṁ maṇḍitvā rañño
  ūrumhi nisīdāpessāmi, tassa puttena saddhiṁ kīḷanakāle tvaṁ bhattaṁ
  upaneyyāsīti. Sā evaṁ vatvā attano puttaṁ pilandhanakumāraṁ
  maṇḍitvā rañño ūrumhi nisīdāpesi. Rañño puttena saddhiṁ
  kīḷanakāle bhattakārako bhattaṁ upanesi. Rājā surāmadamatto
  pātiyaṁ maṁsaṁ adisvā maṁsaṁ kuhinti pucchitvā ajja deva uposathe
  māghāṭatāya maṁsaṁ na laddhanti vutte mayhaṁ maṁsaṁ nāma dullabhanti
  vatvā ūrumhi nisinnassa piyaputtassa gīvaṁ vaṭṭetvā jīvitakkhayaṁ
  pāpetvā bhattakārakassa purato khipitvā vegena sampādetvā
  āharāti āha. Bhattakārako tathā akāsi. Rājā puttamaṁsena
  bhattaṁ bhuñji. Rañño bhayena ekopi kandituṁ vā kathetuṁ vā
  samattho nāhosi. Rājā bhuñjitvā sayanapiṭṭhe niddaṁ upagantvā
  paccūsakāle pabujjhitvā viggatamado puttaṁ me āharāti āha.
  Tasmiṁ kāle devī kandamānā pādamūle nipati. Kiṁ kandesīti vutte
  deva hiyyo te puttaṁ māretvā puttamaṁsena bhattaṁ bhuttanti āha.
  Rājā puttasokena roditvā idaṁ me dukkhaṁ surāpānaṁ nissāya
  uppannanti surāpāne dosaṁ disvā ito paṭṭhāya yāva arahattaṁ na
  pāpuṇāmi tāva evarūpaṁ vināsakārakaṁ suraṁ nāma na pivissāmīti paṁsuṁ
-------------------------------------------------
[page 258]
  Gahetvā mukhaṁ puñchitvā adhiṭṭhāsi. Tato paṭṭhāya majjaṁ nāma na
  pivi. Imamatthaṁ sandhāya pamattohaṁ 1- mahārājāti imaṁ gāthamāha.
      Atha naṁ rājā kiṁ pana samma ārammaṇaṁ disvā nisneho
  jātosīti pucchi. So taṁ kāraṇaṁ ācikkhanto imaṁ gāthamāha
      kitavāso nāmāhaṁ rājā, putto paccekabodhi me
      pattaṁ bhinditvā cavito, nisneho tassa kāraṇāti.
      Mahārāja pubbe ahaṁ bārāṇasiyaṁ kitavāso nāma rājā.
  Tassa me putto vijāyi. Jātakāle lakkhaṇapāṭhakā taṁ disvā
  mahārāja ayaṁ kumāro pānīyaṁ alabhitvā marissatīti āhaṁsu.
  Duṭṭhakumārotissa nāmaṁ ahosi. So viññutaṁ patto uparajjaṁ
  kāresi. Rājā kumāraṁ purato vā pacchato vā katvā vicari.
  Pānīyaṁ alabhitvā maraṇabhayena cassa catūsu dvāresu antonagaresu
  ca tattha tattha pokkharaṇiyo kāresi. Catukkādīsu maṇḍape
  kārāpetvā pānīyacāṭiyo ṭhapāpesi. So ekadivasaṁ alaṅkatapaṭiyatto
  pāto yeva uyyānaṁ gacchanto antarāmagge paccekabuddhaṁ
  passi. Mahājanopi paccekabuddhaṁ disvā tameva vandati pasaṁsati
  añjaliñcassa paggaṇhāti. So kumāro cintesi mādisena
  saddhiṁ gacchantā imaṁ muṇḍakaṁ vandanti pasaṁsanti añjaliñcassa
  paggaṇhantīti. So kupito hatthito oruyha paccekabuddhaṁ
  upasaṅkamitvā laddhante samaṇa bhattanti vatvā āma kumārāti

  *  *  *  *  *  *
  Footnote: 1 matto ahantipi.
-------------------------------------------------
[page 259]
  Vutte tassa hatthato pattaṁ gahetvā bhūmiyaṁ pātetvā saddhiṁ
  bhattena madditvā pādappahārena cuṇṇavicuṇṇaṁ akāsi.
  Paccekabuddho naṭṭho vatāyaṁ sattoti tassa mukhaṁ olokesi. Kumāro
  ahaṁ samaṇa kitavāsarañño putto nāmena duṭṭhakumāro nāma, tvaṁ
  me kuddho akkhīni ummīletvā olokento kiṁ karissasīti āha.
  Paccekabuddho bhinnapatto 1- hutvā vehāsaṁ abbhuggantvā
  uttarahimavante nandamūlakapabbhārameva gato. Kumārassāpi taṁ khaṇaññeva
  pāpakammaṁ paripacci. So ḍayhāmīti samuggatasarīraḍāho tattheva
  pati. Tattha tattheva yattakaṁ pānīyaṁ, tattakaṁ pānīyaṁ sabbaṁ chijji.
  Mātikā sussiṁsu. Tattheva jīvitakkhayaṁ patvā avīcimhi nibbatti.
  Rājā taṁ pavattiṁ sutvā puttasokena abhibhūto cintesi ayaṁ me
  soko piyavatthuto uppajji, sace me sineho nābhavissa, soko
  na uppajjissa, itodāni me paṭṭhāya saviññāṇake vā aviññāṇake
  vā kismiñci vatthusmiṁ sineho nāma mā uppajjīti adhiṭṭhāsi.
  Tato paṭṭhāya sineho nāma natthi. Taṁ sandhāya kitavāso
  nāmāhanti gāthamāha. Tattha putto paccekabodhi me pattaṁ
  bhinditvā cavitoti mama putto paccekabodhipattaṁ bhinditvā cavito.
  Nisneho tassa kāraṇāti tadā uppannassa piyavatthussa kāraṇā
  nisneho jātoti attho.
      Atha naṁ rājā kiṁ pana samma ārammaṇaṁ disvā nikkodho

  *  *  *  *  *  *
  Footnote: 1 chinnabhattotipi.
-------------------------------------------------
[page 260]
  Jātosīti pucchi. So taṁ ācikkhanto imaṁ gāthamāha
      arako hutvā mettacittaṁ satta vassāni bhāvayiṁ,
      satta kappe brahmaloke, tasmā akkodhano ahanti.
      Tassattho ahaṁ mahārāja arako nāma tāpaso hutvā satta
  vassāni mettacittaṁ bhāvetvā satta saṁvaṭṭavivaṭṭakappe brahmaloke
  vasiṁ, svāhaṁ dīgharattaṁ mettābhāvanāya āciṇṇapariciṇṇatāya
  akkodhano jātoti.
      Evaṁ chattapāṇinā attano catūsu aṅgesu kathitesu rājā
  parisāya iṅgitasaññaṁ adāsi. Taṁ khaṇaññeva amaccā ca
  brāhmaṇagahapatikādayo ca uṭṭhahitvā are lañcakhādaka duṭṭhacora tvaṁ
  lañcaṁ alabhitvā paṇḍitaṁ māretukāmo jātoti kāḷakaṁ hatthapādesu
  gahetvā rājanivesanā otaritvā gahitagahitehi pāsāṇamuggarehi
  sīsaṁ bhinditvā jīvitakkhayaṁ pāpetvā pādesu gahetvā kaḍḍhantā
  saṅkāraṭṭhānesu chaḍḍesuṁ. Tato paṭṭhāya rājā dhammena rajjaṁ
  kārento yathākammaṁ gato.
      Satthā imaṁ dhammadesanaṁ āharitvā jātakaṁ samodhānesi. Tadā
  kāḷako senāpati devadatto ahosi, chattapāṇikappako sāriputto,
  dhammaddhajo pana ahamevāti.
                    Dhammaddhajajātakaṁ dasamaṁ.
                  Bīraṇatthambhakavaggo sattamo.
                      ------------
-------------------------------------------------
[page 261]
                     8 Kāsāvavaggavaṇṇanā
                        --------
                      1 kāsāvajātakaṁ.
      Anikkasāvo kāsāvanti idaṁ satthā jetavane viharanto devadattaṁ
  ārabbha kathesi. Vatthu pana rājagahe samuṭṭhitaṁ.
      Ekasmiṁ samaye dhammasenāpati pañcahi bhikkhusatehi saddhiṁ veḷuvane
  viharati. Atha devadattopi attano anurūpāya dussīlaparisāya
  parivuto gayāsīse viharati. Tasmiṁ samaye rājagahavāsino chandakaṁ
  saṁharitvā dānaṁ sajjayiṁsu. Atheko vohāratthāya āgatavāṇijo
  imaṁ sāṭakaṁ vissajjetvā mampi pattikaṁ karothāti mahagghaṁ gandhakāsāvaṁ
  adāsi. Nāgarā mahādānaṁ pavattayiṁsu. Sabbaṁ chandakena
  saṅkaḍḍhitaṁ kahāpaṇeheva niṭṭhāsi. So sāṭako atireko ahosi.
  Mahājanā sannipatitvā ayaṁ gandhakāsāvasāṭako atireko, kassa naṁ
  dussaṁ dassāma, kiṁ mayaṁ sāriputtassa dassāma udāhu devadattassāti
  mantayiṁsu. Tattheke sāriputtattherassāti āhaṁsu. Apare
  sāriputtatthero katipāhaṁ vasitvā yathāruciṁ pakkamissati, devadattatthero
  pana nibaddhaṁ amhākaṁ nagarameva upanissāya viharati, maṅgalāvamaṅgalesu
  ayameva amhākaṁ avassayo, devadattassa dassāmāti āhaṁsu.
  Sambahulikaṁ kathentesupi devadattassa dassāmāti vattāro bahū ahesuṁ.
-------------------------------------------------
[page 262]
  Atha naṁ devadattassa adaṁsu. Devadatto tassa dussā chindāpetvā
  ovaṭṭikaṁ sibbāpetvā rajāpetvā suvaṇṇapattavaṇṇaṁ 1- katvā
  pārupi. Tasmiṁ kāle tiṁsamattā bhikkhū rājagahā sāvatthiṁ gantvā
  satthāraṁ vanditvā katapaṭisanthārā taṁ pavattiṁ ārocetvā evaṁ bhante
  devadatto attano ananucchavikaṁ arahattaddhajaṁ 2- pārupīti ārocesuṁ.
  Satthā na bhikkhave devadatto idāneva attano ananurūpaṁ arahattaddhajaṁ
  paridahati, pubbepi paridahati yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese hatthikule nibbattetvā vayappatto asītisahassa-
  mattavāraṇaparivāro yūthapati hutvā araññāyatane vasata. Atheko
  duggatamanusso bārāṇasiyaṁ viharanto dantakāravīthiyaṁ dantakāre
  dantavalayādīni karonte disvā hatthidante labhitvā gaṇhissathāti
  pucchi. Āma gaṇhissāmāti āhaṁsu. So sādhūti āvudhaṁ ādāya
  kāsāyavatthavasano paccekabuddhavesaṁ gaṇhitvā paṭisīsakaṁ paṭimuñcitvā
  hatthivīthiyaṁ ṭhatvā āvudhena hatthiṁ māretvā dante ādāya bārāṇasiyaṁ
  vikkiṇanto jīvitaṁ kappesi. So aparabhāge bodhisattassa parivārahatthīnaṁ
  sabbapacchimahatthiṁ māretuṁ ārabhi. Hatthino devasikaṁ hatthīsu
  parihāyantesu kena nu kho kāraṇena hatthino parihāyantīti
  bodhisattassa ārocesuṁ. Bodhisatto pariggaṇhanto paccekabuddhavesaṁ

  *  *  *  *  *  *
  Footnote: 1 suvaṇṇapaṭavaṇṇantipi. 2 arahantaddhajantipi, arahaddhajantipi .pe.
-------------------------------------------------
[page 263]
  Gahetvā hatthivīthipariyante eko puriso tiṭṭhati, kacci nu kho
  māreti, gaṇhissāmi nanti ekadivasaṁ hatthī purato katvā sayaṁ
  pacchato ahosi. So bodhisattaṁ disvā āvudhaṁ ādāya pakkhandi.
  Bodhisatto nivattitvā ṭhito bhūmiyaṁ pothetvā māressāmi nanti
  soṇḍaṁ pasāretvā tena paridahitāni kāsāyāni disvā imaṁ
  arahattaddhajaṁ mayā garukātuṁ vaṭṭatīti soṇḍaṁ paṭisaṁharitvā ambho
  purisa na nu esa arahattaddhajo ananucchaviko tuyhaṁ, kasmā etaṁ
  paridahasīti vatvā imā gāthā avoca
         anikkasāvo kāsāvaṁ yo vatthaṁ paridahissati
         apeto damasaccena na so kāsāvamarahati,
         yo ca vantakasāvassa sīlesu susamāhito
         upeto damasaccena sa ve kāsāvamarahatīti.
      Tattha anikkasāvoti kasāvo vuccati rāgo doso moho
  makkho palāso issā macchariyaṁ māyā sātheyyaṁ thambho sārambho
  māno atimāno mado pamādo sabbe akusalā dhammā sabbe
  duccaritā sabbaṁ bhavagāmikammaṁ diyaḍḍhakilesasahassaṁ, eso kasāvo
  nāma. So yassa puggalassa appahīno santānato nissito 1-
  anikkhanto so anikkasāvo nāma. Kāsāvanti kāsāyarasapītaṁ
  arahattaddhajabhūtaṁ. Yo vatthaṁ paridahissatīti yo evarūpo hutvā
  evarūpaṁ vatthaṁ paridahessati nivāseti ceva pārupati ca. Apeto

  *  *  *  *  *  *
  Footnote: 1 anissaṭṭhotipi.
-------------------------------------------------
[page 264]
  Damasaccenāti indriyadamasaṅkhātena damena nibbānasaṅkhātena ca
  paramatthasaccena apeto parivajjito. Nissakkatthe vā karaṇavacanaṁ.
  Etasmā damasaccā apetoti attho. Saccanti cettha catusaccampi
  vattati yeva. Na so kāsāvamarahatīti so puggalo anikkasāvattā
  arahattaddhajaṁ kāsāvaṁ na arahati, ananucchaviko etassa. Yo ca
  vantakasāvassāti yo pana puggalo yathāvuttasseva kāsāvassa
  vantattā vantakasāvo assa. Sīlesu susamāhitoti maggasīlesu
  ceva phalasīlesu ca sammā āhito ānetvā ṭhapito viya tesu
  patiṭṭhito. Tehi sīlehi samaṅgībhūtassetaṁ adhivacanaṁ. Upetoti
  sampanno samannāgato. Damasaccenāti vuttappakārena damena ceva
  saccena ca. Sa ve kāsāvamarahatīti eso evarūpo puggalo
  imaṁ arahattaddhajaṁ kāsāvaṁ arahati.
      Evaṁ bodhisatto tassa purisassa imaṁ kāraṇaṁ kathetvā ito
  paṭṭhāya mā idhāgacchasi, āgacchasi ce, jīvitante natthīti tajjetvā
  palāpesi.
      Satthā imaṁ dhammadesanaṁ āharitvā jātkaṁ samodhānesi. Tadā
  hatthimārakapuriso devadatto ahosi, yūthapati pana ahamevāti.
                     Kāsāvajātakaṁ paṭhamaṁ.
                        ---------
-------------------------------------------------
[page 265]
                      2 Cullanandiyajātakaṁ
      idaṁ tadācariyavacoti idaṁ satthā veḷuvane viharanto devadattaṁ
  ārabbha kathesi.
      Ekadivasaṁ hi bhikkhū dhammasabhāyaṁ kathaṁ samuṭṭhāpesuṁ āvuso
  devadatto nāma kakkhaḷo pharuso sāhasiko sammāsambuddhe abhimāre
  payojesi, silaṁ pavijjhi, nāḷāgiriṁ payojesi, khantimettānuddaya-
  mattampissa tathāgate natthīti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva pubbepi devadatto kakkhaḷo pharuso
  nikkāruṇiko yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese nandiyo nāma vānaro ahosi. Kaniṭṭhabhātiko
  panassa cullanandiyo nāma. Te ubhopi asītisahassavānaraparivārā
  himavantappadese andhaṁ mātaraṁ paṭijaggantā vāsaṁ kappesuṁ. Te
  mātaraṁ sayanagumbe ṭhapetvā araññaṁ pavisitvā madhurāni phalāni
  labhitvā mātuyā pesenti. Āharaṇakā tassā na denti. Sā
  khudāya pīḷitā aṭṭhicammāvasesā kīsā ahosi. Atha naṁ bodhisatto
  āha mayaṁ amma tumhākaṁ madhuraphalāni pesema, tumhe kasmā
  milāyathāti. Tāta nāhaṁ labhāmīti. Bodhisatto cintesi mayi
-------------------------------------------------
[page 266]
  Yūthaṁ pariharante mātā me nassissati, yūthaṁ pahāya mātaraṁ yeva
  paṭijaggissāmīti. So cullanandiyaṁ pakkositvā tāta tvaṁ yūthaṁ
  parihara, ahaṁ mātaraṁ paṭijaggissāmīti āha. So pana bhātika
  mayhaṁ yūthapariharaṇena kammaṁ natthi, ahampi mātarameva paṭijaggissāmīti
  āha. Iti te ubhopi ekachandā hutvā yūthaṁ pahāya mātaraṁ
  gahetvā himavantā oruyha paccante nigrodharukkhe vāsaṁ kappetvā
  mātaraṁ paṭijaggiṁsu. Atheko bārāṇasivāsī brāhmaṇamāṇavo
  takkasilāyaṁ disāpāmokkhassa ācariyassa santike sabbasippāni
  uggaṇhitvā gamissāmīti ācariyaṁ āpucchi. Ācariyopi
  aṅgavijjānubhāvena tassa kakkhaḷapharusasāhasikabhāvaṁ ñatvā tāta tvaṁ kakkhaḷo
  pharuso sāhasiko, evarūpānaṁ pana na sabbakālaṁ ekasadisameva
  ijjhati, mahāvināsaṁ mahādukkhaṁ passissasi, 1- tvaṁ mā kakkhaḷo hosi,
  pacchānutāpakaraṁ kammaṁ mā karīti ovaditvā uyyojesi. So
  ācariyaṁ vanditvā bārāṇasiṁ gantvā gharāvāsaṁ gahetvā aññehi
  sippehi jīvitaṁ kappetuṁ asakkonto dhanukoṭiṁ nissāya jīvitaṁ kappessāmīti
  luddakakammaṁ katvā jīvitaṁ kappessāmīti bārāṇasito nikkhamitvā
  paccantagāmake vasanto dhanukalāpasannaddho araññaṁ pavisitvā nānāmige
  māretvā maṁsavikkayena jīvitaṁ kappesi. So ekadivasaṁ araññe
  kiñci alabhitvā āgacchanto aṅgaṇapariyante ṭhitaṁ nigrodharukkhaṁ
  disvā api nāmettha kiñci bhaveyyāti nigrodharukkhābhimukho pāyāsi.

  *  *  *  *  *  *
  Footnote: 1 passantītipi.
-------------------------------------------------
[page 267]
  Tasmiṁ khaṇe ubhopi te bhātaro mātaraṁ phalāni khādāpetvā purato
  katvā viṭapantare nisinnā taṁ āgacchantaṁ disvā mātaraṁ no
  disvāpi kiṁ karissatīti sākhantare nilīyiṁsu. Sopi kho sāhasikapuriso
  rukkhamūlaṁ āgantvā taṁ tesaṁ mātaraṁ jarādubbalaṁ andhaṁ disvā
  cintesi kiṁ me tucchahatthagamanena, imaṁ makkaṭiṁ vijjhitvā gahetvā
  gamissāmīti. So tassā vijjhanatthāya dhanuṁ ākaḍḍhi. Taṁ
  disvā bodhisatto tāta cullanandiya esa me puriso mātaraṁ
  vijjhitukāmo ahamassā jīvitadānaṁ dassāmi, tvaṁ mamaccayena mātaraṁ
  paṭijaggeyyāsīti vatvā sākhantarā nikkhamitvā bho puri mā
  me mātaraṁ vijjhi, esā andhā jarādubbalā, ahamassā jīvitadānaṁ
  demi, tvaṁ etaṁ amāretvā maṁ mārehīti tassa paṭiññaṁ gahetvā
  gantvā sarassa āsannaṭṭhāne nisīdi. So nikkāruṇo bodhisattaṁ
  vijjhitvā pātetvā mātarampissa vijjhituṁ puna dhanuṁ sannayhi. Taṁ disvā
  cullanandiyo ayaṁ me mātaraṁ vijjhitukāmo, ekadivasampi kho me mātā
  jīvamānā laddhajīvitā yeva nāma hoti, jīvitadānamassā dassāmīti
  sākhantarā nikkhamitvā bho purisa mā me mātaraṁ vijjhi, ahamassā
  jīvitadānaṁ dammi, tvaṁ maṁ vijjhitvā amhe dve bhātaro gahetvā
  amhākaṁ mātuyā jīvitadānaṁ dehīti tassa paṭiññaṁ gahetvā sarassa
  āsannaṭṭhāne nisīdi. So tampi vijjhitvā pātetvā ghare dārakānaṁ
  bhavissatīti mātarampi tesaṁ vijjhitvā pātetvā tayopi kājenādāya
  gehābhimukho pāyāsi. Athassa pāpapurisassa gehe asanī patitvā
-------------------------------------------------
[page 268]
  Bhariyañca dve ca dārake geheneva saddhiṁ jhāpesi, piṭṭhivaṁsathūṇatulāmattaṁ
  avasissi. Atha naṁ gāmadvāre yeva eko puriso disvā taṁ
  pavattiṁ ārocesi. So puttadārasokena abhibhūto tasmiṁ yeva ṭhāne
  maṁsakājañca dhanukkalāpañca chaḍḍetvā vatthaṁ pahāya naggo bāhā
  paggayha paridevamāno gantvā gharaṁ pāvisi. Athassa sā tulā
  bhijjitvā sīse patitvā sīsaṁ bhindi. Paṭhavī vivaraṁ adāsi.
  Avīcito jālā uṭṭhahi. So paṭhaviyā giliyamāno ācariyassa
  ovādaṁ saritvā imaṁ vata kāraṇaṁ disvā pārāsariyabrāhmaṇo
  mayhaṁ ovādamadāsīti paridevamāno imaṁ gāthadvayamāha
         idaṁ tadācariyavaco pārāsariyo yadābravi
         mā su tvaṁ akari pāpaṁ yaṁ tvaṁ pacchā katantape,
         yāni karoti puriso, tāni attani passati,
         kalyāṇakārī kalyāṇaṁ pāpakārī ca pāpakaṁ,
         yādisaṁ vapate bījaṁ tādisaṁ harate phalanti.
      Tassattho yaṁ pārāsariyo brāhmaṇo abravi mā su tvaṁ
  pāpaṁ akari, yaṁ kataṁ pacchā taññeva tappeyyāti, idaṁ taṁ ācariyassa
  vacanaṁ, yāni kāyavacīmanodvārehi kammāni puriso karoti, tesaṁ
  vipākaṁ paṭilabhanto tāni yeva attani passati, kalyāṇakammakārī
  kalyāṇaphalamanubhoti, pāpakārī ca pāpakameva lāmakaṁ
  aniṭṭhaphalamanubhoti. Lokasmimpi hi yādisaṁ vapate bījaṁ tādisaṁ harate
  phalaṁ bījānurūpaṁ bījānucchavikameva phalaṁ harati gaṇhati anubhavatīti.
-------------------------------------------------
[page 269]
      Iti so paridevantova paṭhaviṁ pavisitvā avīcimahāniraye
  nibbatti.
      Satthā na bhikkhave idāneva devadatto kakkhaḷo pharuso, pubbepi
  kakkhaḷo pharuso nikkāruṇiko yevāti vatvā imaṁ dhammadesanaṁ āharitvā
  jātakaṁ samodhānesi. Tadā luddakapuriso devadatto ahosi,
  disāpāmokkho ācariyo sāriputto, cullanandiyo ānando, mātā
  mahāpajāpatī gotamī, mahānandiyo pana ahamevāti.
                    Cullanandiyajātakaṁ dutiyaṁ.
                        ---------
                       3 Puṭabhattajātakaṁ
      name namantassāti idaṁ satthā jetavane viharanto ekaṁ kuṭumbikaṁ
  ārabbha kathesi.
      Sāvatthinagaravāsī kireko kuṭumbiko ekena jānapadakuṭumbikena
  saddhiṁ vohāraṁ akāsi. So attano bhariyaṁ ādāya tassa dhāraṇakassa
  santikaṁ agamāsi. Dhāraṇako dātuṁ na sakkomīti na kiñci adāsi.
  Itaro kujjhitvā bhattaṁ abhuñjitvāva nikkhami. Atha naṁ antarāmagge
  chātajjhattaṁ disvā maggapaṭipannā purisā bhariyāyapi datvā
  bhuñjāhīti bhattapuṭaṁ adaṁsu. So taṁ gahetvā tassā adātukāmo
  hutvā bhadde idaṁ corānaṁ tiṭṭhanaṭṭhānaṁ, tvaṁ purato yāhīti taṁ
  uyyojetvā sabbaṁ bhattaṁ bhuñjitvā tucchapuṭaṁ dassetvā bhadde
-------------------------------------------------
[page 270]
  Abhattakatucchapuṭaṁ adaṁsūti āha. Sā tena ekena bhuttabhāvaṁ ñatvā
  domanassappattā ahosi. Te ubhopi jetavanapiṭṭhivihārena gacchantā
  pānīyaṁ pivissāmāti jetavanaṁ pavisiṁsu. Satthāpi tesaññeva āgamanaṁ
  olokento migaṁ gahetvā ṭhitaluddako viya gandhakuṭicchāyāya nisīdi.
  Te satthāraṁ disvā upasaṅkamitvā vanditvā nisīdiṁsu. Satthā tehi
  saddhiṁ paṭisanthāraṁ katvā kiṁ upāsike ayaṁ te bhattā hitakāmo
  sasnehoti pucchi. Bhante ahaṁ etassa sasnehā, ayaṁ pana mayhaṁ
  nisneho, tiṭṭhantu aññe divasā, ajjevesantarāmagge puṭabhattaṁ
  labhitvā mayhaṁ adatvā attanāva bhuñjatīti. Upāsike niccākālampi
  tvaṁ etassa hitakāmā sasnehā, ayaṁ nisnehova, yadā pana
  paṇḍite nissāya tava guṇe jānāti, tadā sabbissariyaṁ niyyādetīti
  vatvā tāya yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  amaccakule nibbattitvā vayappatto tassa atthadhammānusāsako ahosi.
  Atha naṁ rājā padubbheyyāpi me ayanti attano puttaṁ āsaṅkanto
  nīhari. So attano bhariyaṁ gahetvā nagarā nikkhamma ekasmiṁ
  kāsikagāme vāsaṁ kappesi. So aparabhāge pitu kālakatabhāvaṁ sutvā
  kulasantakaṁ rajjaṁ gaṇhissāmīti bārāṇasiṁ paccāgacchanto antarāmagge
  bhariyāyapi datvā bhuñjāhīti puṭabhattaṁ labhitvā tassā adatvā
  sayameva bhuñji. Sā kakkhaḷo vatāyaṁ purisoti domanassappattā
  ahosi. So bārāṇasiyaṁ rajjaṁ gahetvā taṁ aggamahesiṭṭhāne
-------------------------------------------------
[page 271]
  Ṭhapetvā ettakameva etissā alanti na aññaṁ sakkāraṁ vā
  sammānaṁ vā karoti, kathaṁ yāpesītipi naṁ na pucchati. Bodhisatto
  cintesi ayaṁ devī rañño bahuppakārā sasnehā, rājā panetaṁ
  kismiñci na maññati, sakkārasammānamassā kāressāmīti taṁ
  upasaṅkamitvā upacāraṁ katvā ekamantaṁ ṭhatvā kintātāti vutte kathaṁ
  samuṭṭhāpetuṁ mayaṁ devi tumhe upaṭṭhahāma, kiṁ nāma mahallakānaṁ
  mātāpitūnaṁ vatthakkhaṇḍaṁ vā bhattapiṇḍaṁ vā dātuṁ na vaṭṭatīti āha.
  Tāta ahaṁ attanāpi kiñci na labhāmi, tumhākaṁ kiṁ dassāmi, nanu
  labhanakāle adāsiṁ, idāni pana me rājā na kiñci deti, tiṭṭhatu
  aññaṁ dānaṁ, rajjaṁ gaṇhituṁ āgacchanto antarāmagge bhattapuṭaṁ
  labhitvā bhattamattampi me adatvā attanāva bhuñjīti. Kiṁ pana
  amma rañño santike evaṁ kathetuṁ sakkhissathāti. Sakkhissāmi
  tātāti. Tena hi ajjeva mama rañño santike ṭhitakāle mayi
  pucchante evaṁ kathetha, ajjeva vo guṇaṁ jānāpessāmīti. Evaṁ
  vatvā bodhisatto purimataraṁ gantvā rañño santike aṭṭhāsi.
  Sāpi gantvā rañño santike aṭṭhāsi. Atha naṁ bodhisatto amma
  tumhe ativiya kakkhaḷā, kinnāma pitūnaṁ vatthakkhaṇḍaṁ vā
  bhattapiṇḍamattaṁ vā dātuṁ na vaṭṭatīti. Tāta ahameva rañño santikā
  kiñci na labhāmi, tumhākaṁ kiṁ dassāmīti. Nanu aggamahesiṭṭhānaṁ
  vo laddhanti. Tāta kismiñci sammāne asati aggamahesiṭṭhānaṁ
  kiṁ karissati, idāni me tumhākaṁ rājā kiṁ dassati, so antarāmagge
-------------------------------------------------
[page 272]
  Bhattapuṭaṁ labhitvā tato kiñci adatvā sayameva bhuñjīti. Bodhisatto
  evaṁ kira mahārājāti pucchi. Rājā adhivāsesi. Bodhisatto tassa
  adhivāsanaṁ viditvā tena hi amma rañño appiyakālato paṭṭhāya
  kiṁ tumhākaṁ idha vāsena, lokasmiṁ hi appiyasampayogova dukkho,
  tumhākaṁ idha vāse sati rañño appiyasampayogo dukkhaṁ bhavissati,
  ime sattā nāma bhajantaṁ bhajanti, abhajantaṁ abhajanabhāvaṁ ñatvā
  aññattha gantabbaṁ, mahanto hi lokasannivāsoti vatvā imā gāthā
  avoca
                 name namantassa, bhaje bhajantaṁ,
                 kiccānukubbassa kareyya kiccaṁ,
                 nānatthakāmassa kareyya atthaṁ,
                 asambhajantampi na sambhajeyya.
                 Caje cajantaṁ, vanathaṁ na kayirā,
                 apetacittena na sambhajeyya,
                 dijo dumaṁ khīṇaphalaṁva ñatvā
                 aññaṁ samekkheyya, mahā hi lokoti.
      Tattha name namantassa bhaje bhajantanti yo attano namati
  tasseva paṭinameyya, yo ca bhajati taññeva bhajeyya. Kiccānukubbassa
  kareyya kiccanti attano uppannaṁ kiccaṁ anukubbantasseva tassāpi
  uppannakiccaṁ paṭikareyya. Caje cajantaṁ, vanathaṁ na kayirāti attānaṁ
  jahantaṁ jahetheva, kiñci tasmiṁ taṇhāsaṅkhātaṁ vanathaṁ na kareyya.
-------------------------------------------------
[page 273]
  Apetacittenāti vigatacittena vipallaṭṭhacittena. Na sambhajeyyāti
  tathārūpena saddhiṁ na samāgaccheyya. Dijo dumanti yathā sakuṇo
  pubbe phalitampi rukkhaṁ phale khīṇe khīṇaphalo ayanti ñatvā taṁ chaḍḍetvā
  aññaṁ samekkhati pariyesati evaṁ aññaṁ samekkheyya, mahā hi esa
  loko, avassaṁ tumhesu sasnehaṁ ekaṁ purisaṁ labhissathāti.
      Taṁ sutvā bārāṇasirājā deviyā sabbissariyaṁ adāsi. Tato
  paṭṭhāya samaggā sammodamānā vasiṁsu.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne dve jāyapatikā sotāpattiphale
  patiṭṭhahiṁsu. Tadā jāyapatikā imeva dve jāyapatikā ahesuṁ,
  paṇḍitāmacco pana ahamevāti.
                     Puṭabhattajātakaṁ tatiyaṁ.
                         -------
                       4 Kumbhīlajātakaṁ
      yassete caturo dhammāti idaṁ satthā veḷuvane viharanto devadattaṁ
  ārabbha kathesi.
          Yassete caturo dhammā guṇā paramabhaddakā
          saccaṁ dhammo dhiti cāgo diṭṭhaṁ so ativattati
          yassa te ca na vijjanti guṇā paramabhaddakā
          saccaṁ dhammo dhiti cāgo diṭṭhaṁ so nātivattatīti.
-------------------------------------------------
[page 274]
      Tattha guṇā paramabhaddakāti yassete bhaddakā cattāro rāsaṭṭhena
  piṇḍaṭṭhena guṇā na vijjanti so paccāmittaṁ atikkamituṁ na
  sakkotīti. Sesamettha sabbaṁ heṭṭhā kumbhīlajātake vuttanayameva saddhiṁ
  samodhānenāti.
                     Kumbhīlajātakaṁ catutthaṁ.
                        --------
                      5 Khantivaṇṇanajātakaṁ
      atthi me puriso devāti idaṁ satthā jetavane viharanto
  kosalarājānaṁ ārabbha kathesi.
      Tassa kireko bahuppakāro amacco antepure padussi. Rājā
  upakārako meti ñatvāpi adhivāsetvā satthu ārocesi. Satthā
  purāṇakarājānopi mahārāja evaṁ adhivāsesuṁ yevāti vatvā tena
  yācito atītaṁ āhari.
      Atīte bārāṇasiyaṁ brahmadatte rajjaṁ kārente eko amacco
  tassa antepure padussi. Amaccassāpi sevako tassa gehe padussi.
  So tassa aparādhaṁ adhivāsetuṁ asakkonto taṁ ādāya rañño santikaṁ
  gantvā deva eko me upaṭṭhāko sabbakiccakārako, so mayhaṁ
  gehe padussi, tassa kiṁ kātuṁ vaṭṭatīti pucchanto paṭhamaṁ gāthamāha
         atthi me puriso deva sabbakiccesu byāvaṭo,
         tassa cekoparādhatthi, tattha tvaṁ kinti maññasīti.
-------------------------------------------------
[page 275]
      Tattha tassa cekoparādhatthīti tassa ca purisassa eko aparādho
  atthi. Tattha tvaṁ kinti maññasīti tattha tassa purisassa aparādhe
  tvaṁ kiṁ kātabbanti maññasi, yathā te cittaṁ upajjati tadanurūpamassa
  daṇḍaṁ panehīti dīpeti.
       Taṁ sutvā rājā dutiyaṁ gāthamāha
          amhākaṁ atthi puriso ediso idha vijjati,
          dullabho aṅgasampanno, khanti asmāka ruccatīti.
      Tassattho amhākampi rājūnaṁ sataṁ ediso bahuppakāro agāre
  dussanakapuriso atthi. So ca kho idha vijjati idānipi idheva
  saṁvijjati, mayaṁ rājānopi samānā tassa bahuppakārataṁ sandhāya
  adhivāsema, tuyhaṁ pana araññopi sato adhivāsanabhāro 1- jāto.
  Aṅgasampannoti sabbaguṇakoṭṭhāsehi samannāgato puriso nāma dullabho, tena
  kāraṇena amhākaṁ evarūpesu ṭhānesu adhivāsanakhanti yeva ruccatīti.
      Amacco attānaṁ sandhāya rañño 2- vuttabhāvaṁ ñatvā tato
  paṭṭhāya antepure padussituṁ na visahi. Sopissa sevako rañño
  ārocitabhāvaṁ ñatvā tato paṭṭhāya taṁ kammaṁ kātuṁ na visahi.
      Satthā imaṁ dhammadesanaṁ āharitvā jātakaṁ samodhānesi. Tadā
  ahameva bārāṇasirājā ahosinti. Sopi amacco rañño satthu
  kathitabhāvaṁ ñatvā tato paṭṭhāya taṁ kammaṁ kātuṁ nāsakkhīti.
                   Khantivaṇṇanajātakaṁ pañcamaṁ.

  *  *  *  *  *  *
  Footnote: 1 adhivāsanaṁ bhārotipi 2 raññātipi.
-------------------------------------------------
[page 276]
                       6 Kosiyajātakaṁ
      kāle nikkhamanā sādhūti idaṁ satthā jetavane viharanto
  kosalarājānaṁ ārabbha kathesi.
      Sokalarājā paccantaṁ vūpasamanatthāya akāle nikkhami. Vatthu
  heṭṭhā vuttanayameva. Satthā pana atītaṁ āharitvā āha. Mahārāja
      atīte bārāṇasirājā akāle nikkhamitvā uyyāne khandhāvāraṁ
  nivāsesi. Tasmiṁ kāle eko ulūkasakuṇo veḷugumbaṁ pavisitvā
  nilīyi. Kākasenā āgantvā nikkhamantameva taṁ gaṇhissāmāti
  parivāresuṁ. So suriyatthagamanaṁ anoloketvāva akālasseva
  nikkhamitvā palāyituṁ ārabhi. Atha naṁ kākā parivāretvā tuṇḍehi
  koṭṭetvā paripātesuṁ. Rājā bodhisattaṁ āmantetvā kiṁ nu kho
  paṇḍita ime kākā kosiyaṁ paripātentīti pucchi. Bodhisatto
  akāle mahārāja attano vasanaṭṭhānā nikkhamantā evarūpaṁ dukkhaṁ
  paṭilabhanti yeva, tasmā akāle attano vasanaṭṭhānā nikkhamituṁ na
  vaṭṭatīti imamatthaṁ pakāsento imaṁ gāthādvayamāha
       kāle nikkhamanā sādhu, nākāle sādhu nikkhamo,
       akālena hi nikkhamma ekakampi bahujjano
       na kiñci atthaṁ jāteti 1- dhaṁkasenāva kosiyaṁ.

  *  *  *  *  *  *
  Footnote: 1 jānetītipi.
-------------------------------------------------
[page 277]
       Dhīro vidhividhānaññū paresaṁ vivarānugū
       sabbāmitte vasīkatvā kosiyova sukhī siyāti.
      Tattha kāle nikkhamanā sādhūti mahārāja nikkhamanā nāma nikkhamanaṁ
  vā parakkamanaṁ vā yuttamattakāle sādhu nākāle sādhu nikkhamoti akāle
  pana attano vasanaṭṭhānato aññattha gantuṁ nikkhamanaṁ vā parakkamanaṁ
  vā na sādhu. Akālena hīti ādīsu catūsu padesu paṭhamapadena saddhiṁ
  tatiyaṁ dutiyena catutthaṁ yojetvā evaṁ attho veditabbo, attano
  vasanaṭṭhānato hi koci puriso akāle nikkhamitvā vā parakkamitvā
  vā na kiñci atthaṁ jāteti attano appamattakampi vuḍḍhiṁ
  uppādetuṁ na sakkoti. Atha kho ekakampi bahujjano bahupi so
  paccatthikajano ekaṁ akāle nikkhamantaṁ vā parakkamantaṁ vā ekakaṁ
  samparivāretvā mahāvināsaṁ pāpeti. Tatrāyaṁ upamā, dhaṁkasenā va
  kosiyanti yathā ayaṁ dhaṁkasenā imaṁ akāle nikkhamantañca parakkamantañca
  kosiyaṁ tuṇḍehi vitudantā mahāvināsaṁ pāpeti, tathā.
  Tasmā tiracchānagate ādiṁ katvā kenaci akāle attano vasanaṭṭhānato
  na nikkhamitabbaṁ na parakkamitabbanti. Dutiyagāthāya dhīroti paṇḍito.
  Vidhīti porāṇakapaṇḍitehi ṭhapitapaveṇi. Vidhānanti koṭṭhāso vā
  saṁvidahanaṁ vā. Vivarānugūti vivaraṁ anugacchanto jānanto.
  Sabbāmitteti sabbe amitte. Vasīkatvāti attano vase katvā.
  Kosiyovāti imamhā bālakosiyā añño paṇḍitakosiyo viya.
  Idaṁ vuttaṁ hoti yo ca kho paṇḍito imasmiṁ kāle nikkhamitabbaṁ
-------------------------------------------------
[page 278]
  Parakkamitabbaṁ imasmiṁ kāle na nikkhamitabbaṁ na parakkamitabbanti
  porāṇapaṇḍitehi ṭhapitassa paveṇisaṅkhātassa vidhino koṭṭhāsasaṅkhātaṁ
  vidhānaṁ tassa vā vidhino vidhānaṁ saṁvidahanaṁ anuṭṭhānaṁ jānāti. So
  vidhividhānaññū paresaṁ attano paccāmittānaṁ vivaraṁ ñatvā yathā nāma
  paṇḍito kosiyo rattisaṅkhātena attano kālena nikkhamitvā ca
  parakkamitvā ca tattha tattha sayitānaññeva kākānaṁ sīsāni chindamāno
  te sabbe amitte vasīkatvā sukhī siyā evaṁ dhīropi kāle
  nikkhamitvā parakkamitvā attano paccāmitte vasīkatvā sukhī niddukkho
  bhaveyyāti.
      Rājā bodhisattassa vacanaṁ sutvā nivatti.
      Satthā imaṁ dhammadesanaṁ āharitvā jātakaṁ samodhānesi. Tadā
  rājā ānando ahosi, paṇḍitāmacco pana ahamevāti.
                     Kosiyjātakaṁ chaṭṭhaṁ.
                        --------
                       7 Gūthapāṇajātakaṁ
      sūro sūrena saṅgammāti idaṁ sattā jetavane viharanto
  aññataraṁ bhikkhuṁ ārabbha kathesi.
      Tasmiṁ kira kāle jetavanato gāvutaddhayojanamatte 1- eko
  nigamagāmo ahosi. Tattha bahūni salākabhattapakkhikabhattāni atthi.

  *  *  *  *  *  *
  Footnote: 1 gāvutadviyojanamattetipi.
-------------------------------------------------
[page 279]
  Tattheko pañhapucchako koṇḍo vasati. So salākabhattapakkhikabhattānaṁ
  atthāya gate daharabhikkhū ca sāmaṇere ca ke pivanti,
  ke khādanti, ke bhuñjantīti pañhaṁ pucchitvā kathetuṁ asakkonte
  lajjāpesi. Te tassa koṇḍassa bhayena salākabhattapakkhikabhattatthāya
  taṁ gāmaṁ na gacchanti. Athekadivasaṁ ekopi bhikkhu salākaggaṁ gantvā
  bhante asukagāme salākabhattaṁ vā pakkhikabhattaṁ vā atthīti pucchitvā
  atthāvuso, tattha paneko koṇḍo pañhaṁ pucchati, kathetuṁ asakkonte
  akkosati paribhāsati, tassa bhayena keci gantuṁ na sakkontīti vutte
  bhante tattha bhattāni mayhaṁ pāpetha, ahantaṁ dametvā nibbisevanaṁ
  katvā tato paṭṭhāya amhe disvā palāyanakaṁ karissāmīti āha.
  Bhikkhū sādhūti sampaṭicchitvā tassa tattha bhattāni pāpesuṁ.
  So tattha gantvā gāmadvāre cīvaraṁ pārupi. Taṁ disvā koṇḍo
  caṇḍameṇḍako viya vegena upagantvā pañhaṁ me samaṇa kathehīti
  āha. Upāsaka gāme caritvā yāguṁ ādāya āsanasālantāva
  āgantuṁ me dehīti. So yāguṁ ādāya āsanasālaṁ āgatepi
  tasmiṁ tatheva āha. Sopi taṁ yāguṁ tāva me pātuṁ dehi, āsanasālaṁ
  sammajjituṁ dehi, salākabhattaṁ tāva me āharituṁ dehīti vatvā
  salākabhattaṁ āharitvā tameva pattaṁ gāhāpetvā ehi, pañhaṁ te
  kathessāmīti bahigāmaṁ netvā cīvaraṁ saṁharitvā aṅse ṭhapetvā tassa
  hatthato pattaṁ gahetvā aṭṭhāsi. Tatthāpi naṁ so samaṇa pañhaṁ
  me kathehīti āha. Atha naṁ kathemi te pañhanti ekappahāreneva
-------------------------------------------------
[page 280]
  Pātetvā aṭṭhīni sañcuṇṇanto viya pothetvā gūthaṁ mukhe pakkhipitvā
  itodāni paṭṭhāya imaṁ gāmaṁ āgatabhikkhuṁ kiñci pañhaṁ pucchitakāle
  jānissāmīti santajjetvā pakkāmi. So tato paṭṭhāya bhikkhuṁ
  disvā palāyati. Aparabhāge tassa bhikkhuno sā kiriyā bhikkhusaṅghe
  pākaṭā jātā. Athekadivasaṁ bhikkhū dhammasabhāyaṁ kathaṁ samuṭṭhāpesuṁ
  āvuso asukabhikkhu kira koṇḍassa mukhe gūthaṁ pakkhipitvā gatoti.
  Satthā āgantvā kāyanuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave so bhikkhu idāneva
  taṁ mīḷhena āsādesi, pubbepi āsādesi yevāti vatvā atītaṁ
  āhari.
      Atīte aṅgamagadhavāsino aññamaññassa raṭṭhaṁ gacchantā
  ekadivasaṁ dvinnaṁ raṭṭhānaṁ sīmantare ekaṁ gharaṁ nissāya vasitvā
  suraṁ pivitvā macchamaṁsaṁ khāditvā pātova yānāni yojetvā
  pakkamiṁsu. Tesaṁ gatakāle eko gūthakhādakapāṇako gūthagandhena
  āgantvā tesaṁ nisinnaṭṭhāne chaḍḍitasuraṁ disvā pānīyaṁ pipāsāya
  pivitvā matto hutvā gūthapuñjaṁ abhiruhi. Allagūthaṁ tasmiṁ āruḷhe
  thokaṁ onami. So paṭhavī maṁ dhāretuṁ na sakkotīti viravati.
  Tasmiññeva khaṇe eko mattavāraṇo taṁ padesaṁ patvā gūthagandhaṁ
  ghāyitvā jigucchanto paṭikkami. So taṁ disvā esa mama bhayena
  palāyīti saññī hutvā iminā me saddhiṁ saṅgāmaṁ kātuṁ vaṭṭatīti taṁ
  avhayanto paṭhamaṁ gāthamāha
-------------------------------------------------
[page 281]
         Sūro sūrena saṅgamma vikkantena pahārinā
         ehi nāga nivattassu, kinnu bhīto palāyasi,
         passantu aṅgamagadhā mamaṁ tuyhañca vikkamanti.
      Tassattho tvaṁ sūro mayā sūrena saddhiṁ samāgantvā viriyavikkamena
  vikkantena pahāradānasamatthatāya pahārinā kiṁkāraṇā asaṅgāmatthāya
  gacchasi, nanu nāma ekasampahāro dātabbo siyā, tasmā
  ehi nāga nivattassu, ettakeneva maraṇabhayatajjito hutvā kinnu
  bhīto palāyasi, ime imaṁ sīmantaraṁ katvā vasantā passantu
  aṅgamagadhā mama tuyhañca vikkamaṁ ubhinnampi amhākaṁ parakkamaṁ
  passantūti. So hatthī uccāretvā tassa vacanaṁ sutvā nivattitvā
  tassa santikaṁ gantvā taṁ apasādento dutiyaṁ gāthamāha
         na taṁ pādā vadhissāmi na dantena na soṇḍiyā,
         mīḷhena taṁ vadhissāmi, pūti haññatu pūtināti.
      Tassattho na taṁ pādādīhi vadhissāmi, tuyhaṁ pana anucchavikena
  mīḷhena taṁ vadhissāmīti evañca pana vatvā pūtigūthapāṇako pūtinā
  va haññatūti.
      Tassa matthake mahantaṁ laṇḍaṁ pātetvā udakaṁ vissajjetvā
  tattheva taṁ jīvitakkhayaṁ pāpetvā koñcanādaṁ nadanto araññameva
  pāvisi.
      Satthā imaṁ dhammadesanaṁ āharitvā jātakaṁ samodhānesi. Tadā
-------------------------------------------------
[page 282]
  Gūthapāṇako koṇḍo ahosi, vāraṇo so bhikkhu, taṁ kāraṇaṁ paccakkhato
  disvā tasmiṁ vanasaṇḍe nibbattadevatā pana ahamevāti.
                    Gūthapāṇakajātakaṁ sattamaṁ.
                       -----------
                       8 Kāmanītajātakaṁ
      tayo girinti idaṁ satthā jetavane viharanto kāmanītabrāhmaṇaṁ
  nāma ārabbha kathesi.
      Vatthu paccuppannañca atītañca dvādasanipāte kāmajātake
  āvibhavissati.
      Tesu pana dvīsu rājaputtesu jeṭṭhako āgantvā bārāṇasiyaṁ
  rājā ahosi. Kaniṭṭho uparājā. Tesu rājā vatthukāmakilesakāmesu
  atitto dhanalolo 1- ahosi. Tadā bodhisatto sakko devarājā
  hutvā jambudīpaṁ olokento tassa rañño dvīsupi kāmesu atittabhāvaṁ
  ñatvā imaṁ rājānaṁ niggahetvā lajjāpessāmīti brāhmaṇamāṇavakavaṇṇena
  āgantvā rājānaṁ passi. Raññā ca kenatthena
  āgatosi māṇavāti vutte ahaṁ mahārāja tīṇi nagarāni passāmi
  khemāni subhikkhāni pahūtahatthiassarathapattihiraññasuvaṇṇālaṅkārabharitāni,
  sakkā pana tāni appakeneva balena gaṇhituṁ, ahante tāni gahetvā
  dātuṁ āgatoti āha. Kadā gacchāma māṇavāti vutte sve

  *  *  *  *  *  *
  Footnote: 1 dhanalobhotipi.
-------------------------------------------------
[page 283]
  Mahārājāti. Tena hi gacchāma, pātova āgaccheyyāsīti. Sādhu
  mahārāja, vegena balaṁ sajjehīti vatvā sakko sakaṭṭhānameva gato.
  Rājā punadivase bheriñcārāpetvā balasajjaṁ kārāpetvā amacce
  pakkositvā hiyyo eko brāhmaṇamāṇavo uttarapañcāle
  indapatte kekaketi imesu tīsu nagaresu rajjaṁ gahetvā dassāmīti
  āha, ahaṁ taṁ māṇavaṁ ādāya tīsu nagaresu rajjaṁ gaṇhissāmi,
  vegena taṁ pakkosathāti. Katthassa deva nivāso dāpitoti. Na
  me tassa nivāsagehaṁ dāpitanti. Nivāsaparibbayo 1- pana dinnoti.
  Sopi na dinnoti. Atha kahaṁ gamissāmāti 2-. Nagaravīthīsu
  olokethāti. Te olokentā adisvā na passāma mahārājāti
  āhaṁsu. Rañño māṇavaṁ apassantassa evaṁ mahantā issariyā
  parihīnomhītī mahāsoko udapādi, hadayavatthu uṇhaṁ ahosi,
  vatthulohitaṁ kuppi, lohitapakkhandikā udapādi. Vejjāpi tikicchituṁ
  nāsakkhiṁsu. Tato tīhacatūhaccayena sakko āvajjamāno tassa taṁ
  ābādhaṁ ñatvā tikicchissāmi nanti brāhmaṇavaṇṇena āgantvā
  dvāre ṭhatvā vejjo brāhmaṇo tumhākaṁ tikicchanatthāya āgatoti
  ārocāpesi. Rājā taṁ sutvā mahantamahantā rājavejjā maṁ
  tikicchituṁ nāsakkhiṁsu, paribbayamassa 3- dāpetvā uyyojethāti āha.
  Sakko taṁ sutvā mayhaṁ neva nivāsanaparibbayena 4- attho, vejjalābhampi

  *  *  *  *  *  *
  Footnote: 1 nivāpapariccayotipi. 2 taṁ passissāmātītipi. 3 pariccayamassātipi.
  4 nivāpena pariccayenātipi.
-------------------------------------------------
[page 284]
  Na gaṇhissāmi, tikicchissāmi naṁ, 1- rājā maṁ passatūti āha.
  Rājā taṁ sutvā tena hi āgacchatūti āha. Sakko pavisitvā
  jayāpetvā ekamantaṁ aṭṭhāsi. Rājā tvaṁ maṁ tikicchissasīti
  āha. Āma devāti. Tena hi tikicchassūti āha. Sādhu
  mahārāja, byādhino me lakkhaṇaṁ kathetha, kena kāraṇena uppanno,
  kiṁ khāditaṁ vā pītaṁ vā nissāya udāhu diṭṭhaṁ vā sutaṁ vāti.
  Tāta mayhaṁ byādhi sutaṁ nissāya uppannoti. Kinte sutanti.
  Tāta eko māṇavo āgantvā mayhaṁ tīsu nagaresu rajjaṁ gaṇhitvā
  dassāmīti āha, ahaṁ tassa nivāsanaṭṭhānaṁ vā nivāsaparibbayaṁ vā
  na dāpesiṁ, so mayhaṁ kujjhitvā aññassa rañño santikaṁ gato
  bhavissati, atha me evaṁ mahantā nāma issariyā parihīnomhīti
  cintentassa ayaṁ byādhi uppanno, sace sakkosi tvaṁ, me kāmacittaṁ
  nissāya uppannaṁ byādhiṁ tikicchāhīti etamatthaṁ pakāsento paṭhamaṁ
  gāthamāha
                  tayo giriṁ antaraṁ kāmayāmi
                  pañcālo 2- kuruyo kekake ca,
                  tatuttariṁ brāhmaṇa kāmayāmi,
                  tikiccha maṁ brāhmaṇa kāmanītanti.
      Tattha tayo girinti tayo girī. Ayameva vā pāṭho. Yathā
  ca sudassanagirino dvāraṁ hetaṁ pakāsatīti ettha sudassanadevanagaraṁ

  *  *  *  *  *  *
  Footnote: 1 panātipi. 2 pañcālātipi.
-------------------------------------------------
[page 285]
  Yujjhitvā duggaṇhatāya duccalanatāya sudassanagirīti vuttaṁ evamidhāpi
  tīṇi nagarāni tayo girinti adhippetāni, tasmā ayamettha attho.
  Tīṇi pana nagarāni tesañca antaraṁ tividhampi raṭṭhaṁ kāmayāmi.
  Pañcālo kuruyo kekake cāti imāni tesaṁ raṭṭhānaṁ nāmāni tesu
  pañcālo uttarapañcālo. Tattha kapilaṁ nāma nagaraṁ. Kuruyoti
  kururaṭṭhaṁ. Tattha indapattaṁ nāma nagaraṁ. Kekake cāti paccatte
  upayogavacanaṁ. Tena kekakaraṭṭhaṁ dasseti. Tattha kekakarājadhānī
  yeva nagaraṁ. Tatuttarinti taṁ ahaṁ ito paṭiladdhā bārāṇasirajjā
  tatuttariṁ tividhaṁ rajjaṁ kāmayāmi. Tikiccha maṁ brāhmaṇa kāmanītanti
  imehi vatthukāmehi ca kilesakāmehi ca nītaṁ hataṁ pahataṁ sace sakkosi
  tikiccha maṁ brāhmaṇāti.
      Atha naṁ sakko mahārāja tvaṁ mūlosadhādīhi atekiccho
  ñāṇosadheneva tikicchitabboti vatvā dutiyaṁ gāthamāha
               kaṇhāhi daṭṭhassa karonti heke
               amanussaviṭṭhassa 1- karonti paṇḍitā,
               na kāmanītassa karoti koci,
               okkantasukkassa hi kā tikicchāti.
      Tattha kaṇhāhi daṭṭhassa karonti heketi ekacce hi tikicchakā
  ghoravisena kāḷasappena daṭṭhassa mantehi ceva osadhehi ca tikicchaṁ
  karonti. Amanussaviṭṭhassa karonti paṇḍitāti apare paṇḍitā

  *  *  *  *  *  *
  Footnote: 1 amanussavaddhassātipi .pe.
-------------------------------------------------
[page 286]
  Bhūtavejjā bhūtayakkhādīhi amanussehi viṭṭhassa gahitassa abhibhūtassa
  balikammaparittakaraṇaosadhaparibhāvitādīhi tikicchaṁ karonti. Na
  kāmanītassa karoti kocīti kāmehi pana nītassa kāmavasikassa puggalassa
  aññatra paṇḍitehi na añño koci tikicchaṁ karoti, karontopi
  kātuṁ samattho nāma natthi. Kiṁkāraṇā. Okkantasukkassa hi
  kā tikicchāti okkantassa avakkantassa sukkassa kusaladhammassa
  mariyādaṁ atikkantassa akusaladhamme patiṭṭhitassa puggalassa
  mantosadhādīhi kā nāma tikicchā na sakkā etehi tikicchitunti.
      Itissa mahāsatto imaṁ kāraṇaṁ dassetvā uttariṁ evamāha
  mahārāja sace tvaṁ tāni tīṇi rajjāni lacchasi, api nu kho imesu
  catūsu nagaresu rajjaṁ kārento ekappahāreneva cattāri sāṭakayugāni
  paridaheyyāsi, catūsu suvaṇṇapātīsu bhuñjeyyāsi catūsu sirisayanesu
  sayeyyāsi, mahārāja taṇhāvasikena nāma bhavituṁ na vaṭṭati,
  taṇhā nāmesā vipattimūlā, sā vaḍḍhamānā yo taṁ vaḍḍheti,
  taṁ puggalaṁ aṭṭhasu mahānirayesu soḷasasu ussadanirayesu nānappakārappabhedesu
  ca avasesāpāyesu khipatīti. Evaṁ rājānaṁ nirayādibhayena
  tajjetvā mahāsatto dhammaṁ desesi. Rājāpissa dhammaṁ sutvā
  vigatasoko hutvā tāvadeva nibyādhitaṁ pāpuṇi. Sakkopissa
  ovādaṁ datvā sīlesu patiṭṭhāpetvā devalokameva gato. Sopi
  tato paṭṭhāya dānādīni puññāni katvā yathā kammaṁ gato.
-------------------------------------------------
[page 287]
      Satthā imaṁ dhammadesanaṁ āharitvā jātakaṁ samodhānesi tadā
  rājā kāmanītabrāhmaṇo ahosi, sakko pana ahamevāti.
                    Kāmanītajātakaṁ aṭṭhamaṁ.
                       ----------
                       9 Palāyijātakaṁ
      gajaggameghebhīti idaṁ satthā jetavane viharanto palāyiparibbājakaṁ
  ārabbha kathesi.
      So kira vādatthāya sakalajambudīpaṁ vicaritvā kiñci paṭivādaṁ
  alabhitvā anupubbena sāvatthiṁ patvā atthi nu kho koci mayā
  saddhiṁ vādaṁ kātuṁ samatthoti manusse pucchi. Manussā tādisānaṁ
  sahassenapi saddhiṁ vādaṁ kātuṁ samattho sabbaññū dipadānaṁ aggo
  mahāgotamo dhammissaro parappavādamaddano, sakalepi jambudīpe
  uppanno parappavādo taṁ bhagavantaṁ atikkamituṁ samattho natthi,
  velantaṁ patvā samuddaūmiyo viya hi sabbe vādā tassa pādamūlampi
  patvā cuṇṇavicuṇṇā hontīti buddhaguṇe kathesuṁ. Paribbājako
  kahaṁ pana so etarahīti pucchitvā jetavaneti sutvā idānissa vādaṁ
  āropessāmīti mahājanaparivuto jetavanaṁ gacchanto jetena pana
  rājakumārena navakoṭidhanaṁ vissajjetvā kāritaṁ jetavanadvārakoṭṭhakaṁ
  disvā va ayaṁ samaṇassa gotamassa vasanapāsādoti pucchitvā
  dvārakoṭṭhako ayanti sutvā dvārakoṭṭhako tāva evarūpo,
-------------------------------------------------
[page 288]
  Vasanagehaṁ kīdisaṁ bhavissatīti vatvā gandhakuṭi nāma appameyyāti
  vutte evarūpena samaṇena saddhiṁ ko vādaṁ karissatīti tatova
  palāyi. Manussā unnādino hutvā jetavanaṁ pavisitvā satthārā
  kiṁ akāle āgatatthāti vuttā taṁ pavattiṁ kathayiṁsu. Satthā na
  kho upāsakā idāneva pubbepesa mama vasanaṭṭhānassa dvārakoṭṭhakaṁ
  disvā palāyatevāti vatvā tehi yācito atītaṁ āhari.
      Atīte gandhāraraṭṭhe takkasilāyaṁ bodhisatto rajjaṁ kāresi.
  Bārāṇasiyaṁ brahmadatto. So takkasilaṁ gaṇhissāmīti mahantena
  balanikāyena gantvā nagarato avidūre ṭhatvā iminā niyāmena hatthī
  pesetha, iminā asse, iminā rathe, iminā pattī, evaṁ dhāvitvā
  āvudhehi paharatha, evaṁ ghanavassaṁ valāhakā viya saravassaṁ vassathāti
  senaṁ vicārento imaṁ gāthādvayamāha
                  gajaggameghebhi hayaggamālibhi
                  rathūmijātebhi sarābhivassabhi
                  dhanuggahāvaṭṭadaḷhappahāribhi
                  parivāritā takkasilā samantato.
                  Abhidhāvathā cuppatathā ca
                  vividhavinaditā va dantībhi,
                  vattatajja tumulo ghoso
                  yathā vijjutā jaladharassa gajjatoti.
-------------------------------------------------
[page 289]
      Tattha gajaggameghebhīti aggagajameghebhi koñcanādaṁ gajjitaṁ gajjentehi
  mattavāraṇavalāhakehīti attho. Hayaggamālibhīti aggahayamālībhi
  varasindhavamālāgulehi assānikehīti attho. Rathūmijātebhīti sañjāta-
  ūmivegehi sāgare salilehi viya sañjātarathaūmīhi rathānikehīti attho.
  Sarābhivassabhīti tehi yeva rathānikehi ghanavassamegho viya saravassaṁ
  vassantehi. Dhanuggahāvaṭṭadaḷhappahāribhīti dhanuggahehi āvaṭṭa-
  daḷhappahāribhi ito cito ca āvattitvā parivattitvā
  daḷhappaharantehi gahitakhaggaratanadhanudaṇḍehi pattiyodhehi vāti attho.
  Parivāritā takkasilā samantatoti yathā ayaṁ takkasilā parivāritā
  hoti sīghaṁ tathā karothāti attho. Abhidhāvathā cuppatathāti
  vegena dhāvatha ceva uppatatha ca. Vividhavinaditāva dantibhīti
  varavāraṇehi saddhiṁ vividhavinaditā bhavatha selitagajjitavāditehi
  nānāviravā hothāti attho. Vattatajja tumulo ghosoti vattatu ajja
  tumulo mahanto asanisaddasadiso ghoso. Yathā vijjutā jaladharassa
  gajjatoti yathā gajjantassa jaladharassa mukhato niggatā vijjutā
  vicaranti evaṁ vicarantā nagaraṁ parivāretvā rajjaṁ gaṇhathāti
  vadati.
      Iti so rājā gajjitvā senaṁ vicāretvā nagaradvārasamīpaṁ
  gantvā dvārakoṭṭhakaṁ disvā idaṁ rañño vasanagehanti pucchitvā
  ayaṁ nagaradvārakoṭṭhakoti vutte nagaradvārakoṭṭhako tāva evarūpo,
-------------------------------------------------
[page 290]
  Rañño nivesanaṁ kīdisaṁ bhavissatīti vatvā vejayantapāsādasadisanti
  sutvā evaṁ yasasampannena raññā saddhiṁ yujjhituṁ na sakkhissāmāti
  dvārakoṭṭhakaṁ disvā nivattetvā palāyitvā bārāṇasimeva
  agamāsi.
      Satthā imaṁ dhammadesanaṁ āharitvā jātakaṁ samodhānesi.
  Tadā bārāṇasirājā palāyiparibbājako ahosi, takkasilarājā pana
  ahamevāti.
                     Palāyijātakaṁ navamaṁ.
                        --------
                     10 Dutiyapalāyijātakaṁ
      dhajamaparimitanti idaṁ satthā jetavane viharanto palāyiparibbājakaṁ
  ārabbha kathesi.
      Imasmiṁ pana vatthusmiṁ sopi paribbājako jetavanaṁ pāvisi.
  Tasmiṁ khaṇe satthā mahājanaparivuto alaṅkatadhammāsane nisinno
  manosilātale sīhanādaṁ nadanto sīhapotako viya dhammaṁ desesi.
  Paribbājako dasabalassa brahmasarīrapaṭibhāgaṁ rūpaṁ puṇṇacandasassirikaṁ
  mukhaṁ suvaṇṇapaṭṭasadisaṁ nalātañca disvā ko evarūpaṁ purisuttamaṁ
  jinituṁ sakkhissatīti vatvā nivattitvā parisantaraṁ apavisitvā 1- palāyi.
  Mahājano taṁ anubandhitvā nivattitvā satthu taṁ pavattiṁ ārocesi.

  *  *  *  *  *  *
  Footnote: 1 pavisitvātipi.
-------------------------------------------------
[page 291]
  Satthā na so paribbājako idāneva pubbepi mama suvaṇṇavaṇṇaṁ
  mukhaṁ disvā palāto yevāti vatvā atītaṁ āhari.
      Atīte bārāṇasiyaṁ bodhisatto rajjaṁ kāresi. Takkasilāyaṁ
  eko gandhārarājā. So bārāṇasiṁ gahessāmīti caturaṅginiyā
  senāya āgantvā nagaraṁ parivāretvā nagaradvāre ṭhito attano
  balavāhanaṁ oloketvā ko ettakaṁ balavāhanaṁ jinituṁ sakkhissatīti
  attano senaṁ vaṇṇetvā paṭhamaṁ gāthamāha
                   dhajamaparimitaṁ anantapāraṁ
                   duppasahaṁ, dhaṁkehi sāgaramiva
                   girimiva anilena duppasaho,
                   duppasaho ahamajja tādisenāti.
      Tattha dhajamaparimitanti idaṁ tāva me rathesu morapādaṁ ṭhapetvā
  ussāpitadhajameva aparimitaṁ bahuṁ anekasatasaṅkhyaṁ. Anantapāranti
  balavāhanampi me ettakā hatthī ettakā assā ettakā rathā
  ettakā pattīti gaṇanaparicchedarahitaṁ annatapāraṁ. Duppasahanti na
  sakkā paṭisattūhi sahituṁ abhibhavituṁ. Yathā kiṁ. Dhaṁkehi sāgaramiva.
  Yathā sāgaro bahūhipi kākehi vegavikkhambhanavasena vā atikkamanavasena
  vā duppasaho, evaṁ duppasahaṁ. Girimiva anilena duppasahoti
  api ca me ayaṁ balakāyo yathā pabbato vātena akampaniyato
  duppasaho tathā aññena balakāyena duppasaho. Duppasaho ahamajja
  tādisenāti svāhaṁ iminā balena samannāgato ajja tādisena
-------------------------------------------------
[page 292]
  Duppasahoti aṭṭālake ṭhitaṁ bodhisattaṁ sandhāya vadati.
      Athassa so puṇṇacandasassirīkaṁ attano mukhaṁ dassetvā bāla
  mā vippalapasi, idāni te balavāhanaṁ mattavaravāraṇo viya naḷavanaṁ
  viddhaṁsessāmīti santajjetvā dutiyaṁ gāthamāha
                 mā bāliyaṁ vippalapi, na hissa tādisaṁ,
                 vidayhase, na hi labhase nisedhakaṁ,
                 āsajjasi gajamiva ekacārinaṁ
                 yo taṁ padā naḷamiva pothayissatīti.
      Tattha mā bāliyaṁ vippalapīti mā attano bālabhāvaṁ vippalapi.
  Na hissa tādisanti na hissa tādiso, ayameva vā pāṭho.
  Tādiso anantapāraṁ me balavāhananti evarūpaṁ takkento rajjaṁ
  gahetuṁ samattho nāma na hi assa na hotīti attho. Vidayhaseti
  tvaṁ hi kevalaṁ rāgadosamohamānapariḷāhena vidayhasi yeva. Na hi
  labhase nisedhakanti mādisaṁ pana pasayha abhibhavitvā nisedhakaṁ na tāva
  labhasi, ajja taṁ āgataṁ 1- maggeneva palāpessāmi. Āsajjasīti
  upagacchasi. Gajamiva ekacārinanti ekacārinaṁ mattavaravāraṇaṁ viya.
  Yo taṁ padā naḷamiva pothayissatīti yo taṁ yathā nāma mattavaravāraṇo
  pādā naḷaṁ potheti sañcuṇṇati evaṁ pothayissati. Taṁ tvaṁ
  āsajjasīti attānaṁ sandhāyāha.

  *  *  *  *  *  *
  Footnote: 1 āgatamaggenevātipi.
-------------------------------------------------
[page 293]
      Evaṁ tajjentassa panassa kathaṁ sutvā gandhārarājā olokento
  kāñcanapaṭṭasadisamahānalātaṁ disvā attano gahaṇabhīto nivattitvā
  palāyanto sakanagarameva agamāsi.
      Satthā imaṁ dhammadesanaṁ āharitvā jātakaṁ samodhānesi.
  Tadā gandhārarājā palāyiparibbājako ahosi, bārāṇasirājā pana
  ahamevāti.
                    Dutiyapalāyijātakaṁ dasamaṁ.
                    Kāsāvavaggo aṭṭhamo.
                       -----------
-------------------------------------------------
[page 294]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 295]
                     9 Upāhanavaggavaṇṇanā
                        ---------
                      1 upāhanajātakaṁ.
      Yathāpi katāti idaṁ satthā jetavane viharanto devadattaṁ
  ārabbha kathesi.
      Dhammasabhāyaṁ hi bhikkhū kathaṁ samuṭṭhāpesuṁ āvuso devadatto
  ācariyapaccakkho 1- tathāgatassa paṭipakkho paṭisattu hutvā mahāvināsaṁ
  pāpuṇīti. Satthā āgantvā kāyanuttha bhikkhave etarahi kathāya
  sannisinnāti pucchitvā imāya nāmāti vutte na bhikkhave devadatto
  idāneva ācariyapaccakkho 1- mama paṭipakkho hutvā mahāvināsaṁ
  pāpuṇi, pubbepi paṭipakkho yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  hatthācariyakule nibbattitvā vayappatto hatthisippe nipphattiṁ pāpuṇi.
  Atheko kāsikagāmavāsiko māṇavo āgantvā tassa santike sippaṁ
  uggaṇhi. Bodhisattā nāma sippaṁ vācentā ācariyamuṭṭhiṁ na
  karonti, attano jānananiyāmena niravasesaṁ sikkhāpenti. Tasmā
  so māṇavo bodhisattassa jānanasippaṁ niravasesaṁ gahetvā bodhisattaṁ
  āha ācariya ahaṁ rājānaṁ upaṭṭhahissāmīti. Bodhisatto sādhu

  *  *  *  *  *  *
  Footnote: 1 ācariyaṁ paccakkhāyātipi.
-------------------------------------------------
[page 296]
  Tātāti gantvā rañño ārocesi mahārāja mama antevāsiko
  tumhe upaṭṭhātuṁ icchatīti. Sādhu upaṭṭhahatūti. Tena hissa
  paribbayaṁ jānāthāti. Tumhākaṁ antevāsiko tumhehi samakaṁ na
  lacchati, tumhesu sataṁ labhantesu paññāsaṁ lacchati, dve labhantesu
  ekaṁ lacchatīti. So gehaṁ gantvā taṁ pavuttiṁ 1- antevāsikassa
  ārocesi. Antevāsiko āha ācariya tumhehi samaṁ sippaṁ
  jānāmi, sace samakaññeva paribbayaṁ labhissāmi, upaṭṭhahissāmi, sace na
  labhissāmi, na upaṭṭhahissāmīti. Bodhisatto taṁ pavuttiṁ rañño
  ārocesi. Rājā sace so tumhehi samappakāro, tumhehi
  saddhiṁ samakaññeva sippaṁ dassetuṁ sakkonto samakaṁ labhissatīti
  āha. Bodhisatto taṁ pavuttiṁ tassa ārocetvā tena sādhu,
  dassessāmīti vutte rañño ārocesi. Rājā tena hi sve
  sippaṁ dassethāti. Sādhu, dassessāma, nagare bheriñcārāpethāti.
  Rājā sve kira ācariyo ca antevāsiko ca ubho hatthisippaṁ
  dassessanti, rājaṅgaṇe sannipatitvā daṭṭhukāmā passantūti
  bheriñcārāpesi. Ācariyo na me antevāsiko upāyakosallaṁ jānātīti
  ekaṁ hatthiṁ gahetvā ekaratteneva vilomaṁ sikkhāpesi. So taṁ
  gacchāti vutte osakkituṁ osakkāti vutte gantuṁ tiṭṭhāti vutte
  nipajjituṁ nipajjāti vutte ṭhātuṁ gaṇhāti vutte nikkhipituṁ nikkhipāti
  vutte gaṇhituṁ evaṁ sikkhāpetvā punadivase taṁ hatthiṁ abhiruyhitvā

  *  *  *  *  *  *
  Footnote: 1 pavattintipi .pe.
-------------------------------------------------
[page 297]
  Rājaṅgaṇaṁ agamāsi. Antevāsikopi ekaṁ manāpaṁ hatthiṁ abhiruyhi.
  Mahājanopi sannipati. Ubhopi samakaṁ sippaṁ dassesuṁ. Puna
  bodhisatto attano hatthiṁ vilomaṁ kāresu. So gacchāti vutte
  osakki, osakkāti vutte purato dhāvi, tiṭṭhāti vutte nipajji,
  nipajjāti vutte tiṭṭhati, gaṇhāti vutte nikkhipi, nikkhipāti vutte
  gaṇhi. Mahājano hare duṭṭha antevāsika ācariyena saddhiṁ sārambhaṁ
  karosi, attano pamāṇaṁ na jānāsi, ācariyena saddhiṁ samakaṁ jānāmīti
  saññī ahosīti leḍḍuḍaṇḍādīhi paharitvā tattheva jīvitakkhayaṁ
  pāpesi. Bodhisatto hatthimhā oruyha rājānaṁ upasaṅkamitvā
  mahārāja sippaṁ nāma attano sukhatthāya gaṇhanti, ekaccassa
  pana gahitasippaṁ dukkaṭaupāhanā viya vināsameva āvahatīti vatvā
  imaṁ gāthadvayamāha
                 yathāpi kītā purisassupāhanā
                 sukhassa atthāya dukkhaṁ udabbahe
                 ghammābhitattā talasāva pīḷitā
                 tasseva pāde purisassa khādare,
                 evameva yo dukkulino anariyo
                 tumhāka vijjañca sutañcamādiya
                 tameva so tattha sutena khādati
                 anariyo 1- vuccatupāhanupamoti.

  *  *  *  *  *  *
  Footnote: 1 vuccati dupāhanūpamotipi.
-------------------------------------------------
[page 298]
      Tattha udabbaheti āvaheyya. Ghammābhitattā talasāva
  pīḷitāti ghammena abhitattā pādatalena paṭipīḷitā. Tassevāti
  yena tā pādasukhatthāya kīṇitvā pādesu paṭimukkā dukkaṭupāhanā
  tasseva khādareti vaṇaṁ karonti pāde khādanti. Dukkulinoti
  dujjātiko akulaputto. Anariyoti hirottappavajjito asappuriso.
  Tumhāka vijjañca sutañcamādiyāti ettha taṁ taṁ namatīti 1-. Tumhākanti
  vattabbe tumhākāti vuttaṁ, tumhākaṁ taṁ taṁ sippaṁ āsevati parivattetīti
  attho. Ācariyassetaṁ nāmaṁ. Tasmā tumhākāti gāthābandhanasukhatthaṁ
  vaṇṇassa rassabhāvo kato. Vijjanti aṭṭhārasasu vijjaṭṭhānesu
  yaṁ kiñci. Sutanti yaṁ kiñci sutaṁ pariyattiṁ. Ādiyāti ādiyitvā.
  Tameva so tattha sutena khādatīti tamevāti attānameva. Soti
  yo dukkulino anariyo ācariyamhā vijjañca sutañca ādiyati,
  so tattha sutena khādati, tassa santike sutena so attānameva
  khādatīti attho. Aṭṭhakathāyaṁ pana teneva so tattha sutena
  khādatītipi pāṭho. Tassāpi so tena tattha sutena attānameva
  khādatīti ayameva attho. Anariyo vuccatupāhanupamoti iti
  anariyo upāhanupamo dukkaṭupāhanūpamoti vuccati. Yathā hi
  dukkaṭupāhanā purisaṁ khādati, evameva sutena khādanto attānaṁ
  khādati. Atha vā pādānaṁ dukkhā dupāhanupamā, tassa upāhanāya
  khātitapādassetaṁ nāmaṁ. Tasmā yo attānaṁ sutena khādati so

  *  *  *  *  *  *
  Footnote: 1 manatītipi.
-------------------------------------------------
[page 299]
  Tena sutena khāditattā anariyoti vuccati. Upāhanūpamoti 1-
  upāhanūpātāpitasadisoti 2- vuccatīti ayamettha attho.
      Rājā tuṭṭho bodhisattassa mahantaṁ yasaṁ adāsi.
      Satthā imaṁ dhammadesanaṁ āharitvā jātakaṁ samodhānesi.
  Tadā antevāsiko devadatto ahosi, ācariyo pana ahamevāti.
                     Upāhanajātakaṁ paṭhamaṁ.
                         -------
                       2 Vīṇāthūṇajātakaṁ
      ekacintito ayamatthoti idaṁ satthā jetavane viharanto aññataraṁ
  kumārikaṁ ārabbha kathesi.
      Sā kirekā sāvatthiyaṁ seṭṭhidhītā attano gehe usabharājassa
  sakkāraṁ kariyamānaṁ disvā dhātiṁ pucchi amma ko nāmesa evaṁ
  sakkāraṁ labhatīti. Usabharājā nāma ammāti. Puna sā ekadivasaṁ
  vātapāne ṭhatvā antaravīthiyaṁ olokentī ekaṁ khujjaṁ disvā cintesi
  gunnaṁ antare jeṭṭhakassa piṭṭhiyaṁ kakudhaṁ hoti, manussajeṭṭhakassāpi
  tena bhavitabbaṁ, ayaṁ manussesu purisūsabho bhavissati, etassa mayā
  pādaparicārikāya bhavituṁ vaṭṭatīti. Sā dāsiṁ pesetvā seṭṭhidhītā
  tayā saddhiṁ gantukāmā, asukaṭṭhānaṁ kira gantvā tiṭṭhāti tassa
  ārocetvā sārabhaṇḍakaṁ ādāya aññātakavesena pāsādā otaritvā

  *  *  *  *  *  *
  Footnote: 1 dupāhanūpamotītipi. 2 dupāhanūpatāpi tassa anariyotipi.
-------------------------------------------------
[page 300]
  Tena saddhiṁ pālāyi. Aparabhāge tassā kiriyaṁ 1- nagare ca bhikkhusaṅghe
  ca pākaṭaṁ jātaṁ. Dhammasabhāyaṁ bhikkhū kathaṁ samuṭṭhāpesuṁ āvuso
  asukā kira seṭṭhidhītā khujjena saddhiṁ palātāti. Satthā āgantvā
  kāyanuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva esā khujjaṁ kāmeti, pubbepi
  kāmesi yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ nigamagāme seṭṭhikule nibbattitvā vayappatto gharāvāsaṁ
  vasanto puttadhītāhi vaḍḍhamāno attano puttassa bārāṇasiseṭṭhissa
  dhītaraṁ vāretvā divasaṁ ṭhapesi. Seṭṭhidhītā attano gehe usabhassa
  sakkārasammānaṁ disvā ko nāmesoti dhātiṁ pucchitvā usabhoti
  sutvā antaravīthiyā gacchantaṁ ekaṁ khujjaṁ disvā ayaṁ purisūsabho
  bhavissatīti sārabhaṇḍakaṁ gahetvā tena saddhiṁ palāyi. Bodhisattopi
  kho seṭṭhidhītaraṁ gehaṁ ānessāmīti mahantena parivārena bārāṇasiṁ
  gacchanto tameva maggaṁ paṭipajji. Te ubhopi sabbarattiṁ maggaṁ
  agamaṁsu. Atha khujjassa sabbarattiṁ sītābhihatassa aruṇodaye sarīre
  vāto kuppi. Mahantā vedanā vattanti. So maggā okkamma
  vedanāppatto hutvā vīṇādaṇḍako viya saṅkuṭiko nipajji.
  Seṭṭhidhītāpissa pādamūle nisīdi. Bodhisatto seṭṭhidhītaraṁ khujjassa
  pādamūle nisinnaṁ disvā sañjānitvā upasaṅkamitvā seṭṭhidhītāya

  *  *  *  *  *  *
  Footnote: 1.kiriyā...pākaṭā jātāti yuttataraṁ. taṁ kammantipi.
-------------------------------------------------
[page 301]
  Saddhiṁ sallapanto paṭhamaṁ gāthamāha
         ekacintito ayamattho, bālo apariṇāyako,
         na hi khujjena vāmena bhoti saṅgantumarahasīti.
      Tattha ekacintito ayamatthoti amma yaṁ tvaṁ atthaṁ cintetvā
  iminā khujjena saddhiṁ palātā, ayaṁ tayā ekikāya evaṁ cintito
  bhavissati. Bālo apariṇāyakoti ayaṁ hi khujjo bālo, duppaññabhāvena
  mahallakopi bālova, aññasmiṁ gahetvā gacchante asati
  gantuṁ asamatthatāya apariṇāyako. Na hi khujjena vāmena bhoti
  saṅgantumarahasīti iminā hi khujjena vāmanattā vāmena bhoti tvaṁ
  mahākule jātā abhirūpā dassanīyā saṅgantuṁ nārahasīti.
      Athassa taṁ vacanaṁ sutvā seṭṭhidhītā dutiyaṁ gāthamāha
         purisūsabhaṁ maññamānā ahaṁ khujjamakāmayiṁ,
         soyaṁ saṅkuṭito seti chinnatanti yathā viṇāti.
      Tassattho ahaṁ ayya ekaṁ usabhaṁ disvā gunnaṁ jeṭṭhakassa
  piṭṭhiyaṁ kakudhaṁ hoti, imassāpi taṁ atthi, iminā purisūsabhena
  bhavitabbanti evamahaṁ khujjaṁ purisūsabhaṁ maññamānā akāmayiṁ, svāyaṁ
  yathā nāma chinnatanti sadoṇiko vīṇādaṇḍako evaṁ saṅkuṭito
  setīti.
      Bodhisatto tassā aññātakavesena nikkhantabhāvaṁ ñatvā
  nahāpetvā alaṅkaritvā rathaṁ āropetvā attano gehameva agamāsi.
-------------------------------------------------
[page 302]
      Satthā imaṁ dhammadesanaṁ āharitvā jātakaṁ samodhānesi.
  Tadā seṭṭhidhītā ayameva seṭṭhidhītā ahosi, bārāṇasiseṭṭhī pana
  ahamevāti.
                     Vīṇāthūṇajātakaṁ dutiyaṁ.
                        --------
                       3 Vikaṇṇakajātakaṁ
      kāmaṁ yahiṁ icchasi tena gacchāti idaṁ satthā jetavane viharanto
  ekaṁ ukkaṇṭhitabhikkhuṁ ārabbha kathesi.
      So hi dhammasabhaṁ ānīto, saccaṁ kira tvaṁ bhikkhu ukkaṇṭhitosītaṁ
  satthārā puṭṭho saccanti vatvā kasmā ukkaṇṭhitosīti vutte
  kāmaguṇakāraṇāti āha. Atha naṁ satthā kāmaguṇā nāmete
  bhikkhu vikaṇṇakasallasadisā sakiṁ hadaye patiṭṭhaṁ labhamānā vikaṇṇakaṁ
  viya paviṭṭhaṁ suṁsumāraṁ maraṇameva pāpentīti vatvā atītaṁ āhari.
      Atīte bodhisatto bārāṇasiyaṁ dhammena rajjaṁ kārento ekadivasaṁ
  uyyānaṁ gantvā pokkharaṇitīraṁ sampāpuṇi. Naccagītādīsu kusalā
  naccagītāni payojesuṁ. Pokkharaṇiyaṁ macchakacchapā gītasaddasmiṁ
  lolatāya sannipatitvā raññā saddhiṁ gacchanti. Rājā
  tālakhandhappamāṇaṁ macchaghaṭaṁ disvā kinnu kho ime macchā mayā saddhiṁ
  yeva carantīti amacce pucchi. Amaccā ete devaṁ upaṭṭhahantīti
  āhaṁsu. Rājā etepi kira maṁ upaṭṭhahantīti tussitvā tesaṁ
-------------------------------------------------
[page 303]
  Niccabhattaṁ paṭṭhapesi. Devasikaṁ devasikaṁ taṇḍulammaṇaṁ paccati.
  Atha macchā bhattavelāya ekacce āgacchanti ekacce nāgacchanti.
  Bhattaṁ nassati. Rañño tamatthaṁ ārocesuṁ. Rājā ito
  paṭṭhāya bhattavelāya bheriṁ paharitvā bherisaññāya macchesu
  sannipatitesu bhattaṁ dethāti āha. Tato paṭṭhāya bhattakammiko bheriṁ
  pahārāpetvā sannipatitānaṁ macchānaṁ bhattaṁ deti. Tepi bherisaññāya
  sannipatitvā bhuñjanti. Tesu evaṁ sannipatitvā bhuñjantesu
  eko suṁsumāro āgantvā macche khādi. Bhattakammiko rañño
  ārocesi. Rājā taṁ sutvā paviṭṭhasuṁsumāraṁ macchānaṁ khādanakāle
  vikaṇṇakena vijjhitvā gaṇhāhīti āha. So sādhūti gantvā
  nāvāya ṭhatvā macche khādituṁ āgataṁ suṁsumāraṁ vikaṇṇakena pahari.
  Taṁ tassa antopiṭaṭhiṁ pāvisi. So vedanāppatto hutvā taṁ
  gahetvā va palāyi. Bhattakammiko tassa viddhabhāvaṁ ñatvā taṁ
  ālapanto paṭhamaṁ gāthamāha
                 kāmaṁ yahiṁ icchasi tena gaccha,
                 viddhosi mammamhi vikaṇṇakena,
                 hatosi bhattena savāditena
                 lolo va macche anubandhamānoti.
      Tattha kāmanti ekaṁsena. Yahiṁ icchasi tena gacchāti yasmiṁ
  icchasi tattha gaccha. Mammamhīti mammaṭṭhāne. Vikaṇṇakenāti
  vikaṇṇakasallena. Hatosi bhattena savāditena lolova macche
-------------------------------------------------
[page 304]
  Anubandhamānoti tvaṁ bherivāditasaññāya bhatte diyyamāne lolo
  hutvā khādanatthāya macche anubandhamāno tena savāditena bhattena
  hato, gataṭṭhānepi te jīvitaṁ natthīti.
      So attano vasanaṭṭhānaṁ patvā jīvitakkhayaṁ patto.
      Satthā imaṁ dassetvā abhisambuddho hutvā dutiyaṁ gāthamāha
                  evampi lokāmisaṁ opatanto
                  vihaññati cittavasānuvattī,
                  so haññati ñātisakhāna majjhe,
                  macchānugo soriva suṁsumāroti.
      Tattha lokāmisanti pañca kāmaguṇā, te hi loko iṭṭhato
  kantato manāpato gaṇhāti, tasmā lokāmisanti vuccanti 1-.
  Opatantoti taṁ lokāmisaṁ anuvattanto kilesavasena cittavasānuvattī
  puggalo vihaññati kilamati vināsaṁ pāpuṇāti. So haññatīti so
  evarūpo puggalo ñātīnañca sakhānañca majjhepi vikaṇṇakena viddho
  macchānugo suṁsumāro viya pañca kāmaguṇe manāpāti gahetvā
  haññati vihaññati kilamati mahāvināsaṁ pāpuṇāti yevāti.
      Evaṁ satthā imaṁ dhammadesanaṁ āharitvā saccāni pakāsetvā
  jātakaṁ samodhāsi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā bārāṇasirājā pana ahamevāti.
                     Vikaṇṇakajātakaṁ tatiyaṁ.

  *  *  *  *  *  *
  Footnote: 1 vuccatītipi.
-------------------------------------------------
[page 305]
                       4 Asitābhujātakaṁ
      tvamevadānimakārīti idaṁ satthā jetavane viharanto aññataraṁ
  kumārikaṁ ārabbha kathesi.
      Sāvatthiyaṁ kirekasmiṁ dvinnaṁ aggasāvakānaṁ upaṭṭhākakule ekā
  kumārikā abhirūpā sobhaggappattā. Sā vayappattā samānajātikaṁ
  kulaṁ agamāsi. Sāmiko taṁ kismiñci amaññamāno aññattha
  cittavasena carati. Sā tassa taṁ attani anicchamānataṁ 1- agaṇetvā
  dve aggasāvake nimantetvā dānaṁ datvā dhammaṁ suṇantī sotāpattiphale
  patiṭṭhahi. Sā tato paṭṭhāya maggasukhena phalasukhena
  vītināmayamānā sāmikopi maṁ na icchati, gharavāsenāpi me kammaṁ
  natthi, pabbajissāmīti cintetvā mātāpitūnaṁ ācikkhitvā pabbajitvā
  arahattaṁ pāpuṇi. Tassā sā kiriyā bhikkhusaṅghe pākaṭā jātā.
  Athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso asukakulassa
  dhītā atthagavesikā sāmikassa anicchamānabhāvaṁ ñatvā aggasāvakānaṁ
  dhammaṁ sutvā sotāpattiphale patiṭṭhāya puna mātāpitaro āpucchitvā
  pabbajitvā arahattaṁ pattā, evaṁ atthagavesikā āvuso sā
  kumārikāti. Satthā āgantvā kāyanuttha bhikkhave etarahi kathāya

  *  *  *  *  *  *
  Footnote: 1 anādaratantipi.
-------------------------------------------------
[page 306]
  Sannisinnāti pucchitvā imāya nāmāti vutte na bhikkhave idāneva
  sā kuladhītā atthagavesikā, pubbepi atthagavesikā yevāti vatvā
  atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  isipabbajjaṁ pabbajitvā abhiññā ca samāpattiyo ca nibbattetvā
  himavantappadese vāsaṁ kappesi. Tadā bārāṇasirājā attano
  puttassa brahmadattakumārassa parivārasampattiṁ disvā uppannasaṅko
  puttaṁ raṭṭhā pabbājesi. So asitābhuṁ nāma attano deviṁ ādāya
  himavantaṁ pavisitvā macchamaṁsaphalāphalāni khādanto paṇṇasālāya vāsaṁ
  kappesi. So ekaṁ kinnariṁ disvā paṭibaddhacitto imaṁ pajāpatiṁ
  karissāmīti asitābhuṁ agaṇetvā tassānupadaṁ agamāsi. Sā taṁ
  kinnariṁ anubandhamānaṁ disvā ayaṁ maṁ agaṇetvā kinnariṁ anubandhati,
  kiṁ me imināti virattacittā hutvā bodhisattaṁ upasaṅkamitvā vanditvā
  attano kasiṇaparikammaṁ kathāpetvā kasiṇaṁ olokentī abhiññā ca
  samāpattiyo ca nibbattetvā bodhisattaṁ vanditvā āgantvā attano
  paṇṇasāladvāre aṭṭhāsi. Brahmadattopi kinnariṁ anubandhanto
  vicaritvā tassā gatamaggampi adisvā chinnāso hutvā
  paṇṇasālābhimukho āgato. Asitābhū taṁ āgacchantaṁ disvā vehāsaṁ
  abbhuggantvā maṇivaṇṇe gaganatale ṭhitā ayyaputta taṁ nissāya
  mayā imaṁ jhānasukhaṁ laddhanti vatvā paṭhamaṁ gāthamāha
-------------------------------------------------
[page 307]
          Tvamevadānimakari yaṁ kāmo byagamā tayi,
          soyaṁ appaṭisandhiko kharā chinnaṁva renukanti 1-
      tattha tvamevadānimakarīti ayyaputta maṁ pahāya kinnariṁ anubandhanto
  tvameva idāni idaṁ akari. Yaṁ kāmo byagamā tayīti yaṁ mama tayi
  kāmo vigato vikkhambhanappahānena pahīno, yassa pahīnattā ahaṁ imaṁ
  visesaṁ pattāti dīpeti. Soyaṁ appaṭisandhikoti so pana kāmo
  idāni appaṭisandhiko jāto na sakkā paṭisandhituṁ. Kharā chinnaṁva
  renukanti kharo vuccati kakaco, renukaṁ vuccati hatthidanto. Yathā
  kakacachinno hatthidanto appaṭisandhiko jāto hoti na puna purimanayena
  allīyati, evaṁ puna mayhaṁ tayā saddhiṁ cittassa ghaṭanaṁ nāma natthīti.
      Vatvā tassa passantasseva uppatitvā aññattha agamāsi.
  So tassā gatakāle paridevamāno dutiyaṁ gāthamāha
         atricchā atilobhena atilobhamadena ca
         evaṁ hāyati atthamhā ahaṁva asitābhuyāti.
      Tattha atricchā atilobhenāti atricchā vuccati atra atra
  icchāsaṅkhātā apariyantataṇhā, atilobho vuccati atikkamitvā
  pavattanalobho. Atilobhamadena cāti purisamadaṁ uppādanato
  atilobhamado nāma jāto. Idaṁ vuttaṁ hoti atricchāvasena
  atricchamāno puggalo atilobhena ca atilobhamadena ca yathā ahaṁ asitābhuyā
  rājadhītāya parihīno evaṁ atthamhā hāyatīti.

  *  *  *  *  *  *
  Footnote: 1 rerukantipi.
-------------------------------------------------
[page 308]
      Iti so imāya gāthāya paridevitvā araññe ekakova
  vasitvā pitu accayena gantvā rajjaṁ gaṇhi.
      Satthā imaṁ dhammadesanaṁ āharitvā jātakaṁ samodhānesi. Tadā
  rājaputto ca rājadhītā ca ime dve janā ahesuṁ, tāpaso pana
  ahamevāti.
                    Asitābhujātakaṁ catutthaṁ.
                      ------------
                       5 Vacchanakhajātakaṁ
      sukhā gharā vacchanakhāti idaṁ satthā jetavane viharanto rojamallaṁ
  ārabbha kathesi.
      So kirāyasmato ānandassa gihisahāyo. So ekadivasaṁ
  tassa āgamanatthāya therassa sāsanaṁ pāhesi. Thero satthāraṁ
  āpucchitvā agamāsi. So theraṁ nānaggarasabhojanaṁ bhojetvā
  ekamantaṁ nisinno therena saddhiṁ paṭisanthāraṁ katvā theraṁ gihibhogehi
  kāmaguṇehi nimantento bhante ānanda mama gehe pahūtaṁ saviññāṇakaṁ
  aviññāṇakaṁ ratanaṁ, imaṁ majjhe bhinditvā tuyhaṁ dammi, ehi,
  ubhopi agāraṁ ajjhāvasissāmāti. Thero tassa kāmaguṇesu
  ādīnavaṁ kathetvā uṭṭhāyāsanā vihāraṁ gantvā diṭṭho te ānanda
  rojoti sattharā pucchito āma bhanteti vatvā kimassa kathesīti
  vutte bhante maṁ rojo gharāvāsena nimantesi, athassāhaṁ gharāvāse
-------------------------------------------------
[page 309]
  Ca kāmaguṇesu ca ādīnavaṁ kathesinti. Satthā na kho ānanda
  rojo mallo idāneva pabbajite gharāvāsena nimantesi, pubbepi
  nimantesi yevāti vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  aññatarasmiṁ nigamagāme brāhmaṇakule nibbattitvā vayappatto
  isipabbajjaṁ pabbajitvā himavantappadese ciraṁ vasitvā loṇambila-
  sevanatthāya bārāṇasiṁ gantvā rājuyyāne vasitvā punadivase
  bārāṇasiṁ pāvisi. Athassa bārāṇasiseṭṭhī ācāravihāre
  pasīditvā gehaṁ netvā bhojetvā uyyāne vasanatthāya paṭiññaṁ gahetvā
  taṁ paṭijagganto uyyāne vasāpesi. Te aññamaññaṁ uppannasinehā
  ahesuṁ. Athekadivasaṁ bārāṇasiseṭṭhī bodhisatte pemavissāsavasena
  evaṁ cintesi pabbajjā nāma dukkhā, mama sahāyaṁ vacchanakhaṁ
  paribbājakaṁ uppabbājetvā sabbaṁ vibhavaṁ majjhe bhinditvā tassa
  datvā dvepi samaggavāsaṁ vasissāmāti. So ekadivasaṁ
  bhattakiccapariyosāne tena saddhiṁ madhurapaṭisanthāraṁ katvā bhante vacchanakha
  pabbajjā nāma dukkhā, sukho gharāvāso, ehi, ubho samaggā
  kāme paribhuñjamānā vasāmāti vatvā paṭhamaṁ gāthamāha
         sukhā gharā vacchanakha sahiraññā sabhojanā,
         yattha bhutvā pivitvā ca sayeyyāsi anussukoti.
      Tattha sahiraññāti sattaratanasampannā. Sabhojanāti bahukhādanīyabhojanīyā.
  Yattha bhutvā pivitvā cāti yesu sahiraññasabhojanesu
-------------------------------------------------
[page 310]
  Gharesu nānaggarasāni bhojanāni paribhuñjitvā nānāpānāni pivitvā.
  Sayeyyāsi anussukoti yesu alaṅkatesu sirisayanapiṭṭhesu anussuko
  hutvā sayeyyāsi. Tena gharā nāma ativiya sukhāti.
      Athassa sutvā bodhisatto mahāseṭṭhi tvaṁ aññāṇatāya
  kāmagiddho hutvā gharāvāsassa guṇaṁ pabbajjāya ca aguṇaṁ kakesi,
  gharāvāsassa te aguṇaṁ kathessāmi, suṇāhidānīti vatvā dutiyaṁ
  gāthamāha
         gharā nānīhamānassa gharā nābhaṇato musā
         gharā nādinnadaṇḍassa paresaṁ anikubbato,
         evaṁ chiddaṁ durabhisambhavaṁ 1- ko gharaṁ paṭipajjatīti.
      Tattha gharā nānīhamānassāti niccakālaṁ kasigorakkhādikaraṇena
  anīhamānassa avāyamantassa gharā nāma natthi. Gharāvāso na
  patiṭṭhātīti attho. Gharā nābhaṇato musāti khettavatthuhirañña-
  suvaṇṇādīnaṁ atthāya amusābhaṇatopi gharā nāma natthi. Gharā
  nādinnadaṇḍassa paresaṁ anikubbatoti na ādinnadaṇḍassāpi
  aggahitadaṇḍassa nikkhittadaṇḍassa paresaṁ anikubbato gharā nāma
  natthi. Yo pana ādinnadaṇḍo hutvā paresaṁ dāsakammakarādīnaṁ
  tasmiṁ tasmiṁ aparādhe aparādhānurūpaṁ vadhabandhanachedanatāḷanādivasena
  karoti. Tasseva gharāvāso saṇṭhahatīti attho. Evaṁ chiddaṁ
  durabhisambhavaṁ ko gharaṁ paṭipajjatīti idāni evaṁ etesaṁ kuhanādīnaṁ

  *  *  *  *  *  *
  Footnote: 1 durabhibhavantipi.
-------------------------------------------------
[page 311]
  Akaraṇe sati tāya tāya parihāniyā chiddaṁ karaṇe sati niccameva
  kātabbato durabhisambhavaṁ durārādhanīyaṁ niccaṁ karontassāpi taṁ
  durabhisambhavameva duppūraṁ gharāvāsaṁ ahaṁ nipparitasso hutvā
  ajjhāvasissāmīti taṁ ko paṭipajjissatīti.
      Evaṁ mahāsatto gharāvāsassa dosaṁ kathetvā uyyānameva
  agamāsi.
      Satthā imaṁ dhammadesanaṁ āharitvā jātakaṁ samodhānesi. Tadā
  bārāṇasiseṭṭhī rojo mallo ahosi, vacchanakhaparibbājako pana
  ahamevāti.
                    Vacchanakhajātakaṁ pañcamaṁ.
                       ----------
                        6 Bakajātakaṁ
      bhaddako vatāyaṁ pakkhīti idaṁ satthā jetavane viharanto ekaṁ
  kuhakaṁ ārabbha kathesi.
      Taṁ hi satthā ānetvā dassitaṁ disvā na bhikkhave idāneva
  kuhako, pubbepesa kuhako yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  himavantappadese ekasmiṁ sare maccho hutvā mahāparivāro vasi.
  Atheko bako macche khādissāmīti sarassa āsannaṭṭhāne sīsaṁ
  pātetvā pakkhe pasāretvā mandamando macche olokento
-------------------------------------------------
[page 312]
  Aṭṭhāsi tesaṁ pamādaṁ āgamayamāno. Tasmiṁ khaṇe bodhisatto
  macchagaṇaparivuto gocaraṁ gaṇhanto taṁ ṭhānaṁ pāpuṇi. Macchagaṇo
  taṁ bakaṁ passitvā paṭhamaṁ gāthamāha
          bhaddako vatāyaṁ pakkhī dijo kumudasannibho
          vūpasantehi pakkhehi mandamandova jhāyatīti.
      Tattha mandamandova jhāyatīti abalabalo viya hutvā kiñci
  ajānanto viya ekakova jhāyatīti.
      Atha naṁ bodhisatto oloketvā dutiyaṁ gāthamāha
          nāssa sīlaṁ vijānātha anaññāya pasaṁsatha,
          amhe dijo na pāleti, tena pakkhī na phandatīti.
      Tattha anaññāyāti ajānitvā. Amhe dijo na pāletīti
  esa dijo amhe na rakkhati na gopāyati kataraṁ nu kho etesu
  kabalaṁ karissāmīti upadhāreti. Tena pakkhī na phandatīti tenāyaṁ
  sakuṇo na phandati na calatīti.
      Evaṁ vutte macchagaṇo udakaṁ khobhetvā bakaṁ palāpesi.
      Satthā imaṁ dhammadesanaṁ āharitvā jātakaṁ samodhānesi. Tadā
  bako kuhako ahosi, maccharājā pana ahamevāti.
                      Bakajātakaṁ chaṭṭhaṁ.
                       ----------
-------------------------------------------------
[page 313]
                       7 Sāketajātakaṁ
      ko nu kho bhagavā hetūti idaṁ satthā sāketaṁ upanissāya
  viharanto sāketabrāhmaṇaṁ ārabbha kathesi. Vatthu panettha
  atītampi paccuppannampi heṭṭhā ekanipāte kathitameva.
      Tathāgatassa pana vihāraṁ gatakāle bhikkhū sineho nāmesa bhante
  kathaṁ patiṭṭhātīti pucchantā paṭhamaṁ gāthamāhaṁsu
         ko nu kho bhagavā hetu ekacce idha puggale
         atīva hadayaṁ nibbāti cittaṁ vāpi 1- pasīdatīti.
      Tassattho ko nu kho hetu yena idhekacce puggale
  diṭṭhamatte yeva hadayaṁ ativiya nibbāti 2- suvāsitassa udakassa ghaṭasahassena
  parisittaṁ viya sītalaṁ hoti, ekacce na nibbāti, ekacce diṭṭhamatte
  yeva cittaṁ pasīdati mudu hoti pemavasena alaliyati, ekacce
  na alliyatīti.
      Atha nesaṁ satthā pemakāraṇaṁ dassento dutiyaṁ gāthamāha
         pubbe va sannivāsena paccuppannahitena vā
         evantaṁ jāyate pemaṁ uppalaṁva yathodaketi.
      Tassattho bhikkhave pemaṁ nāmetaṁ dvīhi kāraṇehi jāyati,
  pubbe purimabhave mātā vā pitā vā dhītā vā putto vā bhātā

  *  *  *  *  *  *
  Footnote: 1 cittañcāpītipi. 2 nibbāyatītipi.
-------------------------------------------------
[page 314]
  Vā bhaginī vā pati vā bhariyā vā sahāyo vā mitto vā
  hutvā yo yena saddhiṁ ekaṭṭhāne vuṭṭhapubbo tassa iminā pubbe
  va sannivāsena bhavantarepi anubandhanto sopi sineho na vijahati,
  imasmiṁ attabhāve katena paccuppannahitena vā evaṁ taṁ jāyate
  pemaṁ, imehi dvīhi kāraṇehi taṁ pemaṁ jāyati. Yathā kiṁ. Uppalaṁ
  va yathodaketi. Vakārassa rassattaṁ kataṁ. Samuccayatthe cesa vutto.
  Tasmā uppalañca sesañca jalajapupphaṁ yathā udake jāyamānaṁ dve
  kāraṇāni nissāya jāyati udakañceva kalalañca, tathā cetehi dvīhi
  kāraṇehi pemaṁ jāyatīti. Evamettha attho daṭṭhabbo.
      Satthā imaṁ dhammadesanaṁ āharitvā jātakaṁ samodhānesi. Tadā
  brāhmaṇo ca brāhmaṇī ca imeva dve janā ahesuṁ, putto
  pana ahamevāti.
                    Sāketajātakaṁ sattamaṁ.
                       -----------
                       8 Ekapadajātakaṁ
      iṅgha ekapadaṁ tātāti idaṁ satthā jetavane viharanto ekaṁ
  kuṭumbikaṁ ārabbha kathesi.
      Sāvatthivāsiko kireko kuṭumbiko ahosi. Athassa ekadivasaṁ
  aṅke nisinno putto atthassa dvāraṁ nāma pañhaṁ pucchi. So
  ca buddhavisayo esa pañho, na taṁ añño kathetuṁ sakkhissatīti
-------------------------------------------------
[page 315]
  Puttaṁ gahetvā jetavanaṁ gantvā satthāraṁ vanditvā bhante ayaṁ me
  dārako ūrumhi nisinno atthassa dvāraṁ nāma pañhaṁ pucchi, ahaṁ
  taṁ ajānanto idhāgato, kathetha bhante imaṁ pañhanti. Satthā na
  kho upāsaka ayaṁ dārako idāneva atthagavesako, pubbepi
  atthagavesako hutvā imaṁ pañhaṁ paṇḍite pucchi, porāṇakapaṇḍitāpissa
  kathesuṁ, bhavasaṅkhepagatattā pana na sallakkhesīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  seṭṭhikule nibbattitvā vayappatto pitu accayena seṭṭhiṭṭhānaṁ
  labhi. Athassa putto daharakumāro ūrumhi nisīditvāva tāta
  mayhaṁ ekaṁ padaṁ anekatthapadanissitaṁ 1- ekaṁ kāraṇaṁ kathethāti pucchanto
  paṭhamaṁ gāthamāha
            iṅgha ekaṁ padaṁ tāta anekatthapadanissitaṁ
            kiñci saṅgahitaṁ brūhi, yenatthe sādhayemaseti.
      Tattha iṅghāti yācanatthe codanatthe vā nipāto. Ekaṁ
  padanti ekaṁ kāraṇapadaṁ, ekaṁ kāraṇasaṅgahitaṁ vā byañjanapadaṁ.
  Anekatthapadanissitanti anekāni atthapadāni kāraṇapadāni nissitaṁ.
  Kiñci saṅgahitaṁ brūhīti kiñci ekaṁ bahunnaṁ padānaṁ saṅgāhikaṁ
  brūhi. Ayameva vā pāṭho. Yenatthe sādhayemaseti yena kena
  padena anekatthanissitena mayaṁ attano vuḍḍhiṁ sādheyyāma, taṁ me
  kathehīti pucchati.

  *  *  *  *  *  *
  Footnote: 1 ekapadaṁ anekatthanissitantipi.
-------------------------------------------------
[page 316]
      Athassa pitā kathento dutiyaṁ gāthamāha
           dakkheyyekapadaṁ tāta anekatthapadanissitaṁ
           tañca sīlena saṁyuttaṁ khantiyā upapāditaṁ
           alaṁ mitte sukhāpetuṁ amittānaṁ dukhāya vāti.
      Tattha dakkheyyekapadaṁ tātāti dakkheyyaṁ ekapadaṁ. Dakkheyyaṁ
  nāma lābhuppādakassa chekassa kusalassa ñāṇasampayuttaṁ viriyaṁ.
  Anekatthapadanissitanti evaṁ vuttappakāraviriyaṁ anekehi atthapadehi
  nissitaṁ. Katarehīti sīlādīhi. Teneva tañca sīlena saṁyuttanti
  ādimāha. Tassattho tañca panetaṁ viriyaṁ ācārasīlasaṁyuttaṁ
  adhivāsanakhantiyā upetaṁ mitte sukhāpetuṁ amittānaṁ dukkhāya alaṁ samatthaṁ,
  ko hi nāma lābhuppādakañāṇasampayuttakusalaviriyasamannāgato ācāra-
  khantisampanno mitte sukhāpetuṁ amitte vā dukkhāpetuṁ na sakkotīti.
      Evaṁ bodhisatto puttassa pañhaṁ kathesi. So pitarā
  kathitanayeneva attano atthaṁ sādhayitvā yathākammaṁ gato.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne pitāputtā sotāpattiphale patiṭṭhitā.
  Tadā putto ayameva ahosi, bārāṇasiseṭṭhī pana ahamevāti.
                    Ekapadajātakaṁ aṭṭhamaṁ.
                      ------------
-------------------------------------------------
[page 317]
                      9 Haritamātajātakaṁ
      āsīvisampi maṁ santanti idaṁ satthā veḷuvane viharanto
  ajātasattuṁ ārabbha kathesi.
      Kosalarājassa hi pitā mahākosalo bimbisārarañño dhītaraṁ
  dadamāno dhītu nhānamūlaṁ kāsikagāmakaṁ nāma adāsi. Sā devī
  ajātasattunā pitughātakamme kate rañño sinehena na cirasseva
  kālamakāsi. Ajātasattu mātari kālakatāyapi taṁ gāmaṁ bhuñjateva.
  Kosalarājā pitughātakassa corassa mama kulasantakaṁ gāmaṁ na dassāmīti
  tena saddhiṁ yujjhati. Kadāci mātulassa jayo hoti, kadāci
  bhāgineyyassa. Yadā pana ajātasattu jināti tadā somanassappatto
  rathe dhajaṁ ussāpetvā mahantena yasena nagaraṁ pavisati. Yadā
  parājayati tadā domanassappatto kiñci ajānāpetvā va pavisati.
  Athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso ajātasattu
  mātulaṁ jinitvā tussi parājito domanassappatto ahosīti. Satthā
  āgantvā kāyanuttha bhikkhave etarahi kathāya sannisinnāti pucchitvā
  imāya nāmāti vutte na bhikkhave idāneva pubbepesa jinitvā
  tussati parājito domanassappatto hotīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  nīlamaṇḍukayoniyaṁ nibbatti. Tadā manussā nadīkandarādīsu tattha
  tattha macchaṁ gahaṇatthāya kumināni oḍḍesuṁ. Ekasmiṁ kumine bahū
-------------------------------------------------
[page 318]
  Macchā pavisiṁsu. Atheko udakāsīviso macche khādanto taṁ kuminaṁ
  pāvisi. Bahū macchā ekato hutvā taṁ khādantā ekantalohitaṁ
  akaṁsu. So paṭisaraṇaṁ apassanto maraṇabhayatajjito kuminamukhena
  nikkhamitvā vedanāppatto udakapariyante nipajji. Nīlamaṇḍukopi
  tasmiṁ khaṇe uppatitvā kuminamūlamatthake nipanno hoti. Āsīviso
  vinicchayaṭṭhānaṁ alabhanto tattha taṁ nipannakaṁ disvā samma nīlamaṇḍuka
  imesaṁ macchānaṁ kiriyā ruccati tuyhanti pucchanto paṭhamaṁ gāthamāha
           āsīvisampi maṁ santaṁ paviṭṭhaṁ kumināmukhaṁ
           ruccate haritamātā 1- yaṁ maṁ khādanti macchakāti.
      Tattha āsīvisampi maṁ santanti maṁ āgatavisaṁ samānaṁ. Ruccate
  haritamātā yaṁ maṁ khādanti macchakāti etaṁ tava ruccati
  haritamaṇḍukaputtāti vadati.
      Atha naṁ haritamaṇḍuko āma samma ruccati, kiṁkāraṇā, sace
  tvaṁ hi tava padesaṁ āgate macche khādasi, macchāpi attano padesaṁ
  āgataṁ taṁ khādanti, attano attano visaye padese gocarabhūmiyaṁ
  abalaṁ nāma natthīti vatvā dutiyaṁ gāthamāha
           vilumpateva puriso yāvassa upakappati,
           yadā caññe vilumpanti so vilutto vilumpatīti.
      Tattha vilumpateva puriso yāvassa upakappatīti yāva assa
  purisassa issariyaṁ upakappati ijjhati pavattati tāva so aññaṁ

  *  *  *  *  *  *
  Footnote: 1 haritāmātātipi.
-------------------------------------------------
[page 319]
  Vilumpati yeva. Yāva so upakappatītipi pāṭho. Yattakaṁ kālaṁ
  so puriso sakkoti vilumpitunti attho. Yadā caññe vilumpantīti
  yadā aññe issarā hutvā vilumpanti. So vilutto vilumpatīti
  atha so vilumpako aññehi vilumpati. Vilumparetipi pāṭho.
  Ayamettha attho. Vilumpananti paṭhanti. Tassattho na sameti
  evaṁ vilumpako puna vilumpaṁ pāpuṇātīti.
      Bodhisattena aṭṭe vinicchite udakāsīvisassa dubbalabhāvaṁ ñatvā
  paccāmittaṁ gaṇhissāmāti macchagaṇā kuminamukhā nikkhamitvā tattheva
  jīvitakkhayaṁ pāpetvā pakkāmuṁ.
      Satthā imaṁ dhammadesanaṁ āharitvā jātakaṁ samodhānesi. Tadā
  udakāsīviso ajātasattu ahosi, nīlamaṇḍuko pana ahamevāti.
                    Haritamātajātakaṁ navamaṁ.
                        --------
                     10 Mahāpiṅgalajātakaṁ
      sabbo janoti idaṁ satthā jetavane viharanto devadattaṁ
  ārabbha kathesi.
      Devadatte satthari āghāṭaṁ bandhitvā navamāsaccayena jetavane
  dvārakoṭṭhake paṭhaviyaṁ nimmugge sāvatthivāsino ca sakalaraṭṭhavāsino
  ca buddhapaṭikaṇṭako 1- devadatto paṭhaviyā gilito, nihatapaccāmitto

  *  *  *  *  *  *
  Footnote: 1 paṭikaṇḍakotipi .pe.
-------------------------------------------------
[page 320]
  Idāni sammāsambuddho jātoti tuṭṭhahaṭṭhā ahesuṁ. Tesaṁ sutvā
  paramparāghosena sakalajambudīpavāsino yakkhabhūtadevagaṇā ca tuṭṭhahaṭṭhā
  evameva āhaṁsu. Athekadivasaṁ bhikkhū dhammasabhāyaṁ kathaṁ samuṭṭhāpesuṁ
  āvuso devadatte paṭhaviyaṁ nimmugge buddhapaṭikaṇṭako devadatto
  paṭhaviyā gilitoti mahājano attamano jātoti. Satthā āgantvā
  kāyanuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva devadatte mate mahājano tussati
  ceva hasati ca, pubbepi tussati ceva hasati cāti vatvā atītaṁ āhari.
      Atīte bārāṇasiyaṁ mahāpiṅgalo nāma rājā adhammena visamena
  rajjaṁ kāresi, chandādivasena pāpakammāni karonto daṇḍabalijaṅgha-
  kahāpaṇādigahaṇena ucchuyante ucchuṁ viya mahājanaṁ pīḷesi. So
  kakkhaḷo pharuso sāhasiko. Paresu anuddayamattampi nāmassa
  natthi. Gehe itthīnampi puttadhītānampi amaccabrāhmaṇagahapatiādīnampi
  appiyo amanāpo akkhimhi patitarajaṁ viya bhattapiṇḍe sakkharā
  viya paṇhiṁ vijjhitvā paviṭṭhakaṇṭako viya ca ahosi. Tadā
  bodhisatto mahāpiṅgalassa putto hutvā nibbatti. Mahāpiṅgalo
  dīgharattaṁ rajjaṁ kāretvā kālamakāsi. Tasmiṁ kālakate
  sakalabārāṇasivāsino haṭṭhatuṭṭhā mahāhasitaṁ hasitvā dārūnaṁ sakaṭasahassena
  mahāpiṅgalaṁ jhāpetvā anekehi ghaṭasahassehi āḷāhanaṁ nibbāpetvā
  bodhisattaṁ rajje abhisiñcitvā dhammiko no rājā laddhoti
  haṭṭhatuṭṭhā nagare ussavabheriṁ cārāpetvā samussitadhajapaṭākaṁ nagaraṁ
-------------------------------------------------
[page 321]
  Alaṅkaritvā dvāradvāre maṇḍapaṁ kāretvā vippakiṇṇalājakusuma-
  maṇḍitatalesu alaṅkatamaṇḍapesu nisīditvā khādiṁsu ceva piviṁsu ca.
  Bodhisattopi alaṅkatamahātale samussitasetachattassa pallaṅkassa majjhe
  mahāyasaṁ anubhavanto nisīdi. Amaccā ca brāhmaṇagahapatikā ca
  raṭṭhikadovārikādayo ca rājānaṁ parivāretvā aṭṭhaṁsu. Atheko
  dovāriko nātidūre ṭhatvā assasanto passasanto parodi.
  Bodhisatto taṁ disvāva samma dovārika mama pitari kālakate sabbe
  tuṭṭhapahaṭṭhā ussavaṁ kīḷantā vicaranti, tvaṁ pana rodamāno ṭhito
  kiṁ nu kho mama pitā taveva piyo ahosi manāpoti pucchanto paṭhamaṁ
  gāthamāha
                 sabbo jano hiṁsito piṅgalena,
                 tasmiṁ mate paccayaṁ vedayanti,
                 piyo nu te āsi akaṇhanetto,
                 kasmā nu tvaṁ rodasi dvārapālāti.
      Tattha hiṁsitoti nānappakārehi daṇḍabaliādīhi pīḷito.
  Piṅgalenāti piṅgalakkhena. Tassa kira dvepi akkhīni nibbiṭṭhapiṅgalāni
  biḷālakkhivaṇṇāni ahesuṁ. Tenevassa piṅgaloti nāmaṁ akaṁsu.
  Paccayaṁ vedayantīti pītiyo pavedayanti. Akaṇhanettoti piṅgalanetto.
  Kasmā nu tvanti kena kāraṇena tvaṁ rodasi. Aṭṭhakathāyaṁ
  pana kasmā tuvantipi pāṭho.
-------------------------------------------------
[page 322]
      So tassa vacanaṁ sutvā nāhaṁ mahāpiṅgalo matoti rodāmi,
  sīsaṁ me sukhaṁ jātaṁ, piṅgalarājā hi pāsādā otaranto ca ārohanto
  ca kammāramuṭṭhikāya hananto viya mayhaṁ sīse aṭṭhaṭṭha khaṭake deti,
  so paralokaṁ gantvāpi mama sīse dadamāno viya nirayapālānampi
  yamassāpi sīse khaṭake dassati, atha naṁ te ativiya ayaṁ amhe
  bādhatīti puna idheva ānetvā vissajjeyyuṁ, atha me so punapi
  sīse khaṭake dadeyyāti bhayena ahaṁ rodāmīti imamatthaṁ pakāsento
  dutiyaṁ gāthamāha
                na me piyo āsi akaṇhanetto,
                bhāyāmi paccāgamanāya tassa,
                ito gato hiṁseyya maccurājaṁ,
                so hiṁsito āneyya puna idhāti.
      Atha naṁ bodhisatto so rājā dārūnaṁ sakaṭasahassena daḍḍho
  udakassa ghaṭasatehi parisitto, sāpissa āḷāhanabhūmi samantato
  parikkhittā, pakatiyā ca paralokaṁ gato nāma aññattha gatova,
  so puna teneva sarīrena na āgacchati, mā tvaṁ bhāyīti taṁ
  samassāsento imaṁ gāthamāha
         daḍḍho vāhasahassehi sitto ghaṭasatehi so,
         parikkhittā ca sā bhūmi, mā bhāyi, nāgamissatīti.
-------------------------------------------------
[page 323]
      Tato paṭṭhāya dovāriko assāsaṁ paṭilabhi. Bodhisatto
  dhammena rajjaṁ kāretvā dānādīni puññāni katvā yathākammaṁ
  gato.
      Satthā imaṁ dhammadesanaṁ āharitvā jātakaṁ samodhānesi.
  Tadā mahāpiṅgalo devadatto ahosi, putto pana ahamevāti.
                    Mahāpiṅgalajātakaṁ dasamaṁ.
                    Upāhanavaggo navamo.
                       -----------
-------------------------------------------------
[page 324]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 325]
                     10 Sigālavaggavaṇṇanā
                        --------
                     1 sabbadāṭhajātakaṁ.
      Sigālo mānathaddhoti idaṁ satthā veḷuvane viharanto devadattaṁ
  ārabbha kathesi.
      Devadatto ajātasattuṁ pasādetvā uppāditalābhasakkāraṁ ciraṭṭhitikaṁ
  kātuṁ nāsakkhi. Nāḷāgiripayojane pāṭihāriyassa diṭṭhakālato paṭṭhāya
  tassa so lābhasakkāro antaradhāyi. Athekadivasaṁ bhikkhū dhammasabhāyaṁ
  kathaṁ samuṭṭhāpesuṁ āvuso devadatto lābhasakkāraṁ uppādetvā
  ciraṭṭhitikaṁ kātuṁ nāsakkhīti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva devadatto attano uppannaṁ lābhasakkāraṁ
  antaradhāpeti, pubbepi antaradhāpesi yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa purohito ahosi tiṇṇaṁ vedānaṁ aṭṭhārasannaṁ sippānaṁ pāraṁ
  gato. So paṭhavīvijayamantaṁ nāma jānāti. Paṭhavīvijayamantoti
  āvajjanamanto vuccati. Athekadivasaṁ bodhisatto taṁ mantaṁ
  sajjhāyissāmīti ekasmiṁ aṅgaṇaṭṭhāne piṭṭhipāsāṇe nisīditvā
  sajjhāyamakāsi. Taṁ kira mantaṁ aññavihitena dhītivirahitaṁ sādhetuṁ na sakkā.
-------------------------------------------------
[page 326]
  Tasmā so tathārūpe ṭhāne sajjhāyati. Athassa sajjhāyakaraṇakāle
  eko sigālo ekasmiṁ bile nipanno taṁ mantaṁ sutvāva paguṇamakāsi.
  So kira anantarātīte attabhāve paguṇapaṭhavīvijayamanto eko
  brāhmaṇo ahosi. Bodhisatto sajjhāyaṁ katvā uṭṭhāya paguṇo
  vata me ayaṁ mantoti āha. Sigālo bilā nikkhamitvā ambho
  brāhmaṇa ayaṁ manto tayāpi mameva paguṇataroti vatvā palāyi.
  Bodhisatto ayaṁ sigālo mahantaṁ akusalaṁ karissatīti gaṇha gaṇhāti
  thokaṁ anubandhi. Sigālo palāyitvā araññaṁ pāvisi. So
  gantvā ekaṁ sigāliṁ thokaṁ sarīre ḍaṁsitvā kiṁ sāmīti vutte mayhaṁ
  jānāsi na jānāsīti āha. Sā āma jānāmi sāmīti sampaṭicchi.
  So paṭhavīvijayamantaṁ parivattetvā anekāni sigālasatāni āṇāpetvā
  sabbepi hatthiassasīhabyagghasasasūkaramigādayo catuppāde attano
  santike akāsi, katvā ca pana sabbadāṭho nāma rājā hutvā
  ekaṁ sigāliṁ aggamahesiṁ akāsi. Dvinnaṁ hatthīnaṁ piṭṭhe sīho
  tiṭṭhati, sīhapiṭṭhe sabbadāṭho sigālarājā sigāliyā aggamahesiyā
  saddhiṁ nisīdati, mahanto yaso ahosi. So yasamahantena pamajjitvā
  mānaṁ uppādetvā bārāṇasirajjaṁ gaṇhissāmīti sabbacatuppadehi
  parivuto bārāṇasiyā avidūraṭṭhānaṁ sampāpuṇi. Parisā dvādasayojanā
  ahosi. So avidūre ṭhito yeva rajjaṁ vā detu yuddhaṁ
  vāti rañño sāsanaṁ pesesi. Bārāṇasivāsino bhītatasitā
  nagaradvārāni pidahitvā aṭṭhaṁsu. Bodhisatto rājānaṁ upasaṅkamitvā
-------------------------------------------------
[page 327]
  Mā bhāyi mahārāja, sabbadāṭhasigālena saddhiṁ yuddhaṁ mama bhāro,
  ṭhapetvā maṁ añño tena saddhiṁ yujjhituṁ samattho nāma natthīti
  rājānañca nāgare ca samassāsetvā kinti katvā nu kho sabbadāṭho
  rajjaṁ gahessati, pucchissāmi tāva nanti dvāraṭṭālakaṁ abhirūhitvā
  samma sabbadāṭha kinti katvā imaṁ rajjaṁ gaṇhissasīti pucchi.
  Sīhaṁ sīhanādaṁ nadāpetvā mahājanaṁ saddena santāsetvā
  gaṇhissāmīti. Bodhisatto attheso upāyoti ñatvā aṭṭālakā oruyha
  sakaladvādasayojanikabārāṇasinagaravāsino kaṇṇachiddāni māsapiṭṭhena
  lañcantūti bheriṁ cārāpesi. Mahājano bhericāraṇaṁ sutvā antamaso
  bilāre upādāya sabbacatuppādānañceva attano ca kaṇṇachiddāni
  yathā parassa saddaṁ sotuṁ na sakkā evaṁ māsapiṭṭhena lañci.
  Atha kho bodhisatto puna aṭṭālakaṁ abhirūhitvā sabbadāṭhāti āha.
  Kiṁ brāhmaṇāti. Imaṁ rajjaṁ kinti katvā gaṇhissasīti. Sīhaṁ
  sīhanādaṁ nadāpetvā manusse tāsetvā jīvitakkhayaṁ pāpetvā
  gaṇhissāmīti. Sīhanādaṁ nadāpetuṁ na sakkhissasi, jātisampannā
  hi surattahatthapādā kesarasīharājāno tādisassa jarasigālassa āṇaṁ
  na karissantīti. Sigālo mānathaddho hutvā aññe ca tāva
  sīhā tiṭṭhantu, yassāhaṁ piṭṭhe nisinno taññeva nadāpessāmīti
  āha. Tena hi nadāpehi, sace sakkosīti. So yasmiṁ sīhe
  nisinno tassa nadāhīti pādena saññaṁ adāsi. So hatthikumbhe
  mukhaṁ uppīḷetvā tikkhattuṁ appaṭivattiyaṁ sīhanādaṁ nadi. Hatthī
-------------------------------------------------
[page 328]
  Santāsappattā hutvā sigālaṁ pādamūle pātetvā pādenassa sīsaṁ
  akkamitvā cuṇṇavicuṇṇaṁ akaṁsu. Sabbadāṭho tattheva jīvitakkhayaṁ
  patto. Te hatthī sīhanādaṁ sutvā maraṇabhayatajjitā aññamaññaṁ
  ovijjhitvā tattheva jīvitakkhayaṁ pāpuṇiṁsu. Ṭhapetvā sīhe sesāpi
  migasūkarādayo sasabilārapariyosānā sabbe catuppādā tattheva
  jīvitakkhayaṁ pāpuṇiṁsu. Sīhā palāyitvā araññaṁ pāvisiṁsu.
  Dvādasayojaniko maṁsarāsi ahosi. Bodhisatto aṭṭālakā otaritvā
  nagaradvārāni vivarāpetvā sabbe attano kaṇṇesu māsapiṭṭhaṁ
  apanetvā maṁsatthikā maṁsaṁ āharantūti nagare bheriṁ cārāpesi.
  Manussā allamaṁsaṁ khāditvā sesaṁ sukkhāpetvā vallūramakaṁsu. Tasmiṁ
  kira kāle vallūrakaraṇaṁ udapādīti vadanti.
      Satthā imaṁ dhammadesanaṁ āharitvā imā abhisambuddhagāthā 1-
  vatvā jātakaṁ samodhānesi
         sigālo mānathaddho ca parivārena atthiko
         pāpuṇi mahatiṁ bhūmiṁ rājāsi sabbadāṭhinaṁ,
         evameva manussesu yo hoti parivāravā
         so hi tattha mahā hoti sigālo viya dāṭhinanti.
      Tattha mānathaddhoti parivāraṁ nissāya uppannena mānena thaddho.
  Parivārena atthikoti uttarimpi parivārena atthiko hutvā.
  Mahatiṁ bhūminti mahantaṁ sampattiṁ. Rājāsi sabbadāṭhinanti sabbesaṁ

  *  *  *  *  *  *
  Footnote: 1 abhisambuddho hutvā imā gāthātipi.
-------------------------------------------------
[page 329]
  Dāṭhīnaṁ rājā āsi. So hi tattha mahā hotīti so parivārasampanno
  puriso tesu parivāresu mahā nāma hotīti. Sigālo viya
  dāṭhinanti yathā sigālo dāṭhīnaṁ mahā ahosi, evaṁ mahā hoti. Atha
  so sigālo viya pamādaṁ āpajjitvā taṁ parivāraṁ nissāya vināsaṁ
  pāpuṇātīti.
      Tadā sigālo devadatto ahosi, rājā sāriputto, purohito
  pana ahamevāti.
                    Sabbadāṭhajātakaṁ paṭhamaṁ.
                      ------------
                        2 Sunakhajātakaṁ
      bālo vatāyaṁ sunakhoti idaṁ satthā jetavane viharanto
  ambaṇakoṭṭhakesu āsanasālāya bhattabhuñjanasunakhaṁ ārabbha kathesi.
      Taṁ kira jātakālato paṭṭhāya pānīyahārakā gahetvā tattha
  posesuṁ. So aparabhāge tattha bhattaṁ bhuñjanto thūlasarīro ahosi.
  Athekadivasaṁ eko gāmavāsī puriso taṁ ṭhānaṁ patto sunakhaṁ disvā
  pānīyahārakānaṁ uttarisāṭakañca kahāpaṇañca datvā gaddalena 1- bandhitvā
  taṁ ādāya pakkāmi. So gahetvā nīyamāno na vassi, dinnaṁ
  dinnaṁ khādanto pacchato pacchato agamāsi. Atha so puriso ayaṁ

  *  *  *  *  *  *
  Footnote: 1 gaddūlenātipi.
-------------------------------------------------
[page 330]
  Idāni maṁ piyāyatīti gaddalaṁ 1- moceti. So vissaṭṭhamattova
  ekavegena āsanasālameva gato. Bhikkhū taṁ disvā tena katakāraṇaṁ
  jānitvā sāyaṇhasamaye dhammasabhāyaṁ kathaṁ samuṭṭhāpesuṁ āvuso
  āsanasālāyaṁ sunakho bandhanamokkhakusalo vissaṭṭhamattova puna āgatoti.
  Satthā āgantvā kāyanuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave so sunakho idāneva
  bandhanamokkhakusalo, pubbepi bandhanamokkhakusalo yevāti vatvā atītaṁ
  āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe ekasmiṁ mahābhogakule nibbattitvā vayappatto gharāvāsaṁ
  aggahesi. Tadā bārāṇasiyaṁ ekassa manussassa sunakho ahosi.
  So piṇḍabhattaṁ labhanto thūlasarīro jāto. Atheko gāmavāsī
  bārāṇasiṁ āgato taṁ sunakhaṁ disvā tassa manussassa uttarisāṭakañca
  kahāpaṇañca datvā sunakhaṁ gahetvā cammayottena bandhitvā
  yottakoṭiyaṁ gahetvā gacchanto aṭavimukhe ekaṁ naḷasālaṁ pavisitvā
  sunakhaṁ bandhitvā phalake nipajjitvā niddaṁ okkami. Tasmiṁ kāle
  bodhisatto kenacideva karaṇīyena aṭaviṁ paṭipanno taṁ sunakhaṁ yottena
  bandhitvā ṭhapitaṁ disvā paṭhamaṁ gāthamāha
         bālo vatāyaṁ sunakho yo varattaṁ na khādati,
         bandhanā ca pamoceyya asitova gharaṁ vajeti.

  *  *  *  *  *  *
  Footnote: 1 gaddūlantipi.
-------------------------------------------------
[page 331]
      Tattha pamoceyyāti pamuñceyya. Ayameva vā pāṭho.
  Asito va gharaṁ vajeti asito chāto 1- suhito hutvā attano
  vasanaṭṭhānaṁ gaccheyya.
      Taṁ sutvā sunakho dutiyaṁ gāthamāha
         aṭṭhitaṁ me manasmiṁ me atho me hadaye kataṁ,
         kālañca paṭikaṅkhāmi yāva pasupatujjanoti.
      Tattha aṭṭhitaṁ me manasmiṁ meti yaṁ tumhe kathetha, taṁ mayā
  manasmiṁ adhiṭṭhitameva manasmiṁ yeva me etaṁ adhiṭṭhitanti. Atho
  me hadaye katanti atha pana me tumhākampi vacanaṁ hadaye katameva.
  Kālañca paṭikaṅkhāmīti kālañca paṭimānemi. Yāva pasupatujjanoti
  yāvāyaṁ mahājano pasupatu niddaṁ okkamatu, tāvāhaṁ kālaṁ paṭimānemi.
  Itarathā hi ayaṁ sunakho palāyatīti attano manoratho 2- uppajjeyya, tasmā
  rattibhāge sabbesaṁ suttakāle cammayottaṁ khāditvā palāyissāmīti.
      So evaṁ vatvā mahājane niddaṁ okkamante yottaṁ khāditvā
  suhitova palāyitvā attano sāmikānaṁ gharameva gato.
      Satthā imaṁ dhammadesanaṁ āharitvā jātakaṁ samodhānesi. Tadā
  sunakho etarahi sunakhova, paṇḍitapuriso pana ahamevāti.
                      Sunakhajātakaṁ dutiyaṁ.

  *  *  *  *  *  *
  Footnote: 1 dhātotipi. 2 ravotipi.
-------------------------------------------------
[page 332]
                       3 Guttilajātakaṁ
      sattatantiṁ sumadhuranti idaṁ satthā veḷuvane viharanto devadattaṁ
  ārabbha kathesi.
      Tasmiṁ hi kāle bhikkhū devadattaṁ āhaṁsu āvuso devadatta
  sammāsambuddho tuyhaṁ ācariyo, tvaṁ sammāsambuddhaṁ nissāya tīṇi
  piṭakāni uggaṇhi cattāri jhānāni uppādesi, ācariyassa nāma
  paṭisattunā bhavituṁ na yuttanti. Devadatto kiṁ pana me āvuso
  samaṇo gotamo ācariyo, nanu mayā attano baleneva tīṇi piṭakāni
  uggahitāni, cattāri jhānāni uppāditānīti ācariyaṁ paccakkhāsi.
  Bhikkhū dhammasabhāyaṁ kathaṁ samuṭṭhāpesuṁ āvuso devadatto ācariyaṁ
  paccakkhāto sammāsambuddhassa paṭisattu hutvā mahāvināsaṁ pattoti.
  Satthā āgantvā kāyanuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave devadatto idāneva
  ācariyaṁ paccakkhāto mama paṭisattu hutvā mahāvināsaṁ pāpuṇāti,
  pubbepi patto yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  gandhabbakule nibbatti. Guttilakumārotissa nāmaṁ akaṁsu. So
  vayappatto gandhabbasippe nipphattiṁ patvā guttilagandhabbo nāma
  sakalajambudīpe aggagandhabbo ahosi. So dārabharaṇaṁ akatvā
-------------------------------------------------
[page 333]
  Andhe mātāpitaro posesi. Tadā bārāṇasivāsino vāṇijā
  vaṇijjāya ujjeniṁ gantvā ussave saṅghuṭṭhe chandakaṁ saṁharitvā
  bahuṁ mālāgandhavilepanañca khajjabhojanādīni ca ādāya kīḷanaṭṭhāne
  sannipatitvā vetanaṁ datvā ekaṁ gandhabbaṁ ānethāti āhaṁsu.
  Tena samayena ujjeniyaṁ musilo nāma jeṭṭhagandhabbo hoti. Te taṁ
  pakkosāpetvā attano gandhabbaṁ kāresuṁ. Musilo vīṇaṁ vādentopi
  vīṇaṁ paṭhamamucchanāya mucchitvā vādesi. Tesaṁ guttilagandhabbassa
  gandhabbe jānitaparicayānaṁ tassa gandhabbaṁ kilañjakaṇḍuvanaṁ viya hutvā
  upaṭṭhāsi. Ekopi pahaṭṭhākāraṁ na dassesi. Musilo tesu tuṭṭhākāraṁ
  adassentesu atikharaṁ katvā vādemi maññeti majjhimamucchanāya mucchetvā
  majjhimasarena vādesi. Te tatthāpi majjhattāva ahesuṁ. Atha so
  ime na kiñci jānanti maññeti sayampi ajānanako viya hutvā
  tantiyo sithile vādesi. Te tatthāpi na kiñci āhaṁsu. Atha
  ne musilo ambho vāṇijā kiṁ nu kho mayi vīṇaṁ vādente tumhe
  na tussathāti āha. Kiṁ pana tvaṁ vīṇaṁ vādesi, mayaṁ hi ayaṁ
  vīṇaṁ mucchetīti saññaṁ akarimhāti. Kiṁ pana tumhe mayā uttaritaraṁ
  ācariyaṁ jānātha udāhu attano ajānanabhāvena na tussathāti.
  Vāṇijā bārāṇasiyaṁ guttilagandhabbassa vīṇāsaddaṁ sutapubbaṁ 1- tava
  vīṇāsaddo itthīnaṁ dārake tosāpanasaddo viya hotīti āhaṁsu.
  Tena hi tumhehi dinnaṁ paribbayaṁ paṭiggaṇhatha, na mayhaṁ etena

  *  *  *  *  *  *
  Footnote: 1 sutapubbānantipi, sutvātipi.
-------------------------------------------------
[page 334]
  Attho, api ca kho pana bārāṇasiṁ gacchantā maṁ gaṇhitvā gaccheyyāthāti.
  Te sādhūti sampaṭicchitvā gamanakāle taṁ ādāya bārāṇasiṁ
  gantvā tassa musilassa etaṁ guttilassa vasanaṭṭhānanti ācikkhitvā
  sakanivesaṁ agamaṁsu. Musilo bodhisattassa gehaṁ pavisitvā laggetvā
  ṭhapitaṁ bodhisattassa jātivīṇaṁ disvā gahetvā vādesi. Athassa
  bodhisattassa mātāpitaro andhabhāvena taṁ apassantā mūsikā maññe
  jātivīṇaṁ khādantīti saññāya undurā vīṇaṁ khādantīti āhaṁsu.
  Tasmiṁ kāle musilo vīṇaṁ ṭhapetvā bodhisattassa mātāpitaro vanditvā
  kuto āgatosīti vutte ācariyassa santike sippaṁ uggaṇhituṁ
  ujjenito āgatomhīti āha. So sādhūti vutte kahaṁ ācariyoti
  pucchitvā vippavuṭṭho tāta ajja āgamissatīti sutvā tattheva
  nisīditvā bodhisattaṁ āgataṁ disvā tena katapaṭisanthāro attano
  āgatakāraṇaṁ ārocesi. Bodhisatto aṅgavijjāpāṭhako, so tassa
  asappurisabhāvaṁ ñatvā gaccha tāta, natthi tava sippanti paṭikkhipi.
  So bodhisattassa mātāpitūnaṁ pāde gahetvā upakāraṁ karonto te
  ārādhetvā sippaṁ me dāpethāti yāci. Bodhisatto mātāpitūhi
  punappunaṁ vuccamāno te atikkamituṁ asakkonto sippaṁ adāsi.
  So bodhisattena saddhiṁ rājanivesanaṁ gacchati. Rājā taṁ disvā ko
  esa ācariyāti pucchati. Mayhaṁ antevāsiko mahārājāti. So
  anukkamena rañño vissāsikova ahosi. Bodhisatto ācariyamuṭṭhiṁ
  akatvā attano jānananiyāmena sabbasippaṁ sikkhāpetvā niṭṭhitaṁ
-------------------------------------------------
[page 335]
  Te tāta sippanti āha. So cintesi mayhaṁ sippaṁ paguṇaṁ,
  idañca bārāṇasinagaraṁ sakalajambudīpe agganagaraṁ, ācariyopi mahallako,
  idheva mayā vasituṁ vaṭṭatīti. So ācariyaṁ āha ācariya ahaṁ
  rājānaṁ upaṭṭhahissāmīti. Ācariyo sādhu tāta, rañño
  ārocessāmīti rañño santikaṁ gantvā amhākaṁ antevāsiko devaṁ
  upaṭṭhātuṁ icchati, deyyadhammassa jānāthāti rañño ārocetvā
  raññā tumhākaṁ deyyadhammato upaḍḍhaṁ labhissatīti vutte taṁ pavattiṁ
  musilassa ārocesi. Musilo ahaṁ tumhehi samakaññeva labhanto
  upaṭṭhahissāmi alabhanto na upaṭṭhahissāmīti āha. Kiṁkāraṇāti.
  Nanu ahaṁ tumhākaṁ jānanasippaṁ sabbaṁ jānāmīti. Āma jānāsīti.
  Evaṁ sante kasmā mayhaṁ upaḍḍhaṁ detīti. Bodhisatto rañño
  ārocesi. Rājā yadi evaṁ tumhehi samakaṁ sippaṁ dassetuṁ sakkonto
  samakaṁ labhissatīti āha. Bodhisatto rañño vacanaṁ sutvā tassa
  ārocetvā tena sādhu dassemīti vutte rañño taṁ pavattiṁ
  ārocetvā sādhu dassetu, kataradivasaṁ sākacchā hotūti vutte ito
  sattame divase hotu mahārājāti āha. Rājā musilaṁ pakkosāpetvā
  saccaṁ kira tvaṁ ācariyena saddhiṁ sākacchaṁ karissasīti pucchitvā
  saccaṁ devāti vutte ācariyena saddhiṁ viggaho nāma na vaṭṭati,
  mā karīti vāriyamānopi alaṁ mahārāja, hotu yeva me ācariyena
  saddhiṁ sattame divase sākacchā, katarassa jānanabhāvaṁ jānissāmāti
  āha. Rājā sādhūti sampaṭicchitvā ito kira sattame
-------------------------------------------------
[page 336]
  Divase ācariyaguttilo antevāsikamusilo ca rājadvāre aññamaññaṁ
  sākacchitvā sippaṁ dassissanti, nāgarā sannipatitvā sippaṁ passantūti
  bheriñcārāpesi. Bodhisatto cintesi ayaṁ musilo thāmabalo taruṇo,
  ahaṁ mahallako parihīnatthāmo, mahallakassa kiriyā nāma na sampajjati,
  antevāsike nāma parājitepi viseso natthi, antevāsikassa pana
  jaye sati, pattabbalajjato araññaṁ pavisitvā maraṇaṁ varanti. So
  araññaṁ pavisitvā maraṇabhayena nivatti, lajjabhayena puna gacchati.
  Evamassa gamanāgamanaṁ karontasseva cha divasā atikkantā, tiṇāni
  matāni, jaṅghamaggo nibbatti. Tasmiṁ khaṇe sakkassa bhavanaṁ uṇhākāraṁ
  dassesi. Sakko āvajjento taṁ kāraṇaṁ ñatvā guttilagandhabbo
  antevāsikassa bhayena araññe mahādukkhaṁ anubhoti, etassa mayā
  avassayena bhavituṁ vaṭṭatīti vegenāgantvā bodhisattassa purato
  ṭhatvā ācariya kasmā araññaṁ paviṭṭhosīti pucchitvā kosi tvanti
  vutte sakkohamasmīti āha. Atha naṁ bodhisatto ahaṁ kho devarāja
  antevāsikato parājayabhayena araññaṁ paviṭṭhoti vatvā paṭhamaṁ gāthamāha
         sattatantiṁ sumadhuraṁ rāmaṇeyyaṁ avādayiṁ,
         so maṁ raṅgamhi avheti, saraṇaṁ me hohi kosiyāti.
      Tassattho ahaṁ devarāja musilaṁ nāma antevāsikaṁ sattatantiṁ
  sumadhuraṁ rāmaṇeyyaṁ vīṇaṁ attano jānananiyāmena sikkhāpesiṁ, so
  maṁ idāni raṅgamaṇḍale pakkosati, tassa me tvaṁ kosiyagotta
  saraṇaṁ hohīti.
-------------------------------------------------
[page 337]
      Sakko tassa vacanaṁ sutvā mā bhāyi, ahaṁ te tāṇañca
  leṇañcāti vatvā dutiyaṁ gāthamāha
         ahaṁ taṁ saraṇaṁ samma, ahamācariyapūjako,
         na taṁ jayissati sisso, sissamācariya jessasīti.
      Tattha ahaṁ taṁ saraṇanti ahaṁ saraṇaṁ avassayo patiṭṭhā hutvā
  taṁ tāyissāmi. Sammāti piyavacanametaṁ. Sissamācariya jessasīti
  ācariya tvaṁ vīṇaṁ vādayamāno sissaṁ janissasi.
      Api ca taṁ vīṇaṁ vādento ekaṁ tantiṁ chinditvā cha
  vādeyyāsi, vīṇā te pakatisaddo bhavissati, musilopi tantiṁ chindissati,
  athassa vīṇāya saddo na bhavissati, tasmiṁ khaṇe so parājayaṁ
  pāpuṇissati, athassa parājayabhāvaṁ ñatvā dutiyampi tatiyampi catutthampi
  pañcamampi chaṭṭhampi sattamampi tantiṁ chinditvā suddhadaṇḍakameva
  vādeyyāsi, chinnatantikoṭīhi saro nikkhamitvā sakalaṁ dvādasayojanikaṁ
  bārāṇasinagaraṁ chādetvā ṭhassatīti. Evaṁ vatvā sakko bodhisattassa
  tisso pāsakaghaṭikā datvā evamāha vīṇāsaddena pana sakalanagare
  chādite ito ekaṁ pāsakaghaṭikaṁ ākāse khipeyyāsi, atha te purato
  otaritvā tīṇi accharāsatāni naccissanti, tāsaṁ naccakāle dutiyaṁ
  khipeyyāsi, athāparāni tīṇi accharāsatāni otaritvā tava vīṇāya
  purato naccissanti, tato tatiyampi khipeyyāsi, athāparāni tīṇi
  accharāsatāni otaritvā raṅgamaṇḍale naccissanti, ahampi te
  santikaṁ āgamissāmi, gaccha mā bhāyīti. Bodhisatto pubbaṇhasamaye
-------------------------------------------------
[page 338]
  Gehaṁ agamāsi. Nāgarā rājadvārasamīpepi maṇḍapaṁ katvā rañño
  āsanaṁ paññāpesuṁ. Rājā pāsādā otaritvā alaṅkatamaṇḍape
  pallaṅkamajjhe nisīdi. Dasasahassā alaṅkatitthiyo amaccabrāhmaṇa-
  raṭṭhikādayo ca rājānaṁ parivārayiṁsu. Sabbe nāgarā sannipatiṁsu.
  Rājaṅgaṇe cakkāticakke mañcātimañce bandhiṁsu. Bodhisattopi
  nahātānulitto nānaggarasabhojanaṁ bhuñjitvā vīṇaṁ gāhāpetvā attano
  paññattāsane nisīdi. Sakko adissamānakāyena āgantvā ākāse
  aṭṭhāsi. Bodhisatto yeva naṁ passati. Musilopi āgantvā
  attano āsane nisīdi. Mahājano parivāresi. Ādito va
  dvepi samasamaṁ vādayiṁsu. Mahājano dvinnampi vāditena tuṭṭho
  ukkuṭṭhisahassāni pavattesi. Sakko ākāse ṭhatvā bodhisattaññeva
  sāvento ekaṁ tantiṁ chindāti āha. Bodhisatto paṭhamaṁ tantiṁ
  chindi. Sā chinnāpi chinnāya koṭiyā saraṁ muñcateva devagandhabbaṁ
  viya vattati. Musilopi tantiṁ chindi. Tato saddo na nikkhami.
  Ācariyo dutiyampi tatiyampi catutthampi pañcamampi chaṭṭhampi sattamampi
  chindi. Suddhadaṇḍakaṁ vādentassa saddo nagaraṁ chādetvā aṭṭhāsi.
  Celukkhepasahassāni ceva ukkuṭṭhisahassāni ca pavattayiṁsu. Bodhisatto
  ekaṁ pāsakaṁ ākāse khipi. Tadā tīṇi accharāsatāni otaritvā
  nacciṁsu. Evaṁ dutiye ca tatiye ca khitte nava accharāsatāni
  otaritvā vuttanayena nacciṁsu. Tasmiṁ khaṇe rājā mahājanassa
  iṅgitasañañaṁ adāsi. Mahājano uṭṭhāya tvaṁ ācariyena saddhiṁ
-------------------------------------------------
[page 339]
  Virujjhitvā samākāraṁ karomīti vāyamasi attano pamāṇaṁ na jānāsīti
  musilaṁ tajjetvā gahitagahiteheva pāsāṇadaṇḍādīhi sañcuṇṇitvā
  jīvitakkhayaṁ pāpetvā pāde gahetvā saṅkāraṭṭhāne chaḍḍesi.
  Rājā tuṭṭhacitto ghanavassaṁ vassanto viya bodhisattassa bahudhanaṁ
  adāsi. Tathā nāgarā. Sakkopi tena saddhiṁ paṭisanthāraṁ katvā
  ahaṁ te paṇḍita sahassayuttaṁ ājaññarathaṁ gahetvā 1- pacchā mātaliṁ
  pesessāmi, tvaṁ sahassayuttaṁ vejayantarathaṁ abhiruyha devalokaṁ gaccheyyāsīti
  vatvā pakkāmi. Atha naṁ gantvā paṇḍukambalasilāyaṁ nisinnaṁ kahaṁ
  gatattha mahārājāti devadhītaro pucchiṁsu. Sakko tāsaṁ taṁ kāraṇaṁ
  vitthārena kathetvā bodhisattassa sīlañca guṇañca vaṇṇesi.
  Devadhītaro mahārāja mayampi ācariyaṁ daṭṭhukāmā, idha naṁ ānehīti
  āhaṁsu. Sakko mātaliṁ āmantetvā tāta devaccharā guttilagandhabbaṁ
  daṭṭhukāmā, gaccha taṁ vejayantarathe nisīdāpetvā ānehīti. So
  sādhūti gantvā bodhisattaṁ ānesi. Sakko bodhisattena saddhiṁ
  sammoditvā devakaññā kira te ācariya gandhabbaṁ sotukāmāti
  āha. Mayaṁ mahārāja gandhabbā nāma sippaṁ nissāya jīvāma
  mūlaṁ labhantā vādeyyāmāti. Vādehi, ahaṁ te mūlaṁ dassāmīti.
  Na mamaññena mūlena attho, imā pana me devadhītaro attano
  attano kalyāṇakammaṁ kathentu, evāhaṁ vādessāmīti. Atha naṁ
  devadhītaro āhaṁsu amhehi katakalyāṇakammaṁ pacchā tumhākaṁ kathessāma,

  *  *  *  *  *  *
  Footnote: 1 gāhāpetvātipi.
-------------------------------------------------
[page 340]
  Gandhabbaṁ karohi ācariyāti. Bodhisatto sattāhaṁ devatānaṁ
  gandhabbamakāsi, taṁ dibbagandhabbaṁ abhibhavitvā pavattati. Sattame
  divase ādito paṭṭhāya devadhītaro kalyāṇakammaṁ pucchi. Ekā 1-
  kassapabuddhakāle ekassa bhikkhuno uttamavatthaṁ datvā sakkassa
  paricārikā hutvā nibbatti 2- accharāsahassaparivārā, 3- uttamavatthaṁ
  devakaññaṁ 4- tvaṁ purimabhave kiṁ kammaṁ katvā nibbattāti pucchi.
  Tassa pucchanākāro ca vissajjanañca vimānavatthumhi āgatameva.
  Vuttaṁ hi tattha
         abhikkantena vaṇṇena yā tvaṁ tiṭṭhasi devate
         obhāsentī disā sabbā osadhī viya tārakā,
         kena te tādiso vaṇṇo, kena te idhamijjhati,
         uppajjanti ca te bhogā ye keci manaso piyā.
                 Pucchāmi taṁ devi mahānubhāve,
                 manussabhūtā kimakāsi puññaṁ,
                 kenāsi evañjalitānubhāvā,
                 vaṇṇo ca te sabbadisā pabhāsati.
                 Vatthuttamadāyikā nārī
                 pavarā hoti naresu nārīsu
                 evaṁ piyarūpadāyikā
                 manāpaṁ dibbaṁ sā labhate upecca ṭhānaṁ.

  *  *  *  *  *  *
  Footnote: 1 ekantipi, 2 nibbattantipi,
  3...parivārantipi, 4 uttamadevakaññantipi.
-------------------------------------------------
[page 341]
         Tassā me passa vimānaṁ, accharā kāmavaṇṇinīhamasmi
         accharāsahassānaṁ 1- pavarā, passa puññānaṁ vipākaṁ.
         Tena me tādiso vaṇṇo, tena me idhamijjhati,
         uppajjanti ca me bhogā ye keci manaso piyā.
                  Tenamhi evañjalitānubhāvā,
                vaṇṇo ca me sabbadisā pabhāsatīti.
      Aparā piṇḍāya caramānassa bhikkhuno pūjanatthāya pupphāni
  adāsi. Aparāpi cetiye gandhapañcaṅgulikaṁ dethāti gandhe adāsi.
  Aparā madhurāni phalāni adāsi. Aparā uttamarasaṁ adāsi.
  Aparā kassapadasabalassa cetiye gandhapañcaṅgulikaṁ adāsi. Aparā
  maggapaṭipannānaṁ bhikkhūnañca bhikkhunīnañca kulagehe vāsaṁ upagatānaṁ
  santike dhammaṁ assosi. Aparā nāvāya bhuttassa bhikkhuno
  udake ṭhatvā udakaṁ adāsi. Aparā agāramajjhe vasamānā
  akkodhanā hutvā sassusasuravattaṁ akāsi. Aparā attano
  laddhakoṭṭhāsato saṁvibhāgaṁ katvāva paribhuñji sīlavatī ca ahosi. Aparā
  paragehe dāsī hutvā nikkodhanā nimmānā attano laddhakoṭṭhāsato
  saṁvibhāgaṁ katvā devarañño paricārikā hutvā nibbattā. Evaṁ
  sabbāpi guttilavimānavatthumhi āgatā. Sattatiṁsa devadhītā yaṁ yaṁ
  kammaṁ katvā tattha nibbattā sabbā bodhisattena pucchitāpissa
  attano katakammaṁ gāthāhi yeva kathesuṁ. Taṁ sutvā bodhisatto

  *  *  *  *  *  *
  Footnote: 1 accharāsahassassāhantipi.
-------------------------------------------------
[page 342]
  Lābhā vata me, suladdhaṁ vata me, yvāhaṁ 1- idhāgantvā appamattakenapi
  kammena paṭiladdhā sampattiyo assosiṁ, itodāni paṭṭhāya manussalokaṁ
  gantvā dānādīni kusalakammāneva karissāmīti vatvā imaṁ udānaṁ
  udānesi
           svāgataṁ vata me ajja suppabhātaṁ suhuṭṭhitaṁ,
           yaṁ addasiṁ devatāyo accharā kāmavaṇṇiyo,
           imāsāhaṁ dhammaṁ sutvāna 2- kāhāmi kusalaṁ bahuṁ
           dānena samacariyāya saññamena damena ca,
           sohaṁ tattha gamissāmi yattha gantvā na socareti.
      Atha naṁ sattāhaccayena devarājā mātaliṁ saṅgāhakaṁ āṇāpetvā
  rathe nisīdāpetvā bārāṇasimeva pesesi. So bārāṇasiṁ gantvā
  devaloke attanā diṭṭhakāraṇaṁ manussānaṁ ācikkhi. Tato paṭṭhāya
  te manussā saussāhā puññāni kātuṁ maññiṁsu.
      Satthā imaṁ dhammadesanaṁ āharitvā jātakaṁ samodhānesi.
  Tadā musilo devadatto ahosi, sakko anuruddho, rājā ānando,
  guttilagandhabbo pana ahamevāti.
                     Guttilajātakaṁ tatiyaṁ.

  *  *  *  *  *  *
  Footnote: 1 svāhantipi. 2 sutvātipi.
-------------------------------------------------
[page 343]
                       4 Vigaticchajātakaṁ
      yaṁ passati na taṁ icchatīti idaṁ satthā jetavane viharanto
  ekaṁ palāyiparibbājakaṁ ārabbha kathesi.
      So kira sakalajambudīpe paṭivādaṁ alabhitvā sāvatthiṁ āgantvā
  ko mayā saddhiṁ vādaṁ kātuṁ samatthoti pucchitvā sammāsambuddhoti
  sutvā mahājanaparivuto jetavanaṁ gantvā bhagavantaṁ catuparisamajjhe
  dhammaṁ desentaṁ pañhaṁ pucchi. Athassa satthā taṁ vissajjetvā
  ekaṁ nāma kinti pañhaṁ pucchi. So taṁ kathetuṁ asakkonto
  uṭṭhāya palāyi. Nisinnaparisā ekapadeneva vo bhante paribbājako
  niggahitoti āhaṁsu. Satthā nāhaṁ upāsakā idāneva taṁ ekapadeneva
  niggaṇhāmi, pubbepi niggaṇhāmi yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe brāhmaṇakule nibbattetvā vayappatto kāme pahāya
  isipabbajjaṁ pabbajitvā dīgharattaṁ himavante vasi. So pabbatā
  oruyha ekaṁ nigamagāmaṁ nissāya gaṅgānivattane paṇṇasālāyaṁ
  vāsaṁ kappesi. Atheko paribbājako sakalajambudīpe paṭivādaṁ
  alabhitvā taṁ nigamagāmaṁ patvā atthi nu kho koci mayā saddhiṁ
  vādaṁ kātuṁ samatthoti pucchitvā atthīti bodhisattassa ānubhāvaṁ
  sutvā mahājanaparivuto tassa vasanaṭṭhānaṁ gantvā paṭisanthāraṁ katvā
  nisīdi. Atha naṁ bodhisatto vaṇṇagandhaparibhāvitaṁ gaṅgāpānīyaṁ
-------------------------------------------------
[page 344]
  Pavissasīti pucchi. Paribbājako vādena ottharanto kā gaṅgā
  vālukāgaṅgā udakagaṅgā orimatīragaṅgā pārimatīragaṅgāti āha.
  Bodhisatto tvaṁ pana paribbājaka ṭhapetvā udakavālukaṁ orimatīrañca
  pārimatīrañca kahaṁ gaṅgaṁ labhissasīti āha. Paribbājako appaṭibhāṇo
  hutvā uṭṭhāya palāyi. Tasmiṁ palāte bodhisatto sannisinnaparisāya
  dhammaṁ desento imā gāthā avoca
         yaṁ passati na taṁ icchati, yañca na passati taṁ kira icchati,
         maññāmi ciraṁ carissati, na hi taṁ lacchati yaṁ so icchati.
         Yaṁ labhati na tena tussati, yaṁ pattheti, laddhaṁ hīḷeti,
         icchā hi anantagocarā, vigaticchānaṁ namo karomaseti.
      Tattha yaṁ passatīti yaṁ udakādiṁ passati taṁ gaṅgāti na icchati.
  Yañca na passatīti yañca udakādivinimmuttaṁ gaṅgaṁ na passati, taṁ
  kira icchati. Maññāmi ciraṁ carissatīti ahaṁ evaṁ maññāmi, ayaṁ
  paribbājako evarūpaṁ gaṅgaṁ pariyesanto ciraṁ carissati, yathā vā
  udakādivinimmuttaṁ gaṅgaṁ evaṁ rūpādivinimmuttaṁ attānampi pariyesanto
  saṁsāre ciraṁ carissati. Na hi taṁ lacchatīti ciraṁ carantopi yaṁ taṁ
  evarūpaṁ gaṅgaṁ vā attānaṁ vā icchati taṁ na lacchati. Yaṁ
  labhatīti yaṁ udakādiṁ vā rūpādiṁ vā labhati tena na tussati. Yaṁ
  pattheti laddhaṁ hīḷetīti evaṁ laddhena atussanto yaṁ yaṁ sampattiṁ
  pattheti taṁ taṁ labhitvā kiṁ etāyāti hīḷeti avamaññati. Icchā
  hi anantagorāti yasmā laddhaṁ laddhaṁ hīḷetvā aññaṁ aññaṁ
-------------------------------------------------
[page 345]
  Ārammaṇaṁ icchanato ayaṁ icchā nāma taṇhā anantagocarā.
  Vigaticchānaṁ namo karomaseti tasmā ye vigaticchā buddhādayo tesaṁ
  mayaṁ namakāraṁ karomāti.
      Satthā imaṁ dhammadesanaṁ āharitvā jātakaṁ samodhānesi. Tadā
  paribbājako etarahi paribbājako ahosi, tāpaso pana ahamevāti.
                    Vigaticchajātakaṁ catutthaṁ.
                        ---------
                      5 Mūlapariyāyajātakaṁ
      kālo ghasati bhūtānīti idaṁ satthā ukkaṭṭhaṁ nissāya subhagavane
  viharanto mūlapariyāyasuttantaṁ ārabbha kathesi.
      Tadā kira pañcasatā brāhmaṇā tiṇṇaṁ vedānaṁ pāragū
  sāsane pabbajitvā tīṇi piṭakāni uggaṇhitvā mānamadamattā
  hutvā sammāsambuddhopi tīṇi piṭakāni jānāti, mayampi tāni
  jānāma, evaṁ sante kiṁ tassa amhehi nānākaraṇanti buddhupaṭṭhānaṁ
  na gacchanti paṭipakkhā hutvā caranti. Athekadivasaṁ satthā tesu
  āgantvā attano santike sannisinnesu aṭṭhahi bhūmīhi
  paṭimaṇḍitvā mūlapariyāyasuttaṁ kathesi. Te na kiñci sallakkhiṁsu.
  Atha nesaṁ etadahosi mayaṁ amhehi sadisā paṇḍitā natthīti mānaṁ
  karoma, idāni pana na kiñci jānāma, buddhehi sadiso paṇḍito
  nāma natthi, aho buddhaguṇā nāmāti. Te tato paṭṭhāya
-------------------------------------------------
[page 346]
  Nīhatamānā hutvā uddhatadāṭhā viya sappā nibbisevanā jātā.
  Satthā ukkaṭṭhāyaṁ yathābhirantaṁ viharitvā vesāliṁ gantvā gotamake
  cetiye gotamakasuttantaṁ kathesi. Dasasahassī lokadhātu kampi. Taṁ
  sutvā te bhikkhū arahattaṁ pāpuṇiṁsu. Mūlapariyāyasuttantapariyosāne
  pana satthari ukkaṭṭhāyaṁ viharante yeva bhikkhū dhammasabhāyaṁ kathaṁ
  samuṭṭhāpesuṁ āvuso aho buddhānaṁ ānubhāvo, te nāma brāhmaṇā
  pabbajitvā tathā mānamadamattā bhagavatā mūlapariyāyadesanāya nīhatamānā
  katāti. Satthā āgantvā kāyanuttha bhikkhave etarahi
  kathāya sannisinnāti pucchitvā imāya nāmāti vutte na bhikkhave
  idāneva pubbepāhaṁ ime evaṁ mānapaggahitasire vicarante nīhatamāne
  akāsiṁ yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vayappatto tiṇṇaṁ vedānaṁ pāragū
  disāpāmokkho ācariyo hutvā pañcamāṇavakasatānaṁ mante vācesi.
  Te pañcasatā niṭṭhitasippā sippesu anuyogaṁ datvā yattakaṁ
  amhe jānāma, ācariyopi tattakameva, viseso natthīti mānathaddhā
  hutvā ācariyassa santikaṁ na gacchanti vattapaṭivattaṁ na karonti.
  Te ekadivasaṁ ācariye badararukkhamūle nisinne taṁ vambhetukāmā
  badararukkhaṁ nakhena ākoṭetvā nissāro cāyaṁ rukkhoti āhaṁsu.
  Bodhisatto attano vambhanabhāvaṁ ñatvā antevāsikā ekaṁ vo
  pañhaṁ pucchissāmīti āha. Te haṭṭhapahaṭṭhāva vadetha,
-------------------------------------------------
[page 347]
  Kathessāmāti. Ācariyo pañhaṁ pucchanto paṭhamaṁ gāthamāha
         kālo ghasati bhūtāni sabbāneva sahattanā,
         yo ca kālaghaso bhūto sa bhūtapacaniṁ pacīti.
      Tattha kāloti purebhattakālopi pacchābhattakālopīti evamādi.
  Bhūtānīti sattādhivacanametaṁ. Na kālo bhūtānaṁ cammamaṁsādīni
  luñcitvā khādati, api ca kho nesaṁ āyuvaṇṇabalāni khepento
  yobbanaṁ maddanto ārogyaṁ vināsento ghasati khādatīti vuccati.
  Evaṁ ghasanto ca na kiñci vajjento sabbāneva ghasati. Na
  kevalañca bhūtāneva api ca kho sahattanā attānampi ghasati,
  purebhattakālo pacchābhattakālaṁ na pāpuṇāti. Esa nayo
  pacchābhattakālādīsu. Yo ca kālaghaso bhūtoti khīṇāsavassetaṁ adhivacanaṁ.
  So hi ariyamaggena āyatiṁ paṭisandhikālaṁ khepetvā khāditvā
  ṭhitattā kālaghasoti vuccati. Sa bhūtapacaniṁ pacīti yāyaṁ taṇhā
  apāyesu bhūte pacati taṁ ñāṇagginā paci dahi bhasmamakāsi.
  Tena bhūtapacaniṁ pacīti vuccati. Pajanintipi pāṭho. Janitaṁ
  nibbattitanti attho.
      Imaṁ pañhaṁ sutvā māṇavesu ekopi jānituṁ samattho nāhosi.
  Atha ne bodhisatto mā kho tumhe ayaṁ pañho tīsu vedesu
  atthīti saññaṁ akarittha, tumhe yamahaṁ jānāmi, taṁ sabbaṁ jānāmāti
  maññamānā maṁ badararukkhasadisaṁ karotha, mama tumhehi aññātassa
  bahuno pajānanabhāvaṁ na jānātha, gacchatha, sattame divase kālaṁ
-------------------------------------------------
[page 348]
  Dammi, ettakena kālena imaṁ pañhaṁ cintethāti. Te bodhisattaṁ
  vanditvā attano attano vasanaṭṭhānaṁ gantvā sattāhaṁ cintetvāpi
  pañhassa neva antaṁ na koṭiṁ passiṁsu. Te sattame divase
  ācariyassa santikaṁ āgantvā vanditvā nisīditvā kiṁ bhaddamukhā
  jānātha pañhanti vutte na jānāmāti vadiṁsu. Puna bodhisatto
  te garahamāno dutiyaṁ gāthamāha
        bahūni narasīsāni lomasāni brahāni ca
        gīvāsu paṭimukkāni kocidevettha kaṇṇavāti.
      Tassattho bahūni narānaṁ sīsāni dissanti, sabbāni ca tāni
  lomasāni, sabbāni mahantāni, gīvāsu yeva ṭhapitāni, na tālaphalaṁ viya
  hatthena gahitāni, natthi tesaṁ imehi dhammehi nānākaraṇaṁ. Ettha
  pana kocideva kaṇṇavāti attānaṁ sandhāyāha. Kaṇṇavāti
  paññavā. Kaṇṇachiddaṁ pana na kassaci natthi.
      Iti te māṇavake kaṇṇachiddamattameva tumhākaṁ bālānaṁ
  atthi, na paññāti garahitvā pañhaṁ vissajjesi. Te sutvā
  aho ācariyā nāma mahantāti khamāpetvā nīhatamānā bodhisattaṁ
  upaṭṭhahiṁsu.
      Satthā imaṁ dhammadesanaṁ āharitvā jātakaṁ samodhānesi. Tadā
  pañcasatā māṇavakā ime bhikkhū ahesuṁ, ācariyo pana ahamevāti.
                   Mūlapariyāyajātakaṁ pañcamaṁ.
                        ---------
-------------------------------------------------
[page 349]
                    6 Bālovādajātakaṁ 1-
      hantvā ghatvā vadhitvā cāti idaṁ satthā vesāliyaṁ 2- upanissāya
  kūṭāgārasālāyaṁ viharanto sīhasenāpatiṁ ārabbha kathesi.
      So hi bhagavantaṁ saraṇaṁ gantvā nimantetvā samaṁsakaṁ bhattaṁ
  adāsi. Nigaṇṭhā taṁ sutvā kupitā anattamanā tathāgataṁ
  viheṭhetukāmā samaṇo gotamo jānaṁ uddissa kataṁ maṁsaṁ bhuñjatīti
  akkosiṁsu. Bhikkhū dhammasabhāyaṁ kathaṁ samuṭṭhāpesuṁ āvuso
  nigaṇṭhanāṭaputto samaṇo gotamo jānaṁ uddissa kataṁ maṁsaṁ bhuñjatīti saddhiṁ
  parisāya akkosanto āhiṇḍatīti. Taṁ sutvā satthā na bhikkhave
  nigaṇṭho nāṭaputto idāneva maṁ uddissa kataṁ maṁsaṁ khādanena
  garahati, pubbepi garahi yevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vayappatto isipabbajjaṁ pabbajitvā
  loṇambilasevanatthāya himavantato bārāṇasiṁ āgantvā punadivase
  nagaraṁ bhikkhāya pāvisi. Atheko kuṭumbiko tāpasaṁ viheṭhessāmīti
  gharaṁ pavesetvā paññatte āsane nisīdāpetvā macchamaṁsena
  parivisitvā bhattakiccāvasāne ekamantaṁ nisīditvā idaṁ maṁsaṁ tumhe
  yeva uddissa pāṇe māretvā kataṁ, idaṁ akusalaṁ mā amhākameva
  tumhākampi hotūti vatvā paṭhamaṁ gāthamāha

  *  *  *  *  *  *
  Footnote: 1 telovādajātakantipi. 2 vesālintipi.
-------------------------------------------------
[page 350]
         Hantvā ghatvā vadhitvā ca deti dānaṁ asaññato,
         īdisaṁ bhattaṁ bhuñjamāno sa pāpamupalimpatīti.
      Tattha hantvāti paharitvā. Ghatvāti kilametvā. Vadhitvāti
  māretvā. Deti dānaṁ asaññatoti asaññato dussīlo evaṁ
  katvā dānaṁ deti. Īdisaṁ bhattaṁ bhuñjamāno sa pāpamupalimpatīti
  īdisaṁ uddissa kataṁ bhattaṁ bhuñjamāno so samaṇopi pāpena
  upalimpati saṁyujjati yevāti.
      Taṁ sutvā bodhisatto dutiyaṁ gāthamāha
         puttadārampi ce hantvā deti dānaṁ asaññato,
         bhuñjamānopi sappañño na pāpamupalimpatīti.
      Tattha bhuñjamānopi sappaññoti tiṭṭhatu aññesaṁ maṁsaṁ
  puttadāraṁ vadhitvāpi dussīlena dinnaṁ sappañño khantimettādiguṇasampanno
  taṁ bhuñjamānopi pāpena na upalimpatīti.
      Evamassa bodhisatto dhammaṁ kathetvā uṭṭhāyāsanā pakkāmi.
      Satthā imaṁ dhammadesanaṁ āharitvā jātakaṁ samodhānesi. Tadā
  kuṭumbiko nigaṇṭho nāṭaputto ahosi, tāpaso pana ahamevāti.
                   Bālovādajātakaṁ chaṭaṭhamaṁ.
                       ----------
-------------------------------------------------
[page 351]
                      7 Pādañjalijātakaṁ
      addhā pādañjalī sabbeti idaṁ satthā jetavane viharanto
  loḷudāyittheraṁ 1- ārabbha kathesi.
      Ekasmiṁ divase dve mahāsāvakā pañhaṁ vinicchinanti. Bhikkhū
  pañhaṁ suṇantā there pasaṁsanti. Loḷudāyitthero parisantare nisinno
  ete amhehi samaṁ kiṁ jānantīti oṭṭhaṁ bhañji. Taṁ disvā therā
  uṭṭhāyāsanā pakkamiṁsu. Parisā bhijji. Dhammasabhāyaṁ bhikkhū kathaṁ
  samuṭṭhāpesuṁ āvuso loḷudāyī dve aggasāvake garahitvā oṭṭhaṁ
  bhañjatīti. Satthā na bhikkhave idāneva pubbepi loḷudāyī ṭhapetvā
  oṭṭhabhañjanaṁ tato uttariṁ aññaṁ na jānātīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa atthadhammānusāsako amacco ahosi. Rañño pana pādañjalī
  nāma putto lolo 2- dandhaparisakkano ahosi. Aparabhāge rājā
  kālamakāsi. Amaccā rañño matakiccāni katvā taṁ rajje
  abhisiñcissāmāti mantayamānā rājaputtaṁ pādañjalinti 3- āhaṁsu.
  Bodhisatto pana ayaṁ kumāro lolo dandhaparisakkano, pariggahitvā
  naṁ abhisiñcissāmāti āha. Amaccā vinicchayaṁ sajjetvā kumāraṁ
  samīpe nisīdāpetvā aṭṭaṁ vinicchinantā na sammā vinicchiniṁsu.
  Te assāmikaṁ sāmikaṁ katvā kumāraṁ pucchiṁsu kīdisaṁ kumāra suṭṭhu

  *  *  *  *  *  *
  Footnote: 1 lāḷu...itipi. pa. 2 lālotipi. pa. 3 pādañjalikantipi.
-------------------------------------------------
[page 352]
  Vinicchinimhāti. So oṭṭhaṁ bhañji. Bodhisatto paṇḍito maññe
  kumāro, asammāvinicchitabhāvo tena ñāto bhavissatīti maññamāno
  paṭhamaṁ gāthamāha
         addhā pādañjalī sabbe paññāya atirocati,
         tathā hi oṭṭhaṁ bhañjati uttariṁ nūna passatīti.
      Tassattho ekaṁsena pādañjalī kumāro sabbe amhe paññāya
  atirocati. Tathā hi oṭṭhaṁ bhañjati nūna uttariṁ aññaṁ kāraṇaṁ
  passatīti.
      Te aparasmiṁ divase vinicchayaṁ sajjetvā aññaṁ aṭṭaṁ suṭṭhu
  vinicchinitvā kīdisaṁ te deva suṭṭhu vinicchitanti pucchiṁsu. So
  punapi oṭṭhameva bhañji. Athassa andhabālabhāvaṁ ñatvā bodhisatto
  dutiyaṁ gāthamāha
         nāyaṁ dhammaṁ adhammaṁ vā atthānatthañca bujjhati,
         aññatra oṭṭhanibbhogā nāyaṁ jānāti kiñcananti.
      Amaccā pādañjalikumārassa lolabhāvaṁ ñatvā bodhisattaṁ rajje
  abhisiñciṁsu.
      Satthā imaṁ dhammadesanaṁ āharitvā jātakaṁ samodhānesi. Tadā
  pādañjalī loḷudāyī ahosi, paṇḍitāmacco pana ahamevāti.
                    Pādañjalijātakaṁ sattamaṁ.
                       ----------
-------------------------------------------------
[page 353]
                      8 Kiṁsukopamajātakaṁ
      sabbehi kiṁsuko diṭṭhoti idaṁ satthā jetavane viharanto
  kiṁsukopamasuttantaṁ ārabbha kathesi.
      Cattāro kira bhikkhū tathāgataṁ upasaṅkamitvā kammaṭṭhānaṁ
  yāciṁsu. Satthā tesaṁ kammaṭṭhānaṁ kathesi. Te kammaṭṭhānāni
  gahetvā attano rattiṭṭhānadivāṭṭhānāni agamaṁsu. Tesu eko cha
  phassāyatanāni pariggaṇhitvā arahattaṁ pāpuṇi. Eko pañcakkhandhe.
  Eko cattāro mahābhūte. Eko aṭṭhārasadhātuyo. Te attano
  attano adhigatavisesaṁ satthu ārocesuṁ. Tatthekassa bhikkhuno parivitakko
  udapādi imesaṁ kammaṭṭhānānaṁ nānā, nibbānaṁ pana ekaṁ, kathaṁ
  sabbehi arahattaṁ pattanti. So satthāraṁ pucchi. Satthā kinte
  bhikkhu kiṁsukadiṭṭhehi catūhi bhātikehi nānattanti vatvā idaṁ no
  bhante kāraṇaṁ kathethāti bhikkhūhi yācito atītaṁ āhari.
      Atīte bārāṇasiyaṁ brahmadatto rajjaṁ kāresi. Tassa cattāro
  puttā ahesuṁ. Te ekadivasaṁ sārathiṁ pakkosāpetvā mayaṁ samma
  kiṁsukaṁ daṭṭhukāmā, kiṁsukarukkhaṁ no dassehīti āhaṁsu. Sārathi sādhu
  dassessāmīti vatvā catunnaṁ ekato adassetvā jeṭṭhaputtaṁ tāva
  rathe nisīdāpetvā araññaṁ netvā ayaṁ kiṁsukoti khāṇukakāle 1- kiṁsukaṁ
  dassesi. Aparassa bālapalāsakāle, aparassa pupphitakāle, aparassa
  phalitakāle. Aparabhāge cattāropi bhātaro ekato nisinnā kiṁsuko

  *  *  *  *  *  *
  Footnote: 1 khāṇukorakāletipi.
-------------------------------------------------
[page 354]
  Nāma kīdisoti kathaṁ samuṭṭhāpesuṁ. Eko seyyathāpi jhāmakhāṇukoti
  āha. Dutiyo seyyathāpi nigrodharukkhoti. Tatiyo seyyathāpi
  maṁsapesīti. Catuttho seyyathāpi sirisarukkhoti. Te aññamaññassa kathāya
  aparituṭṭhā pitu santikaṁ gantvā deva kiṁsuko nāma kīdisoti pucchitvā
  tumhehi kiṁ kathitanti vutte attano kathitanīhāraṁ rañño kathesuṁ. Rājā
  catūhipi tumhehi kiṁsuko diṭṭho, kevalaṁ vo kiṁsukassa dassento sārathi
  imasmiṁ kāle kiṁsuko kīdiso, imasmiṁ kāle kīdisoti vibhajitvā na
  pucchito, tena vo kaṅkhā uppannāti vatvā paṭhamaṁ gāthamāha
         sabbehi kiṁsuko diṭṭho, kinnvettha vicikicchatha,
         na hi sabbesu ṭhānesu sārathī paripucchitoti.
      Tattha na hi sabbesu ṭhānesu sārathī paripucchitoti sabbehi
  vo kiṁsuko diṭṭho, kinnu tumhe ettha vicikicchatha, sabbesu ṭhānesu
  kiṁsuko ceso, tumhehi pana na hi sabbesu ṭhānesu sārathī paripucchito,
  tena vo kaṅkhā uppannāti.
      Satthā imaṁ kāraṇaṁ dassetvā yathā bhikkhu te cattāro
  bhātikā vibhāgaṁ katvā apucchitattā kiṁsuke kaṅkhaṁ uppādesuṁ, evaṁ
  tvampi imasmiṁ dhamme kaṅkhaṁ uppādesīti vatvā abhisambuddho hutvā
  dutiyaṁ gāthamāha
         evaṁ sabbehi ñāṇehi yesaṁ dhammā ajānitā,
         te ve dhammesu kaṅkhanti kiṁsukasmiṁva bhātaroti.
      Tassattho yathā te bhātaro sabbesu ṭhānesu kiṁsukassa adiṭṭhattā
-------------------------------------------------
[page 355]
  Kaṅkhiṁsu, evaṁ sabbehi vipassanāñāṇehi yesaṁ sabbe chaphassāyatanak-
  khandhabhūtadhātubhedā dhammā ajānitā sotāpattimaggassa anadhigatattā
  appaṭividdhā, teneva tesu chaphassāyatanādidhammesu kaṅkhanti, yathā
  ekasmiññeva kiṁsukasmiṁ cattāro bhātaroti.
      Satthā imaṁ dhammadesanaṁ āharitvā jātakaṁ samodhānesi. Tadā
  bārāṇasirājā ahamevāti.
                    Kiṁsukopamajātakaṁ aṭṭhamaṁ.
                       ----------
                       9 Sālakajātakaṁ
      ekaputtako bhavissasīti idaṁ satthā jetavane viharanto aññataraṁ
  mahātheraṁ ārabbha kathesi.
      So kirekaṁ kumārakaṁ pabbājetvā pīḷento tattha viharati.
  So sāmaṇero pīḷaṁ sahituṁ asakkonto uppabbaji. Thero gantvā
  taṁ upalāpeti kumāraka tava cīvaraṁ taveva bhavissati, pattopi tava
  santako, pattacīvarampi taveva bhavissati, ehi, pabbajāhīti. So
  nāhaṁ pabbajissāmīti vatvāpi punappunaṁ vuccamāno pabbaji. Atha
  naṁ pabbajitadivasato paṭṭhāya puna thero viheṭhesi. So pīḷaṁ asahanto
  puna uppabbajitvā anekavāraṁ yācantepi tasmiṁ tvaṁ neva maṁ sahasi,
  na maṁ vināvattituṁ sakkosi, gaccha, na pabbajissāmīti na pabbaji.
  Bhikkhū dhammasabhāyaṁ kathaṁ samuṭṭhāpesuṁ āvuso suhadayo vata so dārako
-------------------------------------------------
[page 356]
  Mahātherassa āsayaṁ ñatvā na pabbajīti. Satthā āgantvā kāyanuttha
  bhikkhave etarahi kathāya sannisinnāti pucchitvā imāya māmāti
  vutte na bhikkhave idānevesa suhadayova, pubbepi suhadayo ekavāraṁ
  etassa dosaṁ disvā puna na upagacchīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kuṭumbikakule nibbattitvā vayappatto dhaññavikkayena jīvitaṁ kappesi.
  Aññataropi ahiguṇḍiko 1- ekaṁ makkaṭaṁ sikkhāpetvā osadhaṁ
  gāhāpetvā tena sappaṁ kīḷāpento jīvitaṁ kappesi. So bārāṇasiyaṁ
  ussave saṅghuṭṭhe ussavaṁ kīḷitukāmo imaṁ mā pamajjīti taṁ makkaṭaṁ
  tassa dhaññavāṇijakassa hatthe ṭhapetvā ussavaṁ kīḷitvā sattame
  divase tassa santikaṁ gantvā kahaṁ makkaṭoti pucchi. Makkaṭo
  sāmikassa saddaṁ sutvā va dhaññāpaṇato vegena nikkhami. Atha naṁ
  so veḷupesikāya piṭṭhiyaṁ pothetvā ādāya uyyānaṁ gantvā ekamante
  bandhitvā niddaṁ okkami. Makkaṭo tassa niddāyanabhāvaṁ ñatvā
  attano bandhanaṁ mocetvā palāyitvā ambarukkhaṁ āruyha ambapakkaṁ
  khāditvā aṭṭhiṁ ahiguṇḍikassa sarīre pātesi. So pabujjhitvā
  olokento taṁ disvā madhuravācāya naṁ vañcetvā rukkhā otāretvā
  gaṇhissāmīti taṁ upalāpento paṭhamaṁ gāthamāha
                ekaputtako bhavissasi
                tvañca no hessasi issaro kule,

  *  *  *  *  *  *
  Footnote: 1 ahiguṇṭhikotipi.
-------------------------------------------------
[page 357]
                Orohi dumasmā sālaka
                ehi, dāni gharakaṁ vajemaseti.
      Tassattho tvaṁ mayhaṁ ekaputtako bhavissasi kule ca me bhogānaṁ
  issaro, etamhā rukkhā otara ehi, amhākaṁ gharaṁ gamissāma.
  Sālakāti nāmena ālapanto āha.
      Taṁ sutvā makkaṭo dutiyaṁ gāthamāha
                nanu maṁ suhadayoti maññasi
                yañca maṁ hanasi veḷuyaṭṭhiyā,
                pakkambavane ramāmase,
                gaccha tvaṁ gharakaṁ yathāsukhanti.
      Tattha nanu maṁ suhadayoti maññasīti nanu tvaṁ maṁ suhadayoti
  maññasi suhadayo ayanti maññasīti attho. Yañca maṁ hanasi
  veḷuyaṭṭhiyāti yaṁ maṁ evaṁ atimaññasi yañca veḷupesikāya hanasi,
  tenāhaṁ na gacchāmīti dīpeti. Atha naṁ mayaṁ imasmiṁ pakkambavane
  ramāmhase, gaccha tvaṁ gharakaṁ yathāsukhanti vatvā uppatitvā vanaṁ
  pāvisi. Ahiguṇḍikopi anattamano gehaṁ agamāsi.
      Satthā imaṁ dhammadesanaṁ āharitvā jātakaṁ samodhānesi. Tadā
  makkaṭo sāmaṇero ahosi, ahiguṇḍiko mahāthero, dhaññavāṇijo
  pana ahamevāti.
                     Sālakajātakaṁ navamaṁ.
                        --------
-------------------------------------------------
[page 358]
                        10 Kapijātakaṁ
      ayaṁ isī upasamasaññame ratoti idaṁ satthā jetavane viharanto
  ekaṁ kuhakabhikkhuṁ ārabbha kathesi.
      Tassa hi kuhakabhāvo bhikkhūsu pākaṭo jāto. Bhikkhū dhammasabhāyaṁ
  kathaṁ samuṭṭhāpesuṁ āvuso asuko bhikkhu niyyānike buddhasāsane
  pabbajitvā kuhakavattaṁ pūretīti. Satthā āgantvā kāyanuttha bhikkhave
  etarahi kathāya sannisinnāti pucchitvā imāya nāmāti vutte na
  bhikkhave esa bhikkhu idāneva kuhako, pubbepi kuhakova aggimattassa
  kāraṇā makkaṭo hutvā kuhakamakāsīti 1- vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe brāhmaṇakule nibbattitvā vayappatto puttassa ādhāvitvā
  paridhāvitvā vicaraṇakāle brāhmaṇiyā matāya puttaṁ aṅkenādāya
  himavantaṁ pavisitvā isipabbajjaṁ pabbajitvā tampi puttaṁ
  tāpasakumāraṁ katvā paṇṇasālāyaṁ vāsaṁ kappesi. Vassārattasamaye
  ca acchinnadhāre deve vassante eko makkaṭo sītena pīḷito
  dante khādanto kampento vicarati. Bodhisatto mahante dārukkhandhe
  āharitvā aggiṁ katvā mañcake nipajji. Puttakopissa pāde
  parimajjamāno nisīdi. So makkaṭo ekassa matatāpasassa santakāni
  vakkalāni nivāsetvā pārupetvā ca ajinacammaṁ ekaṁsaṁ katvā

  *  *  *  *  *  *
  Footnote: 1 kohaññamakāsītipi.
-------------------------------------------------
[page 359]
  Kājakamaṇḍaluṁ ādāya isivesena āgantvā paṇṇasāladvāre
  aggikāraṇā kuhakakammaṁ katvā aṭṭhāsi. Tāpasakumāro taṁ disvā
  tāta tāpaso eko sītapīḷito kampamāno tiṭṭhati, idha naṁ pakkosatha,
  visīvessatīti pitaraṁ āyācanto paṭhamaṁ gāthamāha
                 ayaṁ isī upasamasaññame rato
                 sa tiṭṭhati sisirabhayena addhito,
                 handa ayaṁ pavisatumaṁ agārakaṁ,
                 vinetu sītaṁ darathañca kevalanti.
      Tattha upasamasaññame ratoti rāgādiupasame ca sīlasaññame ca
  rato. Sa tiṭṭhatīti so tiṭṭhati. Sisirabhayenāti vātavuṭṭhijanitassa
  sisirassa bhayena. Addhitoti pīḷito. Pavisatumanti pavisatu imaṁ.
  Kevalanti sakalaṁ anavasesaṁ.
      Bodhisatto puttassa vacanaṁ sutvā uṭṭhāya olokento
  makkaṭabhāvaṁ ñatvā dutiyaṁ gāthamāha
                 nāyaṁ isī upasamasaññame rato,
                 kapi ayaṁ dumbarasākhagocaro, 1-
                 so dūsako rosako cāpi jammo,
                 sace vaje imampi dūsaye gharanti.
      Tattha dumbarasākhagocaroti 1- dumbarānaṁ 2- sākhagocaro. So
  dūsako rosako cāpi jammoti so eva gatagataṭṭhānassa dūsanato

  *  *  *  *  *  *
  Footnote: 1 dumavarasākhagocarotipi. 2 dumavarānantipi.
-------------------------------------------------
[page 360]
  Dūsako ghaṭṭanatāya rosako lāmakabhāvena jammo. Sace vajeti
  yadi imaṁ paṇṇasālaṁ upavaje paviseyya sabbaṁ uccārapassāvakaraṇena
  ca aggidānena ca dūseyyāti.
      Evañca pana vatvā bodhisatto ummukaṁ gahetvā taṁ santāsetvā
  palāpesi. So uppatitvā vanaṁ pakkhanto 1- tathā pakkhanto
  yeva ahosi, na puna taṁ ṭhānaṁ agamāsi. Bodhisatto abhiññā
  ca samāpattiyo ca nibbattetvā tāpasakumārassa kasiṇaparikammaṁ
  ācikkhi. So ca abhiññā ca samāpattiyo ca uppādesi.
  Te ubhopi aparihīnajjhānā brahmalokaparāyanā ahesuṁ.
      Satthā na bhikkhave idāneva porāṇakato paṭṭhāyapesa kuhako
  yevāti imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne keci sotāpannā keci sakadāgāmino
  keci anāgāmino ahesuṁ. Tadā makkaṭo kuhako bhikkhu ahosi,
  putto rāhulo, pitā pana ahamevāti.
                      Kapijātakaṁ dasamaṁ.
                     Sigālavaggo dasamo.
                   Dukanipātavaṇṇanā niṭṭhitā.

  *  *  *  *  *  *
  Footnote: 1 paccakkhanto vātipi.
-------------------------------------------------

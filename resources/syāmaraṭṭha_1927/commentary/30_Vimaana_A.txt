[page 001]
                    Paramatthadīpanī nāma khuddakanikāyaṭṭhakathā
                           vimānavatthuvaṇṇanā
                            -----------
                 namo tassa bhagavato arahato sammāsambuddhassa.
                            Ganthārambhakathā
          mahākāruṇikaṁ nāthaṁ ñeyyasāgarapāraguṁ
          vande nipuṇagambhīra- vicitranayadesanaṁ.
          Vijjācaraṇasampannā yena niyyanti lokato
          vande tamuttamaṁ dhammaṁ sammāsambuddhapūjitaṁ.
          Sīlādiguṇasampanno ṭhito maggaphalesu yo
          vande ariyasaṁghaṁ taṁ puññakkhettaṁ anuttaraṁ.
          Vandanājanitaṁ puññaṁ iti yaṁ ratanattaye
          hatantarāyo sabbattha hutvāhaṁ tassa tejasā.
          Devatāhi kataṁ puññaṁ yaṁ yaṁ purimajātisu
          tassa tassa vimānādi- phalasampattibhedato.
          Pucchāvasena yā tāsaṁ vissajjanavasena ca
          pavattā desanā kamma- phalapaccakkhakārinī.
          Vimānavatthu icceva nāmena vasino pure
          yaṁ khuddakanikāyasmiṁ saṅgāyiṁsu mahesayo.
-------------------------------------------------
[page 002]
          Tassāhamavalambitvā porāṇaṭṭhakathānayaṁ
          tattha tattha nidānāni vibhāvento visesato.
          Suvisuddhaṁ asaṅkiṇṇaṁ nipuṇatthavinicchayaṁ
          mahāvihāravāsīnaṁ samayaṁ avilomayaṁ.
          Yathābalaṁ karissāmi atthasaṁvaṇṇanaṁ subhaṁ
          sakkaccaṁ bhāsato taṁ me nisāmayatha sādhavoti.
      Tattha vimānānīti visiṭṭhamānāni devatānaṁ kīḷānivāsaṭṭhānāni. Tāni hi
  tāsaṁ sucaritakammānubhāvanibbattāni ekayojanika 1- dviyojanikādipamāṇavisesayuttatāya,
  nānāratanasamujjalāni vicittavaṇṇasaṇṭhānāni 2- sobhātisayayogena visesato mānanīyatāya 3-
  ca "vimānānī"ti vuccanti. Vimānānaṁ vatthu kāraṇaṁ etissāti vimānavatthu, "pīṭhante
  sovaṇṇamayan"tiādinayappavattā desanā. Nidassanamattañcetaṁ tāsaṁ devatānaṁ
  rūpabhogaparivārādisampattiyo taṁnibbattakakammañca nissāya imissā desanāya
  pavattattā. Vipākamukhena vā kammantaramānassa kāraṇabhāvato vimānavatthūti veditabbaṁ.
      Tayidaṁ kena bhāsitaṁ, kattha bhāsitaṁ, kasmā ca bhāsitanti?
  Vuccate:- idaṁ hi vimānavatthu dubbidhena 4- pavattaṁ pucchāvasena ca vissajjanavasena
  ca. Tattha vissajjanagāthā tāhi tāhi devatāhi bhāsitā, pucchāgāthā pana kāci bhagavatā
  bhāsitā, kāci sakkādīhi, kāci sāvakehi therehi. Tatthāpi yebhuyyena yo so kappānaṁ
  satasahassādhikaṁ ekaṁ asaṅkhyeyyaṁ buddhassa bhagavato aggasāvakabhāvāya puññañāṇasambhāre
  sambharanto anukkamena sāvakapāramiyo pūretvā chaḷabhiññācatupaṭisambhidādiguṇavisesa-
  parivārassa sakalassa sāvakapāramiñāṇassa matthakaṁ patto dutiye aggasāvakaṭṭhāne ṭhito
  iddhimantesu ca bhagavatā etadagge ṭhapito āyasmā mahāmoggallāno, tena bhāsitā.

  *  *  *  *  *  *
  Footnote: 1 chaṂa. yojanika... 2 Sī. vicittavaṇṇasaṇṭhānāda 3 Ma. mānanissayato 4 chaṂa. duvidhena
-------------------------------------------------
[page 003]
      Bhāsantena ca paṭhamaṁ tāva lokahitāya devacārikaṁ carantena devaloke devatānaṁ pucchāvasena
  1- puna tato manussalokaṁ āgantvā manussānaṁ puññaphalassa paccakkhakaraṇatthaṁ
  pucchaṁ vissajjanañca ekajjhaṁ katvā bhagavato pavedetvā bhikkhūnaṁ bhāsitā,
  sakkena pucchāvasena, devatāhi tassa vissajjanavasena bhāsitāpi mahāmoggallānat-
  therassa bhāsitā eva. Evaṁ bhagavatā therehi ca devatāhi ca pucchāvasena, devatāhi
  tassā vissajjanavasena ca tattha tattha bhāsitā pacchā dhammavinayaṁ saṅgāyantehi
  dhammasaṅgāhakehi ekato katvā "vimānavatthu"icceva saṅgahaṁ āropitā. Ayaṁ tāvettha
  "kena bhāsitan"tiādīnaṁ padānaṁ saṅkhepato sādhāraṇato ca vissajjanā.
      Vitthārato pana "kena bhāsitan"ti padassa anomadassissa bhagavato pādamūle
  katapaṇidhānato paṭṭhāya mahātherassa āgamanīyapaṭipadā kathetabbā, sā pana
  āgamaṭṭhakathāsu tattha tattha vitthāritāti tattha āgatanayeneva veditabbā.
  Asādhāraṇato "kattha bhāsitan"tiādīnaṁ padānaṁ vissajjanā tassa tassa vimānassa
  atthavaṇṇanānayeneva āgamissati.
      Apare pana bhaṇanti:- ekadivasaṁ āyasmato mahāmoggallānassa rahogatassa
  paṭisallīnassa evaṁ cetaso parivitakko udapādi "etarahi kho manussā asatipi
  vatthusampattiyā khettasampattiyā attano ca cittapasādasampattiyā tāni tāni
  puññāni katvā devaloke nibbattā uḷārasampattiṁ paccanubhonti, 2- yannūnāhaṁ
  devacārikaṁ caranto tā devatā kāyasakkhiṁ katvā tāhi yathūpacitaṁ puññaṁ yathādhigatañca
  puññaphalaṁ kathāpetvā tamatthaṁ bhagavato āroceyyaṁ, evaṁ me satthā gaganatale
  puṇṇacandaṁ uṭṭhāpento viya manussānaṁ kammaphalaṁ paccakkhato dassento
  appakānampi kārānaṁ āyatanagatāya saddhāya vasena uḷāraphalataṁ 3- vibhāvento taṁ

  *  *  *  *  *  *
  Footnote: 1 Sī. pucchādīnaṁ vasena 2 ka. paccānubhonti. evamuparipi 3 Ma. uḷāraphalaṁ
-------------------------------------------------
[page 004]
  Taṁ vimānavatthuṁ aṭṭhuppattiṁ katvā mahatiṁ dhammadesanaṁ pavattessati, sā hoti
  bahujanassa atthāya hitāya sukhāya devamanussānan"ti. So āsanā uṭṭhahitvā 1-
  rattadupaṭaṁ 2- nivāsetvā aparaṁ rattadupaṭaṁ ekaṁsaṁ katvā samantato jātihiṅgulikadhārā
  vijjulatā 3- viya sañjhāpabhānurañjito 4- viya ca jaṅgamo añjanagirisikharo bhagavantaṁ
  upasaṅkamitvā abhivādetvā ekamantaṁ nisinno attano adhippāyaṁ ārocetvā
  bhagavatā anuññāto uṭṭhāyāsanā bhagavantaṁ abhivādetvā padakkhiṇaṁ katvā
  abhiññāpādakaṁ catutthajjhānaṁ samāpajjitvā tato vuṭṭhāya iddhibalena taṁkhaṇaññeva
  tāvatiṁsabhavanaṁ gantvā tattha tattha tāhi tāhi devatāhi yathūpacitaṁ puññakammaṁ
  pucchi, tassa tā kathesuṁ. Tato manussalokaṁ āgantvā taṁ sabbaṁ tattha pavattita-
  niyāmeneva bhagavato ārocesi, taṁ 5- samanuñño satthā ahosi. Iccetaṁ aṭṭhuppattiṁ
  katvā sampattaparisāya vitthārena dhammaṁ desesīti.
      Taṁ panetaṁ vimānavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu
  suttantapiṭakapariyāpannaṁ, dīghanikāyo majjhimanikāyo saṁyuttanikāyo aṅguttaranikāyo
  khuddakanikāyoti pañcasu nikāyesu khuddakanikāyapariyāpannaṁ, suttaṁ geyyaṁ
  veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu
  sāsanaṅgesu gāthāsaṅgahaṁ. 6-
          "dvāsīti Buddhato gaṇhiṁ dve sahassāni bhikkhuto
           caturāsīti sahassāni ye me dhammā pavattino"ti 7-
  evaṁ dhammabhaṇḍāgārikena paṭiññātesu caturāsītiyā dhammakkhandhasahassesu
  katipayadhammakkhandhasaṅgahaṁ. Vaggato pīṭhavaggo cittalatāvaggo pāricchattakavaggo

  *  *  *  *  *  *
  Footnote: 1 chaṂa. vuṭṭhahitvā 2 chaṂa. rattadupaṭṭaṁ. evamapuripa
  3 Sī. jātihiṅgulikadhārāvicchurito 4 Ma. sañjhātapānurañjito 5 Ma. tattha
  6 Sī. gāthaṅgaṁ 7 khuṭhera. 26/1027/399, su.vi. 1/5, 33, peta.A. 3,
  abhi.A. 1/36, vi.A. 1/28 (syā)
-------------------------------------------------
[page 005]
  Mañjiṭṭhakavaggo 1- mahārathavaggo pāyāsivaggo sunikkhittavaggoti satta vaggā.
  Vatthuto paṭhame vagge sattarasa vatthūni, dutiye ekādasa, tatiye dasa,
  catutthe dvādasa, pañcame catuddasa, chaṭṭhe dasa, sattame ekādasāti
  antaravimānānaṁ aggahaṇe pañcāsīti, gahaṇe pana tevīsasataṁ vatthūni,
  gāthāto pana diyaḍḍhasahassagāthā. Tassa vaggesu pīṭhavaggo ādi, vatthūsu
  sovaṇṇapīṭhavatthu ādi, tassāpi "pīṭhaṁ te sovaṇṇamayan"ti gāthā ādi.
                            ----------

  *  *  *  *  *  *
  Footnote: 1 Sī. mañjeṭṭhikavaggo
-------------------------------------------------
[page 006]
                            1. Itthivimāna
                             1. Pīṭhavagga
                         1. Paṭhamapīṭhavimānavaṇṇanā
      tattha paṭhamavatthussāpi 1- ayaṁ aṭṭhuppatti:- bhagavati sāvatthiyaṁ viharante jetavane
  anāthapiṇḍikassa ārāme raññā pasenadikosalena buddhappamukhassa bhikkhusaṁghassa
  sattāhaṁ asadisadāne pavattite tadanurūpena anāthapiṇḍikena mahāseṭṭhinā
  tayo divase, tathā visākhāya mahāupāsikāya mahādāne dinne asadisadānassa
  pavatti sakalajambudīpe pākaṭā ahosi. Atha mahājano 2- tattha tattha kathaṁ
  samuṭṭhāpesi 3- "kiṁ nu kho evaṁ uḷāravibhavapariccāgeneva dānaṁ mahapphalataraṁ
  bhavissati, udāhu attano vibhavānurūpapariccāgenāpī"ti. Bhikkhū 4- taṁ kathaṁ sutvā
  bhagavato ārocesuṁ. Bhagavā "na bhikkhave deyyadhammasampattiyāva dānaṁ mahapphalataraṁ bhavissati,
  atha kho cittapasādasampattiyā ca khettasampattiyā ca, tasmā kuṇḍakamuṭṭhimattampi
  pilotikāmattampi tiṇasanthāramattampi paṇṇasaṇṭhāramattampi pūtimuttaharītakamattampi
  vippasannena cetasā dakkhiṇeyyapuggale patiṭṭhāpitaṁ tampi mahapphalataraṁ bhavissati
  mahājutikaṁ mahāvipphāran"ti 5- āha. Tathā hi vuttaṁ sakkena devānamindena:-
              "natthi citte pasannamhi appikā nāma dakkhiṇā
               tathāgate vā sambuddhe atha vā tassa sāvake"ti. 6-
      Sā panesā kathā sakalajambudīpe vitthārikā ahosi. Manussā samaṇa-
  brāhmaṇakapaṇaddhikavaṇibbakayācakānaṁ yathāvibhavaṁ dānāni denti, gehaṅgaṇe pānīyaṁ

  *  *  *  *  *  *
  Footnote: 1 chaṂa. paṭhamavatthussa 2 Ma. mahājanā 3 Ma. samuṭṭhāpesuṁ
  4 Sī. iti bhikkhū 5 Ma. mahāvipphārikanti 6 khu.vi. 26/804/80
-------------------------------------------------
[page 007]
  Upaṭṭhapenti, dvārakoṭṭhakesu āsanāni ṭhapenti. Tena ca samayena aññataro
  piṇḍapātacāriko thero pāsādikena abhikkantena paṭikkantena ālokitena vilokitena
  samiñjitena pasāritena okkhittacakkhu, iriyāpathasampanno piṇḍāya caranto upakaṭṭhe
  kāle aññataraṁ gehaṁ sampāpuṇi. Tatthekā kuladhītā saddhā pasannā 1- theraṁ passitvā
  sañjātagāravabahumānā uḷārapītisomanassaṁ uppādetvā gehaṁ pavesetvā pañcapatiṭṭhitena
  vanditvā attano pīṭhaṁ paññāpetvā tassa upari pītakaṁ maṭṭhavatthaṁ attharitvā
  adāsi. Atha there tattha nisinne "idaṁ mayhaṁ uttamaṁ puññakkhettaṁ upaṭṭhitan"ti
  pasannacittā yathāvibhavaṁ āhārena parivisi, vījaniñca 2- gahetvā vīji. So
  thero katabhattakicco āsanadānabhojanadānādipaṭisaṁyuttaṁ dhammikathaṁ kathetvā 3-
  pakkāmi. Sā itthī taṁ attano dānañca dhammakathañca 4- paccavekkhantī pītiyā nirantaraṁ
  phuṭṭhasarīrā hutvā taṁ pīṭhampi therassa adāsi.
        Sā 5- tato aparena samayena aññatarena rogena phuṭṭhā kālaṁ katvā tāvatiṁsa-
  bhavane dvādasayojanike kanakavimāne nibbatti, accharāsahassaṁ cassā parivāro
  ahosi, pīṭhadānānubhāvena cassā yojaniko kanakapallaṅko nibbatti ākāsacārī
  sīghajavo upari kūṭāgārasaṇṭhāno, tenetaṁ 6- "pīṭhavimānan"ti vuccati. Taṁ hi
  suvaṇṇavaṇṇaṁ vatthaṁ attharitvā dinnattā kammasarikkhataṁ vibhāventaṁ suvaṇṇamayaṁ
  ahosi, pītivegassa balavabhāvena sīghajavaṁ, 7- dakkhiṇeyyassa cittarucivasena dinnattā
  yathārucigāmī, pasādasampattiyā uḷāratāya sabbasova pāsādikaṁ 8- sobhātisayayuttañca
  ahosi.
      Athekasmiṁ ussavadivase devatāsu yathāsakaṁ dibbānubhāvena uyyānakīḷanatthaṁ
  nandanavanaṁ gacchantīsu sā devatā dibbavatthanivatthā dibbābharaṇavibhūsitā

  *  *  *  *  *  *
  Footnote: 1 Sī. saddhāsampannā 2 chaṂa. bījani...evamuparipa 3 Ma. dhammakathaṁ katvā
  4 chaṂa. dānaṁ tañca dhammakathaṁ 5 chaṂa. ayaṁ pāṭho na dissata 6 chaṂa. tena taṁ
  7 Ma. pītavatthasanthataṁ 8 Sī. yathāpāsādikaṁ
-------------------------------------------------
[page 008]
  Accharāsahassaparivārā sakabhavanā nikkhamitvā taṁ pīṭhavimānaṁ abhiruyha mahatiyā deviddhiyā
  mahantena sirisobhaggena samantato cando viya sūriyo viya ca obhāsentī uyyānaṁ
  gacchati. Tena ca samayena āyasmā mahāmoggallāno heṭṭhā vuttanayeneva devacārikaṁ
  caranto tāvatiṁsabhavanaṁ upagato tassā devatāya avidūre attānaṁ dassesi. Atha
  sā devatā taṁ disvā samuppannabalavapasādagāravā sahasā pallaṅkato oruyha
  theraṁ upasaṅkamitvā pañcapatiṭṭhitena vanditvā dasanakhasamodhānasamujjalaṁ añjaliṁ
  paggayha namassamānā aṭṭhāsi. Thero kiñcāpi tāya aññehi ca sattehi yathūpacitaṁ
  kusalākusalaṁ attano yathākammūpagañāṇānubhāvena hatthatale ṭhapitaṁ āmalakaṁ viya
  paññābalabhedena paccakkhato passati, tathāpi yasmā devatānaṁ upapattisamanantarameva
  "kuto nu kho ahaṁ cavitvā idhūpapannā, kiṁ nu kho kusalakammaṁ katvā imaṁ sampattiṁ
  paṭilabhāmī"ti 1- atītabhavaṁ yathūpacitañca kammaṁ uddissa yebhuyyena dhammatāsiddhā
  upadhāraṇā, tassā 2- ca yāthāvato ñāṇaṁ uppajjati, tasmā tāya devatāya katakammaṁ
  kathāpetvā sadevakassa lokassa kammaphalaṁ paccakkhaṁ kātukāmo:-
          [1] "pīṭhante Sovaṇṇamayaṁ uḷāraṁ
                   manojavaṁ gacchati yenakāmaṁ
                   alaṅkate malyadhare suvatthe
                   obhāsasi vijjurivabbhakūṭaṁ.
          [2] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
          [3] Pucchāmi taṁ devi mahānubhāve
                   manussabhūtā kimakāsi puññaṁ

  *  *  *  *  *  *
  Footnote: 1 Sī. paṭilabhinti 2 Ma. tathā
-------------------------------------------------
[page 009]
                         Kenāsi evañjalitānubhāvā
                         vaṇṇo ca te sabbadisā pabhāsatī"ti āha.
           [4] Sā devatā attamanā moggallānena pucchitā
                pañhaṁ puṭṭhā viyākāsi yassa kammassidaṁ phalaṁ.
           [5] Ahaṁ manussesu manussabhūtā
                         abbhāgatānā'sanakaṁ adāsiṁ
                         abhivādayiṁ añjalikaṁ akāsiṁ
                         yathānubhāvañca adāsi dānaṁ.
           [6] Tena me'tādiso vaṇṇo tena me idha mijjhati
                uppajjanti ca te bhogā ye keci manaso piyā.
           [7] Akkhāmi te bhikkhu mahānubhāva
                         manussabhūtā yamakāsi puññaṁ
                         tenamhi evañjalitānubhāvā
                         vaṇṇo ca me sabbadisā pabhāsatīti.
          #[1] Tattha pīṭhanti yaṁ kiñci tādisaṁ dārukkhandhampi āsanampi
  vallikaraṇapīṭhampi 1- vettāsanampi masārakādivisesanāmaṁ dārumayādiāsanampi vuccati.
  Tathā hi "pādapīṭhaṁ pādakathalikan"ti 2- ettha pādaṭhapanayoggaṁ pīṭhādikaṁ dārukkhandhaṁ
  vuccati, 3- "pīṭhasappī"ti 4- ettha hatthena gahaṇayoggaṁ. "pīṭhikā"ti Pana ekaccesu
  janapadesu desavohārena 5- āsanaṁ. 6- "bhūtapīṭhikā Devakulapīṭhikā"ti ettha devatānaṁ
  balikaraṇaṭṭhānabhūtaṁ

  *  *  *  *  *  *
  Footnote: 1 chaṂa. āpaṇampi balikaraṇapīṭhampi 2 viṃahā. 4/209/234, vi.cūḷa. 6/75/100
  3 Ma. pādaṭṭhapanayoggaṁ suciādikaṁ dārukkhandhaṁ āsanaṁ vuccati
  4 milinda. 1/268 (nava.) 5 Ma. tesaṁ vohārena 6 cha. āpaṇaṁ
-------------------------------------------------
[page 010]
  Pīṭhaṁ. "bhaddapīṭhan"ti Ettha vettalatādīhi uparicitaṁ 1- āsanaṁ, yaṁ sandhāya vuttaṁ
  "bhaddapīṭhaṁ upānayī"ti. 2- "supaññattaṁ Mañcapīṭhaṁ. Mañcaṁ vā pīṭhaṁ vā kārayamānenā"-
  ti 3- ca ādīsu masārakādibhedaṁ dārumayādiāsanaṁ. Idha pana pallaṅkākārasaṇṭhitaṁ devatāya
  puññānubhāvābhinibbattaṁ yojanikaṁ kanakavimānaṁ veditabbaṁ.
      Teti tesaddo "na te sukhaṁ pajānanti, ye na passanti nandanan"tiādīsu 4-
  tasaddassa vasena paccattabahuvacane āgato.
              "namo Te purisājañña
               namo te purisuttama 5-
               namo te buddhavīratthū"ti 6-
  ca ādīsu tumhasaddassa vasena sampadāne, tuyhanti attho. "kinte Diṭṭhaṁ kinti
  te sutaṁ. Upadhī te samatikkantā, āsavā te padālitā"ti 7- ca ādīsu karaṇe.
  "kinte Vataṁ kiṁ pana brahmacariyan"tiādīsu 8- sāmiatthe. Idhāpi sāmiatthe
  daṭṭhabbo. Tavāti hi attho.
       Sovaṇṇamayanti ettha suvaṇṇasaddo "suvaṇṇe dubbaṇṇe sugate duggate"ti 9-
  ca "suvaṇṇatā susaratā"ti 10- ca evamādīsu chavisampattiyaṁ āgato. "kākaṁ Suvaṇṇā
  parivārayantī"tiādīsu 11- garuḷe, "suvaṇṇavaṇṇo kañcanasannibhataco"tiādīsu 12-
  jātarūpe. Idhāpi jātarūpe eva daṭṭhabbo. Taṁ hi buddhānaṁ samānavaṇṇatāya sobhano vaṇṇo
  etassāti suvaṇṇanti vuccati. Suvaṇṇameva sovaṇṇaṁ yathā "vekataṁ vesaman"ti

  *  *  *  *  *  *
  Footnote: 1 chaṂa. upari vītaṁ 2 Sī. upanesīti
  3 viṃahāvi. 2/522/355 4 saṁ.sa. 15/11,226/6,241
  5 dī.pā. 11/279/172, khu.su. 25/550/441 6 saṁ.sa. 15/90/58
  7 MaṂa. 13/400/387, khu.sa. 25/552/441 8 khu.vi. 26/1251/143,
  khu.jā. 27/1410/288 (syā) 9 dī.Sī. 9/246/83,
  Maṃū. 12/148/109 10 khu. 25/11/13 11 khu.jā. 27/77/24 (syā)
  12 dī.pā. 11/200/124
-------------------------------------------------
[page 011]
  Ca. Mayasaddo ca "anuññātapaṭiññātā, tevijjā mayamasmubho"tiādīsu 1- asmadatthe
  āgato. "mayaṁ Nissāya hemāya, jātamaṇḍo darī subhā"ti ettha paññattiyaṁ.
  "manomayā Pītibhakkhā sayampabhā"tiādīsu 2- nibbattiatthe, bāhirena paccayena vinā
  manasāva nibbattāti manomayāti vuttā. "yannūnāhaṁ Sāmaṁ cikkhallaṁ madditvā sabba-
  mattikāmayaṁ kuṭikaṁ kareyyan"tiādīsu 3- vikāratthe. "dānamayaṁ Sīlamayan"tiādīsu 4-
  padapūraṇamatte. Idhāpi vikāratthe, padapūraṇamatte vā daṭṭhabbo. Yadā hi suvaṇṇena
  nibbattaṁ sovaṇṇamayanti ayamattho, tadā suvaṇṇassa vikāro sovaṇṇamayanti
  vikāratthe mayasaddo daṭṭhabbo, "nibbattiatthe"tipi vattuṁ vaṭṭatiyeva. Yadā pana
  suvaṇṇena nibbattaṁ sovaṇṇanti ayamattho, tadā sovaṇṇameva sovaṇṇamayanti
  padapūraṇamatte mayasaddo daṭṭhabbo.
       Uḷāranti paṇītampi seṭṭhampi mahantampi. Uḷārasaddo hi "pubbenāparaṁ
  uḷāraṁ visesaṁ adhigacchatī"tiādīsu 5- paṇīte āgato. "uḷārāya Khalu bhavaṁ kaccāyano 6-
  samaṇaṁ gotamaṁ pasaṁsāya pasaṁsatī"tiādīsu seṭṭhe. "uḷārabhogā Uḷārayasā,
  oḷārikan"ti ca ādīsu 7- mahante. Tampi ca vimānaṁ manuññabhāvena upabhuñjantānaṁ
  atittikaraṇatthena paṇītaṁ, samantapāsādikatādinā pasaṁsitatāya 8- seṭṭh, pamāṇamahantatāya
  ca mahagghatāya ca mahantaṁ, tīhipi atthehi uḷāramevāti vuttaṁ uḷāranti.
      Manojavanti ettha manoti cittaṁ. Yadipi manosaddo sabbesampi kusalākusalā-
  byākatacittānaṁ sādhāraṇavācī, "manojavan"ti pana vuttattā yattha katthaci ārammaṇe
  pavattanakassa kiriyamayacittassa vasena veditabbaṁ. Tasmā manaso 9- viya javo etassāti
  manojavaṁ yathā oṭṭhamukhoti, ativiya sīghagamananti attho. Mano hi lahuparivattitāya

  *  *  *  *  *  *
  Footnote: 1 MaṂa. 13/455/447, khu.su. 25/600/454 2 dī.Sī. 9/41/18, dī.pā. 11/38/24
  3 viṃahāvi. 1/84/55 4 dī.pā. 11/305/195, aṅ.aṭṭhaka. 23/126/245 (syā),
  khu.iti. 25/60/278 5 pāḷiyaṁ. sañjānanti...,
  saṁṃahā. 19/376/134 6 pāḷiyaṁ. vacchāyano,
  Maṃū. 12/288/252 7 abhi. saṅ. 34/894/225, Maṃū. 12/224/206 8 Ma. pāsaṁsatamatāya
  9 Ma. mano
-------------------------------------------------
[page 012]
  Atidūrepi visaye khaṇeneva nipatati, tenāha bhagavā "nāhaṁ bhikkhave aññaṁ ekadhammaṁpi
  samanupassāmi yaṁ evaṁ lahuparivattaṁ, yathayidaṁ bhikkhave cittan"ti 1- "dūraṅgamaṁ
  ekacaran"ti 2- ca. Gacchatīti tassā devatāya vasanavimānato uyyānaṁ uddissa ākāsena
  gacchati.
      Yenakāmanti kāmasaddo "kāmā hi citrā madhurā manoramā, virūparūpena
  mathenti cittan"tiādīsu 3- manāpiye rūpādivisaye āgato. "chando Kāmo, rāgo
  kāmo"tiādīsu 4- chandarāge. "kilesakāmo. Kāmupādānan"tiādīsu 5- sabbasmiṁ lobhe.
  "attakāmapāricariyāya Vaṇṇaṁ bhāseyyā"tiādīsu 6- gāmadhamme. "santettha Tayo
  kulaputtā attakāmarūpā viharantī"tiādīsu 7- hitacchande. "attādhīno Aparādhīno
  bhujisso yenakāmaṁgamo"tiādīsu 8- seribhāve. Idhāpi seribhāve eva daṭṭhabbo,
  tasmā yenakāmanti yathāruci, devatāya icchānurūpanti attho.
      Alaṅkateti alaṅkatagatte, nānāvidharaṁsijālasamujjalavividharatanavijjotitehi hatthū-
  pagapādūpagādibhedehi saṭṭhisakaṭabhāraparimāṇehi dibbālaṅkārehi vibhūsitasarīreti attho.
  Sambodhane cetaṁ ekavacanaṁ. Mālyadhareti kapparukkhapāricchattakasantānakalatādisambhavehi
  suvisuddhacāmīkaravividharatanamayapattakiñjakkhakesarehi samantato vijjotamānavipphuranta-
  kiraṇanikararucirehi dibbakusumehi sumaṇḍitakesahatthāditāya mālābhārinī. Suvattheti
  kappalatānibbattānaṁ nānāvirāgavaṇṇavisesānaṁ suparisuddhabhāsurappabhānaṁ 9- nivāsa-
  nuttariyapaṭicchadādīnaṁ dibbavatthānaṁ vasena sundaravatthe. Obhāsasīti vijjotasi.
  Vijjurivāti vijjuratā 10- viya. Abbhakūṭanti valāhakasikhare. Bhummatthe hi etaṁ
  upayogavacanaṁ. Obhāsasīti vā antogadhahetuatthavacanaṁ, obhāsesīti attho. Imasmiṁ
  pakkhe "abbhakūṭan"ti upayogatthe eva upayogavacanaṁ daṭṭhabbaṁ.

  *  *  *  *  *  *
  Footnote: 1 aṅ.ekaka. 20/48/9 2 khuḍha. 25/37/22
  3 khu.su. 25/50/345,
  khuṭhera. 26/787/377 4 abhi.vi. 35/564/310,khu.cūḷa. 30/95/27 (syā)
  5 abhi.saṅ. 34/1220/279,khuṃahā. 29/8/4 (syā)
  6 viṃahāvi. 1/291/223 7 viṃahā. 5/466/248, Maṃū. 12/325/289 8 dī.Sī. 9/221,
  462/73,203, Maṃū. 12/426/376 9 Sī. suparisuddhabhāsurappabhāvisarānaṁ
  10 Sī. vijjutā
-------------------------------------------------
[page 013]
      Ayaṁ hettha attho:- yathā nāma sañjhāpabhānurañjitaṁ rattavalāhakasikharaṁ
  pakatiyāpi obhāsamānaṁ samantato vijjotamānā vijjulatā niccharantī visesato
  obhāseti, evameva 1- suparisuddhatapanīyamayaṁ 2- nānāratanasamujjalaṁ pakatipabhassaraṁ imaṁ
  vimānaṁ tvaṁ sabbālaṅkārehi vibhūsitā sabbaso vijjotayantīhi attano sarīrappabhāhi
  vatthābharaṇo bhāsehi ca visesato obhāsesīti.
       Ettha hi "pīṭhan"ti nidassetabbavacanametaṁ, "abbhakūṭan"ti nidassanavacanaṁ. Tathā
  "te"ti nidassetabbavacanaṁ. Taṁ hi "pīṭhan"ti idaṁ apekkhitvā sāmivacanena 3-
  vuttampi "alaṅkate mālyadhare suvatthe obhāsasī"ti imāni padāni apekkhitvā
  paccattavasena pariṇamati, tasmā "tvan"ti vuttaṁ hoti. "vijjurivā"ti Nidassanavacanaṁ.
  "obhāsasī"ti Idaṁ dvinnampi upameyyupamānānaṁ sambandhadassanaṁ. "obhāsasī"ti Hi
  idaṁ "tvan"ti padaṁ apekkhitvā majjhimapurisavasena vuttaṁ, "pīṭhan"ti idaṁ
  apekkhitvā paṭhamapurisavasena pariṇamati. Casaddo cettha luttaniddiṭṭho daṭṭhabbo.
  "gacchati Yena kāmaṁ obhāsasī"ti ca "vijjulatobhāsitaṁ abbhakūṭaṁ viyā"ti paccattavasena
  cetaṁ upayogavacanaṁ pariṇamati. Tathā "pīṭhan"ti visesitabbavacanametaṁ, "te sovaṇṇamayaṁ
  uḷāran"tiādi tassa visesanaṁ.
      Nanu ca "sovaṇṇamayan"ti vatvā suvaṇṇassa aggalohatāya seṭṭhabhāvato
  dibbassa ca idhādhippetattā "uḷāran"ti na vattabbanti? na, kiñci visesasab-
  bhāvato. 4- Yatheva hi manussaparibhogasuvaṇṇavikatito rasaviddhaṁ seṭṭhaṁ suvisuddhaṁ, tato 5-
  ākaruppannaṁ, tato pana 6- yaṅkiñci dibbaṁ seṭṭhaṁ, evaṁ dibbasuvaṇṇepi cāmīkaraṁ,
  cāmīkarato sātakumbhaṁ, sātakumbhato jambunadaṁ, jambunadato siṅgīsuvaṇṇaṁ. Taṁ hi
  sabbaseṭṭhaṁ. Tenāha sakko devānamindo:-

  *  *  *  *  *  *
  Footnote: 1 chaṂa. evamevaṁ 2 Ma. suparisuddhatapanīyaṁ
  3 Ma. sāmivaseni 4 Ma. visesasambhavato
  5 Sī. rasaviddhato 6 chaṂa. ayaṁ saddo na dissati
-------------------------------------------------
[page 014]
              "mutto Muttehi saha purāṇajaṭilehi
               vippamutto vippamuttehi
               siṅgīnikkhasavaṇṇo
               rājagahaṁ pāvisi bhagavā"ti. 1-
      Tasmā "sovaṇṇamayan"ti vatvāpi "uḷāran"ti vuttaṁ. Atha vā "uḷāran"ti idaṁ na
  tassa seṭṭhapaṇītabhāvameva sandhāya vuttaṁ, atha kho mahantabhāvampīti vuttovāyamattho.
  Ettha ca "pīṭhan"tiādi phalassa kammasarikkhatādassanaṁ. Tathāpi "sovaṇṇamayan"ti
  iminā tassa vimānassa vatthusampadaṁ dasseti, "uḷāran"ti iminā sobhātisayasampadaṁ,
  "manojavan"ti iminā gamanasampadaṁ. "gacchati Yenakāman"ti iminā sīghajavatāya
  pīṭhasampattibhāvasampadaṁ dasseti.
      Atha vā "sovaṇṇamayan"ti iminā tassa paṇītabhāvaṁ dasseti,
  "uḷāran"ti iminā vepullamahattaṁ. "manojavan"ti Iminā ānubhāvamahattaṁ. "gacchati
  Yenakāman"ti iminā vihārasukhattaṁ dasseti. "sovaṇṇamayan"ti Vā iminā tassa
  abhirūpataṁ vaṇṇapokkharatañca dasseti, "uḷāran"ti iminā dassanīyataṁ pāsādikatañca
  dasseti, "manojavan"ti iminā sīghasampadaṁ, 2- "gacchati yena kāman"ti iminā
  katthaci appaṭihatacārataṁ dasseti.
      Atha vā taṁ vimānaṁ yassa puññakammassa nissandaphalaṁ, tassa alobhanissandatāya
  sovaṇṇamayaṁ, adosanissandatāya uḷāraṁ, amohanissandatāya manojavaṁ gacchati yena
  kāmaṁ. Tathā tassa kammassa 3- saddhānissandabhāvena sovaṇṇamayaṁ, paññānissandabhāvena
  uḷāraṁ, vīriyanissandabhāvena manojavaṁ, samādhinissandabhāvena gacchati yena kāmaṁ.
  Saddhāsamādhinissandabhāvena vā sovaṇṇamayaṁ, samādhipaññānissandabhāvena uḷāraṁ,

  *  *  *  *  *  *
  Footnote: 1 viṃahā. 4/58/49 2 Sī. sīghasampātaṁ 3 Sī. atha vā taṁ vimānaṁ tassa puññakammassa
  tathākatassa
-------------------------------------------------
[page 015]
  Samādhivīriyanissandabhāvena manojavaṁ, samādhisatinissandabhāvena gacchati yenakāmanti
  veditabbaṁ.
      Tattha yathā "pīṭhan"tiādi vimānasampattidassanavasena tassā devatāya
  puññaphalavibhavasampattikittanaṁ, evaṁ "alaṅkate"tiādi attabhāvasampattidassanavasena
  puññaphalavibhavasampattikittanaṁ. Yathā hi susikkhitasippācariyaviracitopi rattasuvaṇṇā-
  laṅkāro vividharaṁsijālasamujjalamaṇiratanakhacito eva sobhati, na kevalo, evaṁ sabbaṅga-
  sampanno caturassasobhanopi attabhāvo sumaṇḍitapasādhitova sobhati, na kevalo.
  Tenassā "alaṅkate"tiādinā āharimaṁ sobhāvisesaṁ dasseti, "obhāsasī"ti iminā
  anāharimaṁ. Tathā purimena vattamānapaccayanimittaṁ sobhātisayaṁ dasseti, pacchimena
  atītapaccayanimittaṁ. Purimena vā tassā upabhogavatthusampadaṁ dasseti, pacchimena
  upabhuñjanakavatthusampadaṁ.
       Etthāha "kiṁ pana taṁ vimānaṁ yuttavāhaṁ, udāhu ayuttavāhan"ti. Yadipi
  devaloke rathavimānāni yuttavāhānipi honti "sahassayuttaṁ ājaññarathan"tiādi- 1-
  vacanato, te pana devaputtā eva kiccakaraṇakāle vāharūpena attānaṁ dassenti
  yathā erāvaṇo devaputto kīḷanakāle hatthirūpena. Idaṁ pana aññañca edisaṁ
  ayuttavāhaṁ daṭṭhabbaṁ.
       Yadi evaṁ kiṁ tassa vimānassa abbhantarā vāyodhātu gamane visesapaccayo,
  udāhu bāhirāti? abbhantarāti gahetabbaṁ. Yathā hi candavimānasūriyavimānādīnaṁ
  desantaragamane tadupajīvīnaṁ sattānaṁ sādhāraṇakammanibbattaṁ ativiya sīghajavaṁ mahantaṁ
  vāyumaṇḍalaṁ tāni pīḷentaṁ 2- pavatteti, na evaṁ taṁ pīḷetvā 3- pavattentī bāhirā
  vāyodhātu atthi. Yathā ca pana cakkaratanaṁ antosamuṭṭhitāya vāyodhātuyā vasena
  pavattati. Na hi tassa candavimānādīnaṁ viya bāhirā vāyodhātu pīḷetvā pavattikā

  *  *  *  *  *  *
  Footnote: 1 saṁ.sa. 15/264-5/282-3 2 chaṂa. pelentaṁ 3 chaṂa. peletvā. evamuparipi
-------------------------------------------------
[page 016]
  Atthi rañño cakkavattissa cittavasena "pavattatu bhavaṁ cakkaratanan"tiādivacana-
  samanantarameva pavattanato, evantassā devatāya cittavaseneva 1- attasannissitāya
  vāyodhātuyā gacchatīti veditabbaṁ. Tena vuttaṁ "manojavaṁ gacchati yenakāman"ti.
     #[2] Evaṁ paṭhamagāthāya tassā devatāya puññaphalasampattiṁ kittetvā
  idāni tassā kāraṇabhūtaṁ puññasampadaṁ vibhāvetuṁ "kena te'tādiso vaṇṇo"tiādi
  gāthādvayaṁ vuttaṁ. Tattha kenāti kiṁsaddo "kiṁ rājā yo lokaṁ na rakkhati,
  kiṁ nu kho nāma tumhe maṁ vattabbaṁ maññathā"tiādīsu 2- garahaṇe āgato. "yaṅkiñci
  Rūpaṁ atītānāgatapaccuppannan"tiādīsu 3- aniyame. "kiṁsūdha Vittaṁ purisassa
  seṭṭhan"tiādīsu 4- pucchāyaṁ. Idhāpi pucchāyameva daṭṭhabbo. "kenā"ti Ca hetuatthe
  karaṇavacanaṁ, kena hetunāti attho. Teti tava. Etādisoti ediso, etarahi
  yathādissamānoti attho. Vaṇṇoti vaṇṇasaddo "kadā saññūḷhā pana te
  gahapati ime samaṇassa gotamassa vaṇṇā"tiādīsu 5- guṇe āgato. "anekapariyāyena
  Buddhassa vaṇṇaṁ bhāsati, dhammassa vaṇṇaṁ bhāsati, saṁghassa vaṇṇaṁ bhāsatī"tiādīsu 6-
  thutiyaṁ. "atha Kena nu vaṇṇena, gandhathenoti vuccatī"tiādīsu 7- kāraṇe. "tayo
  Pattassa vaṇṇā"tiādīsu 8- pamāṇe. "cattārome Bho gotama vaṇṇā"tiādīsu 9-
  jātiyaṁ. "mahantaṁ Hatthirājavaṇṇaṁ abhinimminitvā"tiādīsu 10- saṇṭhāne. "suvaṇṇa-
  vaṇṇosi bhagavā, susukkadāṭhosi vīriyavā"tiādīsu 11- chavivaṇṇe. Idhāpi chavi-
  vaṇṇe eva daṭṭhabbo. Ayaṁ hettha attho:- kena kīdisena puññavisesena
  hetubhūtena devate tava etādiso evaṁvidho dvādasayojanāni pharaṇakappabho
  sarīravaṇṇo jātoti.

  *  *  *  *  *  *
  Footnote: 1 chaṂa. cittavasena 2 viṃahāvi. 1/424/317 3 Maṃū. 12/244/206,saṁ.kha. 17/59/56
  4 saṁ.sa. 15/73/47, khu.su. 25/183/369 5 MaṂa. 13/77/54
  6 dī.Sī. 9/2/2 7 saṁ.sa. 15/234/246, khu.jā. 27/945/207 (syā)
  8 viṃahāvi. 2/602/68 9 dī.pā. 11/115/69, MaṂa. 13/379/361
  10 saṁ.sa. 15/138/124 11 MaṂa. 13/399/384, khu.sa. 25/554/447
-------------------------------------------------
[page 017]
      Kena te idha mijṇatīti kena puññātisayena te idha imasmiṁ ṭhāne
  idāni tayā 1- labbhamānaṁ uḷāraṁ sucaritaphalaṁ ijjhati nipphajjati. Uppajjantīti
  nibbattanti, avicchedavasena uparūpari vattantīti attho. Bhogāti paribhuñjitabbaṭ-
  ṭhena "bhogā"ti laddhanāmā vatthābharaṇādivittūpakaraṇavisesā. Yeti sāmaññena aniyama-
  niddeso, kecīti pakārabhedaṁ āmasitvā aniyamaniddeso, ubhayenāpi paṇītapaṇītatarādi-
  bhede tattha labbhamāne tādise bhoge anavasesato byāpetvā saṅgaṇhāti.
  Anavasesabyāpako hi ayaṁ niddeso yathāpi 2- "ye keci saṅkhārā"ti. Manaso piyāti
  manasā piyāyitabbā, manāpiyāti attho.
       Ettha ca "etādiso vaṇṇo"ti iminā heṭṭhā vuttavisesā tassā devatāya
  attabhāvapariyāpannā vaṇṇasampadā dassitā, "bhogā"ti iminā upabhogaparibhoga-
  vatthubhūtā dibbarūpasaddagandharasaphoṭṭhabbabhedā kāmaguṇasampadā, "manaso piyā"ti
  iminā tesaṁ rūpādīnaṁ iṭṭhakantamanāpatā, "idha mijjhatī"ti iminā pana
  dibbāayuvaṇṇayasasukhāadhipateyyasampadā dassitā. "ye Keci manaso piyā"ti iminā yāni
  "so aññe deve dasahi ṭhānehi adhiggaṇhāti dibbena āyunā dibbena vaṇṇena
  dibbena sukhena dibbena yasena dibbena ādhipateyyena dibbehi rūpehi dibbehi
  saddehi dibbehi gandhehi dibbehi rasehi dibbehi phoṭṭhabbehī"ti 4- sutte
  āgatāni dasa ṭhānāni, tesaṁ idha anavasesato saṅgaho dassitoti veditabbo.
      #[3] Pucchāmīti pañhaṁ karomi, ñātuṁ icchāmīti attho. Kāmaṁ cetaṁ
  "kena te'tādiso vaṇṇo, kena te idha mijjhati. Kimakāsi puññaṁ, kenāsi
  evañjalitānubhāvā"ti ca kiṁsaddaggahaṇeneva atthantarassa asambhavato pucchāvasena
  gāthāttayaṁ vuttanti viññāyati, pucchāvisesabhāvañāpanatthaṁ pana "pucchāmī"ti vuttaṁ.
  Ayaṁ hi pucchā adiṭṭhajotanā tāva na hoti edisassa atthassa mahātherassa

  *  *  *  *  *  *
  Footnote: 1 chaṂa. tayi 2 chaṂa. yathā 3 saṁ.saḷā. 18/535/343 (syā)
-------------------------------------------------
[page 018]
  Adiṭṭhabhāvābhāvato, vimaticchedanāpi na hoti sabbaso samugghātitasaṁsayattā,
  anumatipucchāpi na hoti "taṁ kiṁ maññasi rājaññā"tiādīsu 1- viya anumatigahaṇākārena
  appavattattā, kathetukamyatāpucchāpi na hoti tassā devatāya kathetukamyatāvasena
  therena apucchitattā. Visesena pana diṭṭhasaṁsandanāti veditabbā. Svāyamattho heṭṭhā
  atthuppattikathāyaṁ "thero kiñcāpī"tiādinā vibhāvito eva. Tanti tvaṁ. Tayidaṁ
  pubbāparāpekkhaṁ, pubbāpekkhatāya upayogekavacanaṁ, parāpekkhatāya pana paccatteka-
  vacanaṁ daṭṭhabbaṁ.
       Devīti ettha devasaddo "imāni te deva caturāsīti nagarasahassāni kusavatī-
  rājadhānipamukhāni, ettha deva chandaṁ karohi jīvite apekkhan"ti ca ādīsu 2-
  sammutidevavasena āgato, "tassa devātidevassa, sāsanaṁ sabbadassino"tiādīsu
  visuddhidevavasena. Visuddhidevānaṁ hi bhagavato atidevabhāve vutte itaresaṁ vutto
  eva hotīti. "cātumahārājikā Devā dīghāyukā vaṇṇavanto sukhabahulā"tiādīsu 3-
  upapattidevavasena. Idhāpi upapattidevavaseneva veditabbo. Padatthato pana:- dibbati
  attano puññiddhiyā kīḷati laḷati pañcahi kāmaguṇehi ramati, atha vā heṭṭhā
  vuttanayena jotati obhāsati, ākāsena 4- vimānena ca gacchatīti devī. "tvaṁ Devī"ti
  sambodhane cetaṁ ekavacanaṁ. Mahānubhāveti uḷārappabhāve, so panassānubhāvo
  heṭṭhā dvīhi gāthāhi dassitoyeva.
      Manussabhūtāti ettha manassa ussannatāya manussā, satisūrabhāvabrahmacariya-
  yogyatādiguṇavasena upacitamānasā ukkaṭṭhaguṇacittā. Ke pana te? jambudīpavāsino
  sattavisesā. Tenāha bhagavā:-

  *  *  *  *  *  *
  Footnote: 1 dīṃahā. 10/411,413/272,274 2 dīṃahā. 10/266/165
  3 dī.pā. 11/337/228 4 Ma. ākāse
-------------------------------------------------
[page 019]
          "tīhi Bhikkhave ṭhānehi jambudīpakā manussā uttarakuruke manusse
          adhiggaṇhanti deve ca tāvatiṁse. Katamehi tīhi? sūrā satimanto
          idha brahmacariyavāso"ti. 1-
      Tathā hi buddhā bhagavanto paccekabuddhā aggasāvakā mahāsāvakā cakkavattino
  aññe ca mahānubhāvā sattā ettheva uppajjanti. Tehi samānarūpāditāya pana
  saddhiṁ parittadīpavāsīhi itaramahādīpavāsinopi "manussā"tveva paññāyiṁsūti eke.
          Apare pana bhaṇanti:- lobhādīhi alobhādīhi ca sahitassa manassa ussannatāya
  manussā. Ye hi sattā manussajātikā, tesu sattesu 2- visesato lobhādayo alobhādayo
  ca ussannā, te lobhādiussannatāya apāyamaggaṁ, alobhādiussannatāya sugatimaggaṁ
  nibbānagāmimaggañca pūrenti, tasmā lobhādīhi alobhādīhi ca sahitassa manassa
  ussannatāya parittadīpavāsīhi saddhiṁ catumahādīpavāsino sattavisesā "manussā"ti
  vuccantīti.
          Lokiyā pana "manuno apaccabhāvena manussā"ti vadanti. Manu nāma paṭhama-
  kappiko lokamariyādāya 3- ādibhūto hitāhitavidhāyako sattānaṁ pituṭṭhāniyo, yo sāsane
  "mahāsammato"ti vuccati. Paccakkhato 4- paramparāya ca tassa ovādānusāsaniyaṁ ṭhitā
  sattā puttasadisatāya "manussā"ti vuccanti. Tato eva hi te māṇavā "manujā"ti
  ca voharīyanti. Manussesu bhūtā jātā, manussabhāvaṁ vā pattāti manussabhūtā.
          Kimakāsi puññanti kiṁ dānasīlādippabhedesu kīdisaṁ pujjabhāvaphalanibbattanato,
  yattha sayaṁ uppannaṁ, taṁ santānaṁ punāti visodhetīti ca "puññan"ti laddhanāmaṁ
  sucaritaṁ kusalakammaṁ akāsi, upacini nibbattesīti attho. Jalitānubhāvāti sabbaso
  vijjotamānā puññiddhikā.

  *  *  *  *  *  *
  Footnote: 1 aṅṇavaka. 23/225 (21)/409 (syā) 2 chaṂa. ayaṁ pāṭho na dissati
  3 ka. lokapariyādāya 4 Sī. apaccatthato
-------------------------------------------------
[page 020]
         Kasmā panettha "manussabhūtā kimakāsi puññan"ti vuttaṁ, kiṁ aññāsu gatīsu
  puññakiriyā natthīti? no natthi, yasmā nirayepi nāma kāmāvacarakusalacittappavatti
  kadāci labbhateva, kimaṅgaṁ 1- panaññattha, nanu avocumhā "diṭṭhasaṁsandanā pucchā"ti.
  Tasmā mahāthero manussattabhāve ṭhatvā puññakammaṁ katvā uppannaṁ taṁ disvā
  bhūtatthavasena pucchanto "manussabhūtā kimakāsi puññan"ti avoca.
          Atha vā aññāsu gatīsu ekantasukhatāya ekantadukkhatāya dukkhabahulatāya ca
  puññakiriyāya okāso na sulabharūpo sappurisūpanissayādipaccayasamavāyassa sudullabha-
  bhāvato. Kadāci uppajjamānopi yathāvuttakāraṇena uḷāro vipulo ca na hoti,
  manussagatiyaṁ pana sukhabahulatāya puññakiriyāya okāso sulabharūpo sappurisūpanissayādi-
  paccayasamavāyassa yebhuyyena sulabhabhāvato. Yañca tattha dukkhaṁ uppajjati. Tampi visesato
  puññakiriyāya upanissayo hoti. Dukkhūpanissayā hi saddhāti. Yathā hi ayoghanena
  satthake nipphādiyamāne tassa ekantato na aggimhi tāpanaṁ udakena vā temanaṁ
  chedanakiriyāsamatthatāya visesapaccayo, tāpetvā pana pamāṇayogato udakatemanaṁ
  tassā visesapaccayo, evameva sattasantānassa ekantadukkhasamaṅgitā dukkhabahulatā
  ekantasukhasamaṅgitā ca puññakiriyāya na visesapaccayo hoti. Sati pana dukkha-
  santāpane pamāṇayogato sukhūpabrūhane ca laddhūpanissayā puññakiriyā uppajjati,
  uppajjamānā ca mahājutikā mahāvipphārā paṭipakkhachedanasamatthā ca hoti,
  tasmā manussabhāvo puññakiriyāya visesapaccayo. Tena vuttaṁ "manussabhūtā kimakāsi
  puññan"ti. Sesaṁ suviññeyyameva.
         #[4] Evaṁ pana therena pucchitā sā devatā pañhaṁ vissajjesi, tamatthaṁ
  dassetuṁ "sā devatā attamanā"ti gāthā vuttā. Kena panāyaṁ gāthā
  vuttā? dhammasaṅgāhakehi. Tattha sāti yā pubbe "pucchāmi taṁ devi

  *  *  *  *  *  *
  Footnote: 1 Sī. kimaṅga
-------------------------------------------------
[page 021]
  Mahānubhāve"ti vuttā, sā. Devatāti devaputtopi brahmāpi devadhītāpi vuccati.
  "atha Kho aññatarā devatā abhikkantāya rattiyā abhikkantavaṇṇā"tiādīsu 1- hi
  devaputto "devatā"ti vutto devoyeva devatāti katvā. Tathā "tā devatā
  sattasatā uḷārā, brahmavimānā abhinikkhamitvā"tiādīsu brahmāno.
               "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā"ti 2-
  ādīsu devadhītā. Idhāpi devadhītā eva daṭṭhabbā. Attamanāti tuṭṭhamanā
  pītisomanassehi gahitamanā. Pītisomanassasahagataṁ hi cittaṁ domanassassa anokāsato
  tehi taṁ sakaṁ katvā gahitaṁ viya hoti. Attamanāti vā sakamanā. Anavajjapītisomanassa-
  sampayuttaṁ hi cittaṁ sampati āyatiñca taṁsamaṅgino hitasukhāvahato "sakan"ti
  vattabbataṁ labhati, na itaraṁ.
       Moggallānenāti moggallānagottassa brāhmaṇamahāsālassa puttabhāvato
  so mahāthero gottavasena "moggallāno"ti paññāto, tena moggallānena.
  Pucchitāti diṭṭhasaṁsandanavasena pucchitā, attamanā sā devatā pañhaṁ byākāsīti
  yojanā. Attamanatā cassā "tampi nāma parittakampi kammaṁ evaṁ mahatiyā dibba-
  sampattiyā kāraṇaṁ ahosī"ti pubbepi sā attano puññaphalaṁ paṭicca antarantarā
  somanassaṁ paṭisaṁvedeti, idāni pana "aññatarassa therassa katopi nāmakāro
  evaṁ uḷāraphalo, ayaṁ pana buddhānaṁ aggasāvako uḷāraguṇo mahānubhāvo, imampi
  passituṁ nipaccakārañca kātuṁ labhāmi, mama puññaphalapaṭisaṁyuttameva ca pucchaṁ karotī"ti
  dvīhi kāraṇehi uppannā. Evaṁ sañjātabalavapītisomanassā sā therassa vacanaṁ
  sirasā sampaṭicchitvā pañhaṁ puṭṭhā byākāsi.

  *  *  *  *  *  *
  Footnote: 1 saṁ.sa. 15/1/1, khu.khu. 25/1/3 2 khu.vimāna. 26/75/12
-------------------------------------------------
[page 022]
       Pañhanti ñātuṁ icchitaṁ taṁ atthaṁ viyākāsi kathesi vissajjesi. Kathaṁ
  pana byākāsi? puṭṭhāti puṭṭhākārato, pucchitākārenevāti 1- attho. Ettha hi
  "pucchitā"ti vatvā puna "puṭṭhā"ti vacanaṁ visesatthaniyamanaṁ daṭṭhabbaṁ. Siddhe hi
  sati ārambho visesatthañāpakova hoti. Ko paneso visesattho? byākaraṇassa
  pucchānurūpatā. Yaṁ hi kammaphalaṁ dassetvā tassa kāraṇabhūtaṁ kammaṁ pucchitaṁ, tadubhayassa
  aññamaññānurūpabhāvavibhāvanā. Yena ca ākārena pucchā pavattā atthato ca
  byañjanato ca, tadākārassa byākaraṇassa pucchānurūpatā, tathā ceva vissajjanaṁ
  pavattaṁ. Iti imassa visesassa ñāpanatthaṁ "pucchitā"ti vatvā puna "puṭṭhā"ti
  vuttaṁ.
       "pucchītā"ti Vā tāya devatāya visesanamukhena puṭṭhabhāvassa pañhabyākaraṇassa
  ca kāraṇakittanaṁ. Idaṁ vuttaṁ hoti:- "kena te'tādiso vaṇṇo"tiādinā
  therena pucchīyatīti pucchā, tāya devatāya katakammaṁ, tassā pucchāya kāritā ācikkhitā
  vāti sā devatā "pucchitā"ti vuttā. Yasmā pucchitā pucchiyamānassa kammassa
  kāritā, tasmā pañhaṁ puṭṭhā, yasmā ca puna 2- pucchitā pucchiyamānassa
  kammassa ācikkhanasabhāvā, tasmā pañhaṁ byākāsīti. Yassa kammassidaṁ phalanti
  idaṁ "pañhan"ti vuttassa atthassa sarūpadassanaṁ. Ayañcettha attho:- idaṁ
  pucchantassa pucchiyamānāya ca paccakkhabhūtaṁ anantaraṁ vuttappakāraṁ puññaphalaṁ, yassa
  kammassa taṁ ñātuṁ icchitattā pañhanti vuttaṁ puññakammaṁ byākāsīti.
      #[5] Ahaṁ manussesūtiādi pañhassa byākaraṇākāro. Tattha ahanti devatā
  attānaṁ niddisati. "manussesū"ti Vatvā puna "manussabhūtā"ti vacanaṁ tadā attani
  manussaguṇānaṁ vijjamānatādassanatthaṁ. Yo hi manussajātikova samāno pāṇātipātādiṁ

  *  *  *  *  *  *
  Footnote: 1 Sī. pucchitākārena vāta 2 chaṂa. ayaṁ saddo na dissati
-------------------------------------------------
[page 023]
  Akattabbaṁ katvā daṇḍāraho tattha tattha rājādito hatthacchedādikammakāraṇaṁ 1-
  pāpuṇanto mahādukkhaṁ anubhavati, ayaṁ manussanerayiko nāMa. Aparo manussajātikova
  samāno pubbekatakammunā ghāsacchādanampi na labhati, khuppipāsābhibhūto dukkhabahulo
  katthaci patiṭṭhaṁ alabhamāno vicarati, ayaṁ manussapeto nāMa. Aparo manussajātikova
  samāno parādhīnavutti paresaṁ bhāraṁ vahanto bhinnamariyādo vā anācāraṁ ācaritvā
  parehi santajjito maraṇabhayabhīto gahananissito dukkhabahulo vicarati hitāhitaṁ
  ajānanto niddājighacchādukkhavinodanādiparo, ayaṁ manussatiracchāno nāMa. Yo pana
  attano hitāhitaṁ jānanto kammaphalaṁ saddahanto hirottappasampanno dayāpanno
  sabbasattesu saṁvegabahulo akusalakammapathe parivajjento kusalakammapathe samācaranto
  puññakiriyavatthūni paripūreti, ayaṁ manussadhamme patiṭṭhito paramatthato manusso nāMa.
  Ayampi tādisā ahosi. Tena vuttaṁ "manussesu manussabhūtā"ti. Manusse sattanikāye
  manussabhāvaṁ pattā manussadhammañca appahāya ṭhitāti attho.
       Abbhāgatānanti abhiāgatānaṁ, sampattāagantukānanti attho. Duvidhā hi
  āgantukā atithi abbhāgatoti. Tesu kataparicayo āgantuko atithi, akataparicayo
  abbhāgato. Kataparicayo akataparicayopi vā puretaraṁ āgato atithi, bhojanavelāyaṁ
  upaṭṭhito sampati āgato abbhāgato. Nimantito vā bhattena atithi, animantito
  abbhāgato. Ayaṁ pana akataparicayo animantito sampati āgato ca, taṁ sandhāyāha 2-
  "abbhāgatānan"ti, garukārena panettha bahuvacanaṁ vuttaṁ. Āsati nisīdati etthāti
  āsanaṁ, yaṅkiñci nisīdanayoggaṁ, idha pana pīṭhaṁ adhippetaṁ, tassa ca appakattā
  anuḷārattā ca "āsanakan"ti āha. Adāsinti "idamassa therassa dinnaṁ mayhaṁ
  mahapphalaṁ bhavissati mahānisaṁsan"ti sañjātasomanassā kammaṁ kammaphalañca saddahitvā
  tassa therassa paribhogatthāya adāsiṁ, nirapekkhapariccāgavasena pariccajinti attho.

  *  *  *  *  *  *
  Footnote: 1 Ma.u. 14/247,254,265/214,221,233 2 Ma. akataparicaye animantite sampati āgate
  sandhāyāha
-------------------------------------------------
[page 024]
       Abhivādayinti abhivādanaṁ akāsiṁ, pañcapatiṭṭhitena dakkhiṇeyyapuggale vandinti
  attho. Vandamānā hi taṁ tāyeva vandanakiriyāya vandiyamānaṁ "sukhinī hohi, arogā
  hohī"tiādinā āsivādaṁ atthato vadāpesi nāMa. Añjalikaṁ akāsinti
  dasanakhasamodhānasamujjalaṁ añjaliṁ sirasi paggaṇhantī guṇavisiṭṭhānaṁ apacāyanaṁ
  akāsinti attho. Yathānubhāvanti yathābalaṁ, tadā mama vijjamānavibhavānurūpanti
  attho. Adāsi dānanti annapānādideyyadhammapariccāgena dakkhiṇeyyaṁ bhojentī 1-
  dānamayaṁ puññaṁ pasaviṁ.
       Ettha ca "ahan"ti idaṁ kammassa phalassa ca ekasantatipatitatādassanena
  sambandhabhāvadassanaṁ, "manussesu manussabhūtā"ti idaṁ tassā puññakiriyāya
  adhiṭṭhānabhūtasantānavisesadassanaṁ, "abbhāgatānan"ti idaṁ cittasampattidassanañceva
  khettasampattidassanañca dānassa viya paṭiggahaṇassa 2- ca kiñci anapekkhitvā
  pavattitabhāvadīpanato. "āsanakaṁ Adāsiṁ yathānubhāvañca adāsi dānan"ti idaṁ bhogasāradāna-
  dassanaṁ, "abhivādayiṁ añjalikaṁ akāsin"ti idaṁ kāyasāradānadassanaṁ.
      #[6] Tenāti tena yathāvuttena puññena hetubhūtena. Meti ayaṁ
  mesaddo "kicchena me adhigataṁ, halandāni pakāsitun"tiādīsu 3- karaṇe āgato,
  mayāti attho. "sādhu Me bhante bhagavā saṅkhittena dhammaṁ desetū"tiādīsu 4-
  sampadāne, mayhanti attho. "pubbeva Me bhikkhave sambodhā anabhisambuddhassa
  bodhisattasseva sato"tiādīsu 5- sāmiatthe āgato, idhāpi sāmiatthe eva,
  mamāti attho. Svāyaṁ mesaddo tena me puññenāti ca me etādisoti ca
  ubhayattha sambandhitabbo. Sesaṁ vuttanayameva.

  *  *  *  *  *  *
  Footnote: 1 Ma. bhājentī 2 Ma. dānassa visayassa ca paṭiggāhakassa
  3 viṃahā. 4/7/7, dīṃahā. 10/65/32, Maṃū. 12/281/242, MaṂa. 13/337/319,
  saṁ.sa. 15/172/164 4 saṁ.saḷā. 18/131/89 (syā), aṅ.catukka. 21/257/276
  5 Maṃū. 12/206/176, saṁ.saḷā. 18/173/121 (syā.), aṅ.catukka. 21/104/252
-------------------------------------------------
[page 025]
       Evaṁ tāya devatāya pañhe byākate āyasmā mahāmoggallāno vitthārena
  dhammaṁ desesi, sā desanā saparivārāya tassā devatāya sātthikā ahosi.
  Thero tato manussalokaṁ āgantvā sabbantaṁ pavattiṁ bhagavato ārocesi, bhagavā
  taṁ aṭṭhuppattiṁ katvā sampattaparisāya dhammaṁ desesi. Gāthā eva pana saṅgahaṁ
  āruḷhāti.
                      Paṭhamapīṭhavimānavaṇṇanā niṭṭhitā.
                         ----------------
                        2. Dutiyapīṭhavimānavaṇṇanā
        pīṭhante veḷuriyamayanti dutiyapīṭhavimānaṁ. Tassa aṭṭhuppatti ca atthavaṇṇanā
  ca paṭhame vuttanayeneva veditabbā. Ayaṁ pana viseso:- sāvatthivāsinī kira ekā
  itthī attano gehaṁ piṇḍāya paviṭṭhaṁ ekaṁ theraṁ passitvā pasannacittā tassa
  āsanaṁ dentī attano pīṭhaṁ upari nīlavatthena attharitvā adāsi. Tena tassā
  devaloke nibbattāya veḷuriyamayaṁ pallaṅkavimānaṁ nibbattaṁ. Tena vuttaṁ:-
           [8] "pīṭhante Veḷuriyamayaṁ uḷāraṁ
                       manojavaṁ gacchati yenakāmaṁ
                       alaṅkate malyadhare suvatthe
                       obhāsasi vijjurivabbhakūṭaṁ.
           [9] Kena te'tādiso vaṇṇo kena te idha mijjhati
                uppajjanti ca te bhogā ye keci manaso piyā.
-------------------------------------------------
[page 026]
           [10] Pucchāmi taṁ devi mahānubhāve
                       manussabhūtā kimakāsi puññaṁ
                       kenāsi evañjalitānubhāvā
                       vaṇṇo ca te sabbadisā pabhāsatīti.
          [11] Sā devatā attamanā moggallānena pucchitā
                pañhaṁ puṭṭhā viyākāsi yassa kammassidaṁ phalaṁ.
          [12] Ahaṁ manussesu manussabhūtā
                       abbhāgatānā'sanakaṁ adāsiṁ
                       abhivādayiṁ añjalikaṁ akāsiṁ
                       yathānubhāvañca adāsi dānaṁ.
          [13] Tena me'tādiso vaṇṇo tena me idha mijjhati
                uppajjanti ca me bhogā ye keci manaso piyā.
          [14] Akkhāmi te bhikkhu mahānubhāva
                       manussabhūtā yamakāsi puññaṁ
                       tenamhi evañjalitānubhāvā
                       vaṇṇo ca me sabbadisā pabhāsatī"ti.
         #[8] Tattha veḷuriyamayanti veḷuriyamaṇimayaṁ. Veḷuriyamaṇi nāma viḷūrapabbatassa 1-
  viḷūragāmassa ca avidūre uppajjanakamaṇi. Tassa kira viḷūragāmaṭṭhāne ākaro,
  viḷūrassa pana avidūre bhavattā veḷuriyanteva paññāyittha. Taṁ sadisavaṇṇanibhatāya
  devalokepissa tatheva nāmaṁ jātaṁ yathā taṁ manussaloke laddhanāmavaseneva devaloke
  devaputtānaṁ. Taṁ pana mayūragīvavaṇṇaṁ vā hoti vāyasapattavaṇṇaṁ vā

  *  *  *  *  *  *
  Footnote: 1 Ma. veḷuriyapabbatassa
-------------------------------------------------
[page 027]
  Siniddhaveṇupattavaṇṇaṁ vā, idha pana mayūragīvavaṇṇaṁ veditabbaṁ. Sesaṁ sabbaṁ
  paṭhamapīṭhavimāne vuttasadisamevāti.
                      Dutiyapīṭhavimānavaṇṇanā niṭṭhitā.
                           -------------
                        3. Tatiyapīṭhavimānavaṇṇanā
         pīṭhante sovaṇṇamayanti tatiyapīṭhavimānaṁ. Tassa vatthu rājagahe samuṭṭhitaṁ.
  Aññataro kira khīṇāsavatthero rājagahe piṇḍāya caritvā bhattaṁ gahetvā
  upakaṭṭhe kāle bhattakiccaṁ kātukāmo ekaṁ vivaṭadvāraṁ gehaṁ upasaṅkami. Tasmiṁ
  pana gehe gehasāminī itthī saddhā pasannā therassa ākāraṁ sallakkhetvā
  "etha bhante idha nisīditvā bhattakiccaṁ karothā"ti attano bhaddapīṭhaṁ paññāpetvā
  upari pītavatthaṁ attharitvā nirapekkhapariccāgavasena adāsi, "idaṁ me puññaṁ āyatiṁ
  sovaṇṇapīṭhapaṭilābhatthāya paccayo hotū"ti 1- patthanañca paṭṭhapesi. Atha there tattha
  nisīditvā bhattakiccaṁ katvā pattaṁ dhovitvā 2- uṭṭhāya gacchante "bhante idamāsanaṁ
  tumhākaṁyeva pariccattaṁ, mayhaṁ anuggahatthaṁ paribhuñjathā"ti āha. Thero tassā
  anukampāya taṁ pīṭhaṁ sampaṭicchitvā saṁghassa dāpesi. Sā aparena samayena aññatarena
  rogena phuṭṭhā kālaṁ katvā tāvatiṁsabhavane nibbattītiādi sabbaṁ paṭhamavimānavaṇṇanāyaṁ
  vuttanayeneva veditabbaṁ. Tena vuttaṁ:-
           [15] "pīṭhante Sovaṇṇamayaṁ uḷāraṁ
                       manojavaṁ gacchati yenakāmaṁ

  *  *  *  *  *  *
  Footnote: 1 chaṂa....paṭilābhāya hotūti 2 Sī. pattaṁ vodakaṁ katvā
-------------------------------------------------
[page 028]
                  Alaṅkate mālyadhare suvatthe
                  obhāsasi vijjurivabbhakūṭaṁ.
        [16] Kena te'tādiso vaṇṇo kena te idha mijjhati
              uppajjanti ca te bhogā ye keci manaso piyā.
        [17] Pucchāmi taṁ devi mahānubhāve
                  manussabhūtā kimakāsi puññaṁ
                  kenāsi evañjalitānubhāvā
                  vaṇṇo ca te sabbadisā pabhāsatīti.
        [18] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
        [19] Appassa kammassa phalaṁ mamedaṁ
                  yenamhi evañjalitānubhāvā
                  ahaṁ manussesu manussabhūtā
                  purimāya jātiyā manussaloke.
        [20] Addasaṁ virajaṁ bhikkhuṁ vippasannamanāvilaṁ
              tassa adāsahaṁ pīṭhaṁ pasannā sehi pāṇibhi.
        [21] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
        [22] Akkhāmi te bhikkhu mahānubhāva
                  manussabhūtā yamakāsi puññaṁ
-------------------------------------------------
[page 029]
                        Tenamhi evañjalitānubhāvā
                     vaṇṇo ca me sabbadisā pabhāsatī"ti.
     #[19] Yañca pana pañcamagāthāyaṁ purimāya jātiyā manussaloketiādi, ettha
  jātisaddo attheva saṅkhatalakkhaṇe "jāti dvīhi khandhehi saṅgahitā"tiādīsu. 1- Atthi
  nikāye "nigaṇṭhā nāma samaṇajātī"tiādīsu. 2- Atthi paṭisandhiyaṁ "yaṁ mātukucchismiṁ
  paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jātī"ti-
  ādīsu. 3- Atthi kule "akkhitto anupakuṭṭho jātivādenā"tiādīsu. 4- Atthi
  pasutiyaṁ "sampatijāto ānanda bodhisatto"tiādīsu. 5- Atthi bhave "ekampi jātiṁ
  dvepi jātiyo"tiādīsu. 6- Idhāpi bhave eva daṭṭhabbo. Tasmā purimāya jātiyā
  purimasmiṁ bhave anantarātīte purime attabhāveti attho. Bhummatthe hi idaṁ karaṇavacanaṁ.
  Manussaloketi manussalokabhave, rājagahaṁ sandhāya vadati. Okāsaloko hi idha adhippeto,
  sattaloko pana "manussesū"ti iminā vuttoyeva.
     #[20] Addasanti addakkhiṁ. Virajanti vigatarāgādirajattā virajaṁ. Bhikkhunti
  bhinnakilesattā bhikkhuṁ, sabbaso kilesakālussiyābhāvena vippasannacittatāya
  vippasannaṁ, anāvilasaṅkappatāya anāvilaṁ. Purimaṁ purimaṁ cettha padaṁ pacchimassa
  pacchimassa kāraṇavacanaṁ, vigatarāgādirajattā bhinnakilesatāya bhikkhuṁ, bhinnakilesattā
  kilesakālussiyābhāvena vippasannaṁ, vippasannamanattā anāvilanti. Pacchimaṁ pacchimaṁ
  vā padaṁ purimassa purimassa kāraṇavacanaṁ, virajaṁ bhikkhuguṇayogato 7- bhinnakileso hi
  bhikkhu. Bhikkhuṁ vippasannabhāvato. Kilesakālussiyābhāvena vippasannamānaso hi
  bhikkhu. Vippasannaṁ anāvilasaṅkappabhāvatoti. Rāgarajābhāvena vā "virajan"ti vuttaṁ,

  *  *  *  *  *  *
  Footnote: 1 abhiḍhā. 36/71/13 2 aṅṭika. 20/71/200 3 viṃahā. 4/124/135
  4 dī.Sī. 9/331/129 5 dīṃahā. 10/31/13, Ma.u. 14/207/173
  6 dī.Sī. 9/245/82, Maṃū. 12/52/29 7 ka. bhikkhuguṇālayayogato
-------------------------------------------------
[page 030]
  Dosakālussiyābhāvena "vippasannan"ti, mohabyākulābhāvena "anāvilan"ti. Evaṁbhūto
  paramatthato bhikkhu nāma hotīti "bhikkhun"ti vuttaṁ. Adāsahanti adāsiṁ ahaṁ. Pīṭhanti
  tadā mama santike vijjamānaṁ bhaddapīṭhaṁ. Pasannāti kammaphalasaddhāya ratanattaya-
  saddhāya ca pasannacittā. Sehi pāṇibhīti aññaṁ anāṇāpetvā attano hatthehi
  upanīyapīṭhaṁ paññāpetvā adāsinti attho.
      Ettha ca "virajaṁ bhikkhuṁ vippasannamanāvilan"ti iminā khettasampattiṁ dasseti,
  "pasannā"ti iminā cittasampattiṁ, "sehi pāṇibhī"ti iminā payogasampattiṁ. Tathā
  "pasannā"ti iminā sakkaccadānaṁ anupahaccadānanti ca ime dve dānaguṇā dassitā,
  "sehi pāṇibhī"ti iminā sahatthena dānaṁ anupaviddhadānanti ime dve dānaguṇā
  dassitā, pītavatthassa attharaṇena nisīdanakālaññutāya cittiṁ 1- katvā dānaṁ kālena
  dānanti ime dve dānaguṇā dassitāti veditabbā. Sesaṁ heṭṭhā vuttanayameva.
                      Tatiyapīṭhavimānavaṇṇanā niṭṭhitā.
                       ---------------------
                        4. Catutthapīṭhavimānavaṇṇanā
      pīṭhante veḷuriyamayanti catutthapīṭhavimānaṁ. Imassāpi vatthu rājagahe
  samuṭṭhitaṁ, taṁ dutiyavimāne vuttanayeneva veditabbaṁ. Nīlavatthena hi attharitvā
  pīṭhassa dinnattā imissāpi vimānaṁ veḷuriyamayaṁ nibbattaṁ. Sesaṁ paṭhamavimāne
  vuttasadisaṁ. Tena vuttaṁ:-

  *  *  *  *  *  *
  Footnote: 1 Sī. citta
-------------------------------------------------
[page 031]
      [23] "pīṭhante Veḷuriyamayaṁ uḷāraṁ
                 manojavaṁ gacchati yenakāmaṁ
                 alaṅkate mālyadhare suvatthe
                 obhāsasi vijjurivabbhakūṭaṁ.
      [24] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [25] Pucchāmi taṁ devi mahānubhāve
                 manussabhūtā kimakāsi puññaṁ
                 kenāsi evañjalitānubhāvā
                 vaṇṇo ca te sabbadisā pabhāsatīti.
      [26] Sā devatā attamanā moggallānena pucchitā
            pañhaṁ puṭṭhā viyākāsi yassa kammassidaṁ phalaṁ.
      [27] Appassa kammassa phalaṁ mamedaṁ
                 yenamhi evañjalitānubhāvā
                 ahaṁ manussesu manussabhūtā
                 purimāya jātiyā manussaloke.
      [28] Addasaṁ virajaṁ bhikkhuṁ vippasannamanāvilaṁ
             tassa adāsahaṁ pīṭhaṁ pasannā sehi pāṇibhi.
      [29] Tena me'tādiso vaṇṇo tena me idha mijjhati
             uppajjanti ca me bhogā ye keci manaso piyā.
-------------------------------------------------
[page 032]
      [30] Akkhāmi te bhikkhu mahānubhāva
                 manussabhūtā yamakāsi puññaṁ
                 tenamhi evañjalitānubhāvā
                 vaṇṇo ca me sabbadisā pabhāsatī"ti.
      Etthāpi hi nīlavatthena attharitvā pīṭhassa dinnattā imissāpi vimānaṁ
  veḷuriyamayaṁ nibbattaṁ, tenevettha "pīṭhaṁ te veḷuriyamayan"ti ādito āgataṁ. Sesaṁ
  tatiyasadisamevāti tattha vuttanayeneva attho veditabbo.
                      Catutthapīṭhavimānavaṇṇanā niṭṭhitā.
                          ---------------
                         5. Kuñjaravimānavaṇṇanā
      kuñjaro te varārohoti kuñjaravimānaṁ. Tassa kā uppatti? bhagavā
  rājagahe viharati veḷuvane kalandakanivāpe. Athekadivasaṁ rājagahanagare nakkhattaṁ
  ghositaṁ, nāgarā vīthiyo sodhetvā vālukaṁ okiritvā lājapañcamakāni pupphāni
  vippakiriṁsu, gehadvāre gehadvāre kadaliyo ca puṇṇaghaṭe ca ṭhapesuṁ, yathāvibhavaṁ
  nānāvirāgavaṇṇavicittā dhajapaṭākādayo ussāpesuṁ, sabbo jano attano attano
  vibhavānurūpaṁ sumaṇḍitapasādhito nakkhattakīḷaṁ kīḷi, 1- sakalanagaraṁ devanagaraṁ viya
  alaṅkatapaṭiyattaṁ ahosi. Atha bimbisāramahārājā pubbacārittavasena mahājanassa
  cittānurakkhaṇatthañca attano rājabhavanato nikkhamitvā mahantena parivārena mahatā
  rājānubhāvena oḷārena sirisobhaggena nagaraṁ padakkhiṇaṁ karoti.
      Tena ca samayena rājagahavāsinī ekā kuladhītā rañño taṁ vibhavasampattiṁ

  *  *  *  *  *  *
  Footnote: 1 Sī. kīḷati
-------------------------------------------------
[page 033]
  Sirisobhaggaṁ rājānubhāvañca passitvā acchariyabbhutacittajātā "ayaṁ deviddhisadisā
  vibhavasampatti kīdisena nu kho kammunā labbhatī"ti paṇḍitasammate pucchi. Te tassā
  kathesuṁ "bhadde puññakammaṁ nāma cintāmaṇisadisaṁ kapparukkhasadisaṁ, khettasampattiyā
  cittasampattiyā ca sati yaṁ yaṁ patthetvā karonti, 1- taṁ taṁ nipphādetiyeva. Apica
  āsanadānena uccākulīnatā hoti, annadānena balasampattipaṭilābho, vatthadānena
  vaṇṇasampattipaṭilābho, yānadānena sukhavisesapaṭilābho, dīpadānena cakkhusampatti-
  paṭilābho, āvāsadānena sabbasampattipaṭilābho hotī"ti. Sā taṁ sutvā
  "devasampatti ito uḷārā hoti maññe"ti tattha cittaṁ ṭhapetvā puññakiriyāya
  ativiya ussāhajātā ahosi.
      Mātāpitaro ca tassā ahataṁ vatthayugaṁ navapīṭhaṁ ekaṁ padumakalāpaṁ sappimadhusakkharā
  taṇḍulakhīrāni ca paribhogatthāya pesesuṁ. Sā tāni disvā "ahañca dānaṁ
  dātukāmā, ayañca me deyyadhammo paṭiladdho"ti 2- tuṭṭhamānasā dutiyadivase
  dānaṁ sajjentī appodakamadhupāyāsaṁ sampādetvā tassa parivārabhāvena
  aññampi bahuṁ khādanīyabhojanīyaṁ paṭiyādetvā dānagge gandhaparibhaṇḍaṁ katvā
  vikasitapadumapattakiñjakkhakesaropasobhitesu padumesu 3- āsanaṁ paññāpetvā ahatena
  setavatthena attharitvā āsanassa catunnaṁ pādānaṁ upari cattāri padumāni
  mālāguḷañca ṭhapetvā āsanassa upari vitānaṁ bandhitvā mālādāmaolambakadāmāni
  olambetvā āsanassa samantato bhūmiṁ sakesarehi padumapattehi sabbasantharaṁ
  santharitvā "dakkhiṇeyye āgate pūjessāmī"ti pupphapūritaṁ caṅkoṭakaṁ ekamante
  ṭhapesi.
       Athevaṁ katadānūpakaraṇasaṁvidhānā sīsaṁ nhātā suddhavatthanivatthā suddhuttarāsaṅgā
  velaṁ sallakkhetvā ekaṁ dāsiṁ āṇāpesi "gaccha je amhākaṁ tādisaṁ dakkhiṇeyyaṁ

  *  *  *  *  *  *
  Footnote: 1 chaṂa. karoti 2 chaṂa. laddhoti 3 Sī. katvā vikasitesu padumesu
-------------------------------------------------
[page 034]
  Pariyesāhī"ti. Tena ca samayena āyasmā sāriputto sahassathavikaṁ nikkhipanto
  viya rājagahe piṇḍāya caranto antaravīthiṁ paṭipanno hoti. Atha sā dāsī
  theraṁ vanditvā āha "bhante tumhākaṁ pattaṁ me dethā"ti. "ekissā Upāsikāya
  anuggahatthaṁ ito ethā"ti ca āha. Thero tassā pattaṁ adāsi. Sā theraṁ
  gehaṁ pavesesi. Atha sā itthī therassa paccuggamanaṁ katvā āsanaṁ dassetvā
  "nisīdatha bhante, idamāsanaṁ paññattan"ti vatvā there tattha nisinne
  sakesarehi padumapattehi theraṁ pūjayamānā āsanassa samantato okiritvā
  pañcapatiṭṭhitena vanditvā sappimadhusakkharāsammissena appodakamadhupāyāsena parivisi.
  Parivisantī ca "imassa me puññassānubhāvena dibbagajakūṭāgārapallaṅkasobhitā
  dibbasampattiyo hontu, sabbāsu pavattīsu padumā nāma mā vigatā hontū"ti
  patthanaṁ akāsi. Puna there katabhattakicce pattaṁ dhovitvā sappimadhusakkharāhi
  pūretvā pīṭhe 1- atthataṁ sāṭakaṁ cumbaṭakaṁ katvā therassa hatthe ṭhapetvā there
  ca anumodanaṁ katvā pakkamante dve purise āṇāpesi "therassa hatthe pattaṁ
  imañca pallaṅkaṁ vihāraṁ netvā therassa niyyātetvā āgacchathā"ti. Te
  tathā akaṁsu.
      Sā aparabhāge kālaṁ katvā tāvatiṁsabhavane yojanasatubbedhe kanakavimāne
  nibbatti accharāsahassaparivārā, patthanāvasena cassā pañcayojanubbedho paduma-
  mālālaṅkato samantato padumapattakiñjakkhakesaropasobhito manuññadassano sukhasamphasso
  vividharatanaraṁsijālasamujjalahemābharaṇavibhūsito gajavaro nibbatti, tassūpari yathāvutta-
  sobhātisayayutto yojaniko kanakapallaṅko nibbatti. Sā dibbasampattiṁ anubhavantī
  antarantarā taṁ kuñjaravimānassa upari ratanavicittaṁ pallaṅkaṁ abhiruyha mahatā
  devatānubhāvena nandanavanaṁ gacchati. Athekasmiṁ ussavadivase devatāsu yathāsakaṁ

  *  *  *  *  *  *
  Footnote: 1 chaṂa. pallaṅke
-------------------------------------------------
[page 035]
  Dibbānubhāvena uyyānakīḷanatthaṁ nandanavan gacchantīsūtiādinā sabbaṁ paṭhama-
  pīṭhavimānavaṇṇanāyaṁ āgatasadisaṁ, tasmā tattha vuttanayeneva veditabbaṁ. Idha
  pana thero 1-:-
      [31] "kuñjaro Te varāroho nānāratanakappano
              ruciro thāmavā javasampanno ākāsamhi samīhati.
      [32] Padumī padmapattakkhī padmuppalajutindharo
              padmacuṇṇābhikiṇṇaṅgo soṇṇapokkharamāladhā.
      [33] Padumānusaṭaṁ maggaṁ padmapattavibhūsitaṁ
              ṭhitaṁ vaggumanugghātī mitaṁ gacchati vāraṇo.
      [34] Tassa pakkamamānassa soṇṇakaṁsā ratissarā
              tesaṁ suyyati nigghoso tūriye pañcaṅgike yathā.
      [35] Tassa nāgassa khandhamhi sucivatthā alaṅkatā
              mahantaṁ accharāsaṅghaṁ vaṇṇena atirocasi.
      [36] Dānassa te idaṁ phalaṁ atho sīlassa vā pana
              atho añjalikammassa taṁ me akkhāhi pucchitā"ti
  āha.

  *  *  *  *  *  *
  Footnote: 1-1 Sī. sā devatā dibbavatthanivatthā dibbābharaṇavibhūsitā accharāsahassaparivārā
  sakabhavanā nikkhamitvā taṁ kuñjaravimānaṁ abhiruyha mahatiyā deviddhiyā mahantena
  sirisobhaggena samantato cando viya sūriyo viya ca obhāsentī uyyānaṁ gacchati. tena ca
  samayena āyasmā mahāmoggallāno heṭṭhā vuttanayena devacārikaṁ caranto tāvatiṁsabhavanaṁ
  upagato tassā devatāya avidūre attānaṁ dassesi. atha sā devatā taṁ disvā
  uppannabalavapasādagāravā sahasā pallaṅkato oruyha theraṁ upasaṅkamitvā pañcapatiṭṭhitena
  vanditvā dasanakhasamodhānasamujjalaṁ añjaliṁ paggayha namassamānā aṭṭhāsi. atha naṁ thero tāya
  devatāya katakammaṁ kathāpetvā sadevakassa lokassa kammaphalaṁ paccakkhaṁ kātukāmo.
-------------------------------------------------
[page 036]
      #[31] Tattha kuñjaro te varārohoti kuñje giritaṭe 1- ramati abhiramati,
  tattha vā ravati 2- koñcanādaṁ nadanto vicarati, kuṁ vā paṭhaviṁ tadabhighātena 3- jarayatīti
  kuñjaro. Giricarādibhedo manussaloke hatthī, ayaṁ pana kīḷanakāle kuñjarasadisatāya
  evaṁ vutto. Āruyhatīti āroho, ārohaṇīyoti attho. Varo aggo seṭṭho
  ārohoti varāroho, uttamayānanti vuttaṁ hoti. Nānāratanakappanoti nānāvidhāni
  ratanāni etesanti nānāratanā, kumbhālaṅkārādihatthālaṅkāRā. Tehi vihito
  kappano sannāho yassa so nānāratanakappano. Ruciṁ abhiratiṁ detīti ruciro,
  manuññoti attho. Thāmavāti thiro, balavāti attho. Javasampannoti sampannajavo,
  sīghajavoti vuttaṁ hoti. Ākāsamhi samīhatīti ākāse antalikkhe sammā
  īhati, āruḷhānaṁ khobhaṁ akaronto carati gacchatīti attho.
      #[32] Padumīti padumasamānavaṇṇatāya "paduman"ti laddhanāmena kumbhavaṇṇena
  samannāgatattā padumī. Padmapattakkhīti kamaladalasadisanayane, ālapanametaṁ 4- tassā
  devatāya. Padmuppalajutindharoti dibbapadumuppalamālālaṅkatasarīratāya tahaṁ tahaṁ
  vipphurantaṁ vijjotamānaṁ padumuppalajutiṁ dhāretīti padmuppalajutindharo. Padma-
  cuṇṇābhikiṇṇaṅgoti padumapattakiñjakkhakesarehi samantato okiṇṇagatto.
  Soṇṇapokkharamāladhāti hemamayakamalamālābhārī.
     #[33] Padumānusaṭaṁ maggaṁ padmapattavibhūsitanti hatthino padanikkhepe
  padanikkhepe tassa pādaṁ sandhārentehi mahantehi padumehi anusaṭaṁ vippakiṇṇaṁ,
  nānāvirāgavaṇṇehi tesaṁyeva ca pattehi ito cito ca paribbhamantehi visesato
  maṇḍitatāya vibhūsitaṁ maggaṁ gacchatīti yojanā. Ṭhitanti idaṁ maggavisesanaṁ, paduma-
  pattavibhūsitaṁ hutvā ṭhitaṁ magganti attho. Vaggūti cāru, kiriyāvisesanañacetaṁ,

  *  *  *  *  *  *
  Footnote: 1 Ma. giritale 2 Ma. carati 3 ka. tadabhighāṭena 4 Sī. ālapanaṁ hetaṁ
-------------------------------------------------
[page 037]
  Makāro padasandhikaro. Anugghātīti na ugghāti, attano upari nisinnānaṁ īsakampi
  khobhaṁ akarontoti attho. Mitanti nimmitaṁ, nikkhepapadaṁ vītikkamanti 1- attho. Ayaṁ
  hettha attho "vaggu cāru padanikkhepaṁ katvā gacchatī"ti. Mitanti vā parimitaṁ
  pamāṇayuttaṁ, nātisīghaṁ nātisaṇikanti vuttaṁ hoti. Vāraṇoti hatthī. So hi
  paccatthikavāraṇato gamanaparikkilesavāraṇato ca "vāraṇo"ti vuccati.
     #[34] Tassa pakkamamānassa, soṇṇakaṁsā ratissarāti tassa yathāvuttassa
  kuñjarassa gacchantassa soṇṇakaṁsā suvaṇṇamayā ghaṇḍā ratissarā ramaṇīyasaddā
  manuññanigghosā olambantīti adhippāyo. Tassa hi kuñjarassa ubhosu passesu
  mahākolambappamāṇā maṇimuttādikhacitā hemamayā anekasatā mahantiyo ghaṇḍā
  tahaṁ tahaṁ olambamānā pacalanti, yato chekena gandhabbakena payuttavāditato
  ativiya manoharasaddo niccharati. Tenāha "tesaṁ suyyati nigghoso, tūriye
  pañcaṅgike yathā"ti.
      Tassattho:- yathā nāma ātataṁ vitataṁ ātatavitataṁ ghanaṁ susiranti evaṁ pañcaṅgike
  tūriye kusalehi vādiyamāne ṭhānuppattiyā mandatāravibhāgaṁ dassentena gāyantena
  samīrito vāditasaro vaggu rajanīyo nigghoso suyyati, evaṁ tesaṁ soṇṇakaṁsānaṁ
  tapanīyaghaṇḍānaṁ nigghoso suyyatīti.
     #[35] Nāgassāti hatthināgassa. Mahantanti sampattimahattenāpi saṅkhyā-
  mahattenāpi mahantaṁ. Accharāsaṅghanti devakaññāsamūhaṁ. Vaṇṇenāti rūpena.
     #[36] Dānassāti dānamayapuññassa. Sīlassāti kāyikasaṁvarādisaṁvarasīlassa.
  Vāsaddo avuttavikappanattho. Tena abhivādanādiṁ avuttaṁ cārittasīlaṁ saṅgaṇhāti.

  *  *  *  *  *  *
  Footnote: 1 Sī. mitanti timitaṁ, padanikkhepapadavītikkamanti
-------------------------------------------------
[page 038]
      Evaṁ therena pucchitā sā devatā pañhaṁ vissajjesi, tamatthaṁ dassetuṁ:-
      [37] "sā Devatā attamanā moggallānena pucchitā
           pañhaṁ puṭṭhā viyākāsi yassa kammassidaṁ phalan"ti
  ayaṁ gāthā dhammasaṅgāhakehi vuttā, tassā attho heṭṭhā vutto eva.
      [38] "disvāna Guṇasampannaṁ jhāyiṁ jhānarataṁ sataṁ
           adāsiṁ pupphābhikiṇṇaṁ āsanaṁ dussasanthataṁ.
      [39] Upaḍḍhaṁ padmamālāhaṁ āsanassa samantato
           abbhokirissaṁ pattehi pasannā sehi 1- pāṇihi.
      [40] Tassa kammakusalassa idaṁ me īdisaṁ phalaṁ
           sakkāro garukāro ca devānaṁ apacitā ahaṁ.
      [41] Yo ve sammāvimuttānaṁ santānaṁ brahmacārinaṁ
           pasanno āsanaṁ dajjā evaṁ nande yathā ahaṁ.
      [42] Tasmā hi attakāmena mahattamabhikaṅkhatā
           āsanaṁ dātabbaṁ hoti sarīrantimadhārinan"ti
  devatāya vuttagāthā.
     #[38] Tattha guṇasampannanti sabbehi sāvakaguṇehi samannāgataṁ, tehi vā
  paripuṇṇaṁ. Etena sāvakapāramiñāṇassa matthakappattiṁ dasseti. Jhāyinti
  ārammaṇūpanijjhānaṁ lakkhaṇūpanijjhānanti duvidhenapi jhānena jhāyanasīlaṁ, tena

  *  *  *  *  *  *
  Footnote: 1 ka. sakehi
-------------------------------------------------
[page 039]
  Vā jhāpetabbaṁ sabbasaṅkilesapakkhaṁ jhāpetvā ṭhitaṁ. Tato eva jhāne
  ratanti jhānarataṁ. Satanti samānaṁ, santaṁ vā, sappurisanti attho.
  Pupphābhikiṇṇanti pupphehi abhikiṇṇaṁ, kamaladalehi abhippakiṇṇanti attho.
  Dussasanthatanti vatthena upari atthataṁ.
     #[39] Upaḍḍhaṁ padmamālāhanti upaḍḍhaṁ padumapupphaṁ ahaṁ. Āsanassa
  samantatoti therena nisinnassa āsanassa samantā bhūmiyaṁ. Abbhokirissanti
  abhiokiriṁ abhippakiriṁ. Kathaṁ? pattehīti, tassa upaḍḍhapadumassa visuṁ visuṁ katehi
  pattehi pupphavassābhivassanakaniyāmena okirinti attho.
     #[40] Idaṁ me īdisaṁ phalanti iminā "kuñjaro te varāroho"tiādinā
  therena gahitaṁ aggahitañca āyuyasasukharūpādibhedaṁ attano dibbasampattiṁ ekato
  dassetvā punapi therena aggahitameva attano ānubhāvasampattiṁ dassetuṁ 1- "sakkāro
  garukāro"tiādimāha. Tena "na kevalaṁ bhante tumhehi yathāvuttameva idha
  mayhaṁ puññaphalaṁ, apica kho idaṁ dibbaṁ ādhipateyyampī"ti dasseti. Tattha
  sakkāroti ādarakiriyā, devehi attano sakkātabbatāti attho. Tathā
  garukāroti garukātabbatā. Devānanti devehi. Apacitāti pūjitā.
     #[41] Sammāvimuttānanti suṭṭhu vimuttānaṁ sabbasaṅkilesappahāyīnaṁ.
  Santānanti santakāyavacīmanokammānaṁ sādhūnaṁ. Maggabrahmacariyassa ca sāsanabrahmacariyassa
  ca ciṇṇattā brahmacārinaṁ. Pasanno āsanaṁ dajjāti kammaphalasaddhāya ratanattaya-
  saddhāya ca pasannamānaso hutvā yadi āsanamattampi dadeyya. Evaṁ nande ya
  yathā ahanti yathā ahaṁ tena āsanadānena etarahi nandāmi modāmi, evameva
  aññopi nandeyya modeyya.

  *  *  *  *  *  *
  Footnote: 1 Sī. dassentī
-------------------------------------------------
[page 040]
     #[42] Tasmāti tena kāraṇena. Hisaddo nipātamattaṁ. Attakāmenāti
  attano hitakāmena. Yo hi attano hitāvahaṁ kammaṁ karoti, na ahitāvahaṁ, so
  attakāmo. Mahattanti vipākamahattaṁ. Sarīrantimadhārinanti antimaṁ dehaṁ dhārentānaṁ,
      khīṇāsavānanti attho. Ayaṁ hettha attho:- yasmā arahataṁ āsanadānena ahaṁ
  evaṁ dibbasampattiyā modāmi, tasmā aññenāpi attano abhivuddhiṁ patthayamānena
  antimasamussaye ṭhitānaṁ āsanaṁ dātabbaṁ, natthi tādisaṁ puññanti dasseti. Sesaṁ
  vuttasadisamevāti.
                       Kuñjaravimānavaṇṇanā niṭṭhitā.
                           ------------
                        6. Paṭhamanāvāvimānavaṇṇanā
      suvaṇṇacchadanaṁ nāvanti nāvāvimānaṁ. Tassa kā uppatti? bhagavati sāvatthiyaṁ
  viharante soḷasamattā bhikkhū aññatarasmiṁ gāmakāvāse vasitvā vutthavassā "bhagavantaṁ
  passissāma, dhammañca suṇissāmā"ti sāvatthiṁ uddissa gimhasamaye addhānamaggaṁ
  paṭipannā, antarāmagge ca nirudako kantāro, te ca tattha ghammābhitattā
  kilantā tasitā pānīyaṁ alabhamānā aññatarassa gāmassa avidūrena gacchanti.
  Tattha aññatarā itthī udakabhājanaṁ gahetvā udakatthāya udapānābhimukhī gacchati.
  Atha te bhikkhū taṁ disvā "yatthāyaṁ itthī gacchati, tattha gate pānīyaṁ laddhuṁ
  sakkā"ti pipāsāparetā taṁdisābhimukhā gantvā udapānaṁ disvā tassā
  avidūre aṭṭhaṁsu. Sā itthī tato udakaṁ gahetvā nivattitukāmā te bhikkhū
  disvā "ime ayyā udakena atthikā pipāsitā"ti ñatvā garucittīkāraṁ
  upaṭṭhapetvā udakena nimantesi. Te pattathavikato parissāvanaṁ nīharitvā
-------------------------------------------------
[page 041]
  Parissāvetvā yāvadatthaṁ pānīyaṁ pivitvā hatthapāde sītale katvā tassā
  itthiyā pānīyadāne anumodanaṁ vatvā agamaṁsu.
      Sā taṁ puññaṁ hadaye ṭhapetvā antarantarā anussarantī aparabhāge
  kālaṁ katvā tāvatiṁsabhavena nibbatti, tassā puññānubhāvena kapparukkhopasobhitaṁ
  mahantaṁ vimānaṁ uppajji, taṁ vimānaṁ parikkhipitvā muttajālarajatavibhūsitā viya
  sikatāvakiṇṇapaṇḍarapulinataṭā maṇikkhandhanimmalasalilavāhinī saritā. Tassā ubhosu
  tīresu uyyānavimānadvāre ca mahatī pokkharaṇī pañcavaṇṇapadumasaṇḍamaṇḍitā saha
  suvaṇṇanāvāya nibbatti. Sā tattha dibbasampattiṁ anubhavantī nāvāya kīḷantī
  laḷantī vicarati. Athekadivasaṁ āyasmā mahāmoggallāno devacārikaṁ caranto taṁ
  devadhītaraṁ nāvāya kīḷantiṁ disvā tāya katapuññakammaṁ pucchanto:-
      [43] "suvaṇṇacchadanaṁ Nāvaṁ nāri āruyha tiṭṭhasi
            ogāhasi pokkharaṇiṁ padmaṁ chindasi pāṇinā.
         1- Kūṭāgārā nivesā te vibhattā bhāgaso mitā
            daddallamānā ābhanti samantā caturo disā. 1-
      [44] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [45] Pucchāmi taṁ devi mahānubhāve
                     manussabhūtā kimakāsi puññaṁ
                     kenāsi evañjalitānubhāvā
                     vaṇṇo ca te sabbadisā pabhāsatī"ti
  āha.

  *  *  *  *  *  *
  Footnote: 1-1 chaṂa. ayaṁ gāthā na dissati
-------------------------------------------------
[page 042]
  Tato therena puṭṭhāya devatāya vissajjitākāraṁ dassetuṁ saṅgītikārehi:-
       [46] "sā Devatā attamanā moggallānena pucchitā
            pañhaṁ puṭṭhā viyākāsi yassa kammassidaṁ phalan"ti
  ayaṁ gāthā vuttā.
       [47] "ahaṁ Manussesu manussabhūtā
                      purimāya jātiyā manussaloke
                      disvāna bhikkhū tasite kilante
                      uṭṭhāya pātuṁ udakaṁ adāsiṁ.
       [48] Yo ve kilantāna pipāsitānaṁ
                      uṭṭhāya pātuṁ udakaṁ dadāti
                      sītodakā tassa bhavanti najjo
                      pahūtamalyā bahupuṇḍarīkā.
       [49] Taṁ āpagā 1- anupariyanti sabbadā
                      sītodakā vālukasanthatā nadī
                      ambā ca sālā tilakā ca jambuyo
                      uddālakā pāṭaliyo ca phullā.
       [50] Taṁ bhūmibhāgehi upetarūpaṁ
                      vimānaseṭṭhaṁ bhusa sobhamānaṁ
                      tasseva 2- kammassa ayaṁ vipāko
                      etādisaṁ puññakatā 3- labhanti.

  *  *  *  *  *  *
  Footnote: 1 Sī. tamāpagā 1 chaṂa. tassīdha, evamuparipi 2 Sī. katapuññā
-------------------------------------------------
[page 043]
              1- Kūṭāgārā nivesā me vibhattā bhāgaso mitā
                 daddallamānā ābhanti samantā caturo disā. 1-
           [51] Tena me'tādiso vaṇṇo tena me idha mijjhati
                 uppajjanti ca me bhogā ye keci manaso piyā.
           [52] Akkhāmi te bhikkhu mahānubhāva
                      manussabhūtā yamamakāsi puññaṁ
                      tenamhi evañjalitānubhāvā
                      vaṇṇo ca me sabbadisā pabhāsatī"ti
  ayaṁ devatāya vissajjitākāro.
          #[43] Tattha suvaṇṇacchadananti vicittabhittiviracanehi 2- rattasuvaṇṇamayehi
  ubhohi passehi paṭicchāditabbhantaratāya ceva nānāratanasamujjalitena kanakamayālaṅkārena
  uparichāditatāya 3- ca suvaṇṇacchadanaṁ. Nāvanti potaṁ. So hi orato pāraṁ pavati
  gacchatīti poto, satte netīti nāvāti ca vuccati. Nārīti tassā devadhītāya
  ālapanaṁ. Narati netīti naro, puriso. Yathā hi paṭhamapakatibhūto satto itarāya
  pakatiyā seṭṭhatthena puri setīti "puriso"ti vuccati, evaṁ nayanaṭṭhena "naro"ti.
  Puttabhātubhūtopi hi puggalo mātujeṭṭhabhaginīnaṁ pituṭṭhāne tiṭṭhati, pageva
  bhattubhūto. Narassa esāti nārī, ayañca samaññā manussitthīsu pavattā
  ruḷhivasena itarāsupi tathā vuccati. Ogāhasi pokkharaṇinti satipi rattuppala-
  nīluppalādike bahuvidhe ratanamaye jalajakusume pokkharasaṅkhātānaṁ dibbapadumānaṁ
  tattha yebhuyyena atthitāya "pokkharaṇī"ti laddhanāmaṁ dibbasaraṁ jalavihāraratiyā 4-

  *  *  *  *  *  *
  Footnote: 1 chaṂa. ayaṁ gāthā na dissati 2 Ma. vicittavividhachadanehi
  3 Sī. chāditekadesatāya 4 Sī.,i. jalavihārābhiratiyā
-------------------------------------------------
[page 044]
  Anupavisasi. Padmaṁ chindasi pāṇināti rajatamayanāḷaṁ 1- padumarāgaratanamayapattasaṅghātaṁ
  kanakamayakaṇṇikākiñjakkhakesaraṁ dibbakamalaṁ līlāravindaṁ 2- kattukāmatāya tava
  hatthena bhañjasi.
     #[47] Tasiteti pipāsite. Kilanteti tāya pipāsāya addhānaparissamena ca
  kilantakāye. Uṭṭhāyāti uṭṭhānavīriyaṁ katvā, ālasiyaṁ anāpajjitvāti attho.
     #[48] Yo vetiādinā yathā ahaṁ, evaṁ aññepi āyatanagatena udaka-
  dānapuññena etādisaṁ phalaṁ paṭilabhantīti diṭṭhena adiṭṭhassa anumānavidhiṁ
  dassentī therena puṭṭhamatthaṁ sādhāraṇato vissajjeti. Tattha tassāti tanti
  ca yathāvuttapuññakārinaṁ paccāmasati.
     #[49] Anupariyantīti anurūpavasena parikkhipanti. Tassa vasanaṭṭhānaparikkhipanena
  sopi parikkhitto nāma hoti. Tilakāti bandhujīvakapupphasadisapupphā ekā
  rukkhajāti. Uddālakāti vātaghātakā, ye "rājarukkhā"tipi vuccanti.
     #[50] Taṁ bhūmibhāgehīti tādisehi bhūmibhāgehi, yathāvuttapokkharaṇīnadī-
  uyyānavantehi bhūmipadesehīti attho. Upetarūpanti pāsaṁsiyabhāvena upetaṁ,
  tesaṁ pokkharaṇīādīnaṁ vasena ramaṇīyasannivesanti vuttaṁ hoti. Bhusa sobhamānanti
  bhusaṁ ativiya virocamānaṁ vimānaseṭṭhaṁ labhantīti yojanā. Sesaṁ vuttanayamevāti.
                      Paṭhamanāvāvimānavaṇṇanā niṭṭhitā.
                           -------------

  *  *  *  *  *  *
  Footnote: 1 Sī. marakatamayanāḷaṁ 2 Ma. kīḷāravindaṁ
-------------------------------------------------
[page 045]
                       7. Dutiyanāvāvimānavaṇṇanā
      suvaṇṇacchadanaṁ nāvanti dutiyanāvāvimānaṁ. Tassa kā uppatti? bhagavati
  sāvatthiyaṁ viharante aññataro khīṇāsavatthero upakaṭṭhāya vassūpanāyikāya
  gāmakāvāse vassaṁ upagantukāmo sāvatthito taṁ gāmaṁ uddissa pacchābhattaṁ
  addhānamaggapaṭipanno maggaparissamena kilanto tasito antarāmagge aññataraṁ
  gāmaṁ sampatto bahigāme tādisaṁ chāyūdakasampannaṁ ṭhānaṁ apassanto
  parissamena ca abhibhuyyamāno cīvaraṁ pārupitvā gāmaṁ pavisitvā dhuragehasseva
  dvāre aṭṭhāsi. Tattha aññatarā itthī theraṁ passitvā "kuto bhante
  āgatatthā"ti pucchitvā maggaparissamaṁ pipāsitabhāvañca ñatvā "etha bhante"ti
  gehaṁ pavesetvā "idha nisīdathā"ti āsanaṁ paññāpetvā adāsi. Tattha nisinne
  pādodakaṁ pādabbhañjanatelañca datvā tālavaṇṭaṁ gahetvā vīji. Pariḷāhe
  vūpasante madhuraṁ sītalaṁ sugandhaṁ pānakaṁ yojetvā adāsi. Thero taṁ pivitvā
  paṭippassaddhakilamatho anumodanaṁ katvā pakkāmi. Sā aparabhāge kālaṁ katvā
  tāvatiṁsabhavane nibbattīti sabbaṁ anantaravimānasadisanti veditabbaṁ. Gāthāsupi
  apubbaṁ natthi. Tena vuttaṁ:-
      [53] "suvaṇṇacchadanaṁ Nāvaṁ nāri āruyha tiṭṭhasi
            ogāhasi pokkharaṇiṁ padmaṁ chindasi pāṇinā.
         1- Kūṭāgārā nivesā te vibhattā bhāgaso mitā
            daddallamānā ābhanti samantā caturo disā. 1-
      [54] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.

  *  *  *  *  *  *
  Footnote: 1-1 chaṂa. ayaṁ gāthā na dissati
-------------------------------------------------
[page 046]
      [55] Pucchāmi taṁ devi mahānubhāve
                       manussabhūtā kimakāsi puññaṁ
                       kenāsi evañjalitānubhāvā
                       vaṇṇo ca te sabbadisā pabhāsatīti.
      [56] Sā devatā attamanā moggallānena pucchitā
            pañhaṁ puṭṭhā viyākāsi yassa kammassidaṁ phalaṁ.
      [57] Ahaṁ manussesu manussabhūtā
                       purimāya jātiyā manussaloke
                       disvāna bhikkhuṁ tasitaṁ kilantaṁ
                       uṭṭhāya pātuṁ udakaṁ adāsiṁ.
      [58] Yo ve kilantassa pipāsitassa
                       uṭṭhāya pātuṁ udakaṁ dadāti
                       sītodakā tassa bhavanti najjo
                       pahūtamalyā bahupuṇḍarīkā.
      [59] Taṁ āpagā anupariyanti sabbadā
                       sītodakā vālukasanthatā nadī
                       ambā ca sālā tilakā ca jambuyo
                       uddālakā pāṭaliyo ca phullā.
      [60] Taṁ bhūmibhāgehi upetarūpaṁ
                       vimānaseṭṭhaṁ bhusa sobhamānaṁ
                       tasseva kammassa ayaṁ vipāko
                       etādisaṁ puññakatā labhanti.
-------------------------------------------------
[page 047]
      [61] Tena me'tādiso vaṇṇo tena me idha majjhati
            uppajjanti ca me bhogā ye keci manaso piyā.
      [62] Akkhāmi te bhikkhu mahānubhāva
                       manussabhūtā yamakāsi puññaṁ
                       tenamhi evañjalitānubhāvā
                       vaṇṇo ca me sabbadisā pabhāsatī"ti.
  Atthavaṇṇanāsupi idha ekova theroti apubbaṁ natthi.
                     Dutiyanāvāvimānavaṇṇanā niṭṭhitā.
                           ------------
                       8. Tatiyanāvāvimānavaṇṇanā
      suvaṇṇacchadanaṁ nāvanti tatiyanāvāvimānaṁ. Tassa kā uppatti? bhagavā
  janapadacārikaṁ caranto mahatā bhikkhusaṁghena saddhiṁ kosalajanapade yena thūṇaṁ nāma
  brāhmaṇagāmo tadavasari. Assosuṁ kho thūṇeyyakā brāhmaṇagahapatikā "samaṇo
  kira gotamo amhākaṁ gāmakhettaṁ anuppatto"ti. Atha thūṇeyyakā brāhmaṇagahapatikā
  appasannā micchādiṭṭhikā maccherapakatā "sace samaṇo gatamo imaṁ gāmaṁ
  pavisitvā dvīhatīhaṁ vaseyya, sabbaṁ imaṁ janaṁ attano vacane patiṭṭhapeyya, tato
  brāhmaṇadhammo patiṭṭhaṁ na labheyyā"ti tattha bhagavato avāsāya parisakkantā
  nadītitthesu ṭhapitanāvāyo apanesuṁ, setusaṅkamanāni ca avalañje akaṁsu, tathā
  papāmaṇḍapādīni, ekaṁ udapānaṁ ṭhapetvā tattha 1- itarāni udapānāni tiṇādīhi

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 048]
  Pūretvā pidahiṁsu. Tena vuttaṁ udāne 1- "atha kho thūṇeyyakā brāhmaṇagahapatikā
  udapānaṁ tiṇassa ca bhusassa ca yāva mukhato pūresuṁ `mā te muṇḍakā
  samaṇakā pānīyaṁ apaṁsū'ti "2-
      bhagavā tesaṁ taṁ vippakāraṁ ñatvā te anukampanto saddhiṁ bhikkhusaṁghena
  ākāsena nadiṁ atikkamitvā gantvā anukkamena thūṇaṁ brāhmaṇagāmaṁ patvā
  maggā okkamma aññatarasmiṁ rukkhamūle paññatte āsane nisīdi. Tena ca
  samayena sambahulā udakahāriniyo bhagavato avidūrena atikkamanti. Tasmiṁ ca
  gāme "sace samaṇo gotamo idhāgamissati, na tassa paccuggamanādikaṁ
  kātabbaṁ, gehaṁ āgatassa cassa sāvakānañca bhikkhāpi na dātabbā"ti
  katikā katā hoti.
      Tattha aññatarassa brāhmaṇassa dāsī ghaṭena pānīyaṁ gahetvā gacchantī
  bhagavantaṁ bhikkhusaṁghaparivutaṁ nisinnaṁ disvā bhikkhū ca maggaparissamena kilante
  tasite ñatvā pasannacittā pānīyaṁ dātukāmā hutvā "yadipi me gāmavāsino
  `samaṇassa gotamassa na kiñci dātabbaṁ, sāmīcikammampi na kātabban'ti
  katikaṁ katvā ṭhitā, evaṁ santepi yadi ahaṁ īdise puññakkhette dakkhiṇeyye
  labhitvā pānīyadānamattenāpi attano patiṭṭhaṁ na kareyyaṁ, kadāhaṁ ito
  dukkhajīvitato muccissāmi, kāmaṁ me ayyako sabbepime gāmavāsino maṁ hanantu
  vā bandhantu vā, īdise puññakkhette pānīyadānaṁ dassāmi evā"ti sanniṭṭhānaṁ
  katvā aññāhi udakahārinīhi vāriyamānāpi jīvite nirapekkhā sīsato pānīyaghaṭaṁ
  otāretvā ubhohi hatthehi pariggahetvā ekamante ṭhapetvā sañjātapītisomanassā
  bhagavantaṁ upasaṅkamitvā pañcapatiṭṭhitena vanditvā pānīyena nimantesi. Bhagavā
  tassā cittappasādaṁ oloketvā taṁ anuggaṇhanto pānīyaṁ parissāvetvā

  *  *  *  *  *  *
  Footnote: 1 khu.u. 25/69/209 2 pāḷiyaṁ. adaṁsūti
-------------------------------------------------
[page 049]
  Hatthapāde dhovitvā pānīyaṁ pivi, ghaṭe udakaṁ parikkhayaṁ na gacchati. Sā taṁ
  disvā puna pasannacittā ekassa bhikkhussa adāsi, tathā aparassa
  aparassāti sabbesampi adāsi, udakaṁ na khīyateva. Sā haṭṭhatuṭṭhā yathāpuṇṇena
  ghaṭena gehābhimukhī agamāsi. Tassā sāmiko brāhmaṇo pānīyassa dinnabhāvaṁ
  sutvā "imāya gāmavattaṁ bhinnaṁ, ahañca gārayho kato"ti kodhena pajjalanto
  taṭataṭāyamāno taṁ bhūmiyaṁ pātetvā hatthehi ca pādehi ca pahari. Sā tena
  upakkamena jīvitakkhayaṁ patvā tāvatiṁsabhavane nibbatti, vimānaṁ cassā paṭhamanāvāvimāne
  vuttasadisaṁ uppajji.
      Atha kho bhagavā āyasmantaṁ ānandaṁ āmantesi "iṅgha me tvaṁ
  ānanda udapānato pānīyaṁ āharā"ti. Thero "idāni bhante udapāno
  thūṇeyyakehi dūsito, na sakkā pānīyaṁ āharitun"ti āha. Bhagavā dutiyampi
  tatiyampi āṇāpesi. Tatiyavāre thero bhagavato pattaṁ ādāya udapānābhimukho
  agamāsi. Gacchante there udapāne udakaṁ paripuṇṇaṁ hutvā uttaritvā
  samantato sandati, sabbaṁ tiṇabhusaṁ upalavitvā sayameva apagacchati, 1- tena
  sandamānena salilena uparūpari vaḍḍhantena aññe jalāsaye pūretvā taṁ gāmaṁ
  parikkhipantena gāmappadeso ajjhottharīyati. 2- Taṁ pāṭihāriyaṁ disvā brāhmaṇā
  acchariyabbhutacittajātā bhagavantaṁ khamāpesuṁ, taṁkhaṇaññeva udakogho antaradhāyi.
  Te bhagavato ca bhikkhusaṁghassa ca nivāsanaṭṭhānaṁ saṁvidhāya svātanāya nimantetvā
  dutiyadivase mahādānaṁ sajjetvā buddhappamukhaṁ bhikkhusaṁghaṁ paṇītena khādanīyena
  bhojanīyena parivisitvā sabbe thūṇeyyakā brāhmaṇagahapatikā bhagavantaṁ bhuttāviṁ
  onītapattapāṇiṁ payirupāsantā nisīdiṁsu.

  *  *  *  *  *  *
  Footnote: 1 Sī. apagañchi 2 Ma. ajjhotthari
-------------------------------------------------
[page 050]
      Tena ca samayena sā devatā attano sampattiṁ paccavekkhitvā tassā
  kāraṇaṁ upadhārentī taṁ "pānīyadānan"ti ñatvā pītisomanassajātā "handāhaṁ
  idāneva bhagavantaṁ vandissāmi, sammāpaṭipannesu katānaṁ appakānampi kārānaṁ
  uḷāraphalatañca manussaloke pākaṭaṁ karissāmī"ti ussāhajātā accharāsahassaparivārā
  uyyānādisahitena vimānena saddhiṁyeva mahatiyā deviddhiyā mahantena devānubhāvena
  mahājanakāyassa passantasseva āgantvā vimānato oruyha bhagavantaṁ upasaṅkamitvā
  abhivādetvā añjaliṁ paggayha aṭṭhāsi. Atha naṁ bhagavā tassā parisāya kammaphalaṁ
  paccakkhato vibhāvetukāmo:-
      [63] "suvaṇṇacchadanaṁ Nāvaṁ nāri āruyha tiṭṭhasi
                 ogāhasi pokkharaṇiṁ padmiṁ chindasi pāṇinā.
      [64] Kūṭāgārā nivesā te vibhattā bhāgaso mitā
                 daddallamānā 1- ābhanti samantā caturo disā.
      [65] Kena te'tādiso vaṇṇo kena te idha mijjhati
                 uppajjanti ca te bhogā ye keci manaso piyā.
      [66] Pucchāmi taṁ devi mahānubhāve
                           manussabhūtā kimakāsi puññaṁ
                           kenāsi evañjalitānubhāvā
                           vaṇṇo ca te sabbadisā pabhāsatī"ti
  catūhi gāthāhi pucchi.
      [67] "sā Devatā attamanā sambuddheneva pucchitā
                 pañhaṁ puṭṭhā viyākāsi yassa kammassidaṁ phalan"ti

  *  *  *  *  *  *
  Footnote: 1 Ma. daddaḷhamānā
-------------------------------------------------
[page 051]
  Saṅgītikārā āhaṁsu.
      [68] "ahaṁ Manussesu manussabhūtā
                          purimāya jātiyā manussaloke
                          disvāna bhikkhū tasite kilante
                          uṭṭhāya pātuṁ udakaṁ adāsiṁ.
      [69] Yo ve kilantāna pipāsitānaṁ
                          uṭṭhāya pātuṁ udakaṁ dadāti
                          sītodakā tassa bhavanti najjo
                          pahūtamalyā bahupuṇḍarīkā.
      [70] Taṁ āpagā anupariyanti sabbadā
                          sītodakā vālukasanthatā nadī
                          ambā ca sālā tilakā ca jambuyo
                          uddālakā pāṭaliyo ca phullā.
      [71] Taṁ bhūmibhāgehi upetarūpaṁ
                          vimānaseṭṭhaṁ bhusa sobhamānaṁ
                          tasseva kammassa ayaṁ vipāko
                          etādisaṁ puññakatā labhanti.
      [72] Kūṭāgārā nivesā me vibhattā bhāgaso mitā
              daddallamānā ābhanti samantā caturo disā.
      [73] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
-------------------------------------------------
[page 052]
      [74] Akkhāmi te buddha mahānubhāva
                          manussabhūtā yamakāsi puññaṁ
                          tenamhi evañjalitānubhāvā
                          vaṇṇo ca me sabbadisā pabhāsati
                          etassa kammassa phalaṁ mamedaṁ 1-
                          atthāya 2- buddho udakaṁ apāyī"ti
  vissajjanagāthāyo.
     #[63] Tattha kiñcāpi sā devatā yadā bhagavā pucchi, tadā taṁ nāvaṁ
  āruyha na ṭhitā, na pokkharaṇiṁ ogāhati, nāpi padumaṁ chindati, kammānubhāvacoditā
  pana abhiṇhaṁ jalavihārapasutā tathā karotīti taṁ kiriyāvicchedaṁ dassanavasenevaṁ vuttaṁ.
  Ayañca attho na kevalamidheva, atha kho heṭṭhimesupi evameva daṭṭhabbo.
     #[72] Kūṭāgārāti 3- suvaṇṇamayakaṇṇikābaddhagehavanto. Nivesāti nivesanāni,
  kacchantarānīti attho. Tenāha "vibhattā bhāgaso mitā"ti. Tāni hi catusālabhūtāni
  aññamaññassa paṭibimbabhūtāni viya paṭivibhattarūpāni samappamāṇatāya bhāgaso mitāni
  viya honti. Daddallamānāti ativiya vijjotamānā. Ābhantīti maṇiratanakanakaraṁsijālehi
  obhāsenti. (4)-
     #[73] Mamāti idaṁ pubbāparāpekkhaṁ, mama kammassa mama atthāyāti ayaṁ
  hettha yojanā. Udakaṁ apāyīti yadetaṁ udakadānaṁ vuttaṁ, etassa puññakammassa
  idaṁ phalaṁ yāyaṁ 5- dibbasampatti, yasmā mama atthāya sadevake loke aggadakkhiṇeyyo
  buddho bhagavā mayā dinnaṁ udakaṁ apāyīti. Sesaṁ vuttanayameva.

  *  *  *  *  *  *
  Footnote: 1 pāḷiyaṁ ayaṁ vipāko 2 pāḷiyaṁ uṭṭhāya 3 Ma. gabbharānīti
  4 ka. bhikkhūti buddhappamukhaṁ bhikkhusaṁghaṁ sandhāya vadati 5 Sī. sadisāyaṁ
-------------------------------------------------
[page 053]
      Evaṁ pasannamānasāya devatāya bhagavā sāmukkaṁsikaṁ dhammadesanaṁ karonto
  saccāni pakāsesi, sā desanāpariyosāne sotāpattiphale patiṭṭhahi, sampattaparisāyapi
  dhammadesanā sātthikā ahosi.
                     Tatiyanāvāvimānavaṇṇanā niṭṭhitā.
                         ----------------
                        9. Padīpavimānavaṇṇanā 1-
      abhikkantena vaṇṇenāti padīpavimānaṁ. Tassa kā uppatti? bhagavati
  sāvatthiyaṁ viharante uposathadivase sambahulā upāsakā uposathikā hutvā purebhattaṁ
  yathāvibhavaṁ dānaṁ datvā kālasseva bhuñjitvā suddhavatthanivatthā suddhuttarāsaṅgā
  gandhamālādihatthā pacchābhattaṁ vihāraṁ gantvā manobhāvanīye bhikkhū payirupāsitvā
  sāyanhe dhammaṁ suṇanti. Vihāreyeva vasitukāmānaṁ tesaṁ dhammaṁ suṇantānaṁyeva
  sūriyo atthaṅgato, andhakāro jāto. Tatthekā aññatarā itthī "idāni
  padīpālokaṁ 2- kātuṁ yuttan"ti cintetvā attano gehato padīpeyyaṁ āharāpetvā
  padīpaṁ ujjāletvā dhammāsanassa purato ṭhapetvā dhammaṁ suṇi, sā tena
  padīpadānena attamanā pītisomanassajātā hutvā vanditvā attano gehaṁ
  gatā. Sā aparabhāge kālaṁ katvā tāvatiṁsabhavane jotirasavimāne nibbatti,
  sarīrasobhā panassā ativiya pabhassarā aññe deve abhibhavitvā dasa disā
  obhāsayamānā tiṭṭhati. Athekadivasaṁ āyasmā mahāmoggallāno devacārikaṁ
  carantoti sabbaṁ heṭṭhā āgatanayeneva veditabbaṁ. Idha pana:-

  *  *  *  *  *  *
  Footnote: 1 chaṂa. dīpavimāna... 2 chaṂa. dīpālokaṁ
-------------------------------------------------
[page 054]
      [75] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.
      [76] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
      [77] Kena tvaṁ vimalobhāsā atirocasi devate 1-
               kena te sabbagattehi sabbā obhāsate disā.
      [78] Pucchāmi taṁ devi mahānubhāve
                            manussabhūtā kimakāsi puññaṁ
                            kenāsi evañjalitānubhāvā
                            vaṇṇo ca te sabbadisā pabhāsatī"ti
  catūhi gāthāhi pucchi.
      [79] Sā devatā attamanā moggallānena pucchitā
               pañhaṁ puṭṭhā viyākāsi yassa kammassidaṁ phalaṁ.
      [80] "ahaṁ Manussesu manussabhūtā
                            purimāya jātiyā manussaloke
                            tamandhakāramhi timīsikāyaṁ
                            padīpakālamhi adaṁ padīpaṁ. 2-
      [81] Yo andhakāramhi timīsikāyaṁ
                            padīpakālamhi dadāti dīpaṁ
                            uppajjati jotirasaṁ vimānaṁ
                            pahūtamalyaṁ bahupuṇḍarīkaṁ.

  *  *  *  *  *  *
  Footnote: 1 chaṂa. devatā 2 chaṂa. adāsi dīpaṁ
-------------------------------------------------
[page 055]
      [82] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [83] Tenāhaṁ vimalobhāsā atirocāmi devatā
            tena me sabbagattehi sabbā obhāsate 1- disā.
      [84] Akkhāmi te bhikkhu mahānubhāva
                            manussabhūtā yamakāsi puññaṁ
                            tenamhi evañjalitānubhāvā
                            vaṇṇo ca me sabbadisā pabhāsatī"ti
  vissajjesi.
     #[75] Tattha abhikkantena vaṇṇenāti ettha abhikkantasaddo "abhikkantā
  bhante ratti, nikkhanto paṭhamo yāmo"tiādīsu 2- khaye āgato. "ayaṁ Imesaṁ
  catunnaṁ puggalānaṁ abhikkantataro ca paṇītataro cā"tiādīsu 3- sundare. "abhikkantaṁ
  Bhante abhikkantaṁ bhante"tiādīsu 4- abbhanumodane. "abhikkantena Vaṇṇena, sabbā
  obhāsayaṁ disā"tiādīsu 5- abhirūpe. Idhāpi abhirūpe eva daṭṭhabbo. Tasmā
  abhikkantenāti atikantena atimanāpena, abhirūpenāti attho. Vaṇṇenāti chavivaṇṇena.
  Obhāsentī disā sabbāti sabbāpi dasa disā jotentī ekālokaṁ karontī.
  Kiṁ viyāti āha "osadhī viya tārakā"ti. Ussannā pabhā etāya dhīyati,
  osadhīnaṁ vā anubalappadāyikāti katvā "osadhī"ti laddhanāmā tārakā yathā
  samantato ālokaṁ kurumānā tiṭṭhati, evameva tvaṁ sabbā disā obhāsayantī
  tiṭṭhasīti.

  *  *  *  *  *  *
  Footnote: 1 pāḷiyaṁ. obhāsare 2 vi.cūḷa. 7/383/204, aṅ.aṭṭhaka. 23/110/207 (syā),
  khu.u. 25/45/164 3 aṅ.catukka. 21/100/113 4 viṃahāvi. 1/15/7,
  dī.Sī. 9/250,299/85,108 5 khu.vimāna. 26/857/87
-------------------------------------------------
[page 056]
     #[77] Sabbagattehīti sabbehi sarīrāvayavehi, sakalehi aṅgapaccaṅgehi
  obhāsatīti adhippāyo, hetumhi cetaṁ karaṇavacanaṁ. Sabbā obhāsate disāti
  sabbāpi dasadisā 1- vijjotenti. 2- "obhāsare"tipi Paṭhanti, tesaṁ sabbā disāti
  bahuvacanametaṁ 3- daṭṭhabbaṁ.
     #[81] Padīpakālamhīti padīpakaraṇakāle, padīpujjalanayogge andhakāreti
  attho. Tenāha "yo andhakāramhi timīsikāyan"ti, bahale mahandhakāreti attho.
  Dadāti dīpanti padīpaṁ ujjālento vā anujjālento vā padīpadānaṁ dadāti,
  padīpopakaraṇāni 4- dakkhiṇeyye uddissa pariccajati. Upapajjati jotirasaṁ vimānanti
  paṭisandhiggahaṇavasena jotirasaṁ vimānaṁ upagacchatīti. 5- Sesaṁ vuttanayameva.
      Atha yathāpucchite atthe devatāya kathite thero tameva kathaṁ aṭṭhuppattiṁ
  katvā dānādikathāya tassā kallacittādibhāvaṁ ñatvā saccāni pakāsesi,
  saccapariyosāne saparivārā sā devatā sotāpattiphale patiṭṭhahi. Thero tato
  āgantvā taṁ pavattiṁ bhagavato ārocesi, bhagavā tasmiṁ ca 6- vatthusmiṁ sampatta-
  parisāya vitthārena dhammaṁ desesi, sā desanā mahājanassa sātthikā jātā,
  mahājano 7- visesato padīpadāne sakkaccakārī ahosīti.
                       Padīpavimānavaṇṇanā niṭṭhitā.
                        ------------------

  *  *  *  *  *  *
  Footnote: 1 Ma. sabbadisā vidisā 2 chaṂa. vijjotati
  3 chaṂa. bahuvacanameva 4 Ma. padīpapūjākāraṇāni
  5 Sī. uppajjati 6 chaṂa. ayaṁ saddo na dissati 7 Sī.,i. sesamahājano ca
-------------------------------------------------
[page 057]
                        10. Tiladakkhiṇavimānavaṇṇanā
      abhikkantena vaṇṇenāti tiladakkhiṇavimānaṁ. Tassa kā uppatti? bhagavā
  sāvatthiyaṁ viharati jetavane anāthapiṇḍikassa ārāme. Tena ca samayena rājagahe
  aññatarā itthī gabbhinī tile dhovitvā ātape sukkhāpeti telaṁ pātukāmā. 1-
  Sā ca parikkhīṇāyukā taṁ divasameva cavanadhammā, nirayasaṁvattanikaṁ cassā kammaṁ
  okāsaṁ katvā ṭhitaṁ. Atha naṁ bhagavā paccūsavelāyaṁ lokaṁ volokento dibba-
  cakkhunā disvā cintesi "ayaṁ itthī ajja kālaṁ katvā niraye nibbattissati,
  yannūnāhaṁ tilabhikkhāpaṭiggahaṇena taṁ saggūpagaṁ kareyyan"ti. So sāvatthito
  taṁkhaṇeneva rājagahaṁ gantvā pubbaṇhasamayaṁ nivāsetvā pattacīvaramādāya
  rājagahe piṇḍāya caranto anupubbena tassā gehadvāraṁ sampāpuṇi. 2- Sā
  itthī bhagavantaṁ passitvā sañjātapītisomanassā sahasā uṭṭhahitvā katañjalī
  aññaṁ dātabbayuttakaṁ apassantī hatthapāde dhovitvā tile rāsiṁ katvā
  ubhohi. Hatthehi pariggahetvā añjalipūraṁ tilaṁ bhagavato patte ākiritvā
  bhagavantaṁ vandi. Taṁ bhagavā anukampamāno "sukhinī hohī"ti vatvā pakkāmi.
  Sā tassā rattiyā paccūsasamaye kālaṁ katvā tāvatiṁsabhavane dvādasayojanike
  kanakavimāne suttapabuddhā viya nibbatti.
      Athāyasmā mahāmoggallānatthero 3- devacārikaṁ 4- caranto heṭṭhā
  vuttanayeneva upagantvā 4-
      [85] "abhikkantena Vaṇṇena yā tvaṁ tiṭṭhasi devate
            obhāsentī disā sabbā osadhī viya tārakā.

  *  *  *  *  *  *
  Footnote: 1 Ma. kevalaṁ tilatelaṁ pātukāmā, cha. telaṁ kātukāmā 2 chaṂa. pāpuṇi
  3 chaṂa. mahāmoggallāno 4-4 chaṂa. caranto taṁ accharāsahassaparivutaṁ mahatiyā
  deviddhiyā virocamānamupagantvā
-------------------------------------------------
[page 058]
      [86] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [87] Pucchāmi taṁ devi mahānubhāve
                        manussabhūtā kimakāsi puññaṁ
                        kenāsi evañjalitānubhāvā
                        vaṇṇo ca te sabbadisā pabhāsatī"ti pucchi.
      [88] Sā devatā attamanā moggallānena pucchitā
            pañhaṁ puṭṭhā viyākāsi yassa kammassidaṁ phalaṁ.
      [89] "ahaṁ Manussesu manussabhūtā
                        purimāya jātiyā manussaloke.
      [90] Addasaṁ virajaṁ buddhaṁ vippasannamanāvilaṁ
            āsajja dānaṁ adāsiṁ akāmā tiladakkhiṇaṁ
            dakkhiṇeyyassa buddhassa pasannā sehi 1- pāṇibhi.
      [91] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [92] Akkhāmi te bhikkhu mahānubhāva
                        manussabhūtā yamakāsi puññaṁ
                        tenamhi evañjalitānubhāvā
                        vaṇṇo ca me sabbadisā pabhāsatī"ti
  sā vissajjesi.

  *  *  *  *  *  *
  Footnote: 1 ka. sakehi. evamuparipi
-------------------------------------------------
[page 059]
     #[90] Tattha āsajjāti ayaṁ āsajjasaddo "āsajja naṁ tathāgatan"tiādīsu 1-
  ghaṭṭane āgato. "āsajja Dānaṁ detī"tiādīsu 2- samāgame. Idhāpi samāgameyeva
  daṭṭhabbo. Tasmā āsajjāti samāgantvā, samavāyena sampatvāti attho. Tenāha
  "akāmā"ti. Sā hi deyyadhammasaṁvidhānapubbakaṁ purimasiddhaṁ dānasaṅkappaṁ vinā sahasā
  sampatte bhagavati pavattitaṁ tiladānaṁ sandhāyāha "āsajja dānaṁ adāsiṁ, akāmā
  tiladakkhiṇan"ti. Sesaṁ vuttanayameva.
                      Tiladakkhiṇavimānavaṇṇanā niṭṭhitā.
                           -------------
                      11. Paṭhamapatibbatāvimānavaṇṇanā
      koñcā mayūrā diviyā ca haṁsāti paṭhamapatibbatāvimānaṁ. 3- Tassa kā
  uppatti? bhagavā sāvatthiyaṁ viharati jetavane anāthapiṇḍikassa ārāme. Tattha
  aññatrā itthī patibbatā ahosi bhattu anukūlavattinī khamā padakkhiṇaggāhinī,
  na kuddhāpi paṭippharati, apharusavācā saccavādinī saddhā pasannā 4- yathāvibhavaṁ
  dānāni ca adāsi. Sā kenacideva rogena phuṭṭhā kālaṁ katvā tāvatiṁsabhavane
  nibbatti. Athāyasmā mahāmoggallāno purimanayeneva devacārikaṁ caranto taṁ devadhītaraṁ
  mahatiṁ sampattiṁ anubhavantiṁ disvā tassā samīpamupagato, sā accharāsahassaparivutā
  saṭṭhisakaṭabhārālaṅkārapaṭimaṇḍitattabhāvā therassa pādesu sirasā vanditvā ekamantaṁ
  aṭṭhāsi. Theropi tāya katapuññakammaṁ pucchanto:-
      [93] "koñcā Mayūrā 5- diviyā ca haṁsā
                       vaggussarā kokilā sampatanti

  *  *  *  *  *  *
  Footnote: 1 vi.cūḷa. 7/350/146 2 dī.pā. 11/336/227, aṅ.aṭṭhaka. 23/121/240 (syā.)
  3 chaṂa. patibbatāvimānaṁ 4 Sī. saddhāsampannā 5 ka. mayurā, evamuparipi
-------------------------------------------------
[page 060]
                       Pupphābhikiṇṇaṁ rammamidaṁ vimānaṁ
                       anekacittaṁ naranārisevitaṁ.
      [94] Tattha'cchasi devi mahānubhāve
                       iddhī vikubbanti anekarūpā
                       imā ca te accharāyo samantato
                       naccanti gāyanti pamodayanti ca.
      [95] Deviddhipattāsi mahānubhāve
                       manussabhūtā kimakāsi puññaṁ
                       kenāsi evañjalitānubhāvā
                       vaṇṇo ca te sabbadisā pabhāsatī"ti
  āha.
      [96] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
      [97] "ahaṁ Manussesu manussabhūtā
                       patibbatā'naññamanā ahosiṁ
                       mātāva puttaṁ anurakkhamānā
                       kuddhāpihaṁ nappharusaṁ avocaṁ.
      [98] Sacce ṭhitā mosavajjaṁ pahāya
                       dāne ratā saṅgahitattabhāvā
                       annañca pānañca pasannacittā
                       sakkacca dānaṁ vipulaṁ adāsiṁ.
-------------------------------------------------
[page 061]
      [99] Tena me'tādiso vaṇṇo tena me idha mijjhati
             uppajjanti ca me bhogā ye keci manaso piyā.
      [100] Akakhāmi te bhikkhu mahānubhāva
                         manussabhūtā yamakāsi puññaṁ
                         tenamhi evañjalitānubhāvā
                         vaṇṇo ca me sabbadisā pabhāsatī"ti
  sā devatā vissajjesi.
     #[93] Tattha 1- koñcāti koñcasakuṇā, ye "sārasā"tipi vuccanti. Mayūrāti
  moRā. Diviyāti dibbānubhāvā. Idaṁ hi padaṁ "diviyā koñcā, diviyā mayūrā"tiādinā
  catūhipi padehi yojetabbaṁ. Haṁsāti suvaṇṇahaṁsādihaṁsā. 2- Vaggussarāti
  madhurassaRā. Kokilāti kāḷakokilā ceva sukkakokilā 3- ca. Sampatantīti devatāya
  abhiramanatthaṁ kīḷantā laḷantā samantato patanti vicaranti. Koñcādirūpena hi
  devatāya ratijananatthaṁ parivārabhūtā devatā kīḷantā laḷantā "koñcā"tiādinā vuttā.
  Pupphābhikiṇṇanti ganthitāganthitehi nānāvidharatanakusumehi okiṇṇaṁ. Rammanti
  ramaṇīyaṁ, manoramanti attho. Anekacittanti anekehi uyyānakapparukkhapokkharaṇi-
  ādīhi vimānesu ca anekehi bhittivisesādīhi cittaṁ. Naranārisevitanti parivāra-
  bhūtehi devaputtehi devadhītāhi ca upasevitaṁ.
     #[94] Iddhī vikubbanti anekarūpāti nānārūpānaṁ vidaṁsanena 4- anekarūpā
  kammānubhāvasiddhā iddhī vikubbantī vikubbaniddhiyo valañjentī acchasīti yojanā.
     #[97] Anaññamanāti patibbatā, patito aññasmiṁ mano etissāti aññamanā,
  na aññamanāti anaññamanā, mayhaṁ sāmikato aññasmiṁ purise pāpakaṁ cittaṁ na

  *  *  *  *  *  *
  Footnote: 1 Sī. tattha gāthāsu pana 2 Ma. suvaṇṇahaṁsā
  3 Sī. phussakokilā 4 ka. vidassanena
-------------------------------------------------
[page 062]
  Uppādesinti attho. Mātāva puttaṁ anurakkhamānāti yathā mātā puttaṁ, evaṁ
  mayhaṁ sāmikaṁ, sabbepi vā satte hitesitāya ahitāpanayanakāmatāya ca anuddayamānā.
  Kuddhāpihaṁ nappharusaṁ avocanti parena kataṁ aphāsukaṁ paṭicca kuddhāpi samānā
  ahaṁ pharusavacanaṁ na kathesiṁ, aññadatthu piyavacanameva abhāsinti adhippāyo.
     #[98] Sacce ṭhitāti sacce patiṭṭhitā. Yasmā musāvādā veramaṇiyā sacce
  patiṭṭhitā 1- nāma hoti, na kadāci saccavacanamattenāti āha:- mosavajjaṁ
  pahāyāti musāvādaṁ pahāya. Dāne ratāti dāne abhiratā, yuttappayuttāti attho.
  Saṅgahitattabhāvāti saṅgahavatthūhi attānaṁ viya sabhāveneva paresaṁ saṅgaṇhanasīlā
  annañca pānañca kammaphalasaddhāya pasannacittā sakkaccaṁ cittīkārena adāsiṁ,
  aññañca vatthādidānaṁ vipulaṁ uḷāraṁ adāsinti yojanā. Sesaṁ vuttanayemeva.
                    Paṭhamapatibbatāvimānavaṇṇanā niṭṭhitā.
                          ---------------
                      12. Dutiyapatibbatāvimānavaṇṇanā
      veḷuriyathambhanti dutiyapatibbatāvimānaṁ. Tassa kā uppatti? sāvatthiyaṁ kira
  aññatarā upāsikā patibbatā hutvā saddhā pasannā pañca sīlāni suvisuddhāni
  katvā rakkhi, yathāvibhavañca dānāni adāsi, sā kālaṁ katvā tāvatiṁsabhavane
  uppajji. Sesaṁ heṭṭhā vuttanayameva.
      [101] "veḷuriyathambhaṁ Ruciraṁ pabhassaraṁ
                          vimānamāruyha anekacittaṁ

  *  *  *  *  *  *
  Footnote: 1 Sī. patiṭṭhānaṁ
-------------------------------------------------
[page 063]
                          Tattha'cchasi devi mahānubhāve
                          uccāvacā iddhi vikubbamānā.
                          Imā ca te accharāyo samantato
                          naccanti gāyanti pamodayanti ca.
      [102] Deviddhipattāsi mahānubhāve
                          manussabhūtā kimakāsi puññaṁ
                          kenāsi evañjalitānubhāvā
                          vaṇṇo ca te sabbadisā pabhāsatī"ti pucchi.
      [103] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
      [104] "ahaṁ Manussesu manussabhūtā
                          upāsikā cakkhumato ahosiṁ
                          pāṇātipātā viratā ahosiṁ
                          loke adinnaṁ parivajjayissaṁ.
      [105] Amajjapā nāpi 1- musā abhāṇiṁ 2-
                          sakena sāminā 3- ahosiṁ tuṭṭhā
                          annañca pānañca pasannacittā
                          sakkacca dānaṁ vipulaṁ adāsiṁ.
      [106] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.

  *  *  *  *  *  *
  Footnote: 1 chaṂa. no ca 2 Sī. abhāsiṁ 3 Sī. sāmināva
-------------------------------------------------
[page 064]
      [107] Akkhāmi te bhikkhu mahānubhāva
                          manussabhūtā yamakāsi 1- puññaṁ
                          tenamhi evañjalitānubhāvā
                          vaṇṇo ca me sabbadisā pabhāsatī"ti
  vissajjesi.
     #[101] Tattha veḷuriyathambhanti veḷuriyamaṇimayathambhaṁ. Ruciranti ramaṇīyaṁ.
  Pabhassaranti ativiya bhāsuraṁ. Uccāvacāti uccā ca avacā ca. Vividhāti attho.
     #[104-5] Upāsikāti saraṇagamanena upāsikālakkhaṇe ṭhitā. Vuttaṁ hi:-
             "yato kho mahānāma ariyasāvako buddhaṁ saraṇaṁ gato hoti,
            dhammaṁ saraṇaṁ gato hoti, saṁghaṁ saraṇaṁ gato hoti, ettāvatā kho
            mahānāma ariyasāvako upāsako hotī"ti. 2-
      Cakkhumatoti pañcahi cakkhūhi cakkhumato buddhassa bhagavato. Evaṁ upāsikābhāva-
  kittanena āsayasuddhiṁ dassetvā payogasuddhiṁ dassetuṁ "pāṇātipātā viratā"tiādi
  vuttaṁ. Tattha sakena sāminā ahosiṁ tuṭṭhāti micchācārā veramaṇiṁ āha. Sesaṁ
  heṭṭhā vuttasadisameva.
                    Dutiyapatibbatāvimānavaṇṇanā niṭṭhitā.
                         ----------------

  *  *  *  *  *  *
  Footnote: 1 ka. yamahaṁ akāsiṁ 2 saṁṃahā. 19/1033/343
-------------------------------------------------
[page 065]
                       13. Paṭhamasuṇisāvimānavaṇṇanā
      abhikkantena vaṇṇenāti paṭhamasuṇisāvimānaṁ. 1- Tassa kā uppatti? sāvatthiyaṁ
  aññatarasmiṁ gehe ekā kulasuṇhā gehaṁ piṇḍāya paviṭṭhaṁ khīṇāsavattheraṁ disvā
  sañjātapītisomanassā "idaṁ mayhaṁ uttamaṁ puññakkhettaṁ upaṭṭhitan"ti attanā
  laddhaṁ pūvabhāgaṁ ādāya ādarena therassa upanesi, thero taṁ paṭiggahetvā anumodanaṁ
  katvā gato. Sā aparabhāge kālaṁ katvā tāvatiṁsabhavane uppajji. Sesaṁ sabbaṁ
  heṭṭhā vuttasadisameva. Tena vuttaṁ:-
      [108] "abhikkantena Vaṇṇena yā tvaṁ tiṭṭhasi devate
             obhāsentī disā sabbā osadhī viya tārakā.
      [109] Kena te'tādiso vaṇṇo kena te idha mijjhati
             uppajjanti ca te bhogā ye keci manaso piyā.
      [110] Pucchāmi taṁ devi mahānubhāve
                         manussabhūtā kimakāsi puññaṁ
                         kenāsi evañjalitānubhāvā
                         vaṇṇo ca te sabbadisā pabhāsatīti.
      [111] Sā devatā attamanā moggallānena pucchitā
             pañhaṁ puṭṭhā viyākāsi yassa kammassidaṁ phalaṁ.
      [112] Ahaṁ manussesu manussabhūtā
                         suṇisā ahosiṁ sasurassa gehe. 2-

  *  *  *  *  *  *
  Footnote: 1 chaṂa. suṇisāvimānaṁ 2 ka.,Ma. ghare. evamuparipi
-------------------------------------------------
[page 066]
      [113] Addasaṁ virajaṁ bhikkhuṁ vippasannamanāvilaṁ
             tassa adāsahaṁ 1- pūvaṁ pasannā sehi pāṇibhi
             bhāgaḍḍhabhāgaṁ datvāna modāmi nandane vane.
      [114] Tena me'tādiso vaṇṇo tena me idha mijjhati
             uppajjanti ca me bhogā ye keci manaso piyā.
      [115] Akkhāmi te bhikkhu mahānubhāva
                       manussabhūtā yamakāsi puññaṁ
                       tenamhi evañjalitānubhāvā
                       vaṇṇo ca me sabbadisā pabhāsatī"ti.
     #[112] Tattha suṇisāti puttassa bhariyā. Itthiyā hi sāmikassa pitā
  "sasuro"ti vuccati, tassa ca sā "suṇisā"ti. Taṁ sandhāyāha 2- "suṇisā ahosiṁ
  sasurassa gehe"ti.
     #[113] Bhāgaḍḍhabhāganti attanā laddhapaṭivīsato upaḍḍhabhāgaṁ adāsiṁ. 3- Modāmi
  nandane vaneti therena nandanavane diṭṭhatāya āha. Sesaṁ vuttanayameva.
                      Paṭhamasuṇisāvimānavaṇṇanā niṭṭhitā.
                           ------------
                       14. Dutiyasuṇisāvimānavaṇṇanā
      abhikkantena vaṇṇenāti dutiyasuṇisāvimānaṁ. Ettha pana apubbaṁ natthi,
  aṭṭhuppattiyaṁ kummāsadānameva viseso. Tena vuttaṁ:-

  *  *  *  *  *  *
  Footnote: 1 ka. adāsahaṁ. evamuparipi 2 chaṂa. sandhāya 3 chaṂa. ayaṁ pāṭho na dissati
-------------------------------------------------
[page 067]
      [116] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.
      [117] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
      [118] Pucchāmi taṁ devi mahānubhāve
                           manussabhūtā kimakāsi puññaṁ
                           kenāsi evañjalitānubhāvā
                           vaṇṇo ca te sabbadisā pabhāsatīti.
      [119] Sā devatā attamanā moggallānena pucchitā
               pañhaṁ puṭṭhā viyākāsi yassa kammassidaṁ phalaṁ.
      [120] Ahaṁ manussesu manussabhūtā
                           suṇisā ahosiṁ sasurassa gehe.
      [121] Addasaṁ virajaṁ bhikkhuṁ vippasannamanāvilaṁ
               tassa adāsahaṁ bhāgaṁ pasannā sehi pāṇibhi
               kummāsapiṇḍaṁ datvāna modāmi nandane vane.
      [122] Tena me'tādiso vaṇṇo tena me idha mijjhati
               uppajjanti ca me bhogā ye keci manaso piyā.
      [123] Akkhāmi te bhikkhu mahānubhāva
                           manussabhūtā yamakāsi puññaṁ
                           tenamhi evañjalitānubhāvā
                           vaṇṇo ca me sabbadisā pabhāsatī"ti.
-------------------------------------------------
[page 068]
     #[121] Tattha bhāganti kummāsakoṭṭhāsaṁ. Tenāha "kummāsapiṇḍaṁ
  datvānā"ti. Kummāsoti ca yavakummāso vutto. Sesaṁ vuttanayameva.
                     Dutiyasuṇisāvimānavaṇṇanā niṭṭhitā.
                          --------------
                        15. Uttarāvimānavaṇṇanā
       abhikkantena vaṇṇenāti uttarāvimānaṁ. Tassa kā uppatti? bhagavā rājagahe
  viharati veḷuvane kalandakanivāpe. Tena kho pana samayena 1- puṇṇo nāma duggatapuriso
  rājagahaseṭṭhiṁ upanissāya jīvati, tassa bhariyā uttarā, uttarā ca nāma dhītāti
  dve eva gehamānusakā. Athekadivasaṁ rājagahe "mahājanena sattāhaṁ nakkhattaṁ
  kīḷitabban"ti ghosanaṁ kariṁsu. Taṁ sutvā seṭṭhī pātova āgataṁ puṇṇaṁ "tāta
  amhākaṁ parijano nakkhattaṁ kīḷitukāmo, tvaṁ kiṁ nakkhattaṁ kīḷissasi, udāhu bhatiṁ
  karissasī"ti āha. Sāmi nakkhattaṁ nāma sadhanānaṁ hoti, mama pana gehe svātanāya
  yāgutaṇḍulānipi natthi, 2- kiṁ me nakkhattena, goṇe labhanto kasituṁ gamissāmīti.
  Tena hi goṇe gaṇhassūti. So balavagoṇe ca bhaddanaṅgalañca gahetvā "bhadde
  nāgarā nakkhattaṁ kīḷanti, ahaṁ daliddatāya bhatiṁ kātuṁ gamissāmi, mayhampi tāva
  ajja dviguṇaṁ nivāpaṁ pacitvā bhattaṁ āhareyyāsī"ti bhariyaṁ vatvā khettaṁ agamāsi.
      Sāriputtattheropi sattāhaṁ nirodhasamāpanno tato vuṭṭhāya "kassa nu kho
  jaja mayā saṅgahaṁ kātuṁ vaṭṭatī"ti olokento puṇṇaṁ attano ñāṇajālassa
  anto paviṭṭhaṁ disvā "saddho nu kho esa, sakkhissati vā me saṅgahaṁ kātun"ti

  *  *  *  *  *  *
  Footnote: 1 chaṂa. tena ca samayena 2 Sī. na santi
-------------------------------------------------
[page 069]
  Olokento tassa saddhabhāvañca saṅgahaṁ kātuṁ samatthabhāvañca tappaccayā ca tassa
  mahāsampattipaṭilābhaṁ ñatvā pattacīvaraṁ ādāya tassa kasanaṭṭhānaṁ gantvā āvāṭatīre 1-
  ekaṁ gumbaṁ olokento aṭṭhāsi. Puṇṇo theraṁ disvāva kasiṁ ṭhapetvā pañcapatiṭṭhi-
  tena theraṁ vanditvā "dantakaṭṭhena attho bhavissatī"ti dantakaṭṭhaṁ kappiyaṁ katvā
  adāsi. Athassa thero pattañca parissāvanañca nīharitvā adāsi, so "pānīyena attho
  bhavissatī"ti taṁ ādāya pānīyaṁ parissāvetvā adāsi.
      Thero cintesi "ayaṁ paresaṁ pacchimagehe vasati, sacassa gehadvāraṁ gamissāmi,
  imassa bhariyā maṁ daṭṭhuṁ na sakkhissati, yāvassa bhariyā bhattaṁ ādāya maggaṁ
  paṭipajjati, tāva idheva bhavissāmī"ti. So tattheva thokaṁ vītināmetvā tassā
  maggāruḷhabhāvaṁ ñatvā antonagarābhimukho pāyāsi. Sā antarāmagge theraṁ disvā
  cintesi "appekadāhaṁ deyyadhamme sati ayyaṁ na passāmi, appekadā me ayyaṁ
  passantiyā deyyadhammo na hoti, ajja pana me ayyo ca diṭṭho, deyyadhammo
  cāyaṁ atthi, karissati nu kho me saṅgahan"ti. Sā bhattabhājanaṁ otāretvā 2- theraṁ
  pañcapatiṭṭhitena vanditvā "bhante idaṁ lūkhaṁ vā paṇītaṁ vāti acintetvā dāsassa
  vo saṅgahaṁ karothā"ti āha. Atha thero pattaṁ upanāmetvā tāya ekena hatthena
  bhājanaṁ dhāretvā ekena hatthena tato bhattaṁ dadamānāya upaḍḍhabhatte dinne
  "alan"ti hatthena pattaṁ pidahi. Sā "bhante ekova paṭivīso, na sakkā dvidhā
  kātuṁ, tumhākaṁ dāsassa idhalokasaṅgahaṁ 3- akatvā paralokasaṅgahaṁ karotha, niravasesameva
  dātukāmāmhī"ti vatvā sabbamevassa patte patiṭṭhāpetvā "tumhehi diṭṭhadhammassa
  bhāginī assan"ti patthanaṁ akāsi. Thero "evaṁ hotū"ti vatvā ṭhitakova anumodanaṁ
  katvā ekasmiṁ udakaphāsukaṭṭhāne nisīditvā bhattakiccaṁ akāsi. Sāpi paṭinivattitvā
  taṇḍule pariyesitvā bhattaṁ paci.

  *  *  *  *  *  *
  Footnote: 1 Sī. āvāpatīre 2 Ma. oropetvā 3 i.,Ma. idhaloke saṅgahaṁ
-------------------------------------------------
[page 070]
       Puṇṇopi aḍḍhakarīsamattaṁ 1- ṭhānaṁ kasitvā jighacchaṁ sahituṁ asakkonto goṇe
  vissajjetvā ekaṁ rukkhachāyaṁ pavisitvā maggaṁ olokento nisīdi. Athassa bhariyā
  bhattaṁ ādāya gacchamānā taṁ disvāva "esa jighacchāya pīḷito maṁ olokento
  nisinno, sace maṁ `ativiya cirāyī'ti tajjetvā patodalaṭṭhiyā 2- paharissati, mayā
  katakammaṁ niratthakaṁ bhavissati, paṭikaccevassa ārocessāmī"ti cintetvā evamāha
  "sāmi ajjekadivasaṁ cittaṁ pasādehi, mā mayā katakammaṁ niratthakaṁ kari, ahaṁ pātova
  te bhattaṁ āharantī antarāmagge dhammasenāpatiṁ disvā tava bhattaṁ tassa datvā
  puna gehaṁ gantvā bhattaṁ pacitvā āgatā, pasādehi sāmi cittan"ti. So "kiṁ
  vadesi bhadde"ti pucchitvā puna tamatthaṁ sutvā "bhadde sādhu vata te kataṁ
  mama bhattaṁ ayyassa dadamānāya, mayāpissa ajja pātova dantakaṭṭhañca mukhodakañca
  dinnan"ti pasannamānaso taṁ vacanaṁ abhinanditvā ussūre laddhabhattatāya kilantakāyo
  tassā aṅke sīsaṁ katvā niddaṁ okkami.
      Athassa pātova kasitaṭṭhānaṁ paṁsucuṇṇaṁ upādāya sabbaṁ rattasuvaṇṇaṁ hutvā
  kaṇikārapuppharāsi viya sobhamānaṁ aṭṭhāsi. So pabuddho oloketvā 3- bhariyaṁ āha
  "bhadde etaṁ mayā kasitaṭṭhānaṁ sabbaṁ mama suvaṇṇaṁ hutvā paññāyati, kiṁ nu
  kho me atiussūre laddhabhattatāya akkhīni bhamantī"ti. Sāmi mayhampi evameva
  paññāyatīti. So uṭṭhāya tattha gantvā ekaṁ piṇḍaṁ gahetvā naṅgalasīse paharitvā
  suvaṇṇabhāvaṁ ñatvā "aho ayyassa dhammasenāpatissa dinnadāne ajjeva vipāko
  dassito, na kho pana sakkā ettakaṁ dhanaṁ paṭicchādetvā paribhuñjitun"ti bhariyāya
  ābhataṁ bhattapātiṁ suvaṇṇassa pūretvā rājakulaṁ gantvā raññā katokāso pavisitvā
  rājānaṁ abhivādetvā "kiṁ tātā"ti vutte "deva ajja mayā kasitaṭṭhānaṁ sabbaṁ
  suvaṇṇarāsimeva 4- hutvā ṭhitaṁ, suvaṇṇaṁ āharāpetuṁ vaṭṭatī"ti āha. Kosi tvanti.

  *  *  *  *  *  *
  Footnote: 1 ka. aṭṭhakarīsamattaṁ 2 patodayaṭṭhiyā; dhamMa.A. 6/176/167 (syā.)
  3 ka. olokento 4 Ma. sabbaṁ suvaṇṇabharitameva, i. sabbaṁ suvaṇṇarāsibharitameva
-------------------------------------------------
[page 071]
  Puṇṇo nāmāhanti. Kiṁ pana te ajja katanti. Dhammasenāpatissa me pātova
  dantakaṭṭhañca mukhodakañca dinnaṁ, bhariyāyapi me mayhaṁ āhaṭabhattaṁ tasseva dinnanti.
      Taṁ sutvā rājā "ajjeva kira bho dhammasenāpatissa dinnadāne vipāko
  dassito"ti vatvā "tāta kiṁ karomī"ti pucchi. Bahūni sakaṭasahassāni pahiṇitvā
  suvaṇṇaṁ āharāpethāti. Rājā sakaṭāni pahiṇi. Rājapurisesu "rañño santakan"ti
  gaṇhantesu gahitaṁ gahitaṁ mattikāva hoti. 1- Te gantvā rañño ārocetvā 1- "tātā
  tumhehi kinti vatvā gahitan"ti puṭṭhā "tumhākaṁ santakan"ti āhaṁsu. "tena
  Hi tātā puna gacchatha, `puṇṇassa santakan'ti vatvā gaṇhathā"ti āha. Te
  tathā kariṁsu. Gahitaṁ gahitaṁ suvaṇṇameva ahosi. Taṁ sabbaṁ āharitvā rājaṅgaṇe
  rāsiṁ akaṁsu, asītihatthubbedho rāsi ahosi. Rājā nāgare sannipātāpetvā āha
  "imasmiṁ nagare atthi kassaci ettakaṁ suvaṇṇan"ti. Natthi devāti. Kiṁ panassa
  dātuṁ vaṭṭatīti. Seṭṭhicchattaṁ devāti. Rājā "bahudhanaseṭṭhī nāma hotū"ti mahantena
  bhogena saddhiṁ tassa seṭṭhicchattaṁ adāsi.
      Atha naṁ so āha "mayaṁ deva ettakaṁ kālaṁ parakule vasimhā, vasanaṭṭhānaṁ
  no dethā"ti. Tenahi passa, esa gumbo paññāyati, etaṁ harāpetvā gehaṁ
  kārehīti purāṇaseṭṭhissa gehaṭṭhānaṁ ācikkhi. So tasmiṁ ṭhāne katipāheneva gehaṁ
  kārāpetvā gehapavesanamaṅgalañca chattamaṅgalañca ekatova karonto sattāhaṁ
  buddhappamukhassa bhikkhusaṁghassa dānaṁ adāsi. Athassa satthā dānānumodanaṁ karonto
  anupubbikathaṁ 2- kathesi. Dhammakathāvasāne puṇṇaseṭṭhī ca bhariyā cassa dhītā ca uttarāti
  tayopi janā sotāpannā ahesuṁ.
      Aparabhāge rājagahaseṭṭhī puṇṇaseṭṭhino dhītaraṁ attano puttassa vāresi.
  So "nāhaṁ dassāmī"ti vutto "mā evaṁ karotu, ettakaṁ kālaṁ amhe nissāya

  *  *  *  *  *  *
  Footnote: 1-1 chaṂa. tehi gantvā rañño ārocite 3 chaṂa. anupubbiṁ kathaṁ
-------------------------------------------------
[page 072]
  Vasanteneva te sampatti laddhā, detu me puttassa te dhītaran"ti āha. So
  "micchādiṭṭhikā tumhe, mama dhītā tīhi ratanehi vinā vasituṁ na sakkoti, nevassa
  dhītaraṁ dassāmī"ti āha. Atha naṁ bahū seṭṭhigahapatikādayo 1- kulaputtā "mā tena
  saddhiṁ vissāsaṁ bhindi, dehissa dhītaran"ti yāciṁsu. So tesaṁ vacanaṁ sampaṭicchitvā
  āsāḷhipuṇṇamāya dhītaraṁ adāsi. Sā patikulaṁ gatakālato paṭṭhāya bhikkhuṁ
  vā bhikkhuniṁ vā upasaṅkamituṁ dānaṁ vā dātuṁ dhammaṁ vā sotuṁ nālattha, evaṁ
  aḍḍhatiyesu māsesu vītivattesu attano santike ṭhite paricārike pucchi "idāni
  kittakaṁ antovassaṁ 2- avasiṭṭhan"ti. Aḍḍhamāso ayyeti. Sā mātāpitūnaṁ sāsanaṁ
  pahiṇi "kasmā maṁ evarūpe bandhanāgāre pakkhipiṁsu, varaṁ tumhehi maṁ lakkhaṇāhataṁ katvā
  paresaṁ dāsiṁ sāvetuṁ, na evarūpassa micchādiṭṭhikassa kulassa dātuṁ, āgatakālato
  paṭṭhāya bhikkhudassanādīsu ekampi puññaṁ kātuṁ na labhāmī"ti. Athassā pitā
  "dukkhitā 3- vata me dhītā"ti anattamanataṁ pavedetvā pañcadasa kahāpaṇasahassāni
  pesesi, "imasmiṁ nagare sirimā nāma gaṇikā atthi, devasikaṁ sahassaṁ gaṇhāti,
  imehi kahāpaṇehi taṁ ānetvā sāmikassa niyyādetvā sayaṁ yathāruci puññāni
  karotū"ti sāsanaṁ ca pahiṇi. Uttarā tathā katvā sāmikena sirimaṁ disvā "kimidan"ti
  vutte "sāmi imaṁ aḍḍhamāsaṁ mama sahāyikā tumhe paricaratu, ahaṁ pana imaṁ
  aḍḍhamāsaṁ dānañceva dātukāmā dhammañca sotukāmā"ti āha. So taṁ abhirūpaṁ
  itthiṁ disvā uppannasineho "sādhū"ti sampaṭicchi.
      Uttarāpi kho buddhappamukhaṁ bhikkhusaṁghaṁ nimantetvā "bhante imaṁ aḍḍhamāsaṁ
  aññattha agantvā idheva bhikkhā gahetabbā"ti satthu paṭiññaṁ gahetvā "itodāni
  paṭṭhāya yāva mahāpavāraṇā, tāva satthāraṁ upaṭṭhātuṁ dhammañca sotuṁ labhissāmī"ti

  *  *  *  *  *  *
  Footnote: 1 Ma. seṭṭhigaṇakādayo 2 Sī. antovassassa 3 Ma. duggatā
-------------------------------------------------
[page 073]
  Tuṭṭhamānasā "evaṁ yāguṁ pacatha, evaṁ bhattaṁ pacatha, evaṁ pūvaṁ pacathā"ti mahānase
  sabbakiccāni saṁvidahantī vicarati. Athassā sāmiko "sve mahāpavāraṇā bhavissatī"ti
  mahānasābhimukho vātapāne ṭhatvā "kiṁ nu kho karontī sā andhabālā vicaratī"ti
  oloketvā taṁ sedakilinnaṁ chārikāya okiṇṇaṁ aṅgāramasimakkhitaṁ tathā saṁvidahitvā
  vicaramānaṁ disvā "aho 1- andhabālā evarūpe ṭhāne imaṁ sirisampattiṁ nānubhavati,
  `muṇḍakasamaṇe upaṭṭhahissāmī'ti tuṭṭhacittā vicaratī"ti hasitvā apagañchi. 2-
      Tasmiṁ apagate tassa santike ṭhitā sirimā "kiṁ nu kho oloketvā esa
  hasatī"ti teneva vātapānena olokentī uttaraṁ disvā "imaṁ oloketvā iminā
  hasitaṁ, addhā imassa etāya saddhiṁ santhavo atthī"ti cintesi. Sā kira aḍḍhamāsaṁ
  tasmiṁ gehe bāhirakaitthī hutvā vasamānāpi taṁ sampattiṁ anubhavamānā attano
  bāhirakaitthibhāvaṁ ajānitvā "ahaṁ gharasāminī"ti saññaṁ akāsi. Sā uttarāya
  āghātaṁ bandhitvā "dukkhamassā uppādessāmī"ti pāsādā oruyha mahānasaṁ pavisitvā
  pūvapacanaṭṭhāne pakkuṭṭhitaṁ 3- sappiṁ kaṭacchunā ādāya uttarābhimukhaṁ 4- pāyāsi.
  Uttarā taṁ āgacchantiṁ disvā "mama sahāyikāya mayhaṁ upakāro 5- kato, cakkavāḷaṁ
  atisambādhaṁ, brahmaloko atinīcako, mama pana sahāyikāya guṇova mahanto, ahampi
  etaṁ nissāya dānañca dātuṁ dhammañca sotuṁ labhiṁ, sace mama etissāya upari
  kodho atthi, idaṁ sappi maṁ dahatu, sace natthi, mā maṁ dahatū"ti 6- taṁ mettāya
  phari. Tāya tassā matthake āsiñcitampi pakkuṭṭhitasappi sītodakaṁ viya ahosi.
  Atha naṁ "idaṁ sītalaṁ bhavissatī"ti puna kaṭacchukaṁ pūretvā ādāya āgacchantiṁ
  uttarāya dāsiyo disvā "are dubbinīte na tvaṁ amhākaṁ ayyāya upari pakkasappiṁ
  āsiñcituṁ anucchavikā"ti santajjentiyo ito cito ca uṭṭhāya hatthehi ca pādehi

  *  *  *  *  *  *
  Footnote: 1 Ma. ayaṁ 2 ka. apagacchi 3 Sī. pakkaṭṭhitaṁ, chaṂa. pakkuthitaṁ. evamuparipi
  4 uttarābhimukhī;dhammapadaṭṭhakathāyañca uttarāupāsikāvatthusmiṁ passitabbaṁ
  5 Sī. mahopakāro 6 Sī.,Ma. dahīti
-------------------------------------------------
[page 074]
  Ca pothetvā bhūmiyaṁ pātesuṁ, uttarā vārentīpi vāretuṁ nāsakkhi. Atha sā upari
  ṭhatvā sabbā dāsiyo paṭibāhitvā "kissa te evarūpaṁ bhāriyaṁ kammaṁ katan"ti
  sirimaṁ ovaditvā uṇhodakena nhāpetvā satapākatelena abbhañji.
      Tasmiṁ khaṇe sā attano bāhirakitthibhāvaṁ ñatvā cintesi "mayā bhāriyaṁ
  kammaṁ kataṁ sāmikassa hasitamattakāraṇā imissā upari pakkasappiṁ āsiñcantiyā,
  ayaṁ `gaṇhatha nan'ti dāsiyo na āṇāpetvā maṁ viheṭhanakālepi sabbā dāsiyo
  paṭibāhitvā mayhaṁ kattabbameva akāsi, sacāhaṁ imaṁ na khamāpessāmi, muddhā
  me sattadhā phaleyyā"ti tassā pādamūle nipajjitvā "ayye khamāhi me dosan"ti
  āha. Ahaṁ sappitikā dhītā, pitari me khamāpite khamissāmīti. Hotu ayye,
  pitarampi te puṇṇaseṭṭhiṁ khamāpessāmīti. Puṇṇo mama vaṭṭe janakapitā, vivaṭṭe
  janakapitari khamāpite pana ahaṁ khamissāmīti. Ko pana te vivaṭṭe janakapitāti.
  Sammāsambuddhoti. Mayhaṁ tena saddhiṁ 1- vissāso natthi, ahaṁ kiṁ karissāmīti. 1-
  Satthā sve bhikkhusaṁghaṁ ādāya idhāgamissati, tvaṁ yathāladdhaṁ sakkāraṁ gahetvā idheva
  āgantvā taṁ khamāpehīti. Sā "sādhu ayye"ti uṭṭhāya attano gehaṁ gantvā
  pañcasataparicārikitthiyo āṇāpetvā nānāvidhāni khādanīyabhojanīyāni ceva sūpeyyāni
  ca sampādetvā punadivase taṁ sakkāraṁ ādāya uttarāya gehaṁ āgantvā
  buddhappamukhassa bhikkhusaṁghassa patte patiṭṭhāpetuṁ avisahantī aṭṭhāsi, taṁ sabbaṁ
  gahetavā uttarāva saṁvidahi.
      Sirimāpi satthu bhattakiccāvasāne saddhiṁ parivārena satthu pādamūle nipajji,
  atha naṁ satthā pucchi "ko te aparādho"ti. "bhante Mayā hiyyo idaṁ nāma
  kataṁ, atha me sahāyikā maṁ viheṭhayamānā dāsiyo nivāretvā mayhaṁ upakārameva
  akāsi, sāhaṁ imissā guṇaṁ jānitvā imaṁ khamāpesiṁ, atha maṁ esā `tumhesu

  *  *  *  *  *  *
  Footnote: 1-1 ka. vissāso natthīti. hotu ayyeti. ahaṁ kiṁ karissāmīti
-------------------------------------------------
[page 075]
  Khamāpitesu 1- khamissāmī'ti āhā"ti. Evaṁ kira uttareti. Āma bhante, sīse me
  sahāyikāya pakkasappi āsittanti. Atha tayā kiṁ cintitanti. "cakkavāḷaṁ Atisambādhaṁ,
  brahmaloko atinīcako, mama sahāyikāya guṇova mahanto, ahaṁ hi etaṁ nissāya
  dānañca dātuṁ dhammañca sotuṁ alatthaṁ, sace me imissā upari kodho atthi,
  idaṁ maṁ dahatu, no ce, mā dahatū"ti evaṁ cintetvā imaṁ mettāya phariṁ bhanteti.
  Satthā "sādhu sādhu uttare, evaṁ kodhaṁ jinituṁ vaṭṭati, kodhano hi nāma akkodhena
  akkosako anakkosantena, paribhāsako aparibhāsantena, thaddhamaccharī attano santakassa
  dānena, musāvādī saccavacanena jinitabbo"ti imamatthaṁ dassento:-
                  "akkodhena jine kodhaṁ asādhuṁ sādhunā jine
                   jine kadariyaṁ dānena saccenālikavādinan"ti 2-
  imaṁ gāthaṁ vatvā gāthāpariyosāne catsaccakathaṁ abhāsi. Saccapariyosāne uttarā
  sakadāgāmiphale patiṭṭhahi, sāmiko ca sasuro ca sassu ca sotāpattiphalaṁ sacchikariṁsu,
  sirimāpi pañcasataparivārā sotāpannā ahosi. Aparabhāge uttarā kālaṁ katvā
  tāvatiṁsabhavane uppajji. Athāyasmā mahāmoggallāno heṭṭhā vuttanayeneva devacārikaṁ
  caranto uttaraṁ devadhītaraṁ disvā:-
          [124] "abhikkantena Vaṇṇena yā tvaṁ tiṭṭhasi devate
                   obhāsentī disā sabbā osadhī viya tārakā.
          [125] Kena te'tādiso vaṇṇo kena te idha mijjhati
                   uppajjanti ca te bhogā ye keci manaso piyā.
          [126] Pucchāmi taṁ devi mahānubhāve
                             manussabhūtā kimakāsi puññaṁ

  *  *  *  *  *  *
  Footnote: 1 ka. khamitesu 2 khuḍha. 25/223/56
-------------------------------------------------
[page 076]
                             Kenāsi evañjalitānubhāvā
                             vaṇṇo ca te sabbadisā pabhāsatī"ti
     paṭipucchi.
          [127] Sā devatā attamanā moggallānena pucchitā
                  pañhaṁ puṭṭhā viyākāsi yassa kammassidaṁ phalaṁ.
          [128] "issā Ca maccheramatho 1- palāso 2-
                            nāhosi mayhaṁ gharamāvasantiyā
                            akkodhanā bhattu vasānuvattinī
                            uposathe niccahamappamattā.
          [129] Cātuddasiṁ pañcadasiṁ yā ca pakkhassa aṭṭhamī
                  pāṭihāriyapakkhañca aṭṭhaṅgasusamāgataṁ.
          [130] Uposathaṁ upavasissaṁ 3- sadā sīlesu saṁvutā
                  saññamā saṁvibhāgā ca vimānaṁ āvasāmahaṁ.
          [131] Pāṇātipātā viratā musāvādā ca saññatā
                  theyyā ca aticārā ca majjapānā ca ārakā.
          [132] Pañcasikkhāpade ratā ariyasaccāna kovidā
                  upāsikā cakkhumato gotamassa yasassino.
          [133] Sāhaṁ sakena sīlena yasasā ca yasassinī
                  anubhomi sakaṁ puññaṁ sukhitā camhi'nāmayā.

  *  *  *  *  *  *
  Footnote: 1 i. macchariyamatho, ka. macchariyamāno. evamuparipi
  2 chaṂa. paḷāso. evamuparipi 3 pāḷiyaṁ upavasiṁ
-------------------------------------------------
[page 077]
              [134] Tena me'tādiso vaṇṇo tena me idha mijjhati
                     uppajjanti ca me bhogā ye keci manaso piyā.
              [135] Akkhāmi te bhikkhu mahānubhāva
                             manussabhūtā yamahaṁ akāsiṁ
                             tenamhi evañjalitānubhāvā
                             vaṇṇo ca me sabbadisā pabhāsatī"ti
  devatāpissa vissajjesi.
            [136] Mama ca bhante vacanena bhagavato pāde sirasā vandeyyāsi "uttarā
  nāma bhante upāsikā bhagavato pāde sirasā vandatī"ti anacchariyaṁ kho panetaṁ
  bhante yaṁ maṁ bhagavā aññatarasmiṁ sāmaññaphale byākareyya, taṁ bhagavā sakadāgāmiphale
  byākāsīti.
           #[128] Tattha issā ca maccheramatho palāso, nāhosi mayhaṁ
  gharamāvasantiyāti yā ca agāramajjhe vasantīnaṁ aññāsaṁ itthīnaṁ sampattiādivisayā
  parasampattiusūyanalakkhaṇā issā, yañca tāvakālikādivasenāpi kiñci yācantānaṁ
  adātukāmatāya attasampattinigūhanalakkhaṇaṁ macchariyaṁ, yo ca kulapadesādinā parehi
  yugaggāhalakkhaṇo palāso uppajjati, 1- so tividhopi pāpadhammo gehe ṭhitāya mayhaṁ
  satipi paccayasamavāye nāhosi na uppajji. Akkodhanāti khantimettānuddayasampannatāya
  akujjhanasabhāvā. Bhattu vasānuvattinīti pubbuṭṭhānapacchānipātanādinā 2- sāmikassa
  anukūlabhāvena vase vattanasīlā, manāpacārinīti attho. Uposathe
  niccahamappamattāti ahaṁ uposathasīlarakkhaṇe niccaṁ appamattā appamādavihārinī.

  *  *  *  *  *  *
  Footnote: 1 Sī. paḷāso iccete uppajjanti 2 Sī. pubbuṭṭhānapacchānipajjanādinā
-------------------------------------------------
[page 078]
        #[129] Tameva uposathe appamādaṁ dassentī yesu divasesu taṁ rakkhitabbaṁ,
  yādisaṁ yathā ca rakkhitabbaṁ, taṁ dassetuṁ "cātuddasin"tiādimāha. Tattha cātuddasiṁ
  pañcadasinti pakkhassāti sambandho, accantasaṁyoge cetaṁ upayogavacanaṁ. Yā ca 1-
  pakkhassa aṭṭhamīti ettha cāti vacanaseso. Pāṭihāriyapakkhañcāti 2- paṭiharaṇakapakkhañca, 3-
  cātuddasīpañcadasīaṭṭhamīnaṁ yathākkamaṁ ādito antato cāti pavesananikkhamanavasena
  uposathasīlassa paṭiharitabbaṁ pakkhañca, terasī pāṭipadā sattamī navamī cāti attho.
  Aṭṭhaṅgasusamāgatanti pāṇātipātā veramaṇīādīhi aṭṭhahi aṅgehi eva suṭṭhu
  samāgataṁ samannāgataṁ.
        #[130] Upavasissanti upavasiṁ. Atītatthe hi idaṁ anāgatavacanaṁ. Keci pana
  "upavasiṁ"icceva paṭhanti. Sadāti sappaṭihārikesu 4- sabbesu uposathadivasesu.
  Sīlesūti uposathasīlesu sādhetabbesu. Nipphādetabbe hi idaṁ bhummaṁ. Saṁvutāti
  kāyavācācittehi saṁvutā. Sadāti vā sabbakālaṁ. Sīlesūti niccasīlesu. Saṁvutāti
  kāyavācāhi saṁvutā.
        #[131] Idāni taṁ niccasīlaṁ dassetuṁ "pāṇātipātā viratā"tiādi vuttaṁ.
  Tattha pāṇoti vohārato satto, paramatthato jīvitindriyaṁ. Pāṇassa atipāto pāṇavadho
  pāṇaghāto pāṇātipāto, atthato pāṇe pāṇasaññino jīvitindriyupacchedaka-
  upakkamasamuṭṭhāpikā kāyavacīdvārānaṁ aññataradvārapavattā vadhakacetanā. Tato
  pāṇātipātā. Viratāti oratā, nivattāti attho.
         Musāvādāti musā nāma visaṁvādanapurekkhārassa atthabhañjanako vacīpayogo vā
  kāyapayogo vā, visaṁvādanādhippāyena parassa visaṁvādakakāyavacīpayogasamuṭṭhāpikā
  cetanā musāvādo. Atha vā musāti abhūtaṁ atacchaṁ vatthu, vādoti tassa

  *  *  *  *  *  *
  Footnote: 1 Sī.,Ma. yāva 2 i.,Ma. pāṭihārikapakkhañcāti
  3 Ma. pāṭihāriyaṁ pakkhañca 4 Ma. sadāti sabbesu aṭṭhasu pāṭihāriyesu
-------------------------------------------------
[page 079]
  Bhūtato tacchato viññāpetukāmassa tathā viññattisamuṭṭhāpikā cetanā. Tato
  musāvādā saññatā oratā, viratāti attho. Casaddo sampiṇḍanattho.
      Theyyāti theyyaṁ vuccati thenabhāvo, corikāya parassa haraṇanti attho. Atthato
  parapariggahite parapariggahitasaññino tadādāyakaupakkamasamuṭṭhāpikā theyyacetanā
  theyyaṁ. Tato theyyā saññatā, ārakāti vā sambandho.
      Aticārāti aticca cāro aticāro, lokamariyādaṁ atikkamitvā agamanīyaṭṭhāne
  kāmavasena cāro micchācāroti attho. Agamanīyaṭṭhānaṁ nāma:- purisānaṁ mātu-
  rakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā
  gottarakkhitā dhammarakkhitā sārakkhā saparidaṇḍāti dasa, dhanakkītā chandavāsinī
  bhogavāsinī paṭavāsinī odapattakinī obhaṭacumbaṭā dāsī ca bhariyā kammakārī ca
  bhariyā dhajāhaṭā muhuttikāti dasāti vīsati itthiyo. Itthīsu pana dvinnaṁ sārakkha-
  saparidaṇḍānaṁ dasannañca dhanakkītādīnanti dvādasannaṁ aññapurisā agamanīyaṭṭhānaṁ,
  idameva idha adhippetaṁ. Lakkhaṇato pana asaddhammādhippāyena kāyadvārapavattā
  agamanīyaṭṭhānavītikkamacetanā aticāro. Tasmā aticāRā.
      Majjapānāti majjaṁ vuccati madanīyaṭṭhena surā ca merayañca, pivanti tenāti
  pānaṁ, majjassa pānaṁ majjapānaṁ. Yāya dussīlyacetanāya majjasaṅkhātaṁ piṭṭhasurā
  pūvasurā odaniyasurā kiṇṇapakkhittā samabhārasaṁyuttāti pañcabhedaṁ suraṁ vā,
  pupphāsavo phalāsavo madhvāsavo guḷāsavo sambhārasaṁyuttoti pañcabhedaṁ merayaṁ vā
  bījato paṭṭhāya kusaggenāpi pivati, sā cetanā majjapānaṁ. 1- Tasmā pajjapānā
  ārakā viratā.
        #[132] Evaṁ "pāṇātipātā viratā"tiādinā pahātabbadhammavasena vibhajitvā
  dassitaṁ niccasīlaṁ puna samādātabbatāvasena ekato katvā dassentī

  *  *  *  *  *  *
  Footnote: 1 ka. majjapānā
-------------------------------------------------
[page 080]
  "pañcasikkhāpade Ratā"ti āha. Tattha sikkhāpadanti sikkhitabbapadaṁ, sikkhā-
  koṭṭhāsoti attho. Atha vā jhānādayo 1- sabbepi kusalā dhammā sikkhitabbato
  sikkhā, pañcasu pana sīlaṅgesu yaṅkiñci aṅgaṁ tāsaṁ sikkhānaṁ patiṭṭhānaṭṭhena padanti
  sikkhānaṁ padattā sikkhāpadaṁ, pañca sīlaṅgāni. Tasmiṁ pañcavidhe sikkhāpade ratā
  abhiratāti pañcasikkhāpade ratā. Ariyasaccāna kovidāti pariññāpahānasacchikiriyā-
  bhāvanābhisamayavasena dukkhasamudayanirodhamaggasaṅkhātesu catūsu ariyasaccesu kusalā nipuṇā,
  paṭividdhacatusaccāti attho. Gotamassāti bhagavantaṁ gottena kitteti. Yasassinoti
  kittimato, parivāravato vā.
        #[133] Sāhanti sā yathā vuttaguṇā ahaṁ. Sakena sīlenāti anussukitādinā
  attano sabhāvasīlena ca uposathasīlādisamādānasīlena ca kāraṇabhūtena. Taṁ hi sattānaṁ
  kammassakatāya hitasukhāvahatāya ca visesato "sakan"ti vuccati. Tenevāha:-
             "taṁ hi tassa sakaṁ hoti tañca ādāya gacchati
              tañcassa anugaṁ hoti chāyāva anapāyinī"ti. 2-
      Yasasā ca yasassinīti "uttarā upāsikā sīlācārasampannā anussukī amaccharī
  akkodhanā"tiādinā "āgataphalā viññātasāsanā"tiādinā ca yathābhūtaguṇādhigatena
  jalatale telena viya samantato patthaṭena kittisaddena yasassinī kittimatī, tena
  vā sīlaguṇena idha adhigatena yasaparivārena yasassinī sampannaparivāRā. Anubhomi
  sakaṁ puññanti yathūpacitaṁ attano puññaṁ paccanubhomi. Yassa hi puññaphalaṁ anubhūyati,
  phalūpacārena taṁ puññampi anubhūyatīti vuccati. Atha vā puthujjanabhāvato sucaritaphalampi
  "puññan"ti vuccati. Yathāha "kusalānaṁ bhikkhave dhammānaṁ samādānahetu evamidaṁ
  puññaṁ pavaḍḍhatī"ti. 3- Sukhitā camhi'nāmayāti dibbasukhena ca phalasukhena ca sukhitā
  ca amhi bhavāmi, kāyikacetasikadukkhābhāvato anāmayā arogā.

  *  *  *  *  *  *
  Footnote: 1 Ma. cetanādayo 2 saṁ.sa. 15/115/87 3 dī.pā. 11/90,110/49,67
-------------------------------------------------
[page 081]
         #[136] Mama cāti casaddo samuccayattho. Tena "mama vacanena ca vandeyyāsi,
  na tava sabhāvenevā"ti vandanaṁ samuccinoti. Anacchariyantiādinā attano
  ariyasāvikābhāvassa pākaṭabhāvaṁ dasseti. Taṁ bhagavātiādi saṅgītikāravacanaṁ. Sesaṁ
  vuttanayamevāti.
                      Uttarāvimānavaṇṇanā niṭṭhitā.
                           ------------
                        16. Sirimāvimānavaṇṇanā
       yuttā ca te paramālaṅkatā hayāti sirimāvimānaṁ. Tassa kā uppatti?
  bhagavā rājagahe viharati veḷuvane kalandakanivāpe. Tena ca samayena heṭṭhā anantara-
  vatthumhi vuttā sirimā gaṇikā sotāpattiphalassa adhigatattā vissajjitakiliṭṭha-
  kammantā hutvā saṁghassa aṭṭha salākabhattāni paṭṭhapesi. Ādito paṭṭhāya nibaddhaṁ
  aṭṭha bhikkhū gehaṁ āgacchanti. Sā "sappiṁ gaṇhatha khīraṁ gaṇhathā"tiādīni vatvā
  tesaṁ patte pūreti, ekena laddhaṁ tiṇṇampi catunnampi pahoti, devasikaṁ soḷasa-
  kahāpaṇaparibbayena piṇḍapāto dīyati.
       Athekadivasaṁ eko bhikkhu tassā gehe aṭṭhakabhattaṁ 1- bhuñjitvā tiyojanamatthake
  ekaṁ vihāraṁ agamāsi. Atha naṁ sāyaṁ 2- therupaṭṭhāne nisinnaṁ pucchiṁsu "āvuso kahaṁ
  bhikkhaṁ gahetvā idhāgatosī"ti. Sirimāya aṭṭhakabhattaṁ me bhuttanti. Taṁ manāpaṁ katvā
  deti āvusoti. Na sakkā tassā bhattaṁ vaṇṇetuṁ, atipaṇītaṁ 3- katvā deti, ekena
  laddhaṁ tiṇṇampi catunnampi pahoti, tassā pana deyyadhammatopi dassanameva uttaritaraṁ.
  Sā hi itthī evarūpā ca evarūpā. Cāti tassā guṇe kathesi.

  *  *  *  *  *  *
  Footnote: 1 Ma. aṭṭhasalākabhattaṁ 2 Sī. sāyanhe 3 ativiya paṇītaṁ; dhamMa.A. 5/119/95 (syā)
-------------------------------------------------
[page 082]
       Atheko bhikkhu tassā guṇakathaṁ sutvā adisvāpi savaneneva sinehaṁ uppādetvā
  "mayā tattha gantvā taṁ daṭṭhuṁ vaṭṭatī"ti attano vassaggaṁ kathetvā taṁ bhikkhuṁ
  ṭhitikaṁ pucchitvā "sve āvuso tasmiṁ gehe tvaṁ saṁghatthero hutvā aṭṭhakabhattaṁ
  labhissasī"ti sutvā taṁkhaṇaññeva pattacīvaramādāya pakkanto pātova aruṇe
  uggacchante salākaggaṁ pavisitvā ṭhito saṁghatthero hutvā tassā gehe aṭṭhakabhattaṁ
  labhi. Yo pana so bhikkhu hiyyo bhuñjitvā pakkāmi. Tassa gatavelāyamevassā
  sarīre rogo uppajji. Tasmā ābharaṇāni omuñcitvā nipajji. Athassā dāsiyo
  aṭṭhakabhattaṁ labhituṁ āgate bhikkhū disvā ārocesuṁ. Sā gantvā sahatthā patte
  gahetuṁ vā nisīdāpetuṁ 1- vā asakkontī dāsiyo āṇāpesi "ammā patte gahetvā
  ayye nisīdāpetvā yāguṁ pāyetvā khajjakaṁ datvā bhattavelāya patte pūretvā
  dethā"ti. Tā "sādhu ayye"ti bhikkhū pavesetvā yāguṁ pāyetvā khajjakaṁ datvā
  bhattavelāya bhattassa patte pūretvā tassā ārocayiṁsu, sā "maṁ pariggahetvā
  netha, ayye vandissāmī"ti vatvā tāhi pariggahetvā bhikkhūnaṁ santikaṁ nītā
  vedhamānena sarīrena bhikkhū vandi. So bhikkhu taṁ oloketvā cintesi "gilānāya
  tāva ayaṁ etissā rūpasobhā, arogakāle pana sabbābharaṇapaṭimaṇḍitāya imissā
  kīdisī rūpasampattī"ti. Athassa anekavassakoṭisannicito kileso samudācari, so
  aññāṇī 2- hutvā bhattaṁ bhuñjituṁ asakkonto pattaṁ ādāya vihāraṁ gantvā pattaṁ
  pidhāya ekamante ṭhapetvā cīvarakaṇṇaṁ pattharitvā nipajji. Atha naṁ eko sahāyako
  bhikkhu yācantopi bhojetuṁ nāsakkhi, so chinnabhatto ahosi.
       Taṁ divasameva sāyaṇhasamaye sirimā kālamakāsi. Rājā satthu sāsanaṁ pesesi
  "bhante jīvakassa kaniṭṭhabhaginī sirimā kālamakāsī"ti. Satthā taṁ sutvā rañño
  sāsanaṁ pahiṇi "sirimāya sarīrajhāpanakiccaṁ natthi, āmakasusāne taṁ 3- yathā kākādayo

  *  *  *  *  *  *
  Footnote: 1 Ma. dāpetuṁ 2 dhamMa.A. anaññamano 3 ka. āmakasusānaṁ netvā taṁ
-------------------------------------------------
[page 083]
  Na khādanti, tathā nipajjāpetvā rakkhāpethā"ti. Rājā tathā akāsi. Paṭipāṭiyā
  tayo divasā atikkantā, catutthe divase sarīraṁ uddhumāyi, navahi vaṇamukhehi puḷavakā
  pagghariṁsu, sakalasarīraṁ bhinnasālibhattacāṭi viya ahosi. Rājā nagare bheriṁ carāpesi 1-
  "ṭhapetvā geharakkhaṇakadārake sirimāya dassanatthaṁ anāgacchantānaṁ aṭṭha
  kahāpaṇā daṇḍo"ti. Satthu santikaṁ ca pesesi "buddhappamukho kira saṁgho
  sirimāya dassanatthaṁ āgacchatū"ti. Satthā bhikkhūnaṁ ārocāpesi "sirimāya dassanatthaṁ
  gamissāmā"ti.
       Sopi daharabhikkhu cattāro divase kassaci vacanaṁ aggahetvā chinnabhattova
  nipajji. Patte bhattaṁ pūtikaṁ jātaṁ, patte malampi uṭṭhahi. Atha so sahāyakabhikkhunā
  upasaṅkamitvā "āvuso satthā sirimāya dassanatthaṁ gacchatī"ti vuccamāno tathā
  chātajjhat topi 2- "sirimā"ti vuttapadeyeva 3- sahasā uṭṭhahitvā 4- "kiṁ bhaṇasī"ti
  āha, 4- "satthā sirimaṁ daṭṭhuṁ gacchati, tvampi gamissasī"ti vutte, 5- "āma
  gamissāmī"ti bhattaṁ chaḍḍetvā pattaṁ dhovitvā thavikāya pakkhipitvā bhikkhusaṁghena
  saddhiṁ agamāsi. Satthā bhikkhusaṁghaparivuto ekapasse aṭṭhāsi, bhikkhunisaṁghopi
  rājaparisāpi 6- upāsakaparisāpi upāsikāparisāpi ekekapasse aṭṭhaṁsu.
       Satthā rājānaṁ pucchi "kā esā mahārājā"ti. Bhante jīvakassa kaniṭṭhabhaginī
  sirimā nāmāti. Sirimā esāti. Āma bhanteti. Tena hi nagare bheriṁ carāpehi
  "sahassaṁ datvā sirimaṁ gaṇhantū"ti. Rājā tathā kāresi, 7- tesu ekopi "ahan"ti
  vā "ahan"ti vā 7- vadanto nāma nāhosi. Rājā satthu ārocesi "na gaṇhanti
  bhante"ti, tena hi mahārāja agghaṁ ohāpehīti. 8- Rājā "pañcasatāni datvā

  *  *  *  *  *  *
  Footnote: 1 cārāpesi (dhammapadaṭṭhakathāyaṁ) 2 Ma. chātattopi 3 Ma. vutteyeva
  4-4 chaṂa. ime pāṭhā na dissanti 5 chaṂa. ayaṁ pāṭho na dissati 6 ga. rājapurisāpi
  7-7 chaṂa. ekopi hanti vā hunti vā. evamuparipi 8 Sī. aḍḍhaṁ osādehīti
-------------------------------------------------
[page 084]
  Gaṇhantū"ti bheriṁ carāpetvā kañci gaṇhanakaṁ adisvā "aḍḍhateyyasatāni,
  dvesatāni, sataṁ, paññāsaṁ, pañcavīsati, vīsati kahāpaṇe, dasa kahāpeṇe, pañca
  kahāpaṇe, ekaṁ kahāpaṇaṁ, aḍḍhaṁ, pādaṁ, māsakaṁ, kākaṇikaṁ datvā sirimaṁ gaṇhantū"ti
  bheriṁ carāpetvā "mudhāpi gaṇhantū"ti bheriṁ carāpesi, tathāpi "ahan"ti vā
  "ahan"ti vā vadanto 1- nāma nāhosi. Rājā "mudhāpi bhante gaṇhanto natthī"ti
  āha. Satthā "passatha bhikkhave mahājanassa piyamātugāmaṁ, imasmiṁyeva nagare sahassaṁ
  datvā pubbe ekadivasaṁ labhiṁsu, idāni mudhāpi gaṇhanto natthi evarūpaṁ nāma rūpaṁ
  khayavayappattaṁ āharimehi 2- alaṅkārehi vicittakataṁ navannaṁ vaṇamukhānaṁ vasena arubhūtaṁ
  tīhi aṭṭhisatehi samussitaṁ niccāturaṁ kevalaṁ bālamahājanena bahudhā saṅkappitatāya
  bahusaṅkappaṁ addhuvaṁ attabhāvan"ti dassento gāthamāha:-
                   "passa cittakataṁ bimbaṁ arukāyaṁ samussitaṁ
                    āturaṁ bahusaṅkappaṁ yassa natthi dhuvaṁ ṭhitī"ti. 3-
  Desanāpariyosāne sirimāya paṭibaddhacitto bhikkhu vigatachandarāgo hutvā vipassanaṁ
  vaḍḍhetvā arahattaṁ pāpuṇi, caturāsītiyā pāṇasahassānaṁ dhammābhisamayo ahosi.
       Tena ca samayena sirimā devakaññā attano vibhavasamiddhiṁ oloketvā
  āgataṭṭhānaṁ olokentī purimattabhāve attano sarīrasamīpe bhikkhusaṁghaparivutaṁ bhagavantaṁ
  ṭhitaṁ mahājanakāyañca sannipatitaṁ disvā pañcahi devakaññāsatehi parivutā pañcahi
  rathasatehi dissamānakāyā āgantvā rathato otaritvā 4- saparivārā bhagavantaṁ vanditvā
  katañjalī aṭṭhāsi. Tena ca samayena āyasmā vaṅgīso bhagavato avidūre ṭhito

  *  *  *  *  *  *
  Footnote: 1 Ma. vutto 2 ka. bāhirehi
  3 khuḍha. 25/147/43, khuṭhera. 26/1160/417 4 Sī.,i. orohitvā
-------------------------------------------------
[page 085]
       Hoti, so bhagavantaṁ etadavoca "paṭibhāti maṁ bhagavā ekaṁ pañhaṁ pucchitun"ti.
  "paṭibhātu Taṁ vaṅgīsā"ti bhagavā avoca. Āyasmā vaṅgīso taṁ sirimaṁ
  devadhītaraṁ:-
           [137] "yuttā Ca te paramālaṅkatā hayā
                         adhomukhā aghasigamā balī javā
                         abhinimmitā pañcarathāsatā ca te
                         anventi taṁ sārathicoditā hayā.
           [138] Sā tiṭṭhasi rathavare alaṅkatā
                         obhāsayaṁ jalamiva joti pāvako
                         pucchāmi taṁ varatanu anomadassane
                         kasmā nu kāyā anadhivaraṁ upāgamī"ti
  paṭipucchi.
          #[137] Tattha yuttā ca te paramālaṅkatā hayāti paramaṁ ativiya visesato
  alaṅkatā, paramehi vā uttamehi dibbehi assālaṅkārehi alaṅkatā, paramā vā
  aggā seṭṭhā ājānīyā sabbālaṅkārehi alaṅkatā hayā assā te tava rathe
  yojitā, 1- yuttā vā te rathassa ca anucchavikā, aññamaññaṁ vā sadisatāya yuttā
  saṁsaṭṭhāti attho. Ettha ca "paramālaṅkatā"ti purimasmiṁ pakkhe sandhiṁ akatvā
  dutiyasmiṁ pakkhe avibhattikaniddeso 2- daṭṭhabbo. Adhomukhāti heṭṭhāmukhā. Yadipi
  te tadā pakatiyāva ṭhitā, devalokato orohaṇavasena "adhomukhā"ti vuttā. Aghasigamāti
  vehāsaṁgamā. Balīti balavanto. Javāti javanakā, balavanto ceva vegavanto cāti
  attho. Abhinimmitāti tava puññakammena nimmitā nibbattā. Sayaṁ nimmitameva vā

  *  *  *  *  *  *
  Footnote: 1 ka. yojikā 2 chaṂa. avibhattikaniddeso
-------------------------------------------------
[page 086]
  Sandhāya "abhinimmitā"ti vuttaṁ nimmānaratibhāvato sirimāya devadhītāya. Pañcarathāsatāti
  gāthāsukhatthaṁ thakārassa dīghaṁ liṅgavipallāsañca katvā vuttaṁ, vibhattialopo vā
  daṭṭhabbo, pañca rathasatānīti attho. Anventi taṁ sārathicoditā hayāti sārathīhi
  coditā viya rathesu yuttā ime hayā bhadde devate taṁ anugacchanti. "sārathiacoditā"ti
  Keci paṭhanti, sārathīhi acoditā eva taṁ 1- anugacchantīti attho. "sārathicoditā
  Hayā"ti ekaṁyeva vā padaṁ gāthāsukhatthaṁ dīghaṁ katvā vuttaṁ, sārathicoditā hayā
  pañca rathasatāti yojanā.
          #[138] Sā tiṭṭhasīti sā tvaṁ tiṭṭhasi. Rathavareti rathuttame. Alaṅkatāti
  saṭṭhisakaṭabhārehi dibbālaṅkārehi alaṅkatasarīRā. Obhāsayaṁ jalamiva joti pāvakoti
  obhāsentī jotiriva jalantī pāvako viya ca tiṭṭhasi, samantato obhāsentī jalantī
  tiṭṭhasīti vuttaṁ hoti. "jotī"ti Ca candimasūriyanakkhattatārakarūpānaṁ sādhāraṇanāmaṁ.
  Varatanūti uttamarūpadhare sabbaṅgasobhane. Tato eva anomadassane alāmakadassane,
  dassanīye pāsādiketi attho. Kasmā nu kāyā anadhivaraṁ upāgamīti kuto nāma
  devakāyato anuttaraṁ sammāsambuddhaṁ payirupāsanāya upagañchi upagatāsi.
           Evaṁ therena pucchitā sā devatā attānaṁ āvikarontī:-
           [139] "kāmaggapattānaṁ Yamāhunuttaraṁ 2-
                    nimmāya nimmāya ramanti devatā
                    tasmā kāyā accharā kāmavaṇṇinī
                    idhāgatā anadhivaraṁ namassitun"ti
  gāthamāha.

  *  *  *  *  *  *
  Footnote: 1 chaṂa. ayaṁ pāṭho na dissati 2 pāḷiyaṁ. yamāhu anuttarā
-------------------------------------------------
[page 087]
         #[139] Tattha kāmaggapattānaṁ yamāhunuttaranti kāmūpabhogehi aggabhāvaṁ
  pattānaṁ paranimmitavasavattīnaṁ devānaṁ yaṁ devakāyaṁ yasena bhogādivasena ca
  anuttaranti vadanti, tato kāyā. Nimmāya nimmāya ramanti devatāti nimmānaratidevatā
  attanā yathārucite kāme sayaṁ nimminitvā nimminitvā ramanti kīḷanti laḷantā 1-
  abhiramanti. Tasmā kāyāti tasmā nimmānaratidevanikāyā. Kāmavaṇṇinīti kāmarūpadharā
  yathicchitarūpadhārinī. Idhāgatāti idha imasmiṁ manussaloke, imaṁ vā manussalokaṁ āgatā.
          Evaṁ devatāya attano nimmānaratidevatābhāve kathite puna thero tassā
  purimabhavaṁ tattha katapuññakammaṁ laddhiñca kathāpetukāmo:-
          [140] "kiṁ Tvaṁ pure sucaritamācarīdha 2-
                           kena'cchasi 3- tvaṁ amitayasā sukhedhitā,
                           iddhī ca te anadhivarā vihaṅgamā
                           vaṇṇo ca te dasa disā virocati.
          [141] Devehi tvaṁ parivutā sakkatā 4- casi
                           kuto cutā sugatigatāsi devate
                           kassa vā tvaṁ vacanakarānusāsaniṁ
                           ācikkha me tvaṁ yadi buddhasāvikā"ti
  dve gāthā abhāsi.
         #[140] Tattha ācarīti dīghaṁ katvā vuttaṁ, upacinīti attho. Idhāti nipāta-
  mattaṁ, idha vā imasmiṁ devattabhāve. Kena'cchasīti kena puññakammena assatthā acchasi.
  "kenāsi Tvan"ti keci paṭhanti. Amitayasāti na mitayasā anappakaparivāRā. Sukhedhitāti

  *  *  *  *  *  *
  Footnote: 1 Sī. ramantā kīḷantī laḷantī 2 i. sucaritaṁ acāridha
  3 pāḷiyaṁ. kenāsi 4 pāḷiyaṁ. parivutasakkatā
-------------------------------------------------
[page 088]
  Sukhena vaḍḍhitā, suparibrūhitadibbasukhāti attho. Iddhīti dibbānubhāvo.
  Anadhivarāti adhikā visiṭṭhā aññā etissā natthīti anadhivaRā. Atiuttamāti attho.
  Vihaṅgamāti vehāsagāminī. Dasa disāti dasapi disā. Virocatīti obhāseti.
        #[141] Parivutā sakkatā casīti samantato parivāritā sambhāvitā ca asi.
  Kuto cutā sugatigatāsīti pañcasu gatīsu kataragatito cutā hutvā sugatiṁ imaṁ devagatiṁ
  paṭisandhivasena upagatā asi. Kassa vā tvaṁ vacanakarānusāsaninti kassa nu vā
  satthu sāsane pāvacane ovādānusāsanisampaṭicchanena tvaṁ vacanakarā asīti yojanā.
  Kassa vā tvaṁ satthu vacanakarā anusāsakassa anusiṭṭhiyaṁ patiṭṭhānenāti evaṁ vā ettha
  attho daṭṭhabbo. Evaṁ anuddesikavasena tassā laddhiṁ pucchitvā puna uddesika-
  vasena "ācikkha me tvaṁ yadi buddhasāvikā"ti pucchati. Tattha buddhasāvikāti sabbampi
  ñeyyadhammaṁ sayambhuñāṇena hatthatale āmalakaṁ viya paccakkhato buddhattā buddhassa
  bhagavato dhammassavanante jātāti buddhasāvikā.
         Evaṁ therena pucchitamatthaṁ kathentī devatā imā gāthā abhāsi:-
         [142] "nagantare Nagaravare sumāpite
                       paricārikā rājavarassa sirimato
                       nacce gīte paramasusikkhitā ahuṁ
                       sirimāti maṁ rājagahe avediṁsu.
         [143] Buddho ca me isinisabho vināyako
                       adesayī samudayadukkhaniccataṁ
                       asaṅkhataṁ dukkhanirodhasassataṁ
                       maggañcimaṁ akuṭilamañjasaṁ sivaṁ.
-------------------------------------------------
[page 089]
          [144] Sutvānahaṁ amatapadaṁ asaṅkhataṁ
                        tathāgatassa anadhivarassa sāsanaṁ
                        sīlesvahaṁ paramasusaṁvutā ahuṁ
                        dhamme ṭhitā naravarabuddhadesite. 1-
          [145] Ñatvānahaṁ virajaṁ padaṁ asaṅkhataṁ
                        tathāgatena anadhivarena desitaṁ
                        tatthevahaṁ samathasamādhimāphusiṁ
                        sāyeva me paramaniyāmatā ahu.
          [146] Laddhānahaṁ amatavaraṁ visesanaṁ
                        ekaṁsikā abhisamaye visesiya 2-
                        asaṁsayā bahujanapūjitā ahaṁ
                        khiḍḍāratiṁ 3- paccanubhoma'nappakaṁ.
          [147] Evaṁ ahaṁ amatadasa'mhi 4- devatā
                        tathāgatassa anadhivarassa sāvikā
                        dhammaddasā paṭhamaphale patiṭṭhitā
                        sotāpannā na ca pana matthi duggati.
          [148] Sā vandituṁ anadhivaraṁ upāgamiṁ
                        pāsādike kusalarate ca bhikkhavo
                        namassituṁ samaṇasamāgamaṁ sivaṁ
                        sagāravā sirimato dhammarājino.

  *  *  *  *  *  *
  Footnote: 1 Sī. naravarabuddhabhāsite 2 pāḷiyaṁ. visesayi
  3 pāḷiyaṁ. khiḍḍaṁ ratiṁ 4 Ma. amatarasamhi
-------------------------------------------------
[page 090]
         [149] Disvā muniṁ muditamana'mhi pīṇitā
                        tathāgataṁ naravaradammasārathiṁ
                        taṇhacchidaṁ kusalarataṁ vināyakaṁ
                        vandāmahaṁ paramahitānukampakan"ti.
        #[142] Tattha nagantareti isigilivepullavebhārapaṇḍavagijjhakūṭasaṅkhātānaṁ
  pañcannaṁ pabbatānaṁ antare vemajjhe, yato taṁ nagaraṁ "giribbajan"ti vuccati. Nagaravareti
  uttamanagare, rājagahaṁ sandhāyāha. Sumāpiteti mahāgovindapaṇḍitena vatthuvijjāvidhinā
  sammadeva nivesite. Paricārikāti saṅgītaparicariyāya upaṭṭhāyikā. Rājavarassāti
  bimbisāramahārājāvarassa. 1- Sirimatoti ettha "sirīti buddhipuññānaṁ adhivacanan"ti
  vadanti. Atha vā puññanibbattā sarīrasobhaggādisampatti katapuññaṁ 2- nissayati,
  katapuññehi vā nissīyatīti "sirī"ti vuccati, sā etassa atthīti sirimā, tassa
  sirimato. Paramasusikkhitāti ativiya sammadeva ca sikkhitā. Ahunti ahosiṁ.
  Avediṁsūti aññāsuṁ.
        #[143] Isinisabhoti gavasatajeṭṭhako usabho, gavasahassajeṭṭhako vasabho,
  vajasatajeṭṭhako vā usabho, vajasahassajeṭṭhako vasabho, sabbagavaseṭṭho sabbaparissayasaho
  seto pāsādiko mahābhāravaho asanisatasaddehipi asampakampiyo nisabho. Yathā so
  attano nisabhabalena samannāgato catūhi pādehi paṭhaviṁ uppīḷetvā kenaci parissayena
  akampiyo acalaṭṭhānena tiṭṭhati, evaṁ bhagavā 3- dasahi tathāgatabalehi samannāgato
  catūhi vesārajjapādehi aṭṭhaparisapaṭhaviṁ uppīḷetvā sadevake loke kenaci paccatthikena
  paccāmittena akampiyo acalaṭṭhānena tiṭṭhati, tasmā nisabho viyāti nisabho. Sīlādīnaṁ
  dhammakkhandhānaṁ esanaṭṭhena "isī"ti laddhavohāresu sekkhāsekkhaisīsu nisabho, isīnaṁ

  *  *  *  *  *  *
  Footnote: 1 chaṂa...ṃahārājassa 2 Sī. katapuññe 3 ka. evaṁ hi bhagavatā
-------------------------------------------------
[page 091]
  Vā nisabho, isi ca so nisabho cāti vā isinisabho. Veneyyasatte vinetīti
  vināyako, nāyakavirahitoti vā vināyako, sayambhūti attho.
       Adesayī samudayadukkhaniccatanti samudayasaccassa ca dukkhasaccassa ca aniccataṁ
  vayadhammataṁ abhāsi. Tena "yaṁ kiñci samudayadhammaṁ, sabbantaṁ nirodhadhamman"ti 1- attano
  abhisamayañāṇassa pavattiākāraṁ dasseti. Samudayadukkhaniccatanti vā samudayasaccañca dukkha-
  saccañca aniccatañca. Tattha samudayasaccadukkhasaccaggahaṇena vipassanāya bhūmiṁ dasseti,
  aniccatāgahaṇena tassā pavattiākāraṁ dasseti. Saṅkhārānaṁ hi aniccākāre vibhāvite
  dukkhākāro anattākāropi vibhāvitoyeva hoti taṁnibandhanattā tesaṁ. Tenāha "yadaniccaṁ,
  taṁ dukkhaṁ, yaṁ dukkhaṁ, tadanattā"ti. 2- Asaṅkhataṁ dukkhanirodhasassatanti kenaci
  paccayena na saṅkhatanti asaṅkhataṁ, sabbakālaṁ tathabhāvena sassataṁ, sakalavaṭṭadukkhanirodhabhāvato
  dukkhanirodhaṁ ariyasaccañca me 3- adesayīti yojanā. Maggañcimaṁ akuṭilamañjasaṁ
  sivanti antadvayaparivajjanena kuṭilabhāvakarānaṁ māyādīnaṁ kāyavaṅkādīnañca
  pahānena akuṭilaṁ, tato eva añjasaṁ, asivabhāvakarānaṁ kāmarāgādīnaṁ samucchindanena
  sivaṁ nibbānaṁ. Magganti nibbānatthikehi maggīyati, kilese vā mārento gacchatīti
  "maggo"ti laddhanāmaṁ idaṁ tumhākañca mamañca paccakkhabhūtaṁ
  dukkhanirodhagāminipaṭipadāsaṅkhātaṁ ariyasaccañca 4- me adesayīti yojanā.
        #[144] Sutvānahaṁ amatapadaṁ asaṅkhataṁ, tathāgatassa anadhivarassa sāsananti ettha
  ayaṁ saṅkhepattho:- tathā āgamanādiatthena tathāgatassa sadevake loke aggabhāvato
  anadhivarassa sammāsambuddhassa amatapadaṁ asaṅkhataṁ nibbānaṁ uddissa desitattā, amatassa
  vā nibbānassa paṭipajjanupāyattā kenacipi asaṅkharaṇīyattā ca amatapadaṁ asaṅkhataṁ
  sāsanaṁ saddhammaṁ ahaṁ sutvanāti. Sīlesvahanti sīlesu nipphādetabbesu ahaṁ.

  *  *  *  *  *  *
  Footnote: 1 saṁṃahā. 19/1081/369, khu.paṭi. 31/30/360 2 saṁ.kha. 17/15/19
  3 ka. ariyasaccadhammaṁ me 4 Sī.,Ma. ariyamaggañca
-------------------------------------------------
[page 092]
  Paramasusaṁvutāti ativiya sammadeva saṁvutā. 1- Ahunti ahosiṁ. Dhamme ṭhitāti paṭipatti-
  dhamme patiṭṭhitā.
        #[145] Ñatvānāti sacchikiriyābhisamayavasena jānitvā. Tatthevāti tasmiṁyeva
  khaṇe, tasmiṁyeva vā attabhāve. Samathasamādhimāphusinti paccanīkadhammānaṁ samucchedavasena
  samanato vūpasamanato paramatthasamathabhūtaṁ lokuttarasamādhiṁ āphusiṁ adhigacchiṁ. Yadipi yasmiṁ
  khaṇe nirodhassa sacchikiriyābhisamayo, tasmiṁyeva khaṇe maggassa bhāvanābhisamayo,
  ārammaṇapaṭivedhaṁ pana bhāvanāpaṭivedhasseva purimasiddhikāraṇaṁ viya katvā
  dassetuṁ:-
               "ñatvānahaṁ virajaṁ padaṁ asaṅkhataṁ
                tathāgatena anadhivarena desitaṁ
                tatthevahaṁ samathasamādhimāphusin"ti
  vuttaṁ yathā "cakkhuñca paṭicca rūpe ca uppajjati cakkhuviññāṇan"ti. 2- Ñatvānāti
  vā samānakālavasena vuttanti veditabbaṁ yathā "nihantvāna tamaṁ 3- sabbaṁ, ādicco
  nabhamuggato"ti. Sāyevāti yā lokuttarasamādhiphusanā laddhā, sāyeva. Paramaniyāmatāti
  paramā uttamā magganiyāmatā.
        #[146] Visesananti puthujjanehi visesakaṁ visiṭṭhabhāvasādhakaṁ. Ekaṁsikāti
  "sammāsambuddho bhagavā, svākkhāto dhammo, supaṭipanno saṁgho"ti ekaṁsagāhavatī
  ratanattaye nibbicikicchā. Abhisamaye visesiyāti saccapaṭivedhavasena visesaṁ patvā.
  "visesinī"tipi Paṭhanti, abhisamayahetu visesavatīti attho. Asaṁsayāti soḷasavatthukāya
  aṭṭhavatthukāya ca vicikicchāya pahīnattā apagatasaṁsayā. "asaṁsiyā"ti Keci paṭhanti.

  *  *  *  *  *  *
  Footnote: 1 ka. susaṁvutā
  2 Maṃū. 12/400/357, Ma.u. 14/420/361, saṁ.saḷā. 18/63/39 (syā)
  3 Sī. nihantvā timiraṁ
-------------------------------------------------
[page 093]
  Bahujanapūjitāti sugatīhi parehi patthanīyaguṇāti attho. Khiḍḍāratinti khiḍḍābhūtaṁ
  ratiṁ, atha vā khiḍḍañca ratiñca khiḍḍāvihārañca ratisukhañca.
        #[147] Amatadasa'mhīti amatadasā nibbānadassāvinī amhi. Dhammaddasāti
  catusaccadhammaṁ diṭṭhavatī. Sotāpannāti ariyamaggasotaṁ ādito pattā. Na ca pana
  matthi duggatīti na ca pana me atthi duggati avinipātadhammattā.
        #[148] Pāsādiketi pasādāvahe. Kusalarateti kusale anavajjadhamme nibbāne
  rate. Bhikkhavoti bhikkhū namassituṁ upāgaminti yojanā. Samaṇasamāgamaṁ sivanti samaṇānaṁ
  samitapāpānaṁ buddhabuddhasāvakānaṁ sivañca dhammaṁ khemaṁ samāgamaṁ saṅgamaṁ payirupāsituṁ
  upāgaminti sambandho. Sirimato dhammarājinoti bhummatthe sāmivacanaṁ, sirimati dhamma-
  rājinīti attho. Evameva ca keci paṭhanti.
        #[149] Muditamana'mhīti moditamanā amhi. Pīṇitāti tuṭṭhā, pītirasavasena vā
  tittā. Naravaradammasārathinti naravaro ca so aggapuggalattā, dammānaṁ dametabbānaṁ
  veneyyānaṁ nibbānābhimukhaṁ sāraṇato dammasārathi cāti naravaradammasārathi, taṁ.
  Paramahitānukampakanti paramena uttamena hitena sabbasattānaṁ anukampakaṁ.
         Evaṁ sirimā devadhītā attano laddhipavedanamukhena ratanattaye pasādaṁ pavedetvā
  bhagavantaṁ bhikkhusaṁghañca vanditvā padakkhiṇaṁ katvā devalokameva gatā. Bhagavā tameva
  otiṇṇavatthuṁ aṭṭhuppattiṁ katvā dhammaṁ desesi, desanāpariyosāne ukkaṇṭhitabhikkhu
  arahattaṁ pāpuṇi, sampattaparisāyapi sā dhammadesanā sātthikā jātāti.
                       Sirimāvimānavaṇṇanā niṭṭhitā.
                         ----------------
-------------------------------------------------
[page 094]
                      17. Kesakārīvimānavaṇṇanā 1-
        idaṁ vimānaṁ ruciraṁ pabhassaranti kesakārīvimānaṁ. Tassa kā uppatti? bhagavā
  bārāṇasiyaṁ viharati isipatane migadāye. Tena kho pana samayena sambahulā bhikkhū
  pubbaṇhasamayaṁ nivāsetvā pattacīvaramādāya bārāṇasiṁ piṇḍāya pavisiṁsu. Te
  aññatarassa brāhmaṇassa gehadvārasamīpena gacchanti. Tasmiṁ ca gehe brāhmaṇassa
  dhītā kesakārī 2- nāma gehadvārasamīpe mātu sīsato ūkā gaṇhantī te bhikkhū
  gacchante disvā mātaraṁ āha "amma ime pabbajitā 3- paṭhamena yobbanena samannāgatā
  abhirūpā dassanīyā pāsādikā sukhumālā kenaci pārijuññena anabhibhūtā maññe,
  kasmā nu kho ime imasmiṁyeva vaye pabbajantī"ti. Taṁ mātā āha "atthi
  amma sakyaputto sakyakulā pabbajito buddho loke uppanno, so dhammaṁ deseti
  ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ,
  parisuddhaṁ brahmacariyaṁ pakāseti, tassa ime dhammaṁ sutvā pabbajantī"ti.
        Tena ca samayena āgataphalo viññātasāsano aññataro upāsako tāya
  vīthiyā gacchanto taṁ kathaṁ sutvā tāsaṁ santikaṁ upasaṅkami. Atha naṁ brāhmaṇī
  āha "etarahi kho upāsaka bahū kulaputtā mahantaṁ bhogakkhandhaṁ mahantaṁ ñātiparivaṭṭaṁ
  pahāya sakyasamaye 4- pabbajanti, te kiṁ nu kho atthavasaṁ sampassantā pabbajantī"ti
  taṁ sutvā upāsako "kāmesu ādīnavaṁ, nekkhamme ca ānisaṁsaṁ sampassantā"ti
  vatvā attano ñāṇabalānurūpaṁ tamatthaṁ vitthārato kathesi, tiṇṇañca ratanānaṁ
  guṇe pakāsesi, pañcannaṁ sīlānaṁ diṭṭhadhammikaṁ samparāyikañca guṇānisaṁsaṁ pavedesi.
  Atha brāhmaṇadhītā taṁ "kiṁ amhehipi saraṇesu ca sīlesu ca patiṭṭhāya tayā
  vutte guṇānisaṁse adhigantuṁ sakkā"ti pucchi. So "sabbasādhāraṇā ime dhammā

  *  *  *  *  *  *
  Footnote: 1 pāḷiyaṁ. pesakāriyavimāna... 2 ka. pesakārī
  3 Ma. ime pabbajitā nāma bhattāhārā 4 Ma. sakyakulasamīpe
-------------------------------------------------
[page 095]
  Bhagavatā bhāsitā, kasmā na sakkā"ti vatvā tassā saraṇāni ca sīlāni ca
  adāsi. Sā gahitasaraṇā samādinnasīlā ca hutvā puna āha "kiṁ ito uttari 1-
  aññampi karaṇīyaṁ atthī"ti. So tassā viññubhāvaṁ sallakkhento "upanissayasampannā
  bhavissatī"ti ñatvā sarīrasabhāvaṁ vibhāvento dvattiṁsākārakammaṭṭhānaṁ kathetvā kāye
  virāgaṁ uppādetvā upari aniccatādipaṭisaṁyuttāya dhammiyā kathāya saṁvejetvā
  vipassanāmaggaṁ ācikkhitvā gato. Sā tena vuttanayaṁ sabbaṁ manasikatvā paṭikūla-
  manasikāre samāhitacittā vipassanaṁ paṭṭhapetvā upanissayasampattiyā nacirasseva
  sotāpattiphale patiṭṭhahi. Athāparena samayena kālaṁ katvā sakkassa devarañño
  paricārikā hutvā nibbatti, satasahassañcassā accharāparivāro ahosi. Taṁ sakko
  devarājā disvā acchariyabbhutacittajāto pamuditahadayo:-
        [150] "idaṁ Vimānaṁ ruciraṁ pabhassaraṁ
                        veḷuriyathambhaṁ satataṁ sunimmitaṁ
                        suvaṇṇarukkhehi samantamotthataṁ
                        ṭhānaṁ mamaṁ kammavipākasambhavaṁ.
        [151] Tatrūpapannā purimaccharā imā
                        sataṁ sahassāni sakena kammunā
                        tuvaṁsi ajjhupagatā yasassinī
                        obhāsayaṁ tiṭṭhasi pubbadevatā.
        [152] Sasī adhiggayha yathā virocati
                        nakkhattarājāriva tārakāgaṇaṁ
                        tatheva tvaṁ accharāsaṅgaṇaṁ 2- imaṁ
                        daddallamānā yasasā virocasi.

  *  *  *  *  *  *
  Footnote: 1 Sī. uttariṁ 2 Sī. accharāsaṅgamaṁ
-------------------------------------------------
[page 096]
       [153] Kuto nu āgamma anomadassane
                     upapannā tvaṁ bhavanaṁ mamaṁ idaṁ
                     brahmaṁva devā tidasā sahindakā
                     sabbe na tappāmase dassanena tan"ti 1-
  catūhi gāthāhi tāya katakammaṁ pucchi.
      #[150] Tattha idaṁ vimānanti yasmiṁ vimāne sā devatā uppannā, taṁ
  attano vimānaṁ sandhāyāha. Satatanti sabbakālaṁ ruciraṁ pabhassaranti yojanā. Satatanti
  vā sammātataṁ, ativiya vitthiṇṇanti attho. Samantamotthatanti samantato avatthataṁ
  chāditaṁ. Ṭhānanti vimānameva sandhāya vadati. Taṁ hi tiṭṭhanti ettha katapuññāti
  ṭhānanti vuccati. Kammavipākasambhavanti kammavipākabhāvena sambhūtaṁ, kammavipākena vā
  sahasambhūtaṁ. Mamanti idaṁ mama ṭhānaṁ mama kammavipākasambhavanti dvīhipi padehi
  yojetabbaṁ.
      #[151] Tatrūpapannāti gāthāya ayaṁ saṅkhepattho:- tatra tasmiṁ yathā vutte
  vimāne upapannā nibbattā pageva uppannattā pubbadevatā imā purimā
  accharāyo parimāṇato sataṁ sahassāni. Tuvaṁsīti tvaṁ asi sakena kammunā
  kammānubhāvena obhāsayantī virocamānā tiṭṭhasīti.
      #[152] Idāni tameva obhāsanaṁ upamāya vibhāvenato "sasī"ti gāthamāha.
  Tassattho:- yathā sasalañchanayogena "sasī"ti nakkhattehi adhikaguṇatāya
  "nakkhattarājā"ti ca laddhanāmo cando sabbaṁ tārakāgaṇaṁ adhiggayha abhibhavitvā virocati

  *  *  *  *  *  *
  Footnote: 1 Sī. tvanti
-------------------------------------------------
[page 097]
  Virājati, tatheva tvaṁ imaṁ accharānaṁ devakaññānaṁ gaṇaṁ 1- samūhaṁ attano yasasā
  daddallamānā ativiya vijjotamānā virocasīti. Ettha ca "imā"ti "iman"ti ca
  nipātamattaṁ. Keci pana "nakkhattarājāriva tārāgaṇaṁ 2- tatheva tvan"ti paṭhanti.
       #[153] Idāni tassā devatāya purimabhavaṁ tattha katapuññañca pucchanto
  "kuto nu āgammā"ti gāthamāha. Tattha kuto nu āgammāti kuto nu bhavato
  kuto nu puññakammato kāraṇabhūtato idaṁ mama bhavanaṁ āgamma bhadde anomadassane
  sabbaṅgasobhane tvaṁ upapannā uppattigahaṇavasena upagatā. "anomadassane"ti
  Vuttamevatthaṁ upamāya pakāsento 3- "brahmaṁva devā tidasā sahindakā, sabbe na
  tappāmase dassanena tan"ti āha. Tattha yathā brahmānaṁ sahampatiṁ sanaṅkumāraṁ
  vā upagataṁ saha indenāti sahindakā tāvatiṁsā devā passantā dassanena
  na tappanti, evaṁ tava dassanena mayaṁ sabbe devā na tappāmaseti attho.
        Evaṁ pana sakkena devānamindena pucchitā sā devatā tamatthaṁ
  pakāsentī:-
        [154] "yametaṁ Sakka anupucchase mamaṁ
                      kuto cutā tuvaṁ 4- idha āgatāti
                      bārāṇasī nāma puratthi kāsinaṁ
                      tattha ahosiṁ pure kesakārikā. 5-
        [155] Buddhe ca dhamme ca pasannamānasā
                      saṁghe ca ekantagatā asaṁsayā

  *  *  *  *  *  *
  Footnote: 1 Sī. saṅgamaṁ 2 Sī. tārakāgaṇaṁ 3 Ma. kathento
  4 i. kuto cutāya āgati tava 5 pāḷiyaṁ. pesakārikā
-------------------------------------------------
[page 098]
                      Akhaṇḍasikkhāpadā āgatapphalā
                      sambodhidhamme niyatā anāmayā"ti
  gāthādvayamāha.
       #[154-5] Tattha yametanti yaṁ etaṁ pañhanti attho. Anupucchaseti anukūlabhāvena
  pucchasi. Mamanti maṁ. Puratthīti puraṁ atthi. Kāsinanti kāsiraṭṭhassa. Kesakārikāti
  purimattabhāve attano nāmaṁ vadati. Buddhe ca dhamme cātiādinā attano puññaṁ
  vibhāveti.
        Puna sakko tassā taṁ puññasampattiñca dibbasampattiñca anumodamāno
  āha:-
        [156] "tantyābhinandāmase Svāgatañca 1- te
                        dhammena ca tvaṁ yasasā virocasi
                        buddhe ca dhamme ca pasannamānase
                        saṁghe ca ekantagate asaṁsaye.
                        Akhaṇḍasikkhāpade āgatapphale
                        sambodhidhamme niyate anāmaye"ti.
       #[156] Tattha tantyābhinandāmaseti taṁ te duvidhampi sampattiṁ abhinandāma
  anumodāMa. Svāgatañca 1- teti tuyhañca idhāgamanaṁ svāgataṁ, amhākaṁ pītisomanassa-
  saṁvaḍḍhanameva. 2- Sesaṁ vuttanayamevāti.

  *  *  *  *  *  *
  Footnote: 1 Sī. sāgatañca 2 chaṂa....saṁvaddhana...evamuparipi
-------------------------------------------------
[page 099]
        Taṁ pana pavattiṁ sakko devarājā āyasmato mahāmoggallānattherassa kathesi,
  thero bhagavato nivedesi. Bhagavā tamatthaṁ aṭṭhuppattiṁ katvā sampattaparisāya dhammaṁ
  desesi, sā desanā sadevakassa lokassa sātthikā jātāti.
                      Kesakārīvimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                         sattarasavatthupaṭipaṇḍitassa
                   paṭhamassa pīṭhavaggassa atthavaṇṇanā niṭṭhitā.
                          ---------------
                           2. Cittalatāvagga
                     18. 1. Dāsivimānavaṇṇanā
        dutiyavagge api sakkova devindoti dāsivimānaṁ. Tassa kā uppatti?
  bhagavati jetavane viharante sāvatthivāsī aññataro upāsako sambahulehi upāsakehi
  saddhiṁ sāyanhasamayaṁ vihāraṁ gantvā dhammaṁ sutvā parisāya vuṭṭhitāya bhagavantaṁ
  upasaṅkamitvā "ito paṭṭhāya ahaṁ bhante saṁghassa cattāri niccabhattāni dassāmī"ti
  āha. Atha naṁ bhagavā tadanucchavikaṁ dhammakathaṁ kathetvā vissajjesi. So "mayā
  bhante saṁghassa cattāri niccabhattāni paññattāni, sve paṭṭhāya ayyā mama
  gehaṁ āgacchantū"ti bhattuddesakassa ārocetvā attano gehaṁ gantvā dāsiyā
  tamatthaṁ ācikkhitvā "tattha tayā niccakālaṁ appamattāya bhavitabban"ti āha, sā
-------------------------------------------------
[page 100]
  "sādhū"ti Sampaṭicchi. Pakatiyāva sā saddhāsampannā puññakāmā sīlavatī, tasmā
  divase divase kālasseva uṭṭhāya paṇītaṁ annapānaṁ paṭiyādetvā bhikkhūnaṁ nisīdanaṭṭhānaṁ
  susammaṭṭhaṁ suparibhaṇḍakaṁ 1- katvā āsanāni paññāpetvā bhikkhū upagate tattha
  nisīdāpetvā vanditvā gandhapupphadhūpadīpehi pūjetvā sakkaccaṁ parivisati.
        Athekadivasaṁ bhikkhū katabhattakicce upasaṅkamitvā vanditvā evamāha "kathaṁ nu
  kho bhante ito jātiādidukkhato parimutti hotī"ti. Bhikkhū tassā saraṇāni ca
  pañca sīlāni ca datvā kāyasabhāvaṁ pakāsetvā paṭikūlamanasikāre niyojesuṁ, apare
  bhikkhū aniccatāpaṭisaṁyuttaṁ dhammakathaṁ kathesuṁ. Sā soḷasavassāni 2- sīlaṁ rakkhantī
  antarantarā yoniso manasikarontī 2- ekadivasaṁ dhammassavanasappāyaṁ labhitvā
  ñāṇassa ca paripakkattā vipassanaṁ vaḍḍhetvā sotāpattiphalaṁ sacchākāsi. Sā
  aparena samayena 3- kālaṁ katvā sakkassa devarañño vallabhā paricārikā hutvā
  nibbatti. Sā saṭṭhitūriyasahassehi paricariyamānā 4- accharāsatasahassaparivutā mahantaṁ
  dibbasampattiṁ anubhavantī pamudā modamānā saparivārā uyyānādīsu vicarati. Taṁ
  āyasmā mahāmoggallāno heṭṭhā vuttanayeneva disvā:-
        [157] "api Sakkova devindo ramme cittalatā vane
                samantā anupariyāsi nārīgaṇapurakkhatā
                obhāsentī disā sabbā osadhī viya tārakā.
        [158] Kena te'tādiso vaṇṇo kena te idha mijjhati
                uppajjanti ca te bhogā ye keci manaso piyā.

  *  *  *  *  *  *
  Footnote: 1 Sī. suparibhaṇḍakataṁ 2-2 Sī. ime pāṭhā na dissanti
  3 Ma. sā na cirasseva 4 Ma. vādiyamānā, i. parivāriyamānā
-------------------------------------------------
[page 101]
               [159] Pucchāmi taṁ devi mahānubhāve
                            manussabhūtā kimakāsi puññaṁ
                            kenāsi evañjalitānubhāvā
                            vaṇṇo ca te sabbadisā pabhāsatī"ti
  pucchi.
               [160] Sā devatā attamanā moggallānena pucchitā
                       puñhaṁ puṭṭhā viyākāsi yassa kammassidaṁ phalaṁ.
               [161] "ahaṁ Manussesu manussabhūtā
                            dāsī ahosiṁ parapessiyā 1- kule.
               [162] Upāsikā cakkhumato gotamassa yasassino
                       tassā me nikkamo āsi sāsane tassa tādino.
               [163] Kāmaṁ bhijjatuyaṁ kāyo neva atthettha saṇṭhanaṁ 2-
                       sikkhāpadānaṁ pañcannaṁ maggo sovatthiko sivo.
               [164] Akaṇṭako agahano 3- uju sabbhi pavedito
                       nikkamassa phalaṁ passa yathidaṁ pāpuṇitthikā.
               [165] Āmantanikā raññomhi sakkassa vasavattino
                       saṭṭhi tūriyasahassāni paṭibodhaṁ karonti me.
               [166] Ālambo gaggaro 4- bhīmo sādhuvādī ca saṁsiyo
                       pokkharo ca suphasso ca vīṇāmokkhā ca nāriyo.

  *  *  *  *  *  *
  Footnote: 1 Ma. parapesiyā 2 pāḷiyaṁ. santhanaṁ
  3 ka. agahaṇo 4 Ma. bhaggaro, ka. gaggamo
-------------------------------------------------
[page 102]
           [167] Nandā ceva sunandā ca soṇadinnā sucimhitā 1-
                  alambusā missakesī ca puṇḍarīkāti dāruṇī.
           [168] Eṇīphassā 2- suphassā ca subhaddā muduvādinī 3-
                  etā caññā ca seyyāse accharānaṁ pabodhikā.
           [169] Tā maṁ kālenupāgantvā 4- abhibhāsanti devatā
                  handa naccāma gāyāma handa taṁ ramayāmase.
           [170] Nayidaṁ akatapuññānaṁ katapuññānamevidaṁ
                  asokaṁ nandanaṁ rammaṁ tidasānaṁ mahāvanaṁ.
           [171] Sukhaṁ akatapuññānaṁ idha natthi parattha ca
                  sukhañca katapuññānaṁ idha ceva parattha ca
           [172] Tesaṁ sahabyakāmānaṁ kattabbaṁ kusalaṁ bahuṁ
                  katapuññā hi modanti sagge bhogasamaṅgino"ti 5-
  devatā vissajjesi.
          #[157] Tattha api sakkova devindoti apisaddo sambhāvanāyaṁ, ivasaddo
  ikāralopaṁ katvā vutto upamāyaṁ, tasmā yathā nāma sakko devānamindoti
  attho. Sakkasamabhāvo etissā 6- devatāya parivārasampattidassanatthaṁ vutto. 7- Keci
  "apīti nipātamattan"ti vadanti. Cittalatāvaneti cittāya nāma devadhītāya
  puññānubhāvena nibbatte, cittānaṁ vā vicittapupphaphalādivisesayuttānaṁ
  santānakavalliādīnaṁ tattha yebhuyyatāya cittalatāvananti laddhanāme devuyyāne.

  *  *  *  *  *  *
  Footnote: 1 ka. sucimbhikā 2 pāḷiyaṁ. eṇīpassā (eni...syā) 3 pāḷiyaṁ. mudukāvadī,
  i. mudukācari. 4 Sī. tā maṁ pālentupāgantvā 5 Sī. sabbabhogasamaṅginoti
  6 Sī. sakkūpamā nāmetissā, chaṂa....bhāvo tissā 7 Sī. vuttā
-------------------------------------------------
[page 103]
          #[161] Parapessiyāti paresaṁ kule tasmiṁ tasmiṁ kicce pesaniyā, paresaṁ
  veyyāvaccakārīti attho.
          #[162] Tassā me nikkamo āsi, sāsane tassa tādinoti tassā
  dāsiyāpi samānāya pañcahi cakkhūhi cakkhumato buddhassa bhagavato upāsikā hutvā
  soḷasa vassāni sīlaṁ rakkhantiyā kammaṭṭhānañca manasikarontiyā manasikārānubhāvena
  me mayhaṁ uppajjamāne sattatiṁsabodhipakkhiyadhammasaṅkhāte iṭṭhādīsu tādilakkhaṇa-
  sampattiyā tādino satthu sāsane tappariyāpannoyeva saṅkilesapakkhato nikkamanena
  "nikkamo"ti laddhanāmo sammāvāyāmo āsi ahosi uppajji.
          #[163-4] Tassa pana nikkamassa pubbabhāgassa pavattākāraṁ dassetuṁ "kāmaṁ
  bhijjatuyaṁ kāyo, neva atthettha saṇṭhanan"ti vuttaṁ. Tassattho:- yadipi me ayaṁ
  kāyo bhijjatu vinassatu, tattha kiñcimattampi apekkhaṁ akarontī ettha etasmiṁ
  kammaṭṭhānānuyoge neva atthi me vīriyassa saṇṭhanaṁ 1- sithilīkaraṇanti vīriyaṁ
  samuttejentī vipassanaṁ ussukkāpesinti.
          Idāni taṁ tathā 2- vipassanaṁ ussukkāpetvā paṭiladdhaguṇaṁ dassentī
  āha:-
           "sikkhāpadānaṁ pañcannaṁ maggo sovatthiko sivo
            akaṇṭako agahano uju sabbhi pavedito
            nikkamassa phalaṁ passa yathidaṁ pāpuṇitthikā"ti.
          Tatrāyaṁ saṅkhepattho:- yo niccasīlavasena samādinnānaṁ pañcannaṁ sikkhāpadānaṁ
  sikkhākoṭṭhāsānaṁ upanissayabhāvena laddhattā tesaṁ paripūritattā ca sikkhāpadānaṁ

  *  *  *  *  *  *
  Footnote: 1 Sī. santhānaṁ 2 chaṂa. idāni tathā
-------------------------------------------------
[page 104]
  Pañcannaṁ sambandhībhūto, yasmiṁ santāne uppanno, tassa sabbākārena
  sotthibhāvasampādanato sundaratthabhāvato ca sovatthiko sotthiko, saṅkilesadhammehi
  anupaddutattā khemappattihetutāya ca sivo, rāgakaṇṭakādīnaṁ abhāvena akaṇṭako,
  kilesadiṭṭhiduccaritagahanasamucchedanato agahano, sabbajimhavaṅkakuṭilabhāvāpagamahetutāya
  uju, buddhādīhi sappurisehi pakāsitattā sabbhi pavedito ariyamaggo, taṁ yathā
  yena upāyabhūtena itthikā dvaṅgulabahalabuddhikāpi samānā pāpuṇiṁ, tassa nikkamassa
  yathāvuttavīriyassa idaṁ phalaṁ passāti sakkaṁ ālapati.
         #[165] Āmantanikā raññomhi, sakkassa vasavattinoti sayaṁvasībhāvena
  vattanato, dvīsu devalokesu attano vasaṁ issariyaṁ vattetīti vā vasavattī 1- tassa
  vasavattino sakkassa devarañño āmantanikā ālāpasallāpayoggā, 2- kīḷanakāle
  vā tena āmantetabbā amhi, nikkamassa vīriyassa phalaṁ passāti yojanā. Ātatavatitatādi-
  bhedena pañca tūriyaṅgāni dvādasahi pāṇibhāgehi ekato pavajjamānāni
  saṭṭhi honti, tāni pana sahassamattāni payirupāsanavasena upaṭṭhitāni
  sandhāyāha "saṭṭhi tūriyasahassāni, paṭibodhaṁ karonti me"ti. Tattha paṭibodhanti
  pītisomanassānaṁ pabodhanaṁ.
         #[166-8] Ālambotiādi tūriyavādakānaṁ devaputtānaṁ ekadesato
  nāmaggahaṇanti vadanti, tūriyānaṁ panetaṁ nāmaggahaṇaṁ. Vīṇāmokkhādikā devadhītā.
  Sucimhitāti suddhamihitā, 3- nāmameva vā etaṁ. Muduvādanīti mudunāva vadatīti
  mudavādinī 4-, mudukaṁ ativiya vādanasīlā, nāmameva vā. Seyyāseti seyyataRā.
  Accharānanti accharāsu saṅgīte pāsaṁsataRā. Pabodhikāti pabodhanakaRā. 5-

  *  *  *  *  *  *
  Footnote: 1 Ma. issariyaṁ vatteti 2 Sī.,i.,Ma.,ka. allāpasallāpayoggā
  3 Ma. visuddhāsitā 4 ka. mudukāvadī 5 Ma. pabodhaniyakarā, i. pabodhanaṁ viya karā
-------------------------------------------------
[page 105]
         #[169] Kālenāti yuttappattakālena. Abhibhāsantīti abhimukhā, abhiratā vā
  hutvā bhāsanti. Yathā ca bhāsanti, taṁ dassetuṁ "handa naccāma gāyāma,
  handa taṁ ramayāmase"ti vuttaṁ.
         #[170] Idanti idaṁ mayā laddhaṭṭhānaṁ. Asokanti iṭṭhakantapiyamanāpānaṁyeva
  rūpādīnaṁ sambhavato visokaṁ. Tato eva sabbakālaṁ pamodasaṁvaḍḍhanato 1- nandanaṁ.
  Tidasānaṁ mahāvananti tāvatiṁsadevānaṁ mahantaṁ mahanīyañca uyyānaṁ.
         #[171] Evarūpā dibbasampatti nāma puññakammavasenevāti odissakanayena 2-
  vatvā puna anodissakanayena 3- dassentī "sukhaṁ akatapuññānan"ti gāthamāha.
         #[172] Puna attanā laddhassa dibbaṭṭhānassa parehi sādhāraṇakāmatāvasena
  dhammaṁ kathentī "tesaṁ sahabyakāmānan"ti osānagāthamāha. Tesanti tāvatiṁsadevānaṁ.
  Sahabyakāmānanti sahabhāvaṁ icchantehi, kattuatthe hi idaṁ sāmivacanaṁ. Saha vāti
  pavattatīti sahavo, tassa bhāvo sahabyaṁ yathā vīrassa bhāvo vīriyanti. 4-
          Evaṁ thero devatāya attano puññakamme āvikate tassā saparivārāya
  dhammaṁ desetvā devalokato āgantvā taṁ pavattiṁ bhagavato ārocesi, bhagavā
  tamatthaṁ aṭṭhuppattiṁ katvā sampattaparisāya dhammaṁ desesi, sā desanā sadevakassa
  lokassa sātthikā ahosīti.
                        Dāsivimānavaṇṇanā niṭṭhitā.
                          --------------

  *  *  *  *  *  *
  Footnote: 1 Ma. pamodasampannato 2 Sī. odissakavasena
  3 Sī. anodissakavasena 4 Sī.,i. vīriyanti vuttaṁ
-------------------------------------------------
[page 106]
                       19. 2. Lakhumāvimānavaṇṇanā
      abhikkantena vaṇṇenāti lakhumāvimānaṁ. Tassa kā uppatti? bhagavati
  bārāṇasiyaṁ viharante kevaṭṭadvāraṁ nāma bārāṇasinagarassa ekaṁ dvāraṁ, tassa
  avidūre niviṭṭho gāmopi "kevaṭṭadvāran"tveva paññāyittha. Tattha lakhumā nāma
  ekā itthī saddhā pasannā buddhisampannā tena dvārena pavisante bhikkhū
  disvā vanditvā attano gehaṁ netvā kaṭacchubhikkhaṁ datvā teneva paricayena
  saddhāya vaḍḍhamānāya 1- āsanasālaṁ kāretvā tattha paviṭṭhānaṁ bhikkhūnaṁ āsanaṁ
  upaneti, pānīyaṁ paribhojanīyaṁ upaṭṭhapeti. Yampana 2- odanakummāsaḍākādi 3- attano
  gehe vijjati, taṁ bhikkhūnaṁ deti. Sā bhikkhūnaṁ santike dhammaṁ sutvā saraṇesu
  ca sīlesu ca patiṭṭhāya samāhitā hutvā vipassanākammaṭṭhānaṁ uggahetvā
  vipassanaṁ ussukāpentī upanissayasampannatāya na cirasseva sotāpattiphale patiṭṭhahi,
  sā aparabhāge kālaṁ katvā tāvatiṁsabhavane mahativimāne nibbatti, accharā-
  sahassañcassā parivāro ahosi. Sā tattha dibbasampattiṁ anubhavantī pamodamānā
  vicarati. Taṁ āyasmā mahāmoggallāno devacārikaṁ caranto "abhikkantena
  vaṇṇenātiādigāthāhi pucchīti sabbaṁ vuttanayameva. Tena vuttaṁ:-
          [173] "abhikkantena Vaṇṇena yā tvaṁ tiṭṭhasi devate
                   obhāsentī disā sabbā osadhī viya tārakā.
          [174] Kena te'tādiso vaṇṇo kena te idha mijjhati
                   uppajjanti ca te bhogā ye keci manaso piyā.
          [175] Pucchāmi taṁ devi mahānubhāve
                        manussabhūtā kimakāsi puññaṁ

  *  *  *  *  *  *
  Footnote: 1 Sī. saddhāya ca vaḍḍhamānā 2 chaṂa. yañca 3 Sī. odanakummāsasākādikaṁ
-------------------------------------------------
[page 107]
                        Kenāsi evañjalitānubhāvā
                        vaṇṇo ca te sabbadisā pabhāsatīti
          [176] Sā devatā attamanā moggallānena pucchitā
                 pañhaṁ puṭṭhā viyākāsi yassa kammassidaṁ phalaṁ.
          [177] Kevaṭṭadvārā nikkhamma ahu mayhaṁ nivesanaṁ
                 tattha saṁsaramānānaṁ 1- sāvakānaṁ mahesinaṁ.
          [178] Odanaṁ kummāsaṁ ḍākaṁ 2- loṇasovīrakañcahaṁ
                 adāsiṁ ujubhūtesu vippasannena cetasā.
          [179] Cātuddasiṁ pañcadasiṁ yā ca pakkhassa aṭṭhamī
                 pāṭihāriyapakkhañca aṭṭhaṅgasusamāgataṁ.
          [180] Uposathaṁ upavasissaṁ 3- sadā sīlesu saṁvutā
                 saññamā saṁvibhāgā ca vimānaṁ āvasāmahaṁ.
          [181] Pāṇātipātā viratā musāvādā ca saññatā
                 theyyā ca aticārā ca majjapānā ca ārakā.
          [182] Pañcasikkhāpade ratā ariyasaccāna kovidā
                 upāsikā cakkhumato gotamassa yasassino.
          [183] Tena me'tādiso vaṇṇo tena me idha mijjhati
                 uppajjanti ca me bhogā ye keci manaso piyā.
                             .pe.

  *  *  *  *  *  *
  Footnote: 1 chaṂa. sañcaramānānaṁ 2 Sī. sākaṁ 3 chaṂa. upavasissaṁ
-------------------------------------------------
[page 108]
                        Tenamhi evañjalitānubhāvā
                     vaṇṇo ca me sabbadisā pabhāsatī"ti.
          [184] Mama ca bhante vacanena bhagavato pāde sirasā vandeyyāsi "lakhumā
  nāma bhante upāsikā bhagavato pāde sirasā vandatī"ti. Anacchariyaṁ kho panetaṁ
  bhante yaṁ maṁ bhagavā aññatarasmiṁ sāmaññaphale byākareyya. Taṁ bhagavā sakadāgāmiphale
  byākāsīti.
         #[177] Tattha kevaṭṭadvārā nikkhammāti kevaṭṭadvārato nikkhamanaṭṭhāne.
         #[178] Ḍākanti taṇḍuleyyakādisākabyañjanaṁ. Loṇasovīrakanti dhaññarasādīhi
  bahūhi sambhārehi sampādetabbaṁ ekaṁ pānakaṁ. "ācāmakañjikaloṇūdakan"tipi Vadanti.
          Pucchāvissajjanāvasāne sā therassa dhammadesanāya sakadāgāmiphalaṁ pāpuṇi.
  Sesaṁ uttarāvimāne vuttanayānusārena eva veditabbaṁ. 1-
                       Lakhumāvimānavaṇṇanā niṭṭhitā.
                         -----------------
                    20. 3. Ācāmadāyikāvimānavaṇṇanā
      piṇḍāya te carantassāti ācāmadāyikāvimānaṁ. Tassa kā uppatti? bhagavā
  rājagahe viharati veḷuvane kalandakanivāpe. Tena kho pana samayena rājagahe aññataraṁ
  kulaṁ ahivātakarogena 2- upaddutaṁ ahosi, tattha sabbe janā matā ṭhapetvā ekaṁ

  *  *  *  *  *  *
  Footnote: 1 ka. vuttanayameva 2 chaṂa. ahivātarogena. evamuparipi
-------------------------------------------------
[page 109]
  Itthiṁ. Sā gehaṁ gehagatañca sabbaṁ dhanadhaññaṁ chaḍḍetvā maraṇabhayabhītā bhattichiddena
  palātā anāthā hutvā paragehaṁ gantvā tassa piṭṭhipasse vasati. Tasmiṁ gehe
  manussā karuṇāyantā ukkhaliādīsu avasiṭṭhaṁ yāgubhattāacāmādiṁ tassā denti,
  sā tesaṁ ācāmena jīvitaṁ 1- kappeti.
      Tena ca samayena āyasmā mahākassapo sattāhaṁ nirodhasamāpattiṁ samāpajjitvā
  tato vuṭṭhito "kaṁ nu kho ahaṁ ajja āhārapaṭiggahaṇena anuggahessāmi duggatito
  ca dukkhato ca mocessāmī"ti cintento taṁ itthiṁ āsannamaraṇaṁ nirayasaṁvattanikañcassā
  kammaṁ katokāsaṁ disvā "ayaṁ mayi gate attanā laddhaṁ ācāmaṁ dassati, teneva
  nimmānaratidevaloke uppajjissati, evaṁ nirayūpapattito mocetvā handāhaṁ imissā
  saggasampattiṁ nipphādessāmī"ti pubbaṇhasamayaṁ nivāsetvā pattacīvaramādāya tassā
  nivesanaṭṭhānābhimukho gacchati. Atha sakko devānamindo aññātakavesena anekarasaṁ
  anekasūpabyañjanaṁ dibbāhāraṁ upanesi. Taṁ ñatvā thero "kosiya tvaṁ katakusalo,
  kasmā evaṁ karosi, mā duggatānaṁ kapaṇānaṁ sampattiṁ vilumpī"ti paṭikkhipatvā
  tassā itthiyā purato aṭṭhāsi.
      Sā theraṁ disvā "ayaṁ mahānubhāvo thero, imassa dātabbayuttakaṁ khādanīyaṁ
  vā bhojanīyaṁ vā idha natthi, idañca kiliṭṭhabhājanagataṁ tiṇacuṇṇarajānukiṇṇaṁ aloṇaṁ
  sītalaṁ apparasaṁ ācāmakañjiyamattaṁ edisassa dātuṁ na ussahāmī"ti cintetvā
  "aticchathā"ti āha. Thero ekapadanikkhepamattaṁ apasakkitvā aṭṭhāsi. Gehavāsino
  manussā bhikkhaṁ upanesuṁ, thero na sampaṭicchati. Sā duggatitthī "mameva anuggahatthāya
  idhāgato, mama santakameva paṭiggahetukāmo"ti ñatvā pasannamānasā ādarajātā
  taṁ ācāmaṁ therassa patte ākiri. Thero tassā pasādasaṁvaḍḍhanatthaṁ bhuñjanākāraṁ

  *  *  *  *  *  *
  Footnote: 1 Sī.,i. tattha sā tesaṁ vāhasā jīvikaṁ, chaṂa. sā taṁ bhuñjitvā jīvikaṁ
-------------------------------------------------
[page 110]
  Dassesi, manussā āsanaṁ paññāpesuṁ. Thero tattha nisīditvā taṁ ācāmaṁ bhuñjitvā
  pivitvā onītapattapāṇī anumodanaṁ katvā taṁ duggatitthiṁ "tvaṁ ito tatiye attabhāve
  mama mātā ahosī"ti vatvā gato. Sā tena there atipasādañca 1- uppādetvā
  tassā rattiyā paṭhamayāme kālaṁ katvā nimmānaratīnaṁ devānaṁ sahabyataṁ upapajji.
  Atha sakko devarājā tassā kālakatabhāvaṁ ñatvā "kattha nu kho uppannā"ti
  āvajjento tāvatiṁsesu adisvā rattiyā majjhimayāme āyasmantaṁ mahākassapaṁ
  upasaṅkamitvā tassā nibbattaṭṭhānaṁ pucchanto:-
         [185] "piṇḍāya Te carantassa tuṇhībhūtassa tiṭṭhato
                   daliddā kapaṇā nārī parāgāraṁ apassitā. 2-
         [186] Yā te adāsi ācāmaṁ pasannā sehi pāṇibhi
                   sā hitvā mānusaṁ dehaṁ kaṁ nu sā disataṁ gatā"ti
  dve gāthā abhāsi.
        #[185] Tattha piṇḍāyāti piṇḍapātatthāya. Tuṇhībhūtassa tiṭṭhatoti idaṁ
  piṇḍāya caraṇākāradassanaṁ, uddissa tiṭṭhatoti attho. Daliddāti duggatā. Kapaṇāti
  varākī. "daliddā"ti Iminā tassā bhogapārijuññaṁ dasseti, "kapaṇā"ti iminā
  ñātipārijuññaṁ parāgāraṁ apassitāti paragehaṁ nissitā, paresaṁ ghare bahipiṭṭhichadanaṁ
  nissāya vasantī.
        #[186] Kaṁ nu sā disataṁ gatāti chasu kāmadevalokesu uppajjanavasena kaṁ
  nāma disaṁ gatā. Iti sakko "therena tathā katānuggahā uḷārāya

  *  *  *  *  *  *
  Footnote: 1 Sī. bhattippasādañca 2 Sī. avassitā. evamuparipi
-------------------------------------------------
[page 111]
  Dibbasampattiyā bhāginī, na ca dissatī"ti heṭṭhā dvīsu devalokesu apassanto
  saṁsayāpanno pucchati.
         Athassa thero:-
         [187] "piṇḍāya Me carantassa tuṇhībhūtassa tiṭṭhato
                  daliddā kapaṇā nārī parāgāraṁ apassitā.
         [188] Yā me adāsi ācāmaṁ pasannā sehi pāṇibhi 1-
                  sā hitvā mānusaṁ dehaṁ vippamuttā ito cutā.
         [189] Nimmānaratino nāma santi devā mahiddhikā
                  tattha sā sukhitā nārī modatācāmadāyikā"ti 2-
  pucchitaniyāmeneva paṭivacanaṁ dento tassā nibbattaṭṭhānaṁ kathesi.
        #[188] Tattha vippamuttāti tato manussadobhaggiyato paramakāruññavuttito
  vippamuttā apagatā.
        #[189] Modatācāmadāyikāti ācāmamattadāyikā sāpi nāma pañcame
  kāmasagge dibbasampattiyā modati, passa tāva khettasampattiphalanti 3- dasseti.
         Puna sakko tassā dānassa mahapphalataṁ mahānisaṁsatañca sutvā taṁ
  thomento āha:-
         [190] "aho Dānaṁ varākiyā kassape suppatiṭṭhitaṁ
                   parābhatena dānena ijjhittha vata dakkhiṇā.

  *  *  *  *  *  *
  Footnote: 1 ka. sakehi pāṇihi 2 i.,Ma.,pāḷiyaṁ. moditācāmadāyikāti 3 Sī....balanti
-------------------------------------------------
[page 112]
         [191] Yā mahesittaṁ kāreyya cakkavattissa rājino
                 nārī sabbaṅgakalyāṇī bhattu cānomadassikā
                 etassācāmadānassa kalaṁ nāgghati soḷasiṁ.
         [192] Sataṁ nikkhā sataṁ assā sataṁ assatarīrathā
                 sataṁ kaññāsahassāni āmuttamaṇikuṇḍalā
                 etassācāmadānassa kalaṁ nāgghanti soḷasiṁ.
         [193] Sataṁ hemavatā nāgā īsādantā urūḷhavā
                 suvaṇṇakacchā mātaṅgā hemakappanavāsasā 1-
                 etassācāmadānassa kalaṁ nāgghanti soḷasiṁ.
         [194] Catunnamapi dīpānaṁ issaraṁ yodha kāraye
                 etassācāmadānassa kalaṁ nāgghati soḷasin"ti.
        #[190] Tattha ahoti acchariyatthe nipāto. Varākiyāti kapaṇiyā. Parābhatenāti
  parato ānītena, paresaṁ gharato uñchācariyāya laddhenāti attho. Dānenāti dātabbena
  ācāmamattena deyyadhammena. Ijjhittha vata dakkhiṇāti dakkhiṇā dānaṁ aho
  nipphajjittha, aho mahapphalā mahājutikā mahāvipphārā ahuvatthāti attho.
        #[191] Idāni "itthiratanādīnipi tassa dānassa satabhāgampi sahassabhāgampi
  na upentī"ti dassetuṁ "yā mahesittaṁ kāreyyā"tiādi vuttaṁ. Tattha sabbaṅga-
  kalyāṇīti "nātidīghā nātirassā nātikisā nātithūlā nātikāḷī nāccodātā atikkantā
  mānusavaṇṇaṁ appattā dibbavaṇṇan"ti evaṁ vuttehi sabbehi aṅgehi kāraṇehi,
  sabbehi vā aṅgapaccaṅgehi kalyāṇī sobhanā sundaRā. Bhattu cānomadassikāti

  *  *  *  *  *  *
  Footnote: 1 ka. hemakappanivāsasā
-------------------------------------------------
[page 113]
  Sāmikassa alāmakadassanā sātisayaṁ dassanīyā pāsādikā. Etassācāmadānassa,
  kalaṁ nāgghati soḷasinti etassa etāya dinnassa ācāmadānassa phalaṁ soḷasabhāgaṁ
  katvā tato ekaṁ bhāgaṁ puna soḷasabhāgaṁ katvā gahitabhāgasaṅkhātaṁ soḷasiṁ kalaṁ
  cakkavattirañño 1- itthiratanabhāvopi nāgghati nānubhoti na pāpuṇāti. "suvaṇṇassa
  Pañcadasadharaṇaṁ nikkhan"ti vadanti, "satadharaṇan"ti apare.
        #[193] Hemavatāti himavati jātā, hemavatajātikā vā. Te hi mahantā
  thāmajavasampannā ca honti. Īsādantāti rathīsāsadisadantā, 2- thokaṁyeva
  anuvaṅkadantāti 3- attho. Tena visālakadāṭhībhāvaṁ 4- nivāreti. Urūḷhavāti
  thāmajavaparakkamehi brūhanto, mahantaṁ yuddhakiccaṁ vahituṁ samatthāti attho.
  Suvaṇṇakacchāti hemamayagīveyyakapaṭimukkā. 5- Kacchasīsena hi sabbaṁ hatthiyoggaṁ 6-
  vadati. Hemakappanavāsasāti suvaṇṇakhacitagajattharaṇakaṅkaṇādihatthālaṅkārasampannā 7-.
        #[194] Catunnaṁ mahādīpānaṁ issaranti dvisahassaparittadīpaparivārānaṁ
  jambudīpādīnaṁ catunnaṁ mahādīpānaṁ issariyaṁ. Tena sattaratanasamujjalaṁ sakalaṁ
  cakkavattisiriṁ vadati. Yaṁ panettha avuttaṁ, taṁ heṭṭhā vuttanayameva.
         Idha sakkena devarājena attanā ca vuttaṁ sabbaṁ āyasmā mahākassapatthero
  bhagavato ārocesi. Bhagavā taṁ aṭṭhuppattiṁ katvā sampattaparisāya vitthārena dhammaṁ
  desesi, sā desanā mahājanassa sātthikā ahosīti.
                    Ācāmadāyikāvimānavaṇṇanā niṭṭhitā.
                          --------------

  *  *  *  *  *  *
  Footnote: 1 Sī. cakkavattissa rājino 2 Sī.,i. rathasīsasadisadantā
  3 chaṂa. avanatadantāti 4 i. visālatādibhāvaṁ
  5 i. hemamayagīveyyakādiyuttā 6 Ma. hatthiyuttaṁ 7 Sī...ḥatthālaṅkārasannāhā
-------------------------------------------------
[page 114]
                     21. 4. Caṇḍālivimānavaṇṇanā 1-
      caṇḍāli vanda pādānīti caṇḍālivimānaṁ. Tassa kā uppatti? bhagavā
  rājagahe viharanto paccūsavelāyaṁ buddhāciṇṇaṁ mahākaruṇāsamāpattiṁ samāpajjitvā
  uṭṭhāya lokaṁ olokento addasa tasmiṁyeva nagare caṇḍāligāme 2- vasantiṁ ekaṁ
  mahallikaṁ caṇḍāliṁ khīṇāyukaṁ, nirayasaṁvattanikaṁ cassā kammaṁ upaṭṭhitaṁ, so mahākaruṇāya
  samussāhitamānaso "saggasaṁvattanikaṁ kammaṁ kāretvā tenassā nirayūpapattiṁ nisedhetvā
  sagge patiṭṭhāpessāmī"ti cintetvā mahatā bhikkhusaṁghena saddhiṁ rājagahaṁ piṇḍāya
  pavisati. Tena ca samayena sā caṇḍālī daṇḍaṁ olubbha nagarato nikkhamantī bhagavantaṁ
  āgacchantaṁ disvā abhimukhī hutvā aṭṭhāsi. Bhagavāpi tassā gamanaṁ nivārento
  viya purato aṭṭhāsi. Athāyasmā mahāmoggallāno satthu cittaṁ ñatvā tassā
  ca āyuparikkhayaṁ bhagavato vandanāya taṁ niyojento gāthādvayamāha:-
         [195] "caṇḍāli Vanda pādāni gotamassa yasassino
                  tameva 3- anukampāya aṭṭhāsi isisattamo. 4-
         [196] Abhippasādehi manaṁ arahantamhi tādini 5-
                  khippaṁ pañjalikā vanda parittaṁ tava jīvitan"ti.
        #[195] Tattha caṇḍālīti jātiāgatena nāmena taṁ ālapati. Vandāti
  abhivādaya. Pādānīti sadevakassa lokassa saraṇāni caraṇāni. Tameva
  anukampāyāti tameva anuggaṇhanatthaṁ, apāyūpapattito 6- nisedhetvā sagge
  nibbattāpanatthanti adhippāyo. Aṭṭhāsīti nagarampi apavisitvā ṭhito.

  *  *  *  *  *  *
  Footnote: 1 mahācuḷa.pāli. caṇḍālīvimāna..., 2 Ma. caṇḍālagāme, cha. caṇḍālāvasathe
  3 Sī. taveva 4 Sī. isisuttamo
  5 Sī. tādine 6 Sī. apāyuppattito
-------------------------------------------------
[page 115]
  Isisattamoti lokiyasekkhāsekkhapaccekabuddhaisīhi uttamo ukkaṭṭhatamo, atha vā
  buddhaisīnaṁ vipassiādīnaṁ sattamoti isisattamo.
        #[196] Abhippasādehi mananti "sammāsambuddho bhagavā"ti tava cittaṁ
  pasādehi. Arahantamhi tādinīti ārakattā kilesānaṁ, tesaṁyeva arīnaṁ hatattā,
  saṁsāracakkassa arānaṁ hatattā, paccayānaṁ arahattā, pāpakaraṇe rahābhāvā ca
  arahante, iṭṭhādīsu tādibhāvappattiyā tādimhi. Khippaṁ pañjalikā vandāti
  sīghaṁyeva paggahitāñjalikā hutvā vandassu. Kasmāti ce? parittaṁ tava jīvitanti,
  idāneva bhijjanasabhāvattā parittaṁ atiittaraṁ.
         Iti thero gāthādvayena bhagavato guṇe pakittento attano ānubhāve
  ṭhatvā tassā ca khīṇāyukatāvibhāvanena saṁvejento satthu vandanāya niyojesi.
  Sā ca taṁ sutvā saṁvegajātā satthari pasannamānasāva hutvā pañcapatiṭṭhitena
  vanditvā añjaliṁ katvā namassamānā buddhagatāya pītiyā ekaggacittā hutvā aṭṭhāsi.
  Bhagavā "alamettakametissā saggūpapattiyā"ti nagaraṁ pāvisi saddhiṁ bhikkhusaṁghena.
  Atha naṁ ekā bhantā gāvī taruṇavacchā tato eva abhidhāvantī siṅgena paharitvā
  jīvitā voropesi. Taṁ sabbaṁ dassetuṁ saṅgītikārā gāthādvayamāhaṁsu:-
         [197] "coditā Bhāvitattena sarīrantimadhārinā
                  caṇḍālī vandi pādāni gotamassa yasassino.
         [198] Tamenaṁ avadhī gāvī caṇḍāliṁ pañjaliṁ ṭhitaṁ
                  namassamānaṁ sambuddhaṁ andhakāre pabhaṅkaran"ti.
        #[198] Tattha pañjaliṁ ṭhitaṁ namassamānaṁ sambuddhanti gatepi bhagavati 1-

  *  *  *  *  *  *
  Footnote: 1 Ma. mahesiṁ bhagavantaṁ
-------------------------------------------------
[page 116]
  Buddhārammaṇāya pītiyā samāhitā hutvā sammukhā viya añjaliṁ paggayha namassamānaṁ
  ṭhitaṁ. Andhakāreti avijjandhakārena sakalena kilesandhakārena ca andhakāre loke.
  Pabhaṅkaranti ñāṇobhāsakaraṁ.
         Sā ca tato cutā tāvatiṁsesu nibbatti, accharānaṁ satasahassaṁ cassā parivāro
  ahosi. Tadaheva ca sā saha vimānena āgantvā vimānato otaritvā āyasmantaṁ
  mahāmoggallānaṁ upasaṅkamitvā vandi. Tamatthaṁ dassetuṁ:-
         [199] "khīṇāsavaṁ Vigatarajaṁ anejaṁ 1-
                        ekaṁ araññamhi raho nisinnaṁ
                        deviddhipattā upasaṅkamitvā
                        vandāmi taṁ vīra mahānubhāvan"ti
  devatā āha. Taṁ thero pucchi:-
         [200] "suvaṇṇavaṇṇā Jalitā mahāyasā
                        vimānamoruyha anekacittā
                        parivāritā accharāsaṅgaṇena 2-
                        kā tvaṁ subhe devate vandase maman"ti.
        #[200] Tattha jalitāti attano sarīrappabhāya vatthābharaṇādīnaṁ obhāsena
  ca jalantī jotentī. Mahāyasāti mahāparivāRā. Vimānamoruyhāti vimānato oruyha.
  Anekacittāti anekavidhacittatāyuttā. Subheti subhaguṇe. Mamanti maṁ.
         Evaṁ therena pucchitā puna sā:-

  *  *  *  *  *  *
  Footnote: 1 pāḷiyaṁ. aneñjaṁ 2 Sī. accharānaṁ gaṇena
-------------------------------------------------
[page 117]
         [201] "ahaṁ Bhaddante caṇḍālī tayā vīrena pesitā
                 vandiṁ arahato pāde gotamassa yasassino.
         [202] Sāhaṁ vanditvā 1- pādāni cutā caṇḍālayoniyā
                 vimānaṁ sabbaso 2- bhaddaṁ upapannamhi nandane.
         [203] Accharānaṁ satasahassaṁ purakkhatvāna tiṭṭhati 3-
                 tāsāhaṁ pavarā seṭṭhā vaṇṇena yasasāyunā.
         [204] Pahūtakatakalyāṇā sampajānā paṭissatā
                 muniṁ kāruṇikaṁ loke taṁ bhante vanditumāgatā"ti
  catasso gāthāyo āha.
        #[201-4] Tattha pesitāti "caṇḍāli vanda pādānī"tiādinā vandanāya
  uyyojitā. Yadipi taṁ vandanāmayaṁ puññaṁ pavattikkhaṇavasena parittaṁ, khettamahantatāya
  pana phalamahantatāya ca ativiya mahantamevāti āha "pahūtakatakalyāṇā"ti. Tathā
  buddhārammaṇāya pītiyā pavattikkhaṇe paññāya satiyā ca visadabhāvaṁ 4- sandhāyāha
  "sampajānā paṭissatā"ti puna:-
         [205] "idaṁ Vatvāna caṇḍālī kataññū katavedinī
                 vanditvā arahato pāde tatthevantaradhāyatī"ti 5-
  gāthā saṅgītikārehi ṭhapitā.

  *  *  *  *  *  *
  Footnote: 1 pāḷiyaṁ. vanditā 2 chaṂa. sabbato 3 pāḷiyaṁ.,Ma. accharānaṁ sahassāni purakkhitvā
  maṁ taṭaṭhanti 4 Sī. visāradabhāvaṁ 5 chaṂa. tatthevantaradhāyathāti
-------------------------------------------------
[page 118]
         #[205] Tattha caṇḍālīti caṇḍālībhūtapubbāti katvā vuttaṁ, devaloke ca
  idamāciṇṇaṁ, yaṁ manussaloke niruḷhasamaññāya vohāro. Sesaṁ vuttanayameva.
          Āyasmā pana mahāmoggallāno imaṁ pavattiṁ bhagavato ārocesi. Bhagavā
  tamatthaṁ aṭṭhuppattiṁ katvā sampattaparisāya dhammaṁ desesi, sā desanā 1- mahājanassa
  sātthikā ahosīti.
                      Caṇḍālivimānavaṇṇanā niṭṭhitā.
                        -------------------
                    22. 5. Bhadditthikāvimānavaṇṇanā 2-
      nīlā pītā ca kāḷā cāti bhadditthikāvimānaṁ. Tassa kā uppatti? bhagavā
  sāvatthiyaṁ viharati jetavane anāthapiṇḍikassa ārāme. Tena ca samayena kimilanagare 3-
  rohako nāma gahapatiputto ahosi saddho pasanno sīlācārasampanno. Tasmiṁyeva
  ca nagare tena samānamahābhoge kule ekā dārikā ahosi saddhā pasannā
  pakatiyāpi bhaddatāya bhaddāti nāmena. Atha rohakassa mātāpitaro taṁ kumāriṁ 4-
  vāretvā tādise kāle 5- taṁ ānetvā āvāhavivāhaṁ akaṁsu. Te ubhopi samaggavāsaṁ
  vasanti. Sā attano ācārasampattiyā "bhadditthī"ti tasmiṁ nagare pākaṭā paññātā
  ahosi.
      Tena ca samayena dve aggasāvakā pañcasatapañcasatabhikkhuparivārā janapadacārikaṁ
  carantā 6- kimilanagaraṁ pāpuṇiṁsu. Rodako tesaṁ tattha gatabhāvaṁ ñatvā somanassajāto
  there upasaṅkamitvā vanditvā svātanāya nimantetvā dutiyadivase paṇītena khādanīyena

  *  *  *  *  *  *
  Footnote: 1 ka. dhammadesanā 2 chaṂa. bhadditthivimāna...
  3 Sī.,i. kimbilanagare. evamuparipi 4 i. bhaddakumāriṁ
  5 Sī. tādise uddesakāle 6 ka. gantvā
-------------------------------------------------
[page 119]
  Bhojanīyena saparivāre te santappetvā saputtadāro tehi desitaṁ dhammadesanaṁ sutvā
  tesaṁ ovāde patiṭṭhahanto saraṇāni gaṇhi, pañca sīlāni samādiyi. Bhariyā panassa
  aṭṭhamīcātuddasīpaṇṇarasīpāṭihāriyapakkhesu uposathaṁ upavasi, visesato
  sīlācārasampannā ahosi devatāhi ca anukampitā, tāya eva ca devatānukampāya attano
  upari patitaṁ micchāpavādaṁ niraṅkatvā 1- suvisuddhasīlācāratāya ativiya loke patthaṭayasā
  ahosi.
      Sā hi sayaṁ kimilanagare ṭhitā attano sāmikassa vaṇijjāvasena takkasilāyaṁ
  vasantassa ussavadivase sahāyehi ussāhitassa nakkhattakīḷācitte uppanne
  gharadevatāya attano dibbānubhāvena taṁ tattha netvā sāmikena saha yojitā teneva
  samāgamena patiṭṭhitagabbhā hutvā devatāya kimilanagaraṁ paṭinītā anukkamena gabbhinibhāve
  pākaṭe jāte sassuādīhi "aticārinī"ti āsaṅkitā tāya eva devatāya attano
  ānubhāvena gaṅgāmahoghe kimilanagaraṁ ottharante viya upaṭṭhāpite attano patibbatā-
  bhāvasaṁsūcakena saccādhiṭṭhānapubbakena sapathena vātavegasamuṭṭhitavīcijālaṁ 2- gaṅgāmahoghaṁ
  attano upari āpatitaṁ āyassañca 3- nivattetvā sāmikena samāgatāpi tena pubbe
  sassuādīhi viya āsaṅkitā takkasilāyaṁ tena dinnaṁ nāmamudditaṁ saññāṇañca
  appentī taṁ āsaṅkaṁ niraṅkatvā bhattuno ñātijanassa ca mahājanassa ca sambhāvanīyā
  jātā. Tena vuttaṁ "suvisuddhasīlācāratāya ativiya loke patthaṭayasā ahosī"ti.
      Sā aparena samayena kālaṁ katvā tāvatiṁsabhavane uppannā. Atha
  bhagavati sāvatthito tāvatiṁsabhavanaṁ gantvā pāricchattakamūle paṇḍukambalasilāyaṁ
  nisinne devaparisāya ca bhagavantaṁ upasaṅkamitvā vanditvā ekamantaṁ nisinnāya
  bhadditthīpi upasaṅkamitvā vanditvā ekamantaṁ aṭṭhāsi. Atha bhagavā

  *  *  *  *  *  *
  Footnote: 1 Sī. nirākatvā. evamuparipi 2 Sī. vātavegasamuddhutavīcijālaṁ 3 Sī. āsaṅkañca,
  i. āyasakyañca
-------------------------------------------------
[page 120]
  Dasasahassilokadhātūsu sannipatitāya devabrahmaparisāya majjhe tāya devatāya katapuññakammaṁ
  pucchanto:-
         [206] "nīlā Pītā ca kāḷā ca mañjiṭṭhā 1- atha lohitā
                  uccāvacānaṁ vaṇṇānaṁ kiñjakkhaparivāritā.
         [207] Mandāravānaṁ pupphānaṁ mālaṁ dhāresi muddhani
                  nayime aññesu kāyesu rukkhā santi sumedhase.
         [208] Kena kāyaṁ upapannā tāvatiṁsaṁ yasassinī
                  devate pucchitācikkha kissa kammassidaṁ phalan"ti
  āha.
        #[206-7] Tattha nīlā pītā ca kāḷā ca, mañjiṭṭhā atha lohitāti ettha
  casaddo vuttatthasamuccayo, so nīlā ca pītā cātiādinā paccekaṁ yojebatbo.
  Athāti aññatthe nipāto. Tena odātādike avuttavaṇṇe saṅgaṇhāti.
  Itisaddo luttaniddiṭṭho veditabbo. Casaddo vā avuttatthasamuccayo. Athāti
  itisaddatthe nipāto. Uccāvacānaṁ vaṇṇānanti ettha uccāvacānanti vibhattiyā
  alopo daṭṭhabbo, uccāvacavaṇṇānaṁ nānāvidhavaṇṇānanti attho. Vaṇṇānanti
  vā vaṇṇavantānaṁ. Kiñjakkhaparivāritāti kiñjakkhehi parivāritānaṁ. Sāmiatthe hi
  etaṁ paccattavacanaṁ. Idaṁ vuttaṁ hoti:- nīlā ca pītā ca kāḷā ca mañjiṭṭhā
  ca lohitā ca atha aññe odātādayo cāti imesaṁ vasena uccāvacavaṇṇānaṁ
  tathābhūtehiyeva kiñjakkhehi kesarehi parivāritānaṁ vicittasaṇṭhānāditāya vā
  uccāvacānaṁ yathāvuttavaṇṇavantānaṁ mandāravarukkhasambhūtatāya mandāravānaṁ pupphānaṁ
  mālaṁ tehi kataṁ mālāguṇaṁ tvaṁ devate attano sīse dhāresi pilandhasīti.

  *  *  *  *  *  *
  Footnote: 1 Sī. mañjeṭṭhā, i. mañjaṭṭhā
-------------------------------------------------
[page 121]
      Yato rukkhato tāni pupphāni, tesaṁ visesavaṇṇatāya anaññasādhāraṇataṁ dassetuṁ
  "nayime aññesu kāyesu, rukkhā santi sumedhase"ti vuttaṁ. Tattha imeti
  yathāvuttavaṇṇasaṇṭhānādiyuttā pupphavanto rukkhā na santīti yojanā. Kāyesūti
  devanikāyesu. Sumedhaseti sundarapaññe.
      Tattha nīlāti indanīlamahānīlādimaṇiratanānaṁ vasena nīlobhāsā. Pītāti
  puppharāgakakketanapulakādimaṇiratanānaṁ 1- ceva siṅgīsuvaṇṇassa ca vasena pītobhāsā.
  Kāḷāti asmakaupalakādimaṇiratanānaṁ 2- vasena kaṇhobhāsā. Mañjiṭṭhāti jotirasa-
  gomuttakagomedakādimaṇiratanānaṁ vasena mañjiṭṭhobhāsā. Lohitāti padumarāgalohitaṅka-
  pavāḷaratanādīnaṁ vasena lohitobhāsā. Keci pana nīlādipadāni "rukkhā"ti iminā
  "nīlā rukkhā"tiādinā yojetvā vadanti. Rukkhāpi hi nīlādivaṇṇehi pupphehi
  sañchannattā nīlādiyogato nīlādivohāraṁ labhantīti tehi "nīlā pītā ca kāḷā
  ca .pe. Nayime aññesu kāyesu rukkhā santi sumedhaseti, yato tvaṁ uccāvacānaṁ
  vaṇṇānaṁ kiñjakkhaparivāritānaṁ mandāravānaṁ pupphānaṁ mālaṁ dhāresī"ti yojanā
  kātabbā. Tattha yathādiṭṭhe vaṇṇavisesayutte pupphe kittetvā tesaṁ asādhāraṇa-
  bhāvadassanena 3- rukkhānaṁ āvenikabhāvadassanaṁ paṭhamanayo, rukkhānaṁ asādhāraṇa-
  bhāvadassanena pupphānaṁ āvenikabhāvadassanaṁ dutiyanayo. Paṭhamanaye vaṇṇādayo sarūpena
  gahitā, dutiyanaye nissayamukhenāti ayametesaṁ viseso.
        #[208] Kenāti kena puññakammena, kāyaṁ tāvatiṁsanti yojanā.
  Pucchitācikkhāti pucchitā tvaṁ ācikkha kathehi.
         Evaṁ bhagavatā pucchitā sā devatā imāhi gāthāhi byākāsi:-

  *  *  *  *  *  *
  Footnote: 1 Sī. puppharāgakakkeratanasaphūḷakādimaṇiratanānaṁ
  2 Ma. amatabbākavimalayakādi... 3 i.,Ma....bhāvadassanatthaṁ
-------------------------------------------------
[page 122]
          [209] "bhadditthikāti 1- Maṁ aññaṁsu 2- kimilāyaṁ upāsikā
                   saddhā sīlena sampannā saṁvibhāgaratā sadā.
          [210] Acchādanañca bhattañca senāsanaṁ padīpiyaṁ
                   adāsiṁ ujubhūtesu vippasannena cetasā.
          [211] Cātuddasiṁ pañcadasiṁ yā ca pakkhassa aṭṭhamī
                   pāṭihāriyapakkhañca aṭṭhaṅgasusamāgataṁ.
          [212] Uposathaṁ upavasissaṁ sadā sīlesu saṁvutā
                   saññamā saṁvibhāgā ca vimānaṁ āvasāmahaṁ.
          [213] Pāṇātipātā viratā musāvādā ca saññatā
                   theyyā ca aticārā ca majjapānā ca ārakā.
          [214] Pañcasikkhāpade ratā ariyasaccāna kovidā
                   upāsikā cakkhumato appamādavihārinī.
                            Katāvāsā katakusalā tato cutā
                            sayampabhā anuvīcarāmi nandanaṁ.
          [215] Bhikkhū cāhaṁ paramahitānukampake
                            abhojayiṁ tapassiyugaṁ mahāmuniṁ
                            katāvāsā katakusalā tato cutā
                            sayampabhā anuvicarāmi nandanaṁ.

  *  *  *  *  *  *
  Footnote: 1 Sī. bhadditthīti 2 ka. aññiṁsu
-------------------------------------------------
[page 123]
          [216] Aṭṭhaṅgikaṁ aparimitaṁ sukhāvahaṁ
                            uposathaṁ satatamupāvasiṁ ahaṁ
                            katāvāsā katakusalā tato cutā
                            sayampabhā anuvicarāmi nandanan"ti.
         #[209-214] Tattha bhadditthikāti 1- maṁ aññaṁsu, kimilāyaṁ upāsikāti
  ācārasampattiyā saccakiriyāya ubbattamānamahoghanivattanena akhaṇḍasīlāti
  sañjātanicchayā bhaddā sundarā ayaṁ itthī, tasmā "bhadditthikā upāsikā"ti ca maṁ
  kimilanagaravāsino jāniṁsu. Saddhā sīlena sampannātiādi heṭṭhā vuttanayattā
  uttānatthameva.
         Apica "saddhā"ti iminā saddhādhanaṁ, "saṁvibhāgaratā, acchādanañca bhattañca,
  senāsanaṁ padīpiyaṁ. Adāsiṁ ujubhūtesu, vippasannena cetasā"ti iminā cāgadhanaṁ,
  "sīlena sampannā, cātuddasiṁ pañcadasiṁ .pe. Pañcasikkhāpade ratā"ti iminā
  sīladhanaṁ hiridhanaṁ ottappadhanañca, "ariyasaccāna kovidā"ti iminā sutadhanaṁ paññādhanañca
  dassitanti sā attano sattavidhāriyadhanapaṭilābhaṁ. "upāsikā Cakkhumato .pe.
  Anuvicarāmi nandanan"ti iminā tassa diṭṭhadhammikaṁ samparāyikañca ānisaṁsaṁ vibhāveti.
  Tattha katāvāsā nipphāditasucaritāvāsā. Sucaritakammaṁ hi tadatte āyatiṁ ca
  sukhāvāsahetutāya "sukhavihārassa āvāso"ti vuccati. Tenāha "katakusalā"ti.
        #[215] Pubbe anāmasitakhettavisesaṁ attano dānamayaṁ puññaṁ vatvā idāni
  tassa āyatanagatataṁ dassetuṁ "bhikkhū cā"tiādi vuttaṁ. Tattha bhikkhūti anavasesabhinna-
  kilesatāya bhikkhū. Paramahitānukampaketi paramaṁ ativiya diṭṭhadhammikādinā hitena
  anuggāhake. Abhojayinti paṇītena bhojanena bhojesiṁ. Tapassiyuganti uttamena tapasā

  *  *  *  *  *  *
  Footnote: 1 Sī. bhadditthīti
-------------------------------------------------
[page 124]
  Sabbakilesamalaṁ 1- tāpetvā samucchinditvā ṭhitattā tapassibhūtaṁ yugaṁ. Mahāmuninti
  tato eva mahāisibhūtaṁ, mahato vā attano visayassa mahanteneva ñāṇena munanato
  paricchindanato mahāmuniṁ. Sabbametaṁ dve aggasāvake sandhāya vadati.
        #[216] Aparimitaṁ sukhāvahanti anunāsikalopaṁ akatvā vuttaṁ. "yāvañcidaṁ
  Bhikkhave na sukaraṁ akkhānena pāpuṇituṁ yāva sukhā saggā"ti 2- vacanato bhagavatopi
  vacanapathātītaparimāṇarahitasukhanibbattakaṁ attano vā ānubhāvena aparimitasukhāvahaṁ
  sukhassa āvahanakaṁ. Satatanti sabbakālaṁ. Taṁ taṁ uposatharakkhaṇadivasaṁ ahāpetvā,
  taṁ taṁ vā uposatharakkhaṇadivasaṁ akhaṇḍaṁ katvā paripuṇṇaṁ katvā satataṁ vā sabbakālaṁ
  sukhāvahanti yojanā. Sesaṁ heṭṭhā vuttanayameva.
         Atha bhagavā mātudevaputtappamukhānaṁ dasasahassilokadhātuvāsīnaṁ devabrahmasaṅghānaṁ
  tayo māse abhidhammapiṭakaṁ desetvā manussalokaṁ āgantvā bhadditthikāvimānaṁ 3-
  bhikkhūnaṁ desesi, sā desanā sampattaparisāya sātthikā ahosīti.
                     Bhadditthikāvimānavaṇṇanā niṭṭhitā.
                         -----------------
                      23. 6. Soṇadinnāvimānavaṇṇanā
         abhikkantena vaṇṇenāti soṇadinnāvimānaṁ. Tassa kā uppatti? bhagavā
  sāvatthiyaṁ viharati jetavane. Tena ca samayena nāḷandāyaṁ soṇadinnā nāma ekā
  upāsikā saddhā pasannā bhikkhūnaṁ catūhi paccayehi sakkaccaṁ upaṭṭhahantī suvisuddha-
  niccasīlā aṭṭhaṅgasamannāgataṁ uposathampi upavasati. Sā dhammasavanasappāyaṁ paṭilabhitvā

  *  *  *  *  *  *
  Footnote: 1 Sī.,i. sabbasaṁkilesapakkhaṁ 2 Ma.u. 14/255/223 atthato samānaṁ
  3 chaṂa.,ka. bhadditthivimānaṁ
-------------------------------------------------
[page 125]
  Upanissayasampannatāya catusaccakammaṭṭhānaṁ paribrūhantī 1- sotāpannā ahosi. Atha
  aññatarena rogena phuṭṭhā kālaṁ katvā tāvatiṁsesu uppajji. Taṁ āyasmā
  mahāmoggallāno:-
         [217] "abhikkantena Vaṇṇena yā tvaṁ tiṭṭhasi devate
                  obhāsentī disā sabbā osadhī viya tārakā.
         [218] Kena te'tādiso vaṇṇo kena te idha mijjhati
                  uppajjanti ca te bhogā ye keci manaso piyā.
         [219] Pucchāmi taṁ devi mahānubhāve
                          manussabhūtā kimakāsi puññaṁ
                          kenāsi evañjalitānubhāvā
                          vaṇṇo ca te sabbadisā pabhāsatī"ti
  imāhi tīhi gāthāhi paṭipucchi.
         [220] Sā devatā attamanā moggallānena pucchitā
                  pañhaṁ puṭṭhā viyākāsi yassa kammassidaṁ phalaṁ.
         [221] "soṇadinnāti Maṁ aññaṁsu 2- nāḷandāyaṁ upāsikā
                  saddhā sīlena sampannā saṁvibhāgaratā sadā.
         [222] Acchādanañca bhattañca senāsanaṁ padīpiyaṁ
                  adāsiṁ ujubhūtesu vippasannena cetasā.
         [223] Cātuddasiṁ pañcadasiṁ yā ca pakkhassa aṭṭhamī
                  pāṭihāriyapakkhañca aṭṭhaṅgasusamāgataṁ

  *  *  *  *  *  *
  Footnote: 1 Sī. paṭiggaṇhantī 2 ka. aññiṁsu
-------------------------------------------------
[page 126]
         [224] Uposathaṁ upavasissaṁ sadā sīlesu saṁvutā
                  saññamā saṁvibhāgā ca vimānaṁ āvasāmahaṁ.
         [225] Pāṇātipātā viratā musāvādā ca saññatā
                  theyyā ca aticārā ca majjapānā ca ārakā.
         [226] Pañcasikkhāpade ratā ariyasaccāna kovidā
                  upāsikā cakkhumato gotamassa yasassino.
         [227] Tena me'tādiso vaṇṇo tena me idha mijjhati
                  uppajjanti ca me bhogā ye keci manaso piyā.
         [228] Akkhāmi te bhikkhu mahānubhāva
                            manussabhūtā yamakāsi puññaṁ
                            tenamhi evañjalitānubhāvā
                            vaṇṇo ca me sabbadisā pabhāsatī"ti
  devatā byākāsi. Taṁ sabbaṁ heṭṭhā vuttanayameva.
                     Soṇadinnāvimānavaṇṇanā niṭṭhitā.
                         ----------------
                      24. 7. Uposathāvimānavaṇṇanā
      abhikkantena vaṇṇenāti uposathāvimānaṁ. 1- Tassa kā uppatti 1-? idha
  aṭṭhuppattiyaṁ sākete uposathā nāma ekā upāsikāti ayameva viseso, sesaṁ
  anantaravimānasadisaṁ. Tena vuttaṁ:-

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 127]
          [229] "abhikkantena Vaṇṇena .pe.
                          Vaṇṇo ca te sabbadisā pabhāsatī"ti.
          [232] Sā devatā attamanā .pe. Yassa kammassidaṁ phalaṁ.
          [233] "uposathāti Maṁ aññaṁsu sāketāyaṁ upāsikā
                   saddhā sīlena sampannā saṁvibhāgaratā sadā.
          [234] Acchādanañca bhattañca senāsanaṁ padīpiyaṁ
                   adāsiṁ ujubhūtesu vippasannena cetasā.
          [235] Cātuddasiṁ pañcadasiṁ yā ca pakkhassa aṭṭhamī
                   pāṭihāriyapakkhañca aṭṭhaṅgasusamāgataṁ.
          [236] Uposathaṁ upavasissaṁ 1- sadā sīlesu saṁvutā
                   saññamā saṁvibhāgā ca vimānaṁ āvasāmahaṁ.
          [237] Pāṇātipātā viratā musāvādā ca saññatā
                   theyyāca aticārā ca majjapānā ca ārakā.
          [238] Pañcasikkhāpade ratā ariyasaccāna kovidā
                   upāsikā cakkhumato gotamassa yasassino.
          [239] Tena me'tādiso vaṇṇo .pe.
                          Vaṇṇo ca me sabbadisā pabhāsatī"ti
  devatā byākāsi. Puna attano ekaṁ dosaṁ dassentī:-

  *  *  *  *  *  *
  Footnote: 1 ka. upavasiṁ
-------------------------------------------------
[page 128]
         [241] "abhikkhaṇaṁ Nandanaṁ sutvā chando me udapajjatha 1-
                  tattha cittaṁ paṇidhāya upapannāmhi nandanaṁ.
         [242] Nākāsiṁ satthu vacanaṁ buddhassādiccabandhuno
                  hīne cittaṁ paṇidhāya sāmhi pacchānutāpinī"ti
  dve gāthā abhāsi.
        #[233] Tattha uposathāti maṁ aññaṁsūti "uposathā"ti iminā nāmena maṁ
  manussā jāniṁsu. Sāketāyanti sāketanagare.
        #[241] Abhikkhaṇanti abhiṇhaṁ. Nandanaṁ sutvāti "tāvatiṁsabhavane nandanavanaṁ
  nāma edisañca edisañcā"ti tattha nānāvidhaṁ dibbasampattiṁ sutvā. Chandoti
  tannibbattakapuññakammassa kāraṇabhūto kusalacchando, tatrūpapattiyā patthanābhūto
  taṇhāchando vā. Udapajjathāti 1- uppajjittha. Tatthāti tāvatiṁsabhavane,
  nandanāpadesenapi hi taṁ devalokaṁ vadati. Upapannāmhīti uppannā nibbattā amhi.
        #[242] Nākāsiṁ satthu vacananti "nāhaṁ bhikkhave appamattakampi bhavaṁ
  vaṇṇemī"tiādinā 2- satthārā vuttavacanaṁ na kariṁ, bhāvesu chandarāgaṁ na pajahinti
  attho. Ādicco gotamagotto, bhagavāpi gotamagottoti sagottatāya vuttaṁ
  "buddhassādiccabandhuno"ti. Atha vā ādiccassa bandhu ādiccabandhu, bhagavā. Taṁ
  paṭicca tassa ariyāya jātiyā jātattā ādicco vā bandhu etassa
  orasaputtabhāvatoti ādiccabandhu, bhagavā. Tathā hi vuttaṁ:-
                  "yo andhakāre tamasī pabhaṅkaro
                   verocano maṇḍalī uggatejo

  *  *  *  *  *  *
  Footnote: 1 Sī. upapajjathāti 2 aṅ.ekaka. 20/320/36
-------------------------------------------------
[page 129]
                   Mā rāhu gilī caramantalikkhe
                   pajaṁ mamaṁ rāhu pamuñca sūriyan"ti. 1-
       Hīneti lāmake. Attano bhavābhiratiṁ sandhāya vadati. Sāmhīti sā amhi.
       Evaṁ tāya devatāya bhavābhiratinimitte 2- uppannavippaṭisāre pavedite thero
  bhavassa paricchinnāyubhāvavibhāvanamukhena āyatiṁ manussattabhāve ṭhatvā vaṭṭadukkhassa
  samatikkamo kātuṁ sukaro, sabbaso khīṇāsavabhāvo nāma mahānisaṁsoti ca
  samassāsetuṁ:-
         [243] "kīva Ciraṁ vimānasmiṁ idha vassasuposathe 3-
                  devate pucchitācikkha yadi jānāsi āyuno"ti
  gāthamāha. Puna sā:-
         [244] "saṭṭhi Vassahassāni 4- tisso ca vassakoṭiyo 4-
                  idha ṭhatvā mahāmuni ito cutā gamissāmi
                  manussānaṁ sahabyatan"ti
  āha. Puna thero:-
         [245] "mā Tvaṁ uposathe bhāyi sambuddhenāsi byākatā
                  sotāpannā visesayi pahīnā tava duggatī"ti
  imāya gāthāya samuttejesi.

  *  *  *  *  *  *
  Footnote: 1 saṁ.sa. 15/91/59 2 ka. bhavābhiratinimmite
  3 chaṂa....vimānamhi idha vacchasuposathe 4-4 pāli. ime pāṭhā na dissanti
-------------------------------------------------
[page 130]
        #[243-4] Tattha kīva ciranti kittakaṁ addhānaṁ. Idhāti imasmiṁ devaloke,
  idha vā vimānasmiṁ, āyunoti āyu, noti nipātamattaṁ. Āyuno vā cirācirabhāvaṁ,
  atha vā yadi jānāsi āyunoti attho. Mahāmunīti theraṁ ālapati.
        #[245] Mā tvaṁ uposathe bhāyīti bhadde uposathe tvaṁ mā bhāyi.
  Kasmā? yasmā sambuddhenāsi byākatā. Kinti? sotāpannā visesayīti.
  Maggaphalasaññitaṁ visesaṁ yātā adhigatā, tasmā pahīnā tava sabbāpi duggatīti
  imampi visesaṁ yātāti visesayi. Sesaṁ vuttanayameva.
                      Uposathāvimānavaṇṇanā niṭṭhitā.
                       --------------------
                     25. 8. Suniddāvimānavaṇṇanā 1-
         aṭṭhamavimānaṁ rājagahanidānaṁ. Aṭṭhuppattiyaṁ yathākkamaṁ "suniddā 2- nāma
  upāsikā .pe. Gotamassa yasassino. Tena me'tādiso vaṇṇo .pe. Suniddā 3-
  nāma upāsikā"ti vattabbaṁ. Sesaṁ vuttanayameva. Gāthāsupi apubbaṁ natthi. Tathā
  hi ekaccesu potthakesu pāḷi peyyālavasena ṭhapitāti. Tena vuttaṁ:-
         [246-8] "abhikkantena Vaṇṇena .pe.
                        Vaṇṇo ca te sabbadisā pabhāsatīti.
         [249] Sā devatā attamanā .pe. Yassa kammassidaṁ phalaṁ.

  *  *  *  *  *  *
  Footnote: 1 chaṂa. 8-9 niddā-suniddāvimānavaṇṇanā 2 Sī. saddhā 3 Sī. sunandā
-------------------------------------------------
[page 131]
         [250] Suniddāti 1- maṁ aññaṁsu rājagahasmiṁ upāsikā
                saddhā sīlena sampannā saṁvibhāgaratā sadā.
         [251] Acchādanañca bhattañca senāsanaṁ padīpiyaṁ
                adāsiṁ ujubhūtesu vippasannena cetasā.
         [252] Cātuddasiṁ pañcadasiṁ yā ca pakkhassa aṭṭhamī
                pāṭihāriyapakkhañca aṭṭhaṅgasusamāgataṁ.
         [253] Uposathaṁ upavasissaṁ 2- sadā sīlesu saṁvutā
                saññamā saṁvibhāgā ca vimānaṁ āvasāmahaṁ.
         [254] Pāṇātipātā viratā musāvādā ca saññatā
                theyyā ca aticārā ca majjapānā ca ārakā.
         [255] Pañcasikkhāpade ratā ariyasaccāna kovidā
                upāsikā cakkhumato gotamassa yasassino.
         [256] Tena me'tādiso vaṇṇo tena me idha mijjhati
                uppajjanti ca me bhogā ye keci manaso piyā.
                               .pe.
                        Tenamhi evañjalitānubhāvā
                     vaṇṇo ca me sabbadisā pabhāsatī"ti.
                       Suniddāvimānavaṇṇanā niṭṭhitā.

  *  *  *  *  *  *
  Footnote: 1 chaṂa. niddāti 2 ka. upavasiṁ
-------------------------------------------------
[page 132]
                     26. 9. Sudinnāvimānavaṇṇanā 1-
       navamavimānaṁ rājagahanidānaṁ. Aṭṭhupattiyaṁ yathākkamaṁ "sudinnā nāma
  upāsikā .pe. Gotamassa yasassino. Tena me'tādiso vaṇṇo .pe. Sudinnā
  nāma upāsikā"ti vattabbaṁ. Sesaṁ vuttanayameva. Gāthāsupi apubbaṁ natthi. Tathā
  hi ekaccesu potthakesu pāḷi peyyālavasena ṭhapitāti. Tena vuttaṁ:-
         [258-60] "abhikkantena Vaṇṇena .pe.
                          Vaṇṇo ca te sabbadisā pabhāsatīti.
         [261] Sā devatā attamanā .pe. Yassa kammassidaṁ phalaṁ.
         [262-7] Sudinnāti 2- maṁ aññaṁsu rājagahasmiṁ upāsikā
                                 .pe.
                 Upāsikā cakkhumato gotamassa yasassino.
         [268-9] Tena me'tādiso vaṇṇo .pe.
                          Vaṇṇo ca me sabbadisā pabhāsatī"ti.
                      Sudinnāvimānavaṇṇanā niṭṭhitā.
                         ----------------
                   27. 10. Paṭhamabhikkhādāyikāvimānavaṇṇanā
        abhikkantena vaṇṇenāti paṭhamabhikkhādāyikāvimānaṁ. 3- Tassa kā uppatti? bhagavā
  sāvatthiyaṁ viharati jetavane. Tena ca samayena uttaramadhurāyaṁ aññatarā itthī khīṇāyukā

  *  *  *  *  *  *
  Footnote: 1 chaṂa. suniddā..., Sī. sunandā....
  2 Sī. sunandāti, chaṂa. suniddāti 2 chaṂa. bhikkhādāyikāvimānaṁ
-------------------------------------------------
[page 133]
  Hoti apāye uppajjanārahā. Bhagavā puccūsavelāyaṁ mahākaruṇāsamāpattito
  vuṭṭhāya lokaṁ volokento taṁ itthiṁ apāye uppajjanārahaṁ disvā mahākaruṇāya
  sañcoditamānaso taṁ sugatiyaṁ patiṭṭhāpetkāmo eko adutiyo madhuraṁ agamāsi. Gantvā
  pubbaṇhasamayaṁ nivāsetvā pattacīvaraṁ ādāya bahinagaraṁ piṇḍāya pāvisi. Tena
  samayena sā itthī gehe āhāraṁ sampādetvā ekamante paṭisāmetvā ghaṭaṁ
  gahetvā udakatitthaṁ gantvā nhāyitvā ghaṭena udakaṁ gahetvā attano gehaṁ
  gacchantī antarāmagge bhagavantaṁ passitvā "api bhante piṇḍo laddho"ti vatvā
  "labhissāmī"ti ca bhagavatā vutte aladdhabhāvaṁ ñatvā ghaṭaṁ ṭhapetvā bhagavantaṁ
  upasaṅkamitvā vanditvā "ahaṁ bhante piṇḍapātaṁ dassāmi, adhivāsethā"ti āha.
  Adhivāsesi bhagavā tuṇhībhāvena. Sā bhagavato adhivāsanaṁ viditvā paṭhamataraṁ gantvā
  sittasammaṭṭhe padese āsanaṁ paññāpetvā bhagavato pavesanaṁ udikkhamānā aṭṭhāsi.
  Bhagavā gehaṁ pavisitvā paññatte āsane nisīdi. Atha sā bhagavantaṁ bhojesi,
  bhagavā katabhattakicco onītapattapāṇī tassā anumodanaṁ katvā pakkāmi. Sā
  anumodanaṁ sutvā anappakaṁ pītisomanassaṁ paṭisaṁvedentī yāva cakkhupathasamatikkamā
  buddhārammaṇaṁ pītiṁ avijahantī namassamānā aṭṭhāsi.
         Sā katipayadivasātikkameneva kālaṁ katvā tāvatiṁsabhavane nibbatti,
  accharāsahassañcassā parivāro ahosi. Taṁ āyasmā mahāmoggallāno 1-:-
          [270] "abhikkantena Vaṇṇena .pe. Osadhī viya tārakā.
          [271] Kena te'tādiso vaṇṇo .pe.
                        Vaṇṇo ca te sabbadisā pabhāsatī"ti
  gāthāhi pucchi.

  *  *  *  *  *  *
  Footnote: 1 Sī. athāyasmā mahāmoggallāno devacārikaṁ caranto taṁ devataṁ mahatiyā deviddhiyā
  mahantena devatānubhāvena buddhañāṇenapi paricchinditumasakkuṇeyyaṁ
  dibbavibhūtimanubhavantiṁ disvā imāhi gāthāhi tāya katapuññakammaṁ pucchi.
-------------------------------------------------
[page 134]
          [273] Sā devatā attamanā .pe. Yassa kammassidaṁ phalaṁ.
          [274] "ahaṁ Manussesu manussabhūtā
                          purimāya jātiyā manussaloke.
          [275] Addasaṁ virajaṁ buddhaṁ vippasannamanāvilaṁ
                   tassa adāsahaṁ bhikkhaṁ pasannā sehi pāṇibhi.
          [276] Tena me'tādiso vaṇṇo .pe.
                          Vaṇṇo ca me sabbadisā pabhāsatī"ti
  devatā byākāsi. Sesaṁ sabbaṁ heṭṭhā vuttanayattā uttānatthameva.
                   Paṭhamabhikkhādāyikāvimānavaṇṇanā niṭṭhitā.
                        ------------------
                  28. 11. Dutiyabhikkhādāyikāvimānavaṇṇanā
         abhikkantena vaṇṇenāti dutiyabhikkhādāyikāvimānaṁ. Tassa kā uppatti? bhagavā
  rājagahe viharati veḷuvane kalandakanivāpe. 1- Tattha aññatarā itthī saddhā pasannā
  aññataraṁ khīṇāsavattheraṁ piṇḍāya carantaṁ disvā attano gehaṁ pavesetvā bhojanaṁ
  adāsi. Sā aparena samayena kālaṁ katvā tāvatiṁsabhavane nibbatti. Sesaṁ
  anantaravimānasadisameva.
         [278] Abhikkantena vaṇṇena .pe. Sabbadisā pabhāsatīti.
         [281] Sā devatā attamanā .pe. Yassa kammassidaṁ phalaṁ.

  *  *  *  *  *  *
  Footnote: 1 chaṂa. veḷuvane kalandakanivāpeti padadvayaṁ na dissati
-------------------------------------------------
[page 135]
         [282] Ahaṁ manussesu manussabhūtā .pe.
                     Vaṇṇo ca me sabbadisā pabhāsatīti.
                   Dutiyabhikkhādāyikāvimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                         ekādasavatthupaṭimaṇḍitassa
                 dutiyassa cittalatāvaggassa atthavaṇṇanā niṭṭhitā.
                         ----------------
                          3. Pāricchattakavagga
                       29. 1. Uḷāravimānavaṇṇanā
         pāricchattakavagge uḷāro te yaso vaṇṇoti uḷāravimānaṁ. Tassa kā
  uppatti? bhagavā rājagahe viharati veḷuvane kalandakanivāpe. Tena samayena rājagahe
  āyasmato mahāmoggallānassa upaṭṭhākakule ekā dārikā dānajjhāsayā
  dānasaṁvibhāgaratā ahosi. Sā yaṁ tasmiṁ gehe purebhattaṁ khādanīyabhojanīyaṁ 1- uppajjati,
  tattha attanā laddhapaṭivīsato upaḍḍhaṁ deti, upaḍḍhaṁ attanā paribhuñjati, adatvā
  pana na bhuñjati, dakkhiṇeyye apassantīpi ṭhapetvā diṭṭhakāle deti, yācakānampi
  detiyeva. Athassā mātā "mama dhītā dānajjhāsayā dānasaṁvibhāgaratā"ti haṭṭhatuṭṭhā
  tassā diguṇaṁ bhāgaṁ deti. Dentī ca ekasmiṁ bhāge tāya saṁvibhāge kate puna
  aparaṁ deti, sā tatopi saṁvibhāgaṁ karotiyeva.

  *  *  *  *  *  *
  Footnote: 1 Sī.,i. khādanīyabhojanīyādiṁ
-------------------------------------------------
[page 136]
         Evaṁ gacchante kāle taṁ vayappattaṁ mātāpitaro tasmiṁyeva nagare aññatarasmiṁ
  kule kumārassa adaṁsu. Taṁ pana kulaṁ micchādiṭṭhikaṁ hoti assaddhaṁ appasannaṁ.
  Athāyasmā mahāmoggallāno rājagahe sapadānaṁ piṇḍāya caramāno tassā dārikāya
  sasurassa gehadvāre aṭṭhāsi. Taṁ disvā sā dārikā pasannacittā "pavisatha
  bhante"ti pavesetvā vanditvā sassuyā ṭhapitaṁ pūvaṁ taṁ apassantī "tassā kathetvā
  anumodāpessāmī"ti vissāsena gahetvā therassa adāsi, thero anumodanaṁ katvā
  pakkāmi. Dārikā "tumhehi ṭhapitaṁ pūvaṁ mahāmoggallānattherassa adāsin"ti sassuyā
  kathesi. Sā taṁ sutvā "kinnāmidaṁ pāgabbhiyaṁ, 1- ayaṁ mama santakaṁ anāpucchitvāva
  samaṇassa adāsī"ti taṁ taṭataṭāyamānā kodhābhibhūtā yuttāyuttaṁ acintentī purato
  ṭhitaṁ musalakhaṇḍaṁ gahetvā aṁsakūṭe pahari. Sā sukhumālatāya parikkhīṇāyukatāya ca
  teneva pahārena balavadukkhābhibhūtā hutvā katipāheneva kālaṁ katvā tāvatiṁsesu
  nibbatti. Tassā satipi aññasmiṁ sucaritakamme therassa katadānameva sātisayaṁ hutvā
  upaṭṭhāsi. Taṁ āyasmā mahāmoggallāno heṭṭhā vuttanayeneva gantvā:-
         [286] "uḷāro Te yaso vaṇṇo sabbā obhāsate disā
                  nāriyo naccanti gāyanti devaputtā alaṅkatā.
         [287] Modenti parivārenti tava pūjāya devate
                  sovaṇṇāni vimānāni tavimāni sudassane.
         [288] Tuvaṁsi issarā tesaṁ sabbakāmasamiddhinī
                  abhijātā mahantāsi devakāye pamodasi
                  devate pucchitācikkha kissa 2- kammassidaṁ phalan"ti.
  Tīhi gāthāhi pucchi.

  *  *  *  *  *  *
  Footnote: 1 Ma. pāgabbiyaṁ 2 ka. yassa
-------------------------------------------------
[page 137]
        #[286] Tattha yasoti parivāro. Vaṇṇoti vaṇṇanibhā sarīrobhāso.
  "uḷāro"ti Pana visesetvā vuttattā tassā devatāya parivārasampatti ca vaṇṇa-
  sampatti ca vuttā 1- hoti. Tāsu "uḷāro te vaṇṇo"ti saṅkhepato vuttaṁ vaṇṇa-
  sampattiṁ visayavasena vitthārato dassetuṁ "sabbā obhāsate disā"ti vatvā "uḷāro
  te yaso"ti vuttaṁ parivārasampattiṁ vatthuvasena vitthārato dassetuṁ "nāriyo
  naccantī"tiādi vuttaṁ. Tattha sabbā obhāsate disāti sabbāsu disāsu 2- vijjotate,
  sabbā vā disā obhāsayate, vijjotayatīti attho. "obhāsate"ti Padassa
  "obhāsante"ti keci vacanavipallāsena atthaṁ vadanti, tehi "vaṇṇenā"ti vibhatti
  vipariṇāmetabbā. 3- Vaṇṇenāti ca hetumhi karaṇavacanaṁ, vaṇṇena hetubhūtenāti attho.
  "sabbā Disā"ti ca jātivasena disāsāmaññe apekkhite vacanavipallāsenapi payojanaṁ
  natthi. Nāriyoti etthāpi "alaṅkatā"ti padaṁ ānetvā sambandhitabbaṁ. Devaputtāti
  ettha casaddo luttaniddiṭṭho. Tena nāriyo devaputtā cāti samuccayo veditabbo.
        #[287] Modentīti pamodayanti. Pūjāyāti pūjanatthaṁ pūjānimittaṁ vā,
  naccanti gāyantīti yojanā. Tavimānīti tava vimāni.
        #[288] Sabbakāmasamiddhinīti sabbehi pañcahi kāmaguṇehi, sabbehi vā tayā
  kāmitehi icchitehi vatthūhi samiddhā. Abhijātāti sujātā. Mahantāsīti mahatī
  mahānubhāvā asi. Devakāye pamodasīti imasmiṁ devanikāye dibbasampattihetukena
  paramena pamodanena pamodasi.
         Evaṁ therena pucchitā sā devatā tamatthaṁ vissajjesi:-
         [289] "ahaṁ Manussesu manussabhūtā
                         purimāya jātiyā manussaloke

  *  *  *  *  *  *
  Footnote: 1 Ma. yuttā 2 Ma. sabbā disā 3 Ma. vibhattiṁ pariṇāmenti
-------------------------------------------------
[page 138]
                         Dussīlakule 1- suṇisā ahosiṁ
                         assaddhesu kadariyesu ahaṁ.
         [290] Saddhā sīlena sampannā saṁvibhāgaratā sadā
                piṇḍāya caramānassa apūvaṁ te adāsahaṁ.
         [291] Tadāhaṁ sassuyā'cikkhiṁ `samaṇo āgato idha
                tassa adāsahaṁ pūvaṁ pasannā sehi pāṇibhi.'
         [292] Itissā sassu paribhāsi avinītāsi tvaṁ vadhu 2-
                na maṁ sampucchituṁ icchi `samaṇassa dadāmahaṁ.'
         [293] Tato me sassu kupitā pahāsi musalena maṁ
                kūṭaṅgacchi avadhi maṁ nāsakkhiṁ jīvituṁ ciraṁ.
         [294] Sā ahaṁ kāyassa bhedā vippamuttā tato cutā
                devānaṁ tāvatiṁsānaṁ upapannā sahabyataṁ.
         [295] Tena me'tādiso vaṇṇo .pe.
                         Vaṇṇo ca me sabbadisā pabhāsatī"ti.
        #[289] Tattha assaddhesūti ratanattayasaddhāya kammaphalasaddhāya ca abhāvena
  assaddhesu, thaddhamacchariyatāya kadariyesu sassuādīsu ahaṁ saddhā sīlena sampannā
  ahosinti yojanā.
        #[290-1] Apūvanti kapallapūvaṁ. Teti nipātamattaṁ. Sassuyā ācikkhiṁ
  gahitabhāvañāpanatthañca anumodanatthañcāti adhippāyo.

  *  *  *  *  *  *
  Footnote: 1 pāli. dussīle kule 2 pāḷiyaṁ avinītā tvaṁ vadhū
-------------------------------------------------
[page 139]
        #[292] Itissāti ettha assāti nipātamattaṁ. Samaṇassa dadāmahanti ahaṁ
  samaṇassa apūvaṁ dadāmīti. Yasmā na maṁ sampucchituṁ icchi, tasmā tvaṁ vadhu
  avinītāsīti sassu paribhāsīti yojanā.
        #[293] Pahāsīti pahari. Kūṭaṅgacchi avadhi manti ettha kūṭanti aṁsakūṭaṁ vuttaṁ
  purimapadalopena, kūṭameva aṅganti kūṭaṅgaṁ, taṁ chindatīti kūṭaṅgacchi. Evaṁ kodhā-
  bhibhūtā hutvā maṁ avadhi, mama aṁsakūṭaṁ chindi, teneva upakkamena matattā maṁ māresīti
  attho. Tenāha "nāsakkhiṁ jīvituṁ ciran"ti.
        #[294] Vippamuttāti tato dukkhato suṭṭhu muttā. Sesaṁ vuttanayameva.
                       Uḷāravimānavaṇṇanā niṭṭhitā.
                        ------------------
                     30. 2. Ucchudāyikāvimānavaṇṇanā
         obhāsayitvā paṭhaviṁ sadevakanti ucchudāyikāvimānaṁ. Tassa kā uppatti?
  bhagavā rājagahe viharatītiādi sabbaṁ anantaravimāne vuttasadisaṁ. Ayaṁ pana
  viseso:- idha ucchu dinnā, sassuyā ca pīṭhakena pahaṭā taṁkhaṇaññeva matā
  tāvatiṁsesu uppannā tassaṁyeva rattiyaṁ therassa upaṭṭhānaṁ āgatā kevalakappaṁ
  gijjhakūṭaṁ cando viya sūriyo viya ca obhāsentī theraṁ vanditvā pañjalikā namassamānā
  ekamantaṁ aṭṭhāsi. Atha naṁ thero:-
         [296] "obhāsayitvā Paṭhaviṁ sadevakaṁ
                         atirocasi candimasūriyā viya
                         siriyā ca vaṇṇena yasena tejasā
                         brahmāva deve tidase sahindake.
-------------------------------------------------
[page 140]
         [297] Pucchāmi taṁ uppalamāladhārinī
                        āveḷinī kañcanasannibhattace
                        alaṅkate uttamavatthadhārinī
                        kā tvaṁ subhe devate vandase mamaṁ.
         [298] Kiṁ tvaṁ pure kammamakāsi attanā
                        manussabhūtā purimāya jātiyā
                        dānaṁ suciṇṇaṁ atha sīlasaṁyamaṁ
                        kenūpapannā sugatiṁ yasassinī.
                Devate pucchitācikkha kissa kammassidaṁ phalan"ti
  imāhi gāthāhi pucchi.
        #[296-7] Tattha obhāsayitvā paṭhaviṁ sadevakanti candimasūriyarasmisammissehi
  sinerupassaviniggatehi pabhāvisarehi vijjotayamānatāya devena ākāsena sahāti sadevakaṁ
  upagatabhūmibhāgabhūtaṁ imaṁ paṭhaviṁ vijjotetvā, ekobhāsaṁ ekapajjotaṁ katvāti attho.
  Obhāsayitvā paṭhaviṁ candimasūriyā viyāti yojanā. Atirocasīti atikkamitvā
  rocasi. 1- Taṁ pana atirocanaṁ kena kiṁ viya kena vāti āha "siriyā"tiādi. Tattha
  siriyāti sobhaggādisobhāvisesena. Tejasāti attano ānubhāvena. Āveḷinīti
  ratanamayapupphāveḷavatī.
         Evaṁ therena pucchitā devatā imāhi gāthāhi vissajjesi:-
         [299] "idāni Bhante imameva gāmaṁ
                         piṇḍāya amhāka gharaṁ upāgami

  *  *  *  *  *  *
  Footnote: 1 Sī. sobhasi
-------------------------------------------------
[page 141]
                         Tato te ucchussa adāsi khaṇḍikaṁ
                         pasannacittā atulāya pītiyā.
          [300] Sassu ca pacchā anuyuñjate mamaṁ
                         kahannu ucchuṁ vadhuke avākiri
                         na chaḍḍitaṁ no pana 1- khāditaṁ mayā
                         santassa bhikkhussa sayaṁ adāsahaṁ.
          [301] Tuyhaṁ nvidaṁ issariyaṁ atho mama
                         itissā sassu paribhāsate mamaṁ
                         pīṭhaṁ gahetvā pahāraṁ adāsi me
                         tato cutā kālakatāmhi devatā.
          [302] Tadeva kammaṁ kusalaṁ kataṁ mayā
                         sukhañca kammaṁ anubhomi attanā
                         devehi saddhiṁ paricārayāmahaṁ
                         modāmahaṁ kāmaguṇehi pañcahi.
          [303] Tadeva kammaṁ kusalaṁ kataṁ mayā
                         sukhañca kammaṁ anubhomi attanā
                         devindaguttā tidasehi rakkhitā
                         samappitā kāmaguṇehi pañcahi.
          [304] Etādisaṁ puññaphalaṁ anappakaṁ
                         mahāvipākā mama ucchudakkhiṇā

  *  *  *  *  *  *
  Footnote: 1 ka. na ca
-------------------------------------------------
[page 142]
                         Devehi saddhiṁ paricārayāmahaṁ
                         modāmahaṁ kāmaguṇehi pañcahi.
          [305] Etādisaṁ puññaphalaṁ anappakaṁ
                         mahājutikā mama ucchudakkhiṇā
                         devindaguttā tidasehi rakkhitā
                         sahassanettoriva nandane vane.
          [306] Tuvañca bhante anukampakaṁ viduṁ
                         upecca vandiṁ kusalañca pucchisaṁ
                         tato te ucchussa adāsi khaṇḍikaṁ
                         pasannacittā atulāya pītiyā"ti
         #[299] tattha idānīti anantarātītadivasattā āha, adhunāti attho. Imameva
  gāmanti imasmiṁyeva gāme, rājagahaṁ sandhāya vadati. Vuttaṁ hi "gāmopi nigamopi
  nagarampi `gāmo' icceva vuccatī"ti. Bhummatthe cetaṁ upayogavacanaṁ. Upāgamīti upagato
  ahosi. 1- Atulāyāti anupamāya, appamāṇāya vā.
         #[300] Avākirīti apanesi chaḍḍesi, vināsesi vā. Santassāti sādhurūpassa
  santakilesassa 2- parissamamappattassa 3- vā.
         #[301] Tuyhaṁ nūti nusaddo anattamanatāsūcane nipāto, so "mamā"ti
  etthāpi ānetvā yojetabbo "mama nū"ti. Idaṁ issariyanti gehe ādhipaccaṁ
  sandhāyāha. Tato cutāti tato manussalokato cutā. Yasmā ṭhitaṭṭhānato apagatāpi

  *  *  *  *  *  *
  Footnote: 1 Sī.,i. asi 2 Sī. santakilsegaṇassa 3 i.,Ma. parissamapattassa
-------------------------------------------------
[page 143]
  "cutā"ti Vuccati, tasmā cutiṁ visesetuṁ "kālakatā"ti vuttaṁ. Kālakatāpi ca na
  yattha katthaci nibbattā, apica kho devattaṁ upagatāti dassentī āha "amhi
  devatā"ti.
         #[302] Tadeva kammaṁ kusalaṁ kataṁ mayāti tadeva ucchukhaṇḍadānamattaṁ kusalaṁ
  kammaṁ kataṁ mayā, aññaṁ na jānāmīti attho. Sukhañca kammanti sukhañca
  kammaphalaṁ. Kammaphalaṁ hi idha "kamman"ti vuttaṁ uttarapadalopena, kāraṇopacārena
  vā "kusalānaṁ bhikkhave dhammānaṁ samādānahetu evamidaṁ puññaṁ pavaḍḍhati. 1- Anubhomi
  sakaṁ puññan"ti 2- ca ādīsu viya. Kammanti vā karaṇatthe upayogavacanaṁ, kammenāti
  attho. Kamme vā bhavaṁ kammaṁ yathā 3- kammanti. Atha vā kāmetabbatāya
  kammaṁ. Taṁ hi sukharajanīyabhāvato kāmūpasaṁhitaṁ kāmetabbanti kamanīyaṁ. Attanāti
  attanā eva, sayaṁvasitāya seribhāvena sayamevāti attho. Paricārayāmahaṁ
  attānanti purimagāthāya "attanā"ti vuttaṁ padaṁ vibhattivipariṇāmena "attānan"ti
  yojetabbaṁ.
         #[303-5] Devindaguttāti devindena sakkena guttā, devindo viya vā
  guttā mahāparivāratāya. Samappitāti suṭṭhu appitā samannāgatā. Mahāvipākāti
  vipulaphalā. Mahājutikāti mahātejā, mahānubhāvāti attho.
         #[306] Tuvanti taṁ. Anukampakanti kāruṇikaṁ. Vidunti sappaññaṁ, sāvaka-
  pāramiyā matthakaṁ pattanti attho. Upeccāti upagantvā. Vandinti pañcapatiṭṭhitena
  abhivādayiṁ. Kusalañca ārogyaṁ pucchisaṁ apucchiṁ, atulāya pītiyā idañca kusalaṁ
  anussarāmīti adhippāyo. Sesaṁ heṭṭhā vuttanayameva.
                     Ucchudāyikāvimānavaṇṇanā niṭṭhitā.

  *  *  *  *  *  *
  Footnote: 1 dī.pā. 11/80/49 2 khu.vimāna. 26/133/20 3 Ma. yathāha
-------------------------------------------------
[page 144]
                      31. 3. Pallaṅkavimānavaṇṇanā
        pallaṅkaseṭṭhe maṇisovaṇṇacitteti pallaṅkavimānaṁ. Tassa kā uppatti? bhagavā
  sāvatthiyaṁ viharati jetavane anāthapiṇḍikassa ārāme. 1- Tena ca samayena sāvatthiyaṁ
  aññatarassa upāsakassa dhītā kulapadesādinā sadisassa tattheva aññatarassa
  kulaputtassa dinnā. Sā ca hoti akkodhanā sīlācārasampannā patidevatā
  samādinnapañcasīlā, uposathe sakkaccaṁ uposathasīlāni ca rakkhati. Sā aparabhāge
  kālaṁ katvā tāvatiṁsesu uppajji. Taṁ āyasmā mahāmoggallānatthero heṭṭhā
  vuttanayeneva gantvā:-
        [307] "pallaṅkaseṭṭhe Maṇisoṇṇacitte
                        pupphābhikiṇṇe sayane uḷāre
                        tatthacchasi devi mahānubhāve
                        uccāvacā iddhi vikubbamānā.
        [308] Imā ca te accharāyo samantato
                        naccanti gāyanti pamodayanti
                        deviddhipattāsi mahānubhāve
                        manussabhūtā kimakāsi puññaṁ
                        kenāsi evañjalitānubhāvā
                        vaṇṇo ca te sabbadisā pabhāsatī"ti
  gāthāhi pucchi. 2-
        Sāpissa imāhi gāthāhi byākāsi:-

  *  *  *  *  *  *
  Footnote: 1 chaṂa. anāthapiṇḍikassa ārāmeti pāṭhā na dissanti. evamuparipi 2 Sī. paṭipucchi
-------------------------------------------------
[page 145]
        [309] "ahaṁ Manussesu manussabhūtā
                        aḍḍhe kule suṇisā ahosiṁ
                        akkodhanā bhattu vasānuvattinī
                        uposathe appamattā ahosiṁ.
        [310] Manussabhūtā daharā apāpikā 1-
                        pasannacittā patimābhirādhayiṁ
                        divā ca ratto ca manāpacārinī
                        ahaṁ pure sīlavatī ahosiṁ.
        [311] Pāṇātipātā viratā acorikā
                        saṁsuddhakāyā sucibrahmacārinī
                        amajjapā no ca musā abhāṇiṁ
                        sikkhāpadesu paripūrakārinī.
        [312] Cātuddasiṁ pañcadasiṁ yā ca pakkhassa aṭṭhamī
                 pāṭihāriyapakkhañca pasannamānasā ahaṁ.
        [313] Aṭṭhaṅgupetaṁ anudhammacārinī
                        uposathaṁ pītimanā upāvasiṁ
                        imañca ariyaṁ aṭṭhaṅgavarehupetaṁ
                        samādiyitvā kusalaṁ sukhudrayaṁ.
                        Patimhi kalyāṇī vasānuvattinī 2-
                        ahosiṁ pubbe sugatassa sāvikā.

  *  *  *  *  *  *
  Footnote: 1 Sī. daharāsapāpikā 2 ka. kalyāṇavasānuvattinī
-------------------------------------------------
[page 146]
        [314] Etādisaṁ kusalaṁ jīvaloke
                         kammaṁ karitvāna visesabhāginī
                         kāyassa bhedā abhisamparāyaṁ
                         deviddhipattā sugatimhi āgatā.
        [315] Vimānapāsādavare manorame
                         parivāritā accharāsaṅgaṇena
                         sayaṁpabhā devagaṇā ramenti maṁ 1-
                         dīghāyukiṁ devavimānamāgatan"ti.
       #[307] Tattha pallaṅkaseṭṭheti pallaṅkavare uttamapallaṅke. Taṁyevassa seṭṭhataṁ
  dassetuṁ "maṇisoṇṇacitte"ti vuttaṁ, vividharatanaraṁsijālasamujjalehi maṇīhi ceva
  suvaṇṇena ca vicitte "tatthā"ti "sayane"ti ca vutte sayitabbaṭṭhānabhūte
  pallaṅkaseṭṭhe.
       #[308] Teti tuyhaṁ samantato. "pamodayantī"ti Padaṁ pana 2- apekkhitvā "tan"ti
  vibhatti vipariṇāmetabbā. Pamodayantīti vā pamodanaṁ karonti, pamodanaṁ tuyhaṁ
  uppādentīti attho.
       #[310] Daharā apāpikāti daharāpi 3- apāpikā. "daharāsu Pāpikā"ti vā
  pāṭho, soyevattho. "daharassāpāpikā"tipi Paṭhanti, daharassa sāmikassa apāpikā,
  sakkaccaṁ upaṭṭhānena anaticariyāya ca bhaddikāti attho. Tena vuttaṁ
  "pasannacittā"tiādi. Abhirādhayinti ārādhesiṁ. Rattoti rattiyaṁ.

  *  *  *  *  *  *
  Footnote: 1 ka. ramanti maṁ 2 Ma. parapadaṁ
  3 Sī. daharāsapāpikāti daharā āsiṁ
-------------------------------------------------
[page 147]
       #[311] Acorikāti coriyarahitā, adinnādānā paṭiviratāti attho. "viratā
  Ca coriyā"tipi pāṭho, theyyato ca viratāti attho. Saṁsuddhakāyāti
  parisuddhakāyakammantatāya sammadeva suddhakāyā, tato eva sucibrahmacārinī sāmikato
  aññattha abrahmacariyāsambhavato. Tathā hi vuttaṁ:-
                     "mayañca bhariyā nātikkamāma
                      amhepi bhariyā nātikkamanti
                      aññatra tāhi brahmacariyaṁ carāma
                      tasmā hi amhaṁ daharā na miyyare"ti. 1-
        Atha vā sucibrahmacārinīti sucino suddhassa brahmassa seṭṭhassa
  uposathasīlassa, maggabrahmacariyassa vā anurūpassa pubbabhāgabrahmacariyassa vasena
  sucibrahmacārinī.
       #[313] Anudhammacārinīti ariyānaṁ dhammassa anudhammaṁ caraṇasīlā. Imañca
  anantaraṁ vuttaṁ niddosatāya ariyaṁ, aṭṭhaṅgavarehi 2- aṭṭhahi uttamaṅgehi ariyattā
  eva vā ariyaṭṭhaṅgavarehi upetaṁ ārogyaṭṭhena anavajjaṭṭhena ca kusalaṁ sukhavipākatāya
  sukhānisaṁsatāya ca sukhudrayaṁ upāvasinti yojanā.
       #[314] Visesabhāginīti visesassa dibbassa sampattibhavassa bhāginī.
  Sugatimhi āgatāti sugatiṁ āgatā upagatā, sugatimhi vā sugatiyaṁ dibbasampattiyaṁ
  āgatā. "sugatiṁ Hi āgatā"tipi pāṭho tattha hīti nipātamattaṁ, hetuattho vā,
  yasmā sugatiṁ āgatā, tasmā visesabhāginīti yojanā.

  *  *  *  *  *  *
  Footnote: 1 khu.jāḍasaka. 27/1415/289 (syā) 2 Sī.,i. aṭṭhaṅgavarehīti
-------------------------------------------------
[page 148]
       #[315] Vimānapāsādavareti vimānesu uttamapāsāde, vimānasaṅkhāte vā
  aggapāsāde, vimāne vā vigatamāne appamāṇe mahante varapāsāde parivāritā
  accharāsaṅgaṇena sayaṁpabhā pamodāmi, "amhī"ti vā padaṁ ānetvā yojetabbaṁ.
  Dīghāyukinti heṭṭhimehi devehi dīghatarāyukatāya tatrūpapannehi anappāyukatāya ca
  dīghāyukiṁ maṁ yathāvuttaṁ devavimānamāgataṁ upagataṁ devagaṇā ramentīti 1- yojanā. Sesaṁ
  vuttanayameva.
                      Pallaṅkavimānavaṇṇanā niṭṭhitā.
                       --------------------
                        32. 4. Latāvimānavaṇṇanā
      latā ca sajjā pavarā ca devatāti latāvimānaṁ. Tassa kā uppatti?
  bhagavā sāvatthiyaṁ viharati jetavane anāthapiṇḍikassa ārāme. Tena ca samayena
  sāvatthivāsino aññatarassa upāsakassa dhītā latā nāma paṇḍitā byattā medhāvinī
  patikulaṁ gatā bhattu sassusasurānañca manāpacārinī piyavādinī parijanassa saṅgahakusalā
  gehe kuṭumbabhārassa nittharaṇasamatthā akkodhanā sīlācārasampannā dānasaṁvibhāgaratā
  akhaṇḍapañcasīlā uposatharakkhaṇe ca appamattā ahosi. Sā aparabhāge
  kālaṁ katvā vessavaṇassa mahārājassa dhītā hutvā nibbatti latātveva nāmena,
  aññāpi tassā sajjā pavarā accimatī sutāti catasso bhaginiyo ahesuṁ. Tā
  pañcapi sakkena devarājena ānetvā nāṭakitthibhāvena paricārikaṭṭhāne ṭhapitā,
  latā panassa naccagītādīsu chekatāya iṭṭhatarā ahosi.

  *  *  *  *  *  *
  Footnote: 1 ka. ramantīti
-------------------------------------------------
[page 149]
        Tāsaṁ ekato samāgantvā sukhanisajjāya nisinnānaṁ saṅgītanepaññaṁ
  paṭicca vivādo uppanno. Tā sabbāpi vessavaṇassa mahārājassa santikaṁ gantvā
  pucchiṁsu "tāta katamā amhākaṁ naccādīsu kusalā"ti. So evamāha "gacchatha dhītaro
  anotattadahatīre devasamāgame saṅgītaṁ pavattetha, tattha vo viseso pākaṭo bhavissatī"ti.
  Tā tathā akaṁsu. Tattha devaputtā latāya naccamānāya attano sabhāvena ṭhātuṁ
  nāsakkhiṁsu, sañjātapahāsā acchariyabbhutacittajātā nirantaraṁ sādhukāraṁ dentā
  ukkuṭṭhisadde celukkhepe ca pavattentā himavantaṁ kampayamānā viya mahantaṁ
  kolāhalamakaṁsu. Itarāsu pana naccantīsu sisirakāle kokilā viya tuṇhībhūtā nisīdiṁsu.
  Evaṁ tattha saṅgīte latāya viseso pākaṭo ahosi.
        Atha tāsaṁ devadhītānaṁ sutāya devadhītāya etadahosi "kiṁ nu kho kammaṁ
  katvā ayaṁ latā amhe abhibhuyya tiṭṭhati vaṇṇena ceva yasasā ca. Yannūnāhaṁ
  latāya katakammaṁ puccheyyan"ti. Sā taṁ pucchi, itarāpi tassā etamatthaṁ
  vissajjesi. Tayidaṁ sabbaṁ vessavaṇamahārājā devacārikavasena upagatassa āyasmato
  mahāmoggallānassa ācikkhi. Thero tamatthaṁ pucchāya mūlakāraṇato paṭṭhāya bhagavato
  ārocento:-
        [316] "latā Ca sajjā pavarā ca devatā
                    accimatī rājavarassa sirīmato
                    sutā ca rañño vessavaṇassa dhītā
                    rājīmatī dhammaguṇehi sobhatha. 1-
        [317] Pañcettha nāriyo āgamaṁsu nhāyituṁ
                    sītodakaṁ uppaliniṁ sivaṁ nadiṁ

  *  *  *  *  *  *
  Footnote: 1 ka. sobhitā
-------------------------------------------------
[page 150]
                    Tā tattha nhāyitvā rametvā devatā
                    naccitvā gāyitvā sutā lataṁ bravi.
        [318] Pucchāmi taṁ uppalamāladhārini
                    āveḷini kañcanasannibhattace
                    timiratambakkhi nabheva sobhane
                    dīghāyukī kena kato yaso tava.
        [319] Kenāsi bhadde patino piyatarā
                    visiṭṭhakalyāṇitara'ssu rūpato
                    padakkhiṇā naccanagītavādite
                    ācikkha no tvaṁ naranāripucchitā"ti
  sutāya pucchā.
        [320] "ahaṁ Manussesu manussabhūtā
                     uḷārabhoge kule suṇisā ahosiṁ
                     akkodhanā bhattu vasānuvattinī
                     uposathe appamattā ahosiṁ.
        [321] Manussabhūtā daharā apāpikā
                     pasannacittā patimābhirādhayiṁ
                     sadevaraṁ sassasuraṁ sadāsakaṁ
                     abhirādhayiṁ tamhi kato yaso maMa.
        [322] Sāhaṁ tena kusalena kammunā
                     catubbhi ṭhānehi visesamajjhagā
-------------------------------------------------
[page 151]
                     Āyuñca vaṇṇañca sukhaṁ balañca
                     khiḍḍāratiṁ paccanubhomanappakaṁ.
        [323] Sutaṁ nu taṁ bhāsati yaṁ ayaṁ latā
                     yaṁ no apucchimha akittayī no
                     patino kiramhākaṁ visiṭṭha nārīnaṁ
                     gatī ca tāsaṁ pavarā ca devatā.
        [324] Patīsu dhammaṁ pacarāma sabbā
                     patibbatā yattha bhavanti itthiyo
                     patīsu dhammaṁ pacaritva sabbā
                     lacchāmase bhāsati yaṁ ayaṁ latā.
        [325] Sīho yathā pabbatasānugocaro
                     mahindharaṁ pabbatamāvasitvā
                     pasayha hantvā itare catuppade
                     khudde mige khādati maṁsabhojano.
        [326] Tatheva saddhā idha ariyasāvikā
                     bhattāraṁ nissāya patiṁ anubbatā
                     kodhaṁ vadhitvā abhibhuyya maccharaṁ
                     saggamhi sā modati dhammacārinī"ti
  latāya vissajjananti āha.
       #[316] Tattha latā ca sajjā pavarā accimatī sutāti tāsaṁ nāmaṁ.
  Casaddo samuccayattho. Rājavarassāti catunnaṁ mahārājānaṁ varassa seṭṭhassa
-------------------------------------------------
[page 152]
  Devarājassa. Sakkassa paricārikāti adhippāyo. Raññoti mahārājassa. Tenāha
  "vessavaṇassa dhītā"ti, idaṁ paccekaṁ yojetabbaṁ, vacanavipallāso vā, dhītaroti attho.
  Rājati vijjotatīti rājī, rājīti matā paññātā rājīmatī, idaṁ tāsaṁ sabbāsaṁ
  visesanaṁ. Nāmameva etaṁ etissā devatāyāti keci, tesaṁ matena "pavarā"ti sabbāsaṁ
  visesanameva. Dhammaguṇehīti dhammiyehi dhammato anapetehi guṇehi, yathābhuccaguṇehīti
  attho. Sobhathāti virocatha.
       #[317] Pañcettha nāriyoti pañca yathāvuttanāmā devadhītaro ettha imasmiṁ
  himavantapadese. Sītodakaṁ uppaliniṁ sivaṁ nadinti anotattadahato nikkhantanadimukhaṁ
  sandhāya vadati. Naccitvā gāyitvāti pitu vessavaṇassa āṇāya devasamāgame tāhi katassa
  naccagītassa vasena vuttaṁ. Sutā lataṁ bravīti sutā devadhītā lataṁ attano bhaginiṁ
  kathesi. "sutā Lataṁ bravun"tipi 1- paṭhanti, sutā dhītaro vessavaṇassa mahārājassa
  lataṁ kathesunti attho.
       #[318] Timiratambakkhīti niculakesarabhāsasadisehi tambarājīhi samannāgatakkhi.
  Nabheva sobhaneti nabhaṁ viya sobhamāne, saradasamaye abbhamahikādiupakkilesavimuttaṁ nabhaṁ
  viya suvisuddhaṅgapaccaṅgatāya virājamāneti attho. Atha vā nabhevāti nabhe eva,
  samuccayattho evasaddo, ākāsaṭṭhavimānesu himavantayugandharādibhūmipaṭibaddhaṭṭhānesu
  cāti sabbattheva sobhamāneti attho. Kena katoti kena kīdisena puññena
  nibbattito. Yasoti parivārasampatti kittisaddo ca. Kittisaddaggahaṇena ca
  kittisaddahetubhūtā guṇā gayhanti.
       #[319] Patino piyatarāti sāmino piyatarā sāmivallabhā. Tenassā subhagataṁ dasseti.
  Visiṭṭhakalyāṇitara'ssu rūpatoti rūpasampattiyā visiṭṭhā uttamā kalyāṇitarā

  *  *  *  *  *  *
  Footnote: 1 Sī. bruvunti ca
-------------------------------------------------
[page 153]
  Sundaratarā, assūti nipātamattaṁ. "visiṭṭhakalyāṇitarāsi Rūpato"ti ca paṭhanti.
  Padakkhiṇāti pakārehi, visesena vā dakkhiṇā kusalā. Naccanagītavāditeti 1- ettha
  naccanāti 2- vibhattilopo kato, nacce ca gīte ca vādite cāti attho. Naranāripucchi-
  tāti devaputtehi devadhītāhi ca "kahaṁ latā, kiṁ karoti latā"ti rūpadassanatthañceva
  sippadassanatthañca pucchitā.
       #[321] Niccaṁ kāyena asaṁsaṭṭhatāya devo viya rameti, dutiyo varoti vā
  devaro, bhattu kaniṭṭhabhātā, saha devarenāti sadevaraṁ. Sassu ca sasuro ca sasurā,
  saha sasurehīti sassasuraṁ. Saha dāsehi dāsīhi cāti sadāsakaṁ patimābhirādhayinti
  sambandho. Tamhi katoti tamhi kule, kāle vā suṇisākāle kato yaso
  tannibbattakapuññassa nibbattanenāti adhippāyo. Mamāti idaṁ "kato"ti padaṁ
  apekkhitvā "mayā"ti pariṇāmetabbaṁ.
       #[322] Catubbhi ṭhānehīti catūhi kāraṇehi, catūsu vā ṭhānesu nimittabhūtesu.
  Visesamajjhagāti aññāhi atisayaṁ adhigatā. Āyuñca vaṇṇañca sukhaṁ balañcāti "catūhi
  ṭhānehī"ti vuttānaṁ sarūpato dassanaṁ. Āyuādayo eva hissā aññāhi
  visiṭṭhasabhāvatāya visesā tassā tathā sambhāvanāvasena gahetabbatāya hetubhāvato
  "ṭhānan"ti ca vuttaṁ. Visesamajjhagā. 3- Kīdisaṁ? āyuñca vaṇṇañca sukhañca balañcāti
  yojanā.
       #[323] Sutaṁ nu taṁ bhāsati yaṁ ayaṁ latāti ayaṁ latā amhākaṁ jeṭṭhabhaginī
  yaṁ bhāsati, taṁ tumhehi sutaṁ nu kiṁ asutanti 4- itarā tisso bhaginiyo pucchati.
  Yaṁ noti yaṁ amhākaṁ saṁsayitaṁ. Noti nipātamattaṁ, puna noti amhākaṁ, avadhāraṇe

  *  *  *  *  *  *
  Footnote: 1 Ma. naccagītavāditeti 2 Ma. naccāti
  3 Sī.,i. visesamajjhagāti 4 Sī. taṁ kiṁ assutthāti
-------------------------------------------------
[page 154]
  Vā "na no samaṁ atthī"tiādīsu 1- viya, tena akittayiyeva, aviparītaṁ byākāsiyevāti
  attho. Patino kiramhākaṁ visiṭṭha nārīnaṁ, gatī ca tāsaṁ pavarā ca devatāti
  anatthato pālanato patino sāmikā nāma amhākaṁ nārīnaṁ itthīnaṁ visiṭṭhā gati
  ca tāsaṁ paṭisaraṇañca, tāsaṁ mātugāmānaṁ saraṇato 2- pavarā uttamā devatā ca
  sammadeva ārādhitā sampati āyatiñca hitasukhāvahāti attho.
       #[324] Patīsu dhammaṁ pacarāma sabbāti sabbāva mayaṁ patīsu attano
  sāmikesu pubbuṭṭhānādikaṁ caritabbadhammaṁ pacarāma yatthāti yaṁ nimittaṁ, yesu vā
  patīsu caritabbadhamme cariyamāne itthiyo patibbatā nāma bhavanti. Lacchāmase
  bhāsati yaṁ ayaṁ latāti ayaṁ latā yaṁ sampattiṁ etarahi labhatīti bhāsati, taṁ sampattiṁ
  patīsu dhammaṁ pacaritvā labhissāMa.
       #[325] Pabbatasānugocaroti pabbatavanasaṇḍacārī. Mahindharaṁ pabbatamāvasitvāti
  mahiṁ dhāretīti mahindharanāmakaṁ 3- pabbataṁ acalaṁ āvasitvā adhivasitvā, tattha vasantoti
  attho. "āvasitvā"ti Hi padaṁ apekkhitvā bhummatthe cetaṁ upayogavacanaṁ. Pasayhāti
  abhibhavitvā. Khuddeti balavasena nihīne pamāṇato pana mahante hatthiādikepi mige
  so hantiyeva.
       #[326] Tathevāti gāthāya ayaṁ upamāsaṁsandanena saddhiṁ atthayojanā:- yathā
  sīho attano nivāsagocaraṭṭhānabhūtaṁ pabbataṁ nissāya vasanto attano yathicchitamatthaṁ
  sādheti, evameva sā saddhā pasannā ariyasāvikā ghāsacchādanādīhi bharaṇato
  posanato bhattāraṁ patiṁ sāmikaṁ nissāya vasantī sabbatthāpi patianukūlatāsaṅkhātena
  vatena taṁ anubbatā parijanādīsu uppajjanakaṁ kodhaṁ vadhitvā pajahitvā

  *  *  *  *  *  *
  Footnote: 1 khu.khu. 25/3/5, khu.su. 25/226/377 2 Ma. bharaṇato 3 Sī. mahindharāparanāmakaṁ
-------------------------------------------------
[page 155]
  Pariggahavatthūsu uppajjanakaṁ maccheraṁ abhibhuyya abhibhavitvā anuppādetvā
  patibbatādhammassa ca upāsikādhammassa ca sammadeva caraṇato dhammacārinī sā saggamhi
  devaloke modati, pamodaṁ āpajjatīti. Sesaṁ vuttanayameva.
                       Latāvimānavaṇṇanā niṭṭhitā.
                       --------------------
                       33. 5. Guttilavimānavaṇṇanā
        sattatantiṁ sumadhuranti guttilavimānaṁ. Tassa kā uppatti? bhagavati rājagahe
  viharante āyasmā mahāmoggallāno heṭṭhā vuttanayeneva devacārikaṁ caranto
  tāvatiṁsabhavanaṁ gantvā tattha paṭipāṭiyā ṭhitesu chattiṁsāya vimānesu chattiṁsa devadhītaro
  paccekaṁ accharāsahassaparivārā mahatiṁ dibbasampattiṁ anubhavantiyo disvā tāhi
  pubbe katakammaṁ "abhikkantena vaṇṇenā"tiādīhi tīhi gāthāhi paṭipāṭiyā pucchi.
  Tāpi tassa pucchānantaraṁ "vatthuttamadāyikā nārī"tiādinā byākariṁsu. Atha
  thero tato manussalokaṁ āgantvā bhagavato etamatthaṁ ārocesi. Taṁ sutvā bhagavā
  "moggallāna tā devatā na kevalaṁ tayā eva pucchitā evaṁ byākariṁsu, atha
  kho pubbe mayāpi pucchitā evameva byākariṁsū"ti vatvā therena yācito atītaṁ
  attano guttilācariyaṁ kathesi.
        Atīte bārāṇasiyaṁ brahmadatte rajjaṁ kārente bodhisatto gandhabbakule
  nibbattitvā gandhabbasippe pariyodātasippatāya timbarunāradasadiso 1- sabbadisāsu
  pākaṭo paññāto ācariyo ahosi nāmena guttilo nāMa. So andhe jiṇṇe mātāpitaro
  posesi. 2- Tassa sippanipphattiṁ sutvā ujjenivāsī musilo 3- nāma gandhabbo

  *  *  *  *  *  *
  Footnote: 1 Ma. timbarunāsadiso, i. timbarunādasadiso 2 Sī.i. poseti 3 Sī.i. mūsilo
-------------------------------------------------
[page 156]
  Upagantvā taṁ vanditvā ekamantaṁ ṭhito "kasmā āgatosī"ti ca vutte "tumhākaṁ
  santike sippaṁ uggaṇhitun"ti āha. Guttilācariyo taṁ oloketvā lakkhaṇakusalatāya
  "ayaṁ puriso visamajjhāsayo kakkhaḷo pharuso akataññū bhavissati, na saṅgahetabbo"ti
  sippuggahaṇatthaṁ okāsaṁ nākāsi. So tassa mātāpitaro payirupāsitvā tehi
  yācāpesi. Guttilācariyo mātāpitūhi nippīḷiyamāno "garuvacanaṁ alaṅghanīyan"ti tassa
  sippaṁ paṭṭhapetvā vigatamacchariyatāya kāruṇikatāya ca ācariyamuṭṭhiṁ akatvā anavasesato
  sippaṁ sikkhāpesi.
        Sopi medhāvitāya pubbekataparicayatāya akusītatāya ca na cirasseva
  pariyodātasippo hutvā cintesi "ayaṁ bārāṇasī jambudīpe agganagaraṁ, yannūnāhaṁ idha
  sarājikāya parisāya sippaṁ dasseyyaṁ, evāhaṁ ācariyatopi jambudīpe pākaṭo
  paññāto bhavissāmī"ti. So ācariyassa ārocesi "ahaṁ rañño purato sippaṁ
  dassetukāmo, rājānaṁ maṁ dassethā"ti. Mahāsatto "ayaṁ mama santike uggahitasippo
  patiṭṭhaṁ labhatū"ti karuṇāyamāno taṁ rañño santikaṁ netvā "mahārāja imassa
  me antevāsikassa vīṇāya paguṇataṁ 1- passathā"ti āha. Rājā "sādhū"ti paṭissuṇitvā
  tassa vīṇāvādanaṁ sutvā parituṭṭho taṁ 2- gantukāmaṁ nivāretvā "mameva santike
  vasa, ācariyassa dinnakoṭṭhāsato upaḍḍhaṁ dassāmī"ti āha. Musilo "nāhaṁ ācariyato
  hāyāmi, samameva dethā"ti vatvā raññā "mā evaṁ bhaṇi, ācariyo nāma mahanto,
  upaḍḍhameva tuyhaṁ dassāmī"ti vutte "mama ca ācariyassa ca sippaṁ passathā"ti
  vatvā rājagehato nikkhamitvā "ito sattame divase mama ca guttilācariyassa ca
  rājaṅgaṇe sippadassanaṁ bhavissati, taṁ passitukāmā passantū"ti tattha tattha
  āhiṇḍanto ugghosesi.

  *  *  *  *  *  *
  Footnote: 1 Sī. vīṇāpaguṇataṁ 2 Ma. paraṭṭhānaṁ
-------------------------------------------------
[page 157]
        Mahāsatto taṁ sutvā "ayaṁ taruṇo thāmavā, ahaṁ pana jiṇṇo dubbalo,
  yadi pana me parājayo bhaveyya, mataṁ me jīvitā seyyaṁ, tasmā araññaṁ pavisitvā
  ubbandhitvā marissāmī"ti araññaṁ gato maraṇabhayatajjito paṭinivatti. Puna maritukāmo
  hutvā gantvā punapi maraṇabhayena paṭinivatti. Evaṁ gamanāgamanaṁ karontassa taṁ
  ṭhānaṁ vigatatiṇaṁ ahosi. Atha devarājā mahāsattaṁ upasaṅkamitvā dissamānarūpo
  ākāse ṭhatvā evamāha "ācariya kiṁ karosī"ti. Mahāsatto 1-:-
          [327] "sattatantiṁ Sumadhuraṁ rāmaṇeyyaṁ avācayiṁ
                   so maṁ raṅgamhi avheti saraṇaṁ me hohi kosiyā"ti
  attano cittadukkhaṁ pavedesi.
        Tassattho:- ahaṁ devarāja musilaṁ nāma antevāsikaṁ sattannaṁ tantīnaṁ atthitāya
  2- chajjādisattavidhasaradīpanato ca sattatantiṁ, taṁ visayaṁ katvā yathārahaṁ dvāvīsatiyā
  sutibhedānaṁ ahāpanato suṭṭhu madhuranti sumadhuraṁ, yathādhigatānaṁ samapaññāsāya
  mucchanānaṁ paribyattatāya sarassa ca vīṇāya ca aññamaññasaṁsandanena suṇantānaṁ
  ativiya manoramabhāvato rāmaṇeyyaṁ saragatādivibhāgato chajjādicatubbidhaṁ gandhabbaṁ
  ahāpetvā gandhabbasippaṁ avācayinti vācesiṁ uggaṇhāpesiṁ sikkhāpesiṁ, so musilo
  antevāsī samāno maṁ attano ācariyaṁ raṅgamhi raṅgamaṇḍale avheti sārambhavasena
  attano visesaṁ dassetuṁ saṅghaṭṭiyati, 3- "ehi sippaṁ dassehī"ti maṁ ācikkhi 4-
  tassa me tvaṁ kosiya devarāja saraṇaṁ avassayo hohīti.
        Taṁ sutvā sakko devarājā "mā bhāyi ācariya, ahaṁ te saraṇaṁ parāyaṇan"ti
  dassento:-

  *  *  *  *  *  *
  Footnote: 1 Sī. mahāsatto taṁ sutvā sakakammaṁ pākaṭaṁ karonto imaṁ gāthamāha 2 Ma. āvāditāya
  3. Sī. raṅgamhi 4 Sī. adhikkhipati
-------------------------------------------------
[page 158]
          [328] "ahaṁ Te saraṇaṁ homi ahamācariyapūjako
                   na taṁ jayissati sisso sissamācariya jessasī"ti
  āha. Sakkassa kira devarañño purimattabhāve mahāsatto ācariyo ahosi. Tenāha
  "ahamācariyapūjako"ti. Ahaṁ ācariyānaṁ pūjako, na musilo viya yugaggāhī, mādisesu
  antevāsikesu ṭhitesu tādisassa ācariyassa kathaṁ parājayo, tasmā na taṁ jayissati
  sisso, aññadatthu sissaṁ musilaṁ ācariya tvameva jayissasi, so pana parājito
  vināsaṁ 1- pāpuṇissatīti adhippāyo. Evañca pana vatvā "ahaṁ sattame divase
  sākacchāmaṇḍalaṁ āgamissāmi, tumhe vissatthā vādethā"ti samassāsetvā gato.
        Sattame pana divase rājā saparivāro rājasabhāyaṁ nisīdi. Guttilācariyo ca
  musilo ca sippadassanatthaṁ sajjā hutvā upasaṅkamitvā rājānaṁ vanditvā attano
  attano laddhāsane nisīditvā vīṇā vādayiṁsu. Sakko āgantvā antalikkhe
  aṭṭhāsi, taṁ mahāsattova passati, itare pana na passanti. Parisā dvinnampi
  vādane samacittā ahosi. Sakko guttilaṁ "ekaṁ tantiṁ chindā"ti āha. Chinnāyapi
  tantiyā vīṇā tatheva madhuranigghosā ahosi. Evaṁ "dutiyaṁ, tatiyaṁ, catutthaṁ, pañcamaṁ,
  chaṭṭhaṁ, sattamaṁ chindā"ti āha, tāsu chinnāsupi vīṇā madhuranigghosāva ahosi.
  Taṁ disvā musilo parājitabhūtarūpo pattakkhandho ahosi, parisā haṭṭhatuṭṭhā celukkhepe
  karontī guttilassa sādhukāramadāsi. Rājā musilaṁ sabhāya nīharāpesi, mahājano
  leḍḍudaṇḍādīhi paharanto musilaṁ tattheva jīvitakkhayaṁ pāpesi.
        Sakko devānamindo mahāpurisena saddhiṁ sammodanīyaṁ katvā devalokameva gato.
  Taṁ devatā "mahārāja kuhiṁ gatatthā"ti pucchitvā taṁ pavattiṁ sutvā "mahārāja
  mayaṁ guttilācariyaṁ passissāma, sādhu no taṁ idhānetvā dassehī"ti āhaṁsu. Sakko

  *  *  *  *  *  *
  Footnote: 1 Sī. parābhūto nidhanaṁ, i. parājayabhūtopi vināsaṁ
-------------------------------------------------
[page 159]
  Devānaṁ vacanaṁ sutvā mātaliṁ āṇāpesi "gaccha vejayantarathena amhākaṁ guttilācariyaṁ
  ānehi, devatā taṁ dassanakāmā"ti, so tathā akāsi. Sakko mahāsattena saddhiṁ
  sammodanīyaṁ katvā evamāha "ācariya vīṇaṁ vādaya, devatā sotukāmā"ti. Mayaṁ
  sippūpajīvino, vetanena vinā sippaṁ na dassemāti. Kīdisaṁ pana vetanaṁ icchasīti.
  "nāññena Me vetanena kiccaṁ atthi, imāsaṁ pana devatānaṁ attanā attanā
  pubbekatakusalakathanameva me vetanaṁ hotū"ti āha. Tā "sādhū"ti sampaṭicchiṁsu. Atha
  mahāsatto pāṭekkaṁ tāhi tadā paṭiladdhasampattikittanamukhena tassā hetubhūtaṁ
  purimattabhāve kataṁ sucaritaṁ āyasmā mahāmoggallāno viya pucchanto "abhikkantena
  vaṇṇenā"tiādi gāthāhi pucchi. Tāpi "vatthuttamadāyikā nārī"tiādinā yathā
  etarahi therassa, evameva tassa byākariṁsu. Tena vuttaṁ "moggallāna tā devatā
  na kevalaṁ tayā eva pucchitā evaṁ byākariṁsu, atha kho pubbe mayāpi pucchitā
  evameva byākariṁsū"ti.
        Tā kira itthiyo kassapasammāsambuddhakāle manussattabhāve ṭhitā taṁ taṁ puññaṁ
  akaṁsu. 1- Tattha ekā atthī vatthaṁ adāsi, ekā sumanamālaṁ, ekā gandhaṁ, ekā
  uḷārāni phalāni, ekā ucchurasaṁ, ekā bhagavato cetiye gandhapañcaṅgulikaṁ adāsi,
  ekā uposathaṁ upavasi, ekā upakaṭṭhāya velāya nāvāya bhuñjantassa bhikkhuno
  udakaṁ adāsi, ekā kodhanānaṁ sassusasurānaṁ akkodhanā upaṭṭhānaṁ akāsi, ekā
  dāsī hutvā atanditācārā ahosi, ekā piṇḍacārikassa bhikkhuno khīrabhattaṁ adāsi,
  ekā phāṇitaṁ adāsi, ekā ucchukhaṇḍaṁ adāsi, ekā timbarusakaṁ adāsi, ekā
  kakkārikaṁ adāsi, ekā eḷālukaṁ adāsi, ekaṁ valliphalaṁ adāsi, ekā phārusakaṁ
  adāsi, ekā aṅgārakapallaṁ adāsi, ekā sākamuṭṭhiṁ 2- adāsi, ekā pupphakamuṭṭhiṁ

  *  *  *  *  *  *
  Footnote: 1 Sī. manussattabhāve ṭhatvā tāni tāni puññāni katvā tāvatiṁsabhavane paccekaṁ
  accharāsahassaparivārā sakakassa devarañño paricārikā hutvā paṭipāṭiyā ṭhitesu
  chattiṁsadevavimānesu nibbattitvā buddhañāṇenapi paricchinditumasakkuṇeyyaṁ mahatiṁ
  devavibhūtimanubhavanti 2 i. sālukamuṭṭhiṁ
-------------------------------------------------
[page 160]
  Adāsi, ekā mūlakalāpaṁ adāsi, ekā nimbamuṭṭhiṁ 1- adāsi, ekā kañjikaṁ adāsi,
  ekā tilapiññākaṁ adāsi, ekā kāyabandhanaṁ adāsi, ekā aṁsabaddhakaṁ adāsi,
  ekā āyogapaṭṭaṁ adāsi, ekā vidhūpanaṁ, ekā tālavaṇṭaṁ, ekā morahatthaṁ,
  ekā chattaṁ, ekā upāhanaṁ, ekā pūvaṁ, ekā modakaṁ, ekā sakkhalikaṁ adāsi.
  Tā ekekā accharāsahassaparivārā mahatiyā deviddhiyā virājamānā tāvatiṁsabhavane
  sakkassa devarājassa paricārikā hutvā nibbattā guttilācariyena pucchitā
  "vatthuttamadāyikā nārī"tiādinā attanā attanā katakusalaṁ paṭipāṭiyā byākariṁsu.
          [329] "abhikkantena Vaṇṇena yā tvaṁ tiṭṭhasi devate
                   obhāsentī disā sabbā osadhī viya tārakā.
          [330] Kena te'tādiso vaṇṇo kena te idha mijjhati
                   uppajjanti ca te bhogā ye keci manaso piyā.
          [331] Pucchāmi taṁ devi mahānubhāve
                          manussabhūtā kimakāsi puññaṁ
                          kenāsi evañjalitānubhāvā
                          vaṇṇo ca te sabbadisā pabhāsatī"ti.
          [332] Sā devatā attamanā moggallānena pucchitā
                   pañhaṁ puṭṭhā viyākāsi yassa kammassidaṁ phalaṁ.
          [333] "vatthuttamadāyikā Nārī
                          pavarā hoti naresu nārīsu
                          evaṁ piyarūpadāyikā manāpaṁ
                          dibbaṁ sā labhate upecca ṭhānaṁ.

  *  *  *  *  *  *
  Footnote: 1 Sī.i. nimbapalāsamuṭṭhiṁ
-------------------------------------------------
[page 161]
          [334] Tassā me passa vimānaṁ
                           accharā kāmavaṇṇinīhamasmi
                           accharāsahassassāhaṁ
                           pavarā passa puññānaṁ vipākaṁ.
          [335] Tena me'tādiso vaṇṇo tena me idha mijjhati
                 uppajjanti ca me bhogā ye keci manaso piyā.
          [336] Akkhāmi te bhikkhu mahānubhāva
                           manussabhūtā yamakāsi puññaṁ
                           tenamhi evañjalitānubhāvā
                           vaṇṇo ca me sabbadisā pabhāsatī"ti.
          1- Itaraṁ caturavimānaṁ yathā vatthuttamadāyikāvimānaṁ, tathā vitthāretabbaṁ. 1-
          [341] Pupphuttamadāyikā nārī pavarā hoti naresu nārīsu
                                 .pe.
                           Tenamhi evañjalitānubhāvā
                           vaṇṇo ca me sabbadisā pabhāsatī"ti.
          [349] Gandhuttamadāyikā nārī pavarā hoti naresu nārīsu .pe.
          [357] Phaluttamadāyikā nārī pavarā hoti naresu nārīsu .pe.
          [365] Rasuttamadāyikā nārī pavarā hoti naresu nārīsu .pe.
          [373] Gandhapañcaṅgulikaṁ ahamadāsiṁ kassapassa bhagavato thūpamhi .pe.

  *  *  *  *  *  *
  Footnote: 1-1 chaṂa. yathā ca ettha, evaṁ upari sabbavimānesu vitthāretabbaṁ
-------------------------------------------------
[page 162]
     1- Itaraṁ caturavimānaṁ yathā gandhapañcaṅgulikadāyikāvimānaṁ, tathā vitthāretabbaṁ. 1-
          [381] Bhikkhū ca ahaṁ bhikkhuniyo ca addasāsiṁ panthapaṭipanne
                 tesāhaṁ dhammaṁ sutvāna ekūposathaṁ upavasissaṁ.
          [382] Tassā me passa vimānaṁ .pe.
          [389] Udake ṭhitā udakamadāsiṁ bhikkhuno cittena vippasannena .pe
          [397] Sassuñcāhaṁ sasurañca caṇḍike kodhane ca pharuse ca
                 anusūyikā upaṭṭhāsiṁ appamattā sakena sīlena .pe.
          [405] Parakammakarī 2- āsiṁ atthenātanditā dāsī
                 akkodhanā'natimāninī saṁvibhāginī sakassa bhāgassa .pe.
          [413] Khīrodanaṁ ahamadāsiṁ bhikkhuno piṇḍāya carantassa
                 evaṁ karitvā kammaṁ sugatiṁ upapajja modāmi .pe.
          1- Itaraṁ pañcavīsativimānaṁ yathā khīrodanadāyikāvimānaṁ, tathā vitthāretabbaṁ. 1-
          [421] Phāṇitaṁ ahamadāsiṁ .pe.
          [429] Ucchukhaṇḍikaṁ ahamadāsiṁ .pe.
          [437] Timbarusakaṁ 3- ahamadāsiṁ .pe.
          [445] Kakkārikaṁ ahamadāsiṁ .pe.
          [453] Eḷālukaṁ ahamadāsiṁ .pe.

  *  *  *  *  *  *
  Footnote: 1-1 chaṂa. ime pāṭhā na dissanti 2 i.,ka. parakammakārī 7 ka. timbarūsakaṁ
-------------------------------------------------
[page 163]
          [461] Valliphalaṁ ahamadāsiṁ .pe.
          [469] Phārusakaṁ ahamadāsiṁ .pe.
          [477] Hatthappatāpakaṁ ahamadāsiṁ .pe.
          [485] Sākamuṭṭhiṁ ahamadāsiṁ .pe.
          [493] Pupphakamuṭṭhiṁ ahamadāsiṁ .pe.
          [501] Mūlakaṁ ahamadāsiṁ .pe.
          [509] Nimbamuṭṭhiṁ ahamadāsiṁ .pe.
          [517] Ambakañjikaṁ ahamadāsiṁ .pe.
          [525] Doṇinimmajjaniṁ ahamadāsiṁ .pe.
          [533] Kāyabandhanaṁ ahamadāsiṁ .pe.
          [541] Aṁsabaddhakaṁ 1- ahamadāsiṁ .pe.
          [549] Āyogapaṭṭaṁ ahamadāsiṁ .pe.
          [557] Vidhūpanaṁ ahamadāsiṁ .pe.
          [565] Tālavaṇṭaṁ ahamadāsiṁ .pe.
          [573] Morahatthaṁ ahamadāsiṁ .pe.

  *  *  *  *  *  *
  Footnote: 1 Sī. aṁsavaṭṭakaṁ
-------------------------------------------------
[page 164]
          [581] Chattaṁ ahamadāsiṁ .pe.
          [589] Upāhanaṁ ahamadāsiṁ .pe.
          [597] Pūvaṁ ahamadāsiṁ .pe.
          [605] Modakaṁ ahamadāsiṁ .pe.
          [613] Sakkhalikaṁ 1- ahamadāsiṁ
                       bhikkhuno piṇḍāya carantassa .pe.
          [614] Tassā me passa vimānaṁ
                       accharā kāmavaṇṇinīhamasmi
                       accharāsahassassāhaṁ
                       pavarā passa puññānaṁ vipākaṁ.
          [615] Tena me'tādiso vaṇṇo .pe.
                       Vaṇṇo ca me sabbadisā pabhāsatī"ti.
          Evaṁ mahāsatto tāhi devatāhi katasucarite byākate tuṭṭhamānaso sammodanaṁ
  karonto attano ca sucaritacaraṇe yuttapayuttataṁ vivaṭṭajjhāsayatañca pavedento
  āha:-
          [617] "svāgataṁ Vata me ajja suppabhātaṁ suhuṭṭhitaṁ
                 yaṁ addasāmi 2- devatāyo accharā kāmavaṇṇiniyo. 3-

  *  *  *  *  *  *
  Footnote: 1 Sī.,ka. sakkhaliṁ 2 Sī. addasaṁ, i. addasāsiṁ 3 Sī. kāmavaṇṇiyo
-------------------------------------------------
[page 165]
          [618] Imāsāhaṁ dhammaṁ sutvā kāhāmi kusalaṁ bahuṁ
                 dānena samacariyāya saññamena damena ca
                 svāhaṁ tattha gamissāmi yattha gantvā na socare"ti.
         #[333] Tattha vatthuttamadāyikāti vatthānaṁ uttamaṁ seṭṭhaṁ, vatthesu vā
  bahūsu uccinitvā gahitaṁ ukkaṁsagataṁ pavaraṁ koṭibhūtaṁ vatthaṁ vatthuttamaṁ, tassa
  dāyikā. "pupphuttamadāyikā"tiādīsupi Eseva nayo. Piyarūpadāyikāti piyasabhāvassa
  piyajātikassa ca vatthuno dāyikā. Manāpanti manavaḍḍhanakaṁ. Dibbanti
  divi bhavattā dibbaṁ. Upeccāti upagantvā cetetvā, "edisaṁ labheyyan"ti
  pakappetvāti attho. Ṭhānanti vimānādikaṁ ṭhānaṁ, issariyaṁ vā. "manāpā"tipi
  Pāṭho, aññesaṁ manavaḍḍhanakā hutvāti attho.
         #[334] Passa puññānaṁ vipākanti vatthuttamadānassa nāma idamīdisaṁ phalaṁ
  passāti attanā laddhasampattiṁ sambhāventī vadati.
         #[341] Pupphuttamadāyikāti ratanattayapūjāvasena pupphuttamadāyikā, tathā
  gandhuttamadāyikāti daṭṭhabbā. Tattha pupphuttamaṁ sumanapupphādi, gandhuttamaṁ
  candanagandhādi, phaluttamaṁ panasaphalādi, rasuttamaṁ gorasasappiādi veditabbaṁ.
         #[373] Gandhapañcaṅgulikanti gandhena pañcaṅgulikadānaṁ. Kassapassa bhagavato
  thūpamhīti kassapasammāsambuddhassa yojanike kanakathūpe.
         #[381] Panthapaṭipanneti maggaṁ gacchante. Ekūposathanti ekadivasaṁ uposathavāsaṁ.
         #[389] Udakamadāsinti mukhavikkhālanatthaṁ pivanatthañca udakaṁ pānīyaṁ adāsiṁ.
         #[397] Caṇḍiketi caṇḍe. Anusūyikāti usūyā rahitā.
-------------------------------------------------
[page 166]
         #[405] Parakammakarīti 1- paresaṁ veyyāvaccakārinī. Atthenāti atthakiccena.
  Saṁvibhāginī sakassa bhāgassāti atthikānaṁ attanā paṭiladdhabhāgassa saṁvibhajanasīlā.
         #[413] Khīrodananti khīrasammissaṁ odanaṁ, khīrena saddhiṁ odanaṁ vā.
         #[437] Timbarusakanti tiṇḍukaphalaṁ. 2- Tipusasadisā ekā vallijāti
  timbarusaṁ. Tassa phalaṁ timbarusakanti vadanti.
         #[445] Kakkārikanti khuddakeḷālukaṁ tipusanti ca vadanti.
         #[477] Hatthappatāpakanti mandāmukhiṁ.
         #[517] Ambakañjikanti ambilakañjikaṁ.
         #[525] Doṇinimmajjaninti satelaṁ tilapiññākaṁ.
         #[557] Vidhūpananti caturassavījaniṁ.
         #[565] Tālavaṇṭanti tālapattehi katamaṇḍalavījaniṁ.
         #[573] Morahatthanti mayūrapiñchehi 3- kataṁ makasavījaniṁ.
         #[617] Svāgataṁ vata meti mayhaṁ idhāgamanaṁ sobhanaṁ vata aho sundaraṁ.
  Ajja suppabhātaṁ suhuṭṭhitanti ajja mayhaṁ rattiyā suṭṭhu pabhātaṁ sammadeva vibhāyanaṁ
  jātaṁ, sayanato uṭṭhānampi suhuṭṭhitaṁ suṭṭhu uṭṭhitaṁ. Kiṁ kāraṇāti āha "yaṁ
  addasāmi devatāyo"tiādi.

  *  *  *  *  *  *
  Footnote: 1 Sī.,ka. sakkhaliṁ 2 Sī. addasaṁ, i. addasāsiṁ 3 Sī. kāmavaṇṇiyo
-------------------------------------------------
[page 167]
         #[618] Dhammaṁ sutvāti kammaphalassa paccakkhakaraṇavasena tumhehi kataṁ kusalaṁ
  dhammaṁ sutvā. Kāhāmīti karissāmi. Samacariyāyāti kāyasamācārikassa sucaritassa
  caraṇena. Saññamenāti sīlasaṁvarena. Damenāti manacchaṭṭhānaṁ indriyānaṁ damena.
  Idāni tassa kusalassa attano lokassa ca vivaṭṭūpanissayataṁ dassetuṁ "svāhaṁ
  tattha gamissāmi, yattha gantvā na socare"ti vuttaṁ.
          Evamayaṁ yadipi vatthuttamadāyikāvimānādivasena chattiṁsavimānasaṅgahā desanā
  āyasmato mahāmoggallānassa viya guttilācariyassāpi vibhāvanavasena pavattāti
  "guttilavimānan"tveva saṅgahaṁ āruḷhā, vimānāni pana itthipaṭibaddhānīti
  itthivimāneyeva saṅgahitāni. Tā pana itthiyo kassapassa dasabalassa kāle yathāvutta-
  dhammacaraṇe aparāparuppannacetanāvasena dutiyattabhāvato paṭṭhāya ekaṁ buddhantaraṁ
  devaloke eva saṁsarantiyo amhākampi bhagavato kāle tāvatiṁsabhavaneyeva nibbattā
  āyasmatā mahāmoggallānena pucchitā kammasarikkhatāya guttilācariyena pucchitakāle
  viya byākariṁsūti daṭṭhabbā.
                       Guttilavimānavaṇṇanā niṭṭhitā.
                         -----------------
                       34. 6. Daddallavimānavaṇṇanā
          daddallamānā vaṇṇenāti daddallavimānaṁ. Tassa kā uppatti? bhagavā
  sāvatthiyaṁ viharati jetavane anāthapiṇḍikassa ārāme. Tena ca samayena nālakagāmake 1-
  āyasmato revatattherassa upaṭṭhākassa aññatarassa kuṭumbikassa dve dhītaro ahesuṁ,
  ekā bhaddā nāma, itarā subhaddā nāMa. Tāsu bhaddā patikulaṁ gatā saddhā

  *  *  *  *  *  *
  Footnote: 1 ka. parakammakārīti 2 tindukaphalaṁ (?) 3 Ma. mayūrapakkhehi
-------------------------------------------------
[page 168]
  Pasannā buddhisampannā vañjhā ca ahosi. Sā sāmikaṁ āha "mama kaniṭṭhā
  subhaddā nāma atthi, taṁ ānehi, sacassā putto bhaveyya, so mamapi putto
  siyā, ayañca kulavaṁso na nasseyyā"ti. So "sādhū"ti sampaṭicchitvā tathā akāsi.
          Atha bhaddā subhaddaṁ ovadi "subhadde dānasaṁvibhāgaratā dhammacariyāya appamattā
  hohi, evaṁ te diṭṭhadhammiko samparāyiko ca attho hatthagato eva hotī"ti.
  Sā tassā ovāde ṭhatvā vuttanayena paṭipajjamānā ekadivasaṁ āyasmantaṁ revatattheraṁ
  attaṭṭhamaṁ nimantesi, thero subhaddāya puññūpacayaṁ ākaṅkhanto saṁghuddesavasena satta
  bhikkhū gahetvā tassā gehaṁ agamāsi. Sā pasannacittā āyasmantaṁ revatattheraṁ
  te ca bhikkhū paṇītena khādanīyena bhojanīyena sahatthā santappesi, thero anumodanaṁ
  katvā pakkāmi. Sā aparabhāge kālaṁ katvā nimmānaratīnaṁ devānaṁ sahabyataṁ
  upapajji, bhaddā pana puggalesu dānāni datvā sakkassa devānamindassa paricārikā
  hutvā nibbatti.
          Atha subhaddā attano sampattiṁ paccavekkhitvā "kena nu kho ahaṁ puññena
  idhūpapannā"ti āvajjentī "bhaddāya ovāde ṭhatvā saṁghagatāya dakkhiṇāya imaṁ
  sampattiṁ sampattā, bhaddā nu kho kahaṁ nibbattā"ti olokentī taṁ sakkassa
  paricārikābhāvena nibbattaṁ disvā anukampamānā tassā vimānaṁ pāvisi.
          Atha naṁ bhaddā:-
          [619] "daddallamānā Vaṇṇena yasasā ca yasassinī
                   sabbe deve tāvatiṁse vaṇṇena atirocasi.
          [620] Dassanaṁ nābhijānāmi idaṁ paṭhamadassanaṁ
                   kasmā kāyā nu āgamma nāmena bhāsase maman"ti
-------------------------------------------------
[page 169]
  Dvīhi gāthāhi pucchi. Sāpi tassā:-
          [621] "ahaṁ Bhadde subhaddāsiṁ pubbe mānusake bhave
                   sahabhariyā ca te āsiṁ bhaginī ca kaniṭṭhikā.
          [622] Sā ahaṁ kāyassa bhedā vippamuttā tato cutā
                   nimmānaratīnaṁ devānaṁ upapannā sahabyatan"ti
  dvīhi gāthāhi byākāsi.
         #[619-20] Tattha vaṇṇenāti vaṇṇādisampattiyā. Dassanaṁ nābhijānāmīti
  ito pubbe tava dassanaṁ nābhijānāmi, tvaṁ mayā na diṭṭhapubbāti attho. Tenāha
  "idaṁ paṭhamadassanan"ti. Kasmā kāyā nu āgamma, nāmena bhāsase mamanti
  kataradevanikāyato āgantvā "bhadde"ti nāmena maṁ ālapasi.
         #[621] Ahaṁ bhaddeti ettha bhaddeti ālapanaṁ. Subhaddāsinti ahaṁ
  subhaddā nāma tava bhaginī kaniṭṭhikā āsiṁ ahosiṁ, tattha pubbe mānusake bhave
  sahabhariyā samānabhariyā te tayā ekasseva bhariyā, tava patino eva bhariyā,
  āsinti attho. Puna bhaddā:-
          [623] "pahūtakatakalyāṇā Te deve yanti pāṇino
                   yesaṁ tvaṁ kittayissasi subhadde jātimattano.
          [624] Atha 1- tvaṁ kena vaṇṇena kena vā anusāsitā
                   kīdiseneva dānena subbatena yasassinī.

  *  *  *  *  *  *
  Footnote: 1 ka. nālakagāmato, Sī. kathaṁ
-------------------------------------------------
[page 170]
          [625] Yasaṁ etādisaṁ pattā visesaṁ vipulamajjhagā
                   devate pucchitācikkha kissa kammassidaṁ phalan"ti
  tīhi gāthāhi pucchi. Puna subhaddā:-
          [626] "aṭṭheva Piṇḍapātāni yaṁ dānaṁ adadaṁ pure
                   dakkhiṇeyyassa saṁghassa pasannā sehi pāṇibhi.
          [627] Tena me'tādiso vaṇṇo .pe.
                           Vaṇṇo ca me sabbadisā pabhāsatī"ti
  byākāsi.
         #[623] Tattha pahūtakatakalyāṇā te deve yantīti pahūtakatakalyāṇā
  mahāpuññā te nimmānaratino deve yanti uppajjanavasena gacchanti pāṇino
  sattā, yesaṁ nimmānaratīnaṁ devānaṁ antare tvaṁ attano jātiṁ kittayissasi kathesīti
  yojanā.
         #[624] Kena vaṇṇenāti kena kāraṇena. Kīdisenevāti evasaddo
  samuccayattho, kīdisena cāti attho, ayameva vā pāṭho. Subbatenāti sundarena
  vatena, suvisuddhena sīlenāti attho.
         #[626] Aṭṭheva piṇḍapātānīti aṭṭhannaṁ bhikkhūnaṁ dinnapiṇḍapāte sandhāya
  vadati. Adadanti adāsiṁ.
          Evaṁ subhaddāya kathite puna bhaddā:-
-------------------------------------------------
[page 171]
          [629] "ahaṁ Tayā bahutare bhikkhū saññate brahmacārayo 1-
                   tappesiṁ annapānena pasannā sehi pāṇibhi.
          [630] Tayā bahutaraṁ datvā hīnakāyūpagā ahaṁ
                   kathaṁ tvaṁ appataraṁ datvā visesaṁ vipulamajjhagā
                   devate pucchitācikkha kissa kammassidaṁ phalan"ti
  pucchi. Tattha tayāti nissakke karaṇavacanaṁ. Puna subhaddā:-
          [631] "manobhāvanīyo Bhikkhu sandiṭṭho me pure ahu
                   tāhaṁ bhattena nimantesiṁ revataṁ attanaṭṭhamaṁ.
          [632] So me atthapurekkhāro anukampāya revato
                   saṁghe dehīti maṁvoca tassāhaṁ vacanaṁ kariṁ.
          [633] Sā dakkhiṇā saṁghagatā appameyye patiṭṭhitā
                   puggalesu tayā dinnaṁ na taṁ tava mahapphalan"ti
  attanā katakammaṁ kathesi.
         #[631] Tattha manobhāvanīyoti manavaḍḍhanako uḷāraguṇatāya sambhāvanīyo.
  Sandiṭṭhoti nimantanavasena bodhito kathito. Tenāha "tāhaṁ bhattena nimantesiṁ, revataṁ
  attanaṭṭhaman"ti, taṁ manobhāvanīyaṁ ayyaṁ revataṁ attaṭṭhamaṁ bhattena ahaṁ nimantesiṁ.
         #[632-3] So me atthapurekkhāroti so ayyo revato dānassa
  mahapuphalabhāvakaraṇena mama atthapurekkhāro hiteSī. Saṁghe dehīti maṁvocāti

  *  *  *  *  *  *
  Footnote: 1 Sī. brahmacārino, i. brahmacāriye
-------------------------------------------------
[page 172]
  "yadi Tvaṁ subhadde aṭṭhannaṁ bhikkhūnaṁ dātukāmā, yasmā puggalagatāya dakkhiṇāya
  saṁghagatā eva dikkhiṇā mahapphalatarā, tasmā saṁghe dehi, saṁghaṁ uddissa dānaṁ
  dehī"ti maṁ abhāsi. Tanti taṁ dānaṁ.
          Evaṁ subhaddāya vutte bhaddā tamatthaṁ sampaṭicchantī uttari ca tathā
  paṭipajjitukāmā:-
          [634] "idānevāhaṁ Jānāmi saṁghe dinnaṁ mahapphalaṁ
                    sāhaṁ gantvā manussattaṁ vadaññū vītamaccharā
                    saṁghe dānāni dassāmi appamattā punappunan"ti
  gāthamāha. Subhaddā pana attano devalokameva gatā. Atha sakko devānamindo
  sabbe deve tāvatiṁse attano sarīrobhāsena abhibhuyya virocamānaṁ subhaddaṁ devadhītaraṁ
  disvā tañca tāsaṁ kathāsallāpaṁ sutvā tāvadeva ca subhaddāya antarahitāya
  taṁ "ayaṁ nāmā"ti ajānanto:-
          [635] "kā Esā devatā bhadde tayā mantayate saha
                    sabbe deve tāvatiṁse vaṇṇena atirocatī"ti
  bhaddaṁ pucchi. Sāpissa:-
          [636] "manussabhūtā Devinda pubbe mānusake bhave
                    sahabhariyā ca me āsi bhaginī ca kaniṭṭhikā.
                    Saṁghe dānāni datvāna katapuññā virocatī"ti
  kathesi. Atha sakko tassā saṁghagatāya dakkhiṇāya mahapphalabhāvaṁ dassento dhammaṁ
  kathesi. Tena vuttaṁ:-
-------------------------------------------------
[page 173]
          [637] "dhammena 1- Pubbe bhaginī tayā bhadde virocati
                   yaṁ saṁghamhi appameyye patiṭṭhāpesi dakkhiṇaṁ.
          [638] Pucchito hi mayā buddho gijjhakūṭamhi pabbate
                   vipākaṁ saṁvibhāgassa yattha dinnaṁ mahapphalaṁ.
          [639] Yajamānānaṁ manussānaṁ puññapekkhāna pāṇinaṁ
                   karotaṁ opadhikaṁ puññaṁ yattha dinnaṁ mahapphalaṁ.
          [640] Taṁ me buddho viyākāsi jānaṁ kammaphalaṁ sakaṁ
                   vipākaṁ saṁvibhāgassa yattha dinnaṁ mahapphalaṁ.
          [641] Cattāro ca paṭipannā cattāro ca phale ṭhitā
                   esa saṁgho ujubhūto paññāsīlasamāhito.
          [642] Yajamānānaṁ manussānaṁ puññapekkhāna pāṇinaṁ
                   karotaṁ opadhikaṁ puññaṁ saṁghe dinnaṁ mahapphalaṁ.
          [643] Eso hi saṁgho vipulo mahaggato
                          esa'ppameyyo udadhīva sāgaro
                          ete hi seṭṭhā naravīrasāvakā
                          pabhaṅkarā dhammamudīrayanti. 2-
          [644] Tesaṁ sudinnaṁ suhutaṁ suyiṭṭhaṁ
                          ye saṁghamuddissa dadanti dānaṁ

  *  *  *  *  *  *
  Footnote: 1 i.,Ma. dhammena te 2 Ma....yattha dhammamuddisanti
-------------------------------------------------
[page 174]
                          Sā dakkhiṇā saṁghagatā patiṭṭhitā
                          mahapphalā lokavidūna 1- vaṇṇitā.
          [645] Etādisaṁ yaññamanussarantā
                          ye vedajātā vicaranti loke
                          vineyya maccheramalaṁ samūlaṁ
                          aninditā saggamupenti ṭhānan"ti.
         #[637] Tattha dhammenāti kāraṇena, ñāyena vā. Tayāti nissakke
  karaṇavacanaṁ. Idāni taṁ "dhammenā"ti vuttakāraṇaṁ dassetuṁ "yaṁ saṁghamhi appameyye,
  patiṭṭhāpesi dakkhiṇan"ti vuttaṁ. Appameyyeti guṇānubhāvassa attani katānaṁ
  kārānaṁ phalavisesassa ca vasena pamiṇituṁ asakkuṇeyye.
         #[638-9] Ayañca attho bhagavato sammukhā ca suto, sammukhā ca paṭiggahitoti
  dassento "pucchito"tiādimāha. Tattha yajamānānanti dadantānaṁ. Puññapekkhāna
  pāṇinanti anunāsikalopaṁ katvā niddeso, puññaphalaṁ ākaṅkhantānaṁ sattānaṁ.
  Opadhikanti upadhi nāma khandhā, upadhissa karaṇasīlaṁ, upadhipayojananti vā opadhikaṁ,
  attabhāvajanakaṁ paṭisandhipavattivipākadāyakaṁ.
         #[640] Jānaṁ kammaphalaṁ sakanti sattānaṁ sakaṁ sakaṁ yathāsakaṁ puññaṁ
  puññaphalañca 2- hatthatale āmalakaṁ viya jānanto. Sakanti vā yakārassa kakāraṁ
  katvā vuttaṁ, sayaṁ attanāti attho.
         #[641] Paṭipannāti paṭipajjamānā, maggaṭṭhāti attho. Ujubhūtoti
  ujupaṭipattiyā ujubhāvaṁ patto dakkhiṇeyyo jāto. Paññāsīlasamāhitoti paññāya

  *  *  *  *  *  *
  Footnote: 1 Ma.,ka. lokavidūhi 2 Sī. puññaphalañca taṁ taṁ
-------------------------------------------------
[page 175]
  Sīlena ca samāhito, diṭṭhisīlasampanno ariyāya diṭṭhiyā ariyena sīlena ca samannāgato.
  Tenāpissa paramatthasaṁghabhāvameva vibhāveti. Diṭṭhisīlasāmaññena saṁghaṭitattā 1- hi saṁgho.
  Atha vā samāhitaṁ samādhi, paññā sīlaṁ samāhitañca assa atthīti paññāsīlasamāhito.
  Tenassa sīlādidhammakkhandhattayasampannatāya aggadakkhiṇeyyabhāvaṁ vibhāveti.
         #[643] Vipulo mahaggatoti guṇehi mahattaṁ gatoti mahaggato, tato eva
  attani katānaṁ kārānaṁ phalavepullahetutāya vipulo. Udadhīva sāgaroti yathā udakaṁ
  ettha dhīyatīti "udadhī"ti laddhanāmo sāgaro "ettakāni udakāḷhakānī"tiādinā
  udakato appameyyo, evamesa guṇatoti attho. Ete hīti hisaddo avadhāraṇe
  nipāto. Ete eva seṭṭhāti attho. Vuttaṁ hetaṁ:- "yāvatā bhikkhave saṁghā vā
  gaṇā vā, tathāgatasāvakasaṁgho tesaṁ aggamakkhāyatī"ti. 2- Naravīrasāvakāti naresu
  vīriyasampannassa narassa sāvakā. Pabhaṅkarāti lokassa ñāṇālokakaRā. Dhammamudīrayantīti
  dhammaṁ uddisanti. Kathaṁ 3-? dhammasāminā hi dhammapajjoto ariyasaṁghe ṭhapito.
         #[644] Ye saṁghamuddissa dadanti dānanti ye sattā ariyasaṁghaṁ uddissa
  sammutisaṁghe antamaso gotrabhupuggalesupi dānaṁ dadanti, taṁ dānaṁ saṁvibhāgavasena
  dinnampi sudinnaṁ, āhunapāhunavasena hutampi suhutaṁ, mahāyāgavasena yiṭṭhampi
  suyiṭṭhameva hoti. Kasmā? yasmā sā dakkhiṇā saṁghagatā patiṭṭhitā, mahapphalā lokavidūna
  vaṇṇitāti, lokavidūhi sammāsambuddhehi "na tvevāhaṁ ānanda kenaci pariyāyena
  saṁghagatāya dakkhiṇāya pāṭipuggalikaṁ 4- dakkhiṇaṁ mahapphalataraṁ vadāmi. 5- Puññaṁ
  ākaṅkhamānānaṁ, saṁgho ve yajataṁ mukhaṁ. 6- Anuttaraṁ puññakkhettaṁ lokassā"ti 7- ca
  ādinā mahapphalatā vaṇṇitā pasatthā thomitāti attho.

  *  *  *  *  *  *
  Footnote: 1 Sī.,i. saṁghaṭṭhitattā 2 aṅ.catukka. 21/34/40,aṅ.pañcaka. 22/32/38 (syā),
  khu.su. 25/90/308 3 Ma. yattha dhammamuddisantīti 4 Ma. puggalagataṁ
  5 Ma.u. 14/380/325 6 viṃahā. 5/300/85, MaṂa. 13/400/386, khu.su. 25/575/449
  7 Maṃū 12/74/50, saṁṃahā. 19/997/276
-------------------------------------------------
[page 176]
         #[645] Etādisaṁ 1- yaññamanussarantāti etādisaṁ saṁghaṁ uddissa attanā kataṁ
  dānaṁ anussarantā. Vedajātāti jātasomanassā. Vineyya maccheramalaṁ samūlanti
  maccherameva cittassa malinabhāvakaraṇato maccheramalaṁ, atha vā maccherañca aññaṁ
  issālobhadosādimalañcāti maccheramalaṁ. Tañca avijjāvicikicchāvipallāsādīhi saha
  mūlehīti samūlaṁ vineyya vinayitvā vikkhambhetvā aninditā saggamupenti ṭhānanti
  yojanā. Sesaṁ vuttanayameva.
          Imaṁ pana sabbaṁ pavattiṁ sakko devānamindo "daddallamānā
  vaṇṇenā"tiādinā āyasmato mahāmoggallānassa ācikkhi, āyasmā mahāmoggallāno
  bhagavato ārocesi, bhagavā tamatthaṁ aṭṭhuppattiṁ katvā sampattaparisāya dhammaṁ
  desesi, sā desanā mahājanassa sātthikā ahosīti. 2-
                      Daddallavimānavaṇṇanā niṭṭhitā.
                        -------------------
                       35. 7. Pesavatīvimānavaṇṇanā
          phalikarajatahemajālachannanti pesavatīvimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena magadhesu nālakagāme ekasmiṁ gahapati-
  mahāsārakule 3- pesavatī nāma kulasuṇhā ahosi. Sā kira kassapassa bhagavato yojanike
  kanakathūpe kayiramāne dārikā hutvā mātarā saddhiṁ cetiyaṭṭhānaṁ gantvā mātaraṁ
  pucchi "kiṁ ime amma karontī"ti. Cetiyaṁ kātuṁ suvaṇṇiṭṭhakā karontīti. Taṁ sutvā
  dārikā pasannamānasā mātaraṁ āha "amma mama gīvāya idaṁ sovaṇṇamayaṁ

  *  *  *  *  *  *
  Footnote: 1 chaṂa. īdisaṁ 2 chaṂa. ahosi. 3 Ma. gahapatikule
-------------------------------------------------
[page 177]
  Khuddakapilandhanaṁ atthi, imāhaṁ cetiyatthāya demī"ti. Mātā "sādhu dehī"ti vatvā taṁ
  gīvato omuñcitvā suvaṇṇakārassa hatthe adāsi "idaṁ imāya dārikāya pariccajitaṁ,
  imampi pakkhipitvā iṭṭhakaṁ karohī"ti suvaṇṇakāro tathā akāsi. Sā dārikā
  aparabhāge kālaṁ katvā teneva puññakammena devaloke nibbattitvā sugatiyaṁyeva
  aparāparaṁ saṁsarantī amhākaṁ bhagavato kāle nālakagāme nibbattā anukkamena
  dvādasavassikā jātā.
          Sā ekadivasaṁ mātarā pesitaṁ mūlaṁ gahetvā telatthāya aññataraṁ āpaṇaṁ
  agamāsi. Tasmiṁ ca āpaṇe aññataro kuṭumbiyaputto pitarā nidahitvā ṭhapitaṁ
  bahuṁ hiraññasuvaṇṇaṁ muttāmaṇiratanāni ca gahetuṁ uddharanto āpaṇiko kammabalena
  kathalapāsāṇasakkhararūpena upaṭṭhahantāni disvā tato ekadesaṁ "puññavantānaṁ vasena
  hiraññasuvaṇṇādi bhavissatī"ti vīmaṁsituṁ rāsiṁ katvā ṭhapesi. Atha naṁ sā kārikā
  disvā "kasmā āpaṇe ratanāni evaṁ ṭhapitāni, nanu nāma sammadeva
  paṭisāmetabbānī"ti āha. Āpaṇiko taṁ sutvā "mahāpuññā ayaṁ dārikā, imissā
  vasena sabbamidaṁ hiraññādi eva hutvā amhākaṁ viniyogaṁ gamissati, saṅgaṇhissāmi
  nan"ti cintetvā tassā mātu santikaṁ gantvā "imaṁ dārikaṁ mayhaṁ puttassatthāya
  dehī"ti vāretvā bahudhanaṁ datvā āvāhavivāhaṁ katvā taṁ attano gehaṁ ānesi.
  Athassā sīlācāraṁ ñatvā bhaṇḍāgāraṁ vivaritvā "kiṁ ettha passasī"ti vatvā
  tāya "hiraññasuvaṇṇamaṇimeva rāsikataṁ passāmī"ti vutte "etāni amhākaṁ kammabalena
  antaradhāyantāni tava puññavisesena puna visesāni 1- jātāni, tasmā ito paṭṭhāya
  imasmiṁ gehe sabbaṁ tvaṁyeva vicārehi, tayā dinnameva mayaṁ paribhuñjissāmā"ti
  vatvā tato pabhuti taṁ "pesavatī"ti vohariṁsu.

  *  *  *  *  *  *
  Footnote: 1 Sī. suvaṇṇavisesāni
-------------------------------------------------
[page 178]
       Tena ca samayena āyasmā dhammasenāpati attano āyusaṅkhārānaṁ parikkhīṇabhāvaṁ
  ñatvā "mayhaṁ mātuyā rūpasāribrāhmaṇiyā posāvanikamūlaṁ datvā parinibbāyissāmī"ti
  cintetvā bhagavantaṁ upasaṅkamitvā parinibbānaṁ anujānāpetvā satthu
  āṇāya mahantaṁ pāṭihāriyaṁ dassetvā anekehi thutisahassehi bhagavantaṁ
  thometvā yāva dassanavisayātikkamā abhimukhova apakkamitvā puna vanditvā
  bhikkhusaṁghaparivuto vihārā nikkhamma bhikkhusaṁghassa ovādaṁ datvā āyasmantaṁ ānandaṁ
  samassāsetvā catassopi parisā nivattetvā anukkamena nālakagāmaṁ patvā mātaraṁ
  sotāpattiphale patiṭṭhāpetvā paccūsasamaye jātovarake parinibbāyi. Parinibbutassa
  cassa sarīrasakkārakaraṇavasena devā ceva manussā ca sattāhaṁ vītināmesuṁ,
  agarucandanādīhi hatthasatubbedhaṁ citakamakaṁsu.
       Pesavatīpi therassa parinibbānaṁ sutvā "gantvā pūjessāmī"ti suvaṇṇapupphehi
  gandhajātehi ca pūritāni caṅkoṭakāni gāhāpetvā gantukāmā sasuraṁ āpucchitvā
  tena "tvaṁ garubhārā, tattha ca mahājanasammaddo, 1- pupphagandhāni pesetvā idheva
  hohī"ti vuttāpi saddhājātā "yadipi me tattha jīvitantarāyo siyā, gantvāva
  pūjāsakkāraṁ karissāmī"ti taṁ vacanaṁ aggahetvā saparivārā tattha gantvā
  gandhapupphādīhi pūjetvā katañjalī aṭṭhāsi. Tasmiṁ ca samaye theraṁ pūjetuṁ āgatānaṁ
  rājaparisānaṁ hatthī matto hutvā taṁ padesaṁ upagañchi. Taṁ disvā maraṇabhayabhītesu
  manussesu palāyantesu janasammaddena patitaṁ pesavatiṁ mahājano akkamitvā māresi.
  Sā pūjāsakkāraṁ katvā theragatāya saddhāya sampannacittā eva kālaṁ katvā
  tāvatiṁsabhavane nibbatti, accharāsahassañcassā parivāro ahosi.
       Sā tāvadeva attano dibbasampattiṁ oloketvā "kīdisena nu kho puññena
  mayā esā laddhā"ti tassā hetuṁ upadhārentī theraṁ uddissa kataṁ pūjāsakkāraṁ

  *  *  *  *  *  *
  Footnote: 1 Sī. mahājanasambādho
-------------------------------------------------
[page 179]
  Disvā ratanattaye abhippasannamānasā satthāraṁ vandituṁ accharāsahassaparivutā
  saṭṭhisakaṭabhārālaṅkārapaṭimaṇḍitattabhāvā sumahatiyā deviddhiyā cando viya ca sūriyo
  viya ca dasa disā obhāsayamānā saha vimānena āgantvā vimānato oruyha
  bhagavantaṁ vanditvā añjaliṁ paggayha aṭṭhāsi. Tena ca samayena āyasmā vaṅgīso
  bhagavato samīpe nisinno bhagavantaṁ evamāha "paṭibhāti maṁ bhagavā imissā devatāya
  katakammaṁ pucchitun"ti. "paṭibhātu Taṁ vaṅgīsā"ti bhagavā avoca. Atha āyasmā
  vaṅgīso tāya devatāya katakammaṁ pucchitukāmo paṭhamaṁ tāvassā vimānaṁ saṁvaṇṇento
  āha:-
          [646] "phalikarajatahemajālachannaṁ
                     Vividhacitratalamaddasaṁ surammaṁ
                     byamhaṁ sunimmitaṁ toraṇūpapannaṁ
                     rucakupakiṇṇamidaṁ subhaṁ vimānaṁ.
          [647] Bhāti ca dasa disā nabheva sūriyo
                     sarade tamonudo sahassaraṁsī
                     tathā tapati midaṁ tava vimānaṁ
                     jalamiva dhūmasikho nise nabhagge.
          [648] Musatīva nayanaṁ sateratāva
                     ākāse ṭhapitamidaṁ manuññaṁ
                     vīṇāmurajasammatāḷaghuṭṭhaṁ
                     iddhaṁ indapuraṁ yathā tavedaṁ.
-------------------------------------------------
[page 180]
          [649] Padumakumudauppalakuvalayaṁ
                     yodhikabandhuka'nojakā ca santi
                     sālakusumitapupphitā asokā
                     vividhadumaggasugandhasevitamidaṁ.
          [650] Saḷalalabujabhujakasaṁyuttā 1-
                     kusakasuphullitalatāvalambinīhi
                     maṇijālasadisā yasassinī
                     rammā pokkharaṇī upaṭṭhitā te.
          [651] Udakaruhā ca ye'tthi pupphajātā
                     thalajā ye ca santi rukkhajātā
                     mānusakā'amānussakā ca dibbā
                     sabbe tuyhaṁ nivesanamhi jātā.
          [652] Kissa saṁyamadamassayaṁ vipāko
                     kenāsi kammaphalenidhūpapannā
                     yathā ca te adhigatamidaṁ vimānaṁ
                     tadanupadaṁ avacāsiḷārapamhe"ti. 2-
         #[646] Tattha phalikarajatahemajālachannanti phalikamaṇīhi rajatahemajālehi ca
  chāditaṁ, phalikamaṇimayāhi bhittīhi rajatahemamayehi jālehi ca samantato heṭṭhā ca upari
  ca chāditaṁ, vividhavaṇṇānaṁ vicittasannivesānañca talānaṁ bhūmīnaṁ vasena vividhacitratalaṁ
  addasaṁ passiṁ. Surammanti suṭṭhu ramaṇīyaṁ. Viharitukāmā vasanti etthāti byamhaṁ

  *  *  *  *  *  *
  Footnote: 1 Sī....saññutā 2 Sī. avacāsiḷārapakhumeti
-------------------------------------------------
[page 181]
  Bhavanaṁ. Toraṇūpapannanti vividhamālākammādivicittena sattaratanamayena toraṇena upetaṁ.
  Toraṇanti vā dvārakoṭṭhakapāsādassa nāmaṁ, tena ca anekabhūmakena vicittākārena
  taṁ vimānaṁ upetaṁ. Rucakupakiṇṇanti suvaṇṇavālikāhi okiṇṇaṅgaṇaṁ. Vālikasadisā
  hi suvaṇṇakhaṇḍā rucā nāma, rucameva rucakanti vuttaṁ. Subhanti sobhati,
  suṭṭhu bhātīti vā subhaṁ. Vimānanti visiṭṭhamānaṁ, pamāṇato mahantanti attho.
         #[647] Bhātīti jotati ujjalati. Nabheva sūriyoti ākāse ādicco viya.
  Saradeti saradasamaye. Tamonudoti andhakāraviddhaṁsano. Tathā tapati midanti yathā
  saradakāle sahassaraṁsī sūriyo, tathā tapati dibbati idaṁ tava vimānaṁ, makāro
  padasandhikaro. Jalamiva dhūmasikhoti jalanto aggi viya. Aggi hi tassa aggato
  dhūmo paññāyatīti "dhūmasikho dhūmaketū"ti ca vuccati. Niseti nisati, 1- "rattiyan"ti
  attho. Nabhaggeti nabhakoṭṭhāse, ākāsapadeseti vuttaṁ hoti. "nagagge"ti Vā pāṭho,
  pabbatasikhareti attho. Idaṁ tava vimānanti yojanā.
         #[648] Musatīva nayananti ativiya attano pabhassaratāya paṭihanantaṁ
  dassanakiccaṁ kātuṁ adentaṁ olokentānaṁ cakkhuṁ 2- musati viya. Tenāha
  "sateratāvā"ti, vijjulatā viyāti attho. Vīṇāmurajasammatāḷaghuṭṭhanti mahatīādivīṇānaṁ
  bheriādipaṭahānaṁ 3- hatthatāḷakaṁsatāḷānañca saddehi ghositaṁ ekaninnādaṁ.
  Iddhanti devaputtehi devadhītāhi dibbasampattiyā ca samiddhaṁ. Indapuraṁ yathāti
  sudassananagaraṁ viya.
         #[649] Padumāni ca kumudāni ca uppalāni ca kuvalayāni ca padumakumuda-
  uppalakuvalayanti ekattavasena vuttaṁ. Atthīti vacanaṁ pariṇāmetvā yojetabbaṁ. Tattha
  padumaggahaṇena puṇḍarīkampi gahitaṁ, kumudaggahaṇena setarattabhedāni sabbāni kumudāni,

  *  *  *  *  *  *
  Footnote: 1 Sī. nisi 2 Sī.,Ma. cakkhu 3 Ma....pahatānaṁ
-------------------------------------------------
[page 182]
  Uppalaggahaṇena rattauppalaṁ sabbā vā uppalajāti, kuvalayaggahaṇena nīluppalameva
  gahitanti veditabbaṁ. Yodhikabandhuka'nojakā ca santīti cakāro nipātamattaṁ,
  yodhikabandhujīvakānojakarukkhā ca santīti attho. Keci "anojakāpi santī"ti pāṭhaṁ
  vatvā "anojakāpīti vuttaṁ hotī"ti atthaṁ vadanti. Sālakusumitapupphitā asokāti
  sālā kusumitā pupphitā asokāti yojetabbaṁ. Vividhadumaggasugandhasevitamidanti
  nānāvidhānaṁ uttamarukkhānaṁ sobhanehi gandhehi sevitaṁ paribhāvitaṁ idaṁ te vimānanti
  attho.
         #[650] Saḷalalabujabhujakasaṁyuttāti tīre ṭhitehi saḷalehi labujehi bhujakarukkhehi
  ca sahitā. Bhujako nāma eko sugandharukkho devaloke ca gandhamādane ca atthi,
  aññattha natthīti vadanti. Kusakasuphullitalatāvalambinīhīti kusakehi tālanāḷikerādīhi
  tiṇajātīhi olambamānāhi santānakavalliādīhi suṭṭhu kusumitalatāhi ca saṁyuttāti 1-
  yojanā. Maṇijālasadisāti maṇijālasadisajalā. "maṇijalasadisā"tipi Pāḷi, maṇisadisajalāti
  attho. Yasassinīti devatāya ālapanaṁ. Upaṭṭhitā teti yathāvuttaguṇā ramaṇīyā 2-
  pokkharaṇī tava vimānasamīpe ṭhitā.
         #[651] Udakaruhāti yathāvutte padumādike sandhāya vadati. Ye'tthīti ye
  atthi. Thalajāti yodhikādhikā. Ye ca santīti ye aññepi rukkhajātā pupphūpagā ca
  phalūpagā ca, tepi tava vimānasamīpe santiyeva.
         #[652] Kissa saṁyamadamassayaṁ vipākoti kāyasaṁyamādīsu kīdisassa saṁyamassa,
  indriyadamanādīsu kīdisassa damassa ayaṁ vipāko. Kenāsīti aññameva upapatti-
  nibbattakaṁ, aññaṁ upabhogasukhanibbattakaṁ hotīti "kenāsi kammaphalenidhūpapannā"ti
  vatvā puna "yathā ca te adhigatamidaṁ vimānan"ti āha. Tattha kammaphalenāti kammaphalena
  vipaccituṁ

  *  *  *  *  *  *
  Footnote: 1 Sī. saṁyutāti 2 Sī. rāmaṇeyyā
-------------------------------------------------
[page 183]
  Āraddhenāti vacanaseso, itthambhūtalakkhaṇe cetaṁ karaṇavacanaṁ. Tadanupadaṁ avacāsīti
  taṁ kammaṁ mayā vuttapadassa anupadaṁ anurūpapadaṁ katvā katheyyāsi.
  Aḷārapamheti bahalasaṁhatapakhume, gopakhumeti adhippāyo.
          Atha devatā āha:-
          [653] "yathā Ca me adhigatamidaṁ vimānaṁ
                      koñcamayūracakorasaṁghacaritaṁ 1-
                   2- dibyapilavahaṁsarājaciṇṇaṁ
                      dijakāraṇḍavakokilābhinaditaṁ.
          [654] Nānāsantānakapuppharukkhavividhā
                      pāṭalijambuasokarukkhavantaṁ
                      yathā ca me adhigatamidaṁ vimānaṁ
                      taṁ te pavedayāmi 3- suṇohi bhante.
          [655] Magadhavarapuratthimena
                      nālakagāmo nāma atthi bhante
                      tattha ahosiṁ pure suṇisā
                      pesavatīti 4- tattha jāniṁsu mamaṁ.
          [656] Sāhamapacitatthadhammakusalaṁ
                      devamanussapūjitaṁ mahantaṁ

  *  *  *  *  *  *
  Footnote: 1 Ma. koñcamayūracaṅkorasaṁghacaritaṁ 2 Sī.,i. dibbapilava...
  3 Sī. pavadissāmi, i. pavedissāmi 4 Sī. sesavatīti
-------------------------------------------------
[page 184]
                       Upatissaṁ nibbutaṁ appameyyaṁ
                       muditamanā kusumehi abbhukiriṁ. 1-
          [657] Paramagatigatañca pūjayitvā
                       antimadehadharaṁ isiṁ uḷāraṁ
                       pahāya mānusakaṁ samussayaṁ
                       tidasagatā idha māvasāmi ṭhānan"ti.
         #[653] Tattha koñcamayūracakorasaṁghacaritanti sārasasikhaṇḍikumbhakārakukkuṭagaṇehi
  tattha tattha vicaritaṁ. Dibyapilavahaṁsarājaciṇṇanti udake pilavitvā vicaraṇato
  "pilavā"ti laddhanāmehi udakasakuṇehi haṁsarājehi ca tahiṁ tahiṁ vicaritaṁ.
  Dijakāraṇḍavakokilābhinaditanti kāraṇḍavehi kādambehi kokilehi aññehi ca dijehi
  abhināditaṁ.
         #[654] Nānāsantānakapuppharukkhavividhāti nānāvidhasākhāpasākhavantā
  nānāuppharukkhā nānāsantānakapuppharukkhā, tehi vividhaṁ cittākāraṁ vicittasannivesaṁ
  nānāsantānakapuppharukkhavividhā. "vividhan"ti Vattabbe "vividhā"ti hi vuttaṁ.
  Santānakāti 2- hi kāmavalliyo, nānāvidhapuppharukkhā ca vividhā ettha santi, tehi vā
  vividhanti nānāsantānakapuppharukkhavividhā. "nānāsantānakapuppharukkhavividhaṁ, Pāṭali-
  jambuasokarukakhavantan"ti ca keci paṭhanti. Tehi "puppharukkhā santī"ti padaṁ ānetvā
  sambandhitabbaṁ. "puppharukkhā"ti Vā avibhattikaniddeso, "puppharukkhan"ti vuttaṁ
  hoti.
         #[655] Magadhavarapuratthimenāti magadhavare puratthimena, abhisambodhiṭṭhānatāya
  uttame magadharaṭṭhe puratthimadisāya. Tattha ahosiṁ pure suṇisāti pubbe
  ahaṁ tasmiṁ nālakagāme ekasmiṁ gahapatikule suṇisā suṇhā ahosiṁ.

  *  *  *  *  *  *
  Footnote: 1 Sī.,i. abbhokiriṁ 2 Sī. nānāsantānakāti
-------------------------------------------------
[page 185]
         #[656] Sāti sayaṁ. 1- Atthe ca dhamme ca kusaloti atthadhammakusalo, bhagavā.
  Apacito atthadhammakusalo etenāti apacitatthadhammakusalo, dhammasenāpati, taṁ. Apacitaṁ
  vā apacayo, nibbānaṁ, tasmiṁ 2- avasiṭṭhātthadhamme ca kusalaṁ, apacite vā pūjanīye
  atthe dhamme nirodhe magge ca kusalaṁ. Mahantehi uḷārehi sīlakkhandhādīhi
  samannāgatattā mahantaṁ. Kusumehīti ratanamayehi itarehi ca kusumehi.
         #[657] Paramagatigatanti anupādisesanibbānaṁ pattaṁ. Samussayanti sarīraṁ.
  Tidasagatāti tidasabhavanaṁ gatā. Tāvatiṁsaṁ devanikāyaṁ upapannā. Idhāti imasmiṁ devaloke.
  Āvasāmi ṭhānanti imaṁ vimānaṁ adhivasāmi. Sesaṁ vuttanayameva.
          Evaṁ āyasmatā vaṅgīsena devatāya ca kathitakathāmaggaṁ 3- aṭṭhuppattiṁ katvā
  bhagavā sampattaparisāya vitthārena dhammaṁ desesi, sā desanā mahājanassa sātthikā
  ahosīti.
                      Pesavatīvimānavaṇṇanā niṭṭhitā.
                         -----------------
                      36. 8. Mallikāvimānavaṇṇanā
       pītavatthe pītadhajeti mallikāvimānaṁ. Tassa kā uppatti? dhammacakkappavattanamādiṁ
  katvā yāva subhaddaparibbājakavinayanā katabuddhakicce kusinārāyaṁ
  upavattane mallarājūnaṁ sālavane yamakasālānamantare visākhapuṇṇamāyaṁ paccūsavelāyaṁ
  anupādisesāya nibbānadhātuyā parinibbute bhagavati lokanāthe devamanussehi tassa
  sarīrapūjāya kayiramānāya tadā kusinārāyaṁ vasamānā bandhulamallassa bhariyā

  *  *  *  *  *  *
  Footnote: 1 ka. ayaṁ 2 Sī.,i. tasmā 3 Sī.,i. kathitakathāmattaṁ
-------------------------------------------------
[page 186]
  Mallarājaputtī mallikā nāma upāsikā saddhā pasannā visākhāya mahāupāsikāya
  pasādhanasadisaṁ attano mahālatāpasādhanaṁ gandhodakena dhovitvā dukūlacumbaṭakena
  majjitvā 1- aññañca bahuṁ gandhamālādiṁ gahetvā bhagavato sarīraṁ 2- pūjesi. Ayamettha
  saṅkhepo, vitthārato pana mallikāvatthu dhammapadavaṇṇanāyaṁ 3- āgatameva.
       Sā aparabhāge kālaṁ katvā tāvatiṁsesu nibbatti, tena pūjānubhāvena assā
  aññehi asādhāraṇā uḷārā dibbasampatti ahosi. Vatthālaṅkāravimānāni
  sattaratanasamujjalāni visesato siṅgīsuvaṇṇobhāsāni ativiya pabhassarāni sabbā disā
  āsiñcamānāva suvaṇṇarasadhārāpiñjarā karonti. Athāyasmā nārado devacārikaṁ
  caranto taṁ disvā upagañchi. Sā taṁ disvā vanditvā añjaliṁ paggayha aṭṭhāsi.
  So taṁ pucchi:-
          [658] "pītavatthe Pītadhaje pītālaṅkārabhūsite
                    pītantarāhi vaggūhi apiḷandhāva sobhasi.
          [659] Kā kambukāyūradhare kañcanāveḷabhūsite
                    hemajālakasañchanne 4- nānāratanamālinī.
          [660] Sovaṇṇamayā lohitaṅgamayā ca
                         muttāmayā veḷuriyamayā ca
                         masāragallā sahalohitaṅgā
                         pārevatakkhīhi maṇīhi cittatā.

  *  *  *  *  *  *
  Footnote: 1 Sī. madditvā 2 i. sarīradhātuṁ
  3 dhamMa.A. 3/15 (syā.) 4 Sī. hemajālakapacchanne
-------------------------------------------------
[page 187]
          [661] Koci koci ettha mayūrasussaro
                         haṁsassarañño karavīkasussaro
                         tesaṁ saro suyyati vaggurūpo
                         pañcaṅgikaṁ tūriyamivappavāditaṁ.
          [662] Ratho ca te subho vaggu nānāratanacittito
                 nānāvaṇṇāhi dhātūhi suvibhattova sobhati
          [663] Tasmiṁ rathe kañcanabimbavaṇṇe
                         yā tvaṁ 1- ṭhitā bhāsasi'maṁ padesaṁ
                 devate pucchitācikkha kissa kammassidaṁ phalan"ti.
         #[658] Tattha pītavattheti parisuddhacāmīkarapabhassaratāya pītobhāsanivāsane.
  Pītadhajeti vimānadvāre rathe ca samussitahemamayavipulaketubhāvato pītobhāsadhaje.
  Pītālaṅkārabhūsiteti pītobhāsehi ābharaṇehi alaṅkate. Satipi alaṅkārānaṁ
  nānāvidharaṁsijālasamujjalavividharatanavicittabhāve tādisasucaritavisesanibbattatāya pana
  suparisuddhacāmīkaramarīcijālavijjotitattā visesato pītanibhāsāni tassā ābharaṇāni
  ahesuṁ. Pītantarāhīti pītavaṇṇehi uttariyehi. "santaruttaraparamaṁ Tena bhikkhunā
  tato cīvaraṁ sāditabban"tiādīsu 2- nivāsane antarasaddo āgato, idha pana
  "antarasāṭakā"tiādīsu viya uttariye daṭṭhabbo. Antarā uttariyaṁ uttarāsaṅgo
  upasambyānanti pariyāyasaddā ete. Vaggūhīti sobhanehi saṇhamaṭṭhehi. Apilandhāva
  sobhasīti tvaṁ imehi alaṅkārehi analaṅkatāpi attano rūpasampattiyāva sobhasi,
  te pana alaṅkārā tava sarīraṁ patvā sobhanti, tasmā analaṅkatāpi tvaṁ
  alaṅkatasadisīti adhippāyo.

  *  *  *  *  *  *
  Footnote: 1 Sī. yattha 2 viṃahāvi. 2/523/27
-------------------------------------------------
[page 188]
         #[659] Kā kambukāyūradhareti kā tvaṁ kataradevanikāyapariyāpannā suvaṇṇamaya-
  parihārakadhare, suvaṇṇamayakeyūradhare 1- vā. Kambuparihārakanti ca hatthālaṅkāraviseso
  vuccati. Kāyūranti 2- bhujālaṅkāraviseso. 3- Atha vā kambūti suvaṇṇaṁ, tasmā
  kambukāyūradhare suvaṇṇamayabāhābharaṇadhareti attho. 3- Kañcanāveḷabhūsiteti
  kañcanamayāveḷapilandhanabhūsite. Hemajālakasañchanneti ratanaparisibbitena hemamayena jālakena
  chāditasarīre. Nānāratanamālinīti nakkhattamālāya viya kāḷapakkharattiyaṁ sīse paṭimukkāhi
  vividhāhi ratanāvalīhi nānāratanamālinī kā tvanti pucchati.
         #[660] Sovaṇṇamayātiādi yāhi ratanamālāhi sā devatā
  nānāratanamālinīti vuttā, tāsaṁ dassanaṁ. Tattha sovaṇṇamayāti siṅgīsuvaṇṇamayā mālā.
  Lohitaṅgamayāti padumarāgādirattamaṇimayā. Masāragallāti masāragallamaṇimayā.
  Sahalohitaṅgāti lohitaṅgamaṇimayāhi saddhiṁ kabaramaṇimayā ceva lohitaṅgasaṅkhātarattamaṇimayā
  cāti attho. Pārevatakkhīhi maṇīhi cittatāti pārevatakkhisadisehi maṇīhi
  yathāvuttamaṇīhi ca saṅkhatacittabhāvā 4- imā tava kesahatthe ratanamālāti adhippāyo.
         #[661] Koci kocīti ekacco ekacco. Etthāti etesu mālādāmesu.
  Mayūrasussaroti mayūro viya sundaranādo. Haṁsassaraññoti haṁsassaro añño,
  haṁsasadisassaro aparo. Karavīkasussaroti karavīko viya sobhanassaro. Tesaṁ
  mālādāmānaṁ yathā mayūrassaro haṁsassaro karavīkassaro, evaṁ vaggurūpo madhurākāro
  saro suyyati. Kimiva? pañcaṅgikaṁ tūriyamivappavāditaṁ. Yathā kusalena 5- vādite
  pañcaṅgike tūriye, evaṁ tesaṁ saro suyyati, vaggurūpoti attho. Bhummatthe hi idaṁ
  upayogavacanaṁ.

  *  *  *  *  *  *
  Footnote: 1 ka. suvaṇṇamayakāyūradhare 2 Sī. keyūranti 3 Sī. adhippāyo
  4 Ma. sañjātacittabhāvā 5 Sī.,i....pavīṇena
-------------------------------------------------
[page 189]
         #[662] Nānāvaṇṇāhi dhātūhīti anekarūpāhi akkhacakkaīsādiavayavadhātūhi.
  Suvibhattova sobhatīti avayavānaṁ aññamaññaṁ yuttappamāṇatāya vibhattivibhāgasampattiyā 1-
  ca suvibhattova hutvā virājati. 2- Atha vā suvibhattovāti kevalaṁ kammanibbattopi
  susikkhitena sippācariyena vibhattova viracito viya sobhatīti attho.
         #[663] Kañcanabimbavaṇṇeti sātisayaṁ pītobhāsatāya kañcanabimbakasadise tasmiṁ
  rathe. Kañcanabimbavaṇṇeti vā tassā devatāya ālapanaṁ, gandhodakena dhovitvā
  jātihiṅgulakarasena majjitvā dukūlacumbaṭakena majjitakañcanapaṭimāsadiseti attho.
  Bhāsasi'maṁ padesanti imaṁ sakalampi bhūmipadesaṁ bhāsayasi vijjotayasi.
          Evaṁ therena pucchitā sāpi devatā imāhi gāthāhi byākāsi:-
          [664] "sovaṇṇajālaṁ Maṇisoṇṇacittitaṁ 3-
                         muttācitaṁ hemajālena channaṁ
                         parinibbute gotame appameyye
                         pasannacittā ahamābhiropayiṁ.
          [665] Tāhaṁ kammaṁ karitvāna kusalaṁ buddhavaṇṇitaṁ
                  apetasokā sukhitā sampamodāma'nāmayā"ti.
         #[664] Tattha sovaṇṇajālanti sarīrappamāṇena kataṁ suvaṇṇamayaṁ jālaṁ.
  Maṇisoṇṇacittitanti sīsādiṭṭhānesu sīsūpagagīvūpagādiābharaṇavasena nānāvidhehi maṇīhi
  ca suvaṇṇena ca cittitaṁ. Muttācitanti antarantarā ābaddhāhi muttāvalīhi
  ācitaṁ. Hemajālena channanti hemamayena pabhājālena channaṁ. Taṁ hi nānāvidhehi

  *  *  *  *  *  *
  Footnote: 1 ka. bhittivibhāgasampattiyā 2 Ma. sobhati 3 Sī. maṇisoṇṇacittaṁ
-------------------------------------------------
[page 190]
  Maṇīhi ceva suvaṇṇena ca cittitaṁ muttāvalīhi ācitampi suparisuddhassa ratta-
  suvaṇṇasseva yebhuyyatāya divākarakiraṇasamaphassato 1- ativiya pabhassarena hemamayena pabhājālena
  sañchāditaṁ ekobhāsaṁ hutvā kañcanādāsaṁ viya tiṭṭhati. Parinibbuteti
  anupādisesāya nibbānadhātuyā parinibbute. Gotameti bhagavantaṁ gottena
  niddisati. Appameyyeti guṇānubhāvato paminituṁ 2- asakkuṇeyye. Pasannacittāti
  kammaphalavisayāya buddhārammaṇāya ca saddhāya pasannamānasā. Abhiropayinti pūjāvasena
  sarīre ropesiṁ paṭimuñciṁ.
         #[665] Tāhanti taṁ ahaṁ. Kusalanti kucchitasalanādiatthena kusalaṁ. Buddha-
  vaṇṇitanti "yāvatā bhikkhave sattā apadā vā dvipadā vā"tiādinā 3- sammāsambuddhena
  pasatthaṁ. Apetasokāti sokahetūnaṁ bhogabyasanādīnaṁ abhāvena apagatasokā. Tena
  cittadukkhābhāvamāha. Sukhitāti sañjātasukhā sukhappattā. Etena 3- sarīradukkhābhāvaṁ
  vadati. Cittadukkhābhāvena cassā pamodāpatti, sarīradukkhābhāvena arogatā. Tenāha
  "sampamodāma'nāmayā"ti. Sesaṁ vuttanayameva. Ayañca attho tadā attanā devatāya
  ca kathitaniyāmeneva saṅgītikāle āyasmatā nāradena dhammasaṅgāhakānaṁ ārocito,
  te ca taṁ tatheva saṅgahaṁ āropayiṁsūti.
                      Mallikāvimānavaṇṇanā niṭṭhitā.
                         -----------------

  *  *  *  *  *  *
  Footnote: 1 Sī.,i. divasakara... 2 ka. pamāṇituṁ
  3 saṁṃahā. 19/139/39, aṅ.catukka. 21/34/39, khu.iti. 25/90/308
-------------------------------------------------
[page 191]
                      37. 9. Visālakkhivimānavaṇṇanā
       kā nāma tvaṁ visālakkhīti visālakkhivimānaṁ. Tassa kā uppatti? bhagavati
  parinibbute raññā ajātasattunā attanā paṭiladdhā bhagavato sarīradhātuyo gahetvā
  rājagahe thūpe ca mahe ca kate rājagahavāsinī ekā mālākāradhītā sunandā
  nāma upāsikā ariyasāvikā sotāpannā pitugehato pesitaṁ bahuṁ mālañca gandhañca
  pesetvā devasikaṁ cetiye pūjaṁ kāresi, uposathadivasesu pana sayameva gantvā
  pūjaṁ akāsi. Sā aparabhāge aññatarena rogena phuṭṭhā kālaṁ katvā sakkassa
  devarañño paricārikā hutvā nibbatti. Athekadivasaṁ sā sakkena devānamindena
  saha cittalatāvanaṁ pāvisi. Tattha ca aññāsaṁ devatānaṁ pabhā pupphādīnaṁ pabhāhi
  paṭihatā hutvā vicittavaṇṇā hoti, sunandāya pana pabhā tāhi anabhibhūtā
  sabhāveneva aṭṭhāsi. Taṁ disvā sakko devarājā tāya katasucaritaṁ ñātukāmo
  imāhi gāthāhi pucchi 1-:-
          [666] "kā Nāma tvaṁ visālakkhi ramme cittalatāvane
                   samantā anupariyāsi nārīgaṇapurakkhatā.
          [667] Yadā devā tāvatiṁsā pavisanti imaṁ vanaṁ
                   sayoggā sarathā sabbe citrā honti idhāgatā.
          [668] Tuyhañca idha pattāya uyyāne vicarantiyā
                   kāye na dissatī cittaṁ kena rūpaṁ tave'disaṁ
                   devate pucchitācikkha kissa kammassidaṁ phalan"ti.

  *  *  *  *  *  *
  Footnote: 1 ka.,Ma. paṭipucchi
-------------------------------------------------
[page 192]
      #[666] Tattha kā nāma tvanti purimattabhāve kā nāma kīdisī nāma
  tvaṁ, yattha katena sucaritena ayaṁ te īdisī ānubhāvasampatti ahosīti adhippāyo.
  Visālakkhīti vipulalocane.
      #[667] Yadāti yasmiṁ kāle. Imaṁ vananti imaṁ cittalatānāmakaṁ 1-
  upavanaṁ. Citrā hontīti imasmiṁ cittalatāvane vicittapabhāsaṁsaggena attano
  sarīravatthālaṅkārādīnaṁ pakatiobhāsatopi visiṭṭhabhāvasampattiyā 2- vicitrākārā
  honti. Idhāgatāti idha āgatā sampattā, idha vā āgamanahetu.
      #[668] Idha pattāyāti imaṁ ṭhānaṁ sampattāya upagatāya. Kena rūpaṁ
  tave'disanti kena kāraṇena tava rūpaṁ sarīraṁ edisaṁ evarūpaṁ, cittalatāvanassa pabhaṁ
  abhibhavantaṁ tiṭṭhatīti adhippāyo.
        Evaṁ sakkena puṭṭhā sā devatā imāhi gāthāhi byākāsi:-
        [669] "yena Kammena devinda rūpaṁ mayhaṁ gatī ca me
                 iddhi ca ānubhāvo ca taṁ suṇohi purindada.
        [670] Ahaṁ rājagahe ramme sunandā nāmupāsikā
                 saddhā sīlena sampannā saṁvibhāgaratā sadā.
        [671] Acchādanañca bhattañca senāsanaṁ padīpiyaṁ
                 adāsiṁ ujubhūtesu vippasannena cetasā.
        [672] Cātuddasiṁ pañcadasiṁ yā ca pakkhassa aṭṭhamī
                 pāṭihāriyapakkhañca aṭṭhaṅgasusamāgataṁ.

  *  *  *  *  *  *
  Footnote: 1 ka. cittalatāvananāmakaṁ 2 Ma. vicittabhāvappattiyā
-------------------------------------------------
[page 193]
        [673] Uposathaṁ upavasissaṁ sadā sīlesu saṁvutā
                 saññamā saṁvibhāgā ca vimānaṁ āvasāmahaṁ.
        [674] Pāṇātipātā viratā musāvādā ca saññatā
                 theyyā ca aticārā ca majjapānā ca ārakā.
        [675] Pañcasikkhāpade ratā ariyasaccāna kovidā
                 upāsikā cakkhumato gotamassa yasassino.
        [676] Tassā me ñātikulā dāsī sadā mālābhihārati
                 tāhaṁ bhagavato thūpe sabbamevābhiropayiṁ.
        [677] Uposathe cahaṁ gantvā mālāgandhavilepanaṁ
                 thūpasmiṁ abhiropesiṁ pasannā sehi pāṇibhi. 1-
        [678] Tena kammena devinda rūpaṁ mayhaṁ gatī ca me
                 iddhi ca ānubhāvo ca yaṁ mālaṁ abhiropayiṁ.
        [679] Yañca sīlavatī āsiṁ na taṁ tāva vipaccati
                 āsā ca pana me devinda sakadāgāminī siyan"ti.
       #[669] Tattha gatīti ayaṁ devagati, nibbatti vā. Iddhīti ayaṁ deviddhi,
  adhippāyasamijjhanaṁ vā. Ānubhāvoti pabhāvo. Purindadāti sakkaṁ ālapati. So hi
  pure dānaṁ adāsīti 2- "purindado"ti vuccati.
       #[676] Ñātikulāti pitugehaṁ sandhāya vadati. Sadā mālābhihāratīti sadā
  sabbakālaṁ divase divase ñātikulato dāsiyā pupphaṁ mayhaṁ abhiharīyati.

  *  *  *  *  *  *
  Footnote: 1 ka. sakehi pāṇihi 2 i. dadātīti
-------------------------------------------------
[page 194]
  Sabbamevābhiropayinti mayhaṁ piḷandhanatthāya pitugehato āhaṭaṁ 1- mālaṁ aññañca gandhādiṁ
  sabbameva attanā aparibhuñjitvā bhagavato thūpe pūjanavasena abhiropayiṁ pūjaṁ kāresiṁ.
         #[677-8] Uposathe cahaṁ gantvāti uposathadivase ahameva thūpaṭṭhānaṁ
  gantvā. Yaṁ mālaṁ abhiropayinti yaṁ tadā bhagavato thūpe mālāgandhābhiropanaṁ
  kataṁ, tena kammenāti yojanā.
         #[679] Na taṁ tāva vipaccatīti yaṁ sīlavatī āsiṁ, taṁ sīlarakkhaṇaṁ taṁ rakkhitaṁ
  sīlaṁ pūjāmayapuññassa balavabhāvena aladdhokāsaṁ na tāva vipaccati, na vipaccituṁ
  āraddhaṁ, aparasmiṁyeva attabhāve tassa vipākoti attho. Āsā ca pana me
  devinda, sakadāgāminī siyanti "kathaṁ nu kho ahaṁ sakadāgāminī bhaveyyan"ti patthanā
  ca me devinda ariyadhammavisayāva, na bhavavisesavisayā. Sā pana sappimaṇḍaṁ icchato
  dadhito pacitaṁ 2- viya anipphādinīti 3- dasseti. Sesaṁ vuttanayameva.
          Imaṁ pana atthaṁ sakko devānamindo attanā ca tāya devadhītāya ca
  vuttaniyāmeneva āyasmato vaṅgīsattherassa ārocesi. Āyasmā vaṅgīso saṅgītikāle
  dhammasaṅgāhakānaṁ mahātherānaṁ ārocesi, te ca taṁ tatheva saṅgītiṁ āropayiṁsūti.
                      Visālakkhivimānavaṇṇanā niṭṭhitā.
                      -----------------------

  *  *  *  *  *  *
  Footnote: 1 Ma. ābhataṁ 2 Sī. dadhinā mathitaṁ, i. dadhito mathitaṁ 3 Ma. ananunipphādīti
-------------------------------------------------
[page 195]
                     38. 10. Pāricchattakavimānavaṇṇanā
      pāricchattake koviḷāreti pāricchattakavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sāvatthivāsī aññataro upāsako bhagavantaṁ
  upasaṅkamitvā svātanāya nimantetvā attano gehadvāre mahantaṁ maṇḍapaṁ sajjetvā
  sāṇipākāraṁ parikkhipitvā upari vitānaṁ bandhitvā dhajapaṭākādayo ussāpetvā
  nānāvirāgavaṇṇāni 1- vatthāni gandhadāmapupphadāmamālādāmāni 2- ca olambetvā
  sittasammaṭṭhe 3- padese āsanāni paññāpetvā bhagavato kālaṁ ārocesi. Atha bhagavā
  pubbaṇhasamayaṁ nivāsetvā pattacīvaramādāya devavimānaṁ viya alaṅkatapaṭiyattaṁ maṇḍapaṁ
  pavisitvā sahassaraṁsī viya aṇṇavakucchiṁ obhāsayamāno paññatte āsane nisīdi,
  upāsako gandhapupphadhūpapadīpehi 4- bhagavantaṁ pūjesi.
      Tena ca samayena aññatarā kaṭṭhahārikā itthī andhavane supupphitaṁ asokarukkhaṁ
  disvā sapallavaṅkurāni piṇḍīkatāni bahūni asokapupphāni gahetvā āgacchantī
  bhagavantaṁ tattha nisinnaṁ disvā pasannacittā āsanassa samantato tehi pupphehi
  pupphasantharaṁ santharantī bhagavato pūjaṁ katvā vanditvā tikkhattuṁ padakkhiṇaṁ katvā
  namassamānā agamāsi. Sā pana aparena samayena kālaṁ katvā tāvatiṁsesu nibbatti,
  accharāsahassaparivārā yebhuyyena nandanavane naccantī gāyantī pāricchattakamālā
  ganthentī pamodamānā kīḷantī sukhaṁ 5- anubhavati. Athāyasmā mahāmoggallāno heṭṭhā
  vuttanayeneva 6- devacārikaṁ caranto tāvatiṁsabhavanaṁ gantvā taṁ disvā tāya katakammaṁ
  imāhi gāthāhi pucchi:-

  *  *  *  *  *  *
  Footnote: 1 Ma. nānāvidhavaṇṇāni 2 chaṂa. gandhadāmamālādāmāni
  3 Ma. udakapositasammaṭṭhe 4 chaṂa. gandhapupphadhumapadīpehi
  5 Sī.,i. chaṇaṁ 6 chaṂa. vuttanayena
-------------------------------------------------
[page 196]
      [680] "pāricchattake Koviḷāre ramaṇīye manorame
               dibbamālaṁ ganthamānā gāyantī sampamodasi.
      [681] Tassā te naccamānāya aṅgamaṅgehi sabbaso
               dibbā saddā niccharanti savanīyā manoramā.
      [682] Tassā te naccamānāya aṅgamaṅgehi sabbaso
               dibbā gandhā pavāyanti sucigandhā manoramā.
      [683] Vivattamānā kāyena yā veṇīsu piḷandhanā
               tesaṁ suyyati nigghoso tūriye pañcaṅgike yathā.
      [684] Vaṭsakā vātadhutā vātena sampakampitā
               tesaṁ suyyati nigghoso tūriye pañcaṅgike yathā.
      [685] Yāpi te sirasmiṁ mālā sucigandhā manoramā
               vāti gandho disā sabbā rukkho mañjūsako yathā.
      [686] Ghāyase taṁ sucigandhaṁ 1- rūpaṁ passasi amānusaṁ
               devate pucchitācikkha kissa kammassidaṁ phalan"ti,
     #[680] tattha pāricchattake koviḷāreti pāricchattakanāmake koviḷārapupphe
  ādāya dibbamālaṁ ganthamānāti yojanā. Yaṁ hi lokiyā "pārijātan"ti vadanti,
  taṁ māgadhabhāsāya "pāricchattakan"ti vuccati. Koviḷāroti ca koviḷārajātiko, so
  ca manussalokepi devalokepi koviḷāro, tassāpi jātīti vadanti.

  *  *  *  *  *  *
  Footnote: 1 Sī. suciṁ gandhaṁ
-------------------------------------------------
[page 197]
     #[681] Tassā pana devatāya naccanakāle aṅgabhāravasena sarīrato ca
  pilandhanato ca ativiya madhuro saddo niccharati, gandho sadā sabbā disāpi
  pharitvā tiṭṭhati. Tenāha "tassā te naccamānāyā"tiādi. Tattha savanīyāti sotuṁ
  yuttā, savanassa vā hitā, kaṇṇasukhāti attho.
     #[683] Vivattamānā kāyenāti tava kāyena sarīrena parivattamānena,
  itthambhūtalakkhaṇe cetaṁ karaṇavacanaṁ. Yā veṇīsu pilandhanāti yāni te kesaveṇīsu
  piḷandhanāni, vibhattilopo cettha daṭṭhabbo, liṅgavipallāso vā.
     #[684] Vaṭaṁsakāti ratanamayā kaṇṇikā vaṭaṁsakāti 1- attho. Vātadhutāti mandena
  mālutena dhūpayamānā. 2- Vātena sampakampitāti vātena samantato visesato kampitā.
  Calitā. Atha vā vaṭaṁsakā vātadhutā, vātena sampakampitāti avāteritāpi
  vāterikāpi ye te vaṭaṁsakā kampitā, tesaṁ suyyati nigghosoti atthayojanā.
     #[685] Vāti gandho disā sabbāti tassā te sirasmiṁ dibbamālāya
  gandho vāyati sabbā disā. Yathā kiṁ? rukkho mañjūsako yathāti, yathā nāma
  mañjūsako rukkho supupphito attano gandhena bahūni yojanāni pharamāno sabbā
  disā vāyati, evaṁ tava sirasmiṁ piḷandhanamālāya gandhoti attho. So kira rukkho
  gandhamādane paccekabuddhānaṁ uposathakaraṇamaṇḍalamāḷakamajjhe tiṭṭhati. Yattakāni
  devaloke ca manussaloke ca surabhikusumāni, tāni tassa sākhaggesu nibbattanti.
  Tena so ativiya sugandho hoti. Evaṁ tāya devatāya piḷandhanamālāya gandhoti. 3-
  Tena vuttaṁ "rukkho mañjūsako yathā"ti.
     #[686] Yadipi tassa saggassa chaphassāyatanikabhāvato sabbānipi tattha

  *  *  *  *  *  *
  Footnote: 1 Sī. avaṭsakāti 2 Sī. dhūyamānā 3 Sī. piḷandhanamālā
-------------------------------------------------
[page 198]
  Ārammaṇāni piyarūpāniyeva, gandharūpānaṁ pana savisesānaṁ tassā devatāya lābhibhāvato
  "ghāyase taṁ sucigandhaṁ, rūpaṁ passasi amānusan"ti vuttaṁ.
      Atha devatā dvīhi gāthāhi byākāsi:-
      [687] "pabhassaraṁ Accimantaṁ vaṇṇagandhena saṁyutaṁ 1-
               asokapupphamālāhaṁ buddhassa upanāmayiṁ.
      [688] Tāhaṁ kammaṁ karitvāna kusalaṁ buddhavaṇṇitaṁ
               apetasokā sukhitā sampamodāma'nāmayā"ti.
     #[687] Tattha sudhotapavāḷasaṅghātasannibhassa kiñjakkhakesarasamudāyena
  bhāṇuraṁsijālassa 2- viya asokapupphuttamassa tadā upaṭṭhitataṁ sandhāyāha "pabhassaraṁ
  accimantan"ti. Sesaṁ vuttanayameva.
      Athāyasmā mahāmoggallāno tāya devatāya attano sucaritakamme kathite
  saparivārāya tasmā dhammaṁ desetvā tato manussalokaṁ āgantvā bhagavato taṁ
  pavattiṁ kathesi. Bhagavā taṁ aṭṭhuppattiṁ katvā sampattamahājanassa dhammaṁ desesi,
  sā desanā mahājanassa sātthikā ahosīti.
                     Pāricchattakavimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                           dasavatthupaṭimaṇḍitassa
                tatiyassa pāricchattakavaggassa atthavaṇṇanā niṭṭhitā.

  *  *  *  *  *  *
  Footnote: 1 ka. saṁyuttaṁ 2 Sī. subhāsurasikhājālassa
-------------------------------------------------
[page 199]
                           4. Mañjiṭṭhakavagga
                      39. 1. Mañjiṭṭhakavimānavaṇṇanā
      mañjiṭṭhakavagge mañjiṭṭhake vimānasminti mañjiṭṭhakavimānaṁ. Tassa kā
  uppatti? bhagavā sāvatthiyaṁ viharati jetavane. Tattha aññataro upāsako
  bhagavantaṁ nimantetvā anantaravimāne vuttanayeneva maṇḍapaṁ sajjetvā tattha
  nisinnaṁ satthāraṁ pūjetvā dānaṁ deti. Tena ca samayena aññatarā kuladāsī
  andhavane supupphitaṁ sālarukkhaṁ disvā tattha pupphāni gahetvā hīrehi āvuṇitvā
  vaṭsake katvā puna bahūni muttapupphāni aggapupphāni ca gahetvā nagaraṁ paviṭṭhā 1-
  tasmiṁ maṇḍepe yugandharapabbatakucchiṁ obhāsayamānaṁ bālasūriyaṁ viya chabbaṇṇabuddharaṁsiyo
  vissajjetvā nisinnaṁ bhagavantaṁ disvā pasannacittā tehi pupphehi pūjentī
  vaṭsakāni āsanassa samantato ṭhapetvā itarāni ca pupphāni okiritvā sakkaccaṁ
  vanditvā tikkhattuṁ padakkhiṇaṁ katvā agamāsi. Sā aparabhāge kālaṁ katvā tāvatiṁsabhavane 2-
  nibbatti, tattha tassā rattaphalikamayaṁ vimānaṁ, tassa ca purato suvaṇṇavālukāsanthata-
  bhūmibhāgaṁ mahantaṁ sālavanaṁ pāturahosi. Sā yadā vimānato nikkhamitvā sālavanaṁ
  pavisati, tadā sālasākhā onamitvā tassā upari kusumāni okiranti. Taṁ āyasmā
  mahāmoggallāno heṭṭhā vuttanayena upagantvā imāhi gāthāhi katakammaṁ
  pucchi:-
      [689] "mañjiṭṭhake Vimānasmiṁ soṇṇavālukasanthate 3-
               pañcaṅgikena tūriyena ramasi suppavādite.
      [690] Tamhā vimānā oruyha nimmitā ratanāmayā
               ogāhasi sālavanaṁ pupphitaṁ sabbakālikaṁ.

  *  *  *  *  *  *
  Footnote: 1 ka. pavisitvā 2 ka. tāvatiṁsesu uppajji 3 ka. sovaṇṇavāluka...
-------------------------------------------------
[page 200]
      [691] Yassa yasseva sālassa mūle tiṭṭhasi devate
              so so muñcati pupphāni onamitvā dumuttamo.
      [692] Vāteritaṁ sālavanaṁ ādhutaṁ dijasevitaṁ
              vāti gandho disā sabbā rukkho mañjūsako yathā.
      [693] Ghāyase taṁ sucigandhaṁ rūpaṁ passasi amānusaṁ
              devate pucchitācikkha kissa kammassidaṁ phalan"ti.
     #[689] Tattha mañjiṭṭhake vimānasminti rattaphalikamaye vimāne.
  Sinduvārakaṇavīramakulasadisavaṇṇaṁ hi "mañjiṭṭhakan"ti vuccati. Soṇṇavālukasanthateti
  samantato vippakiṇṇāhi suvaṇṇavālukāhi santhatabhūmibhāge. Ramasi suppavāditeti suṭṭhu
  pavāditena pañcaṅgikena tūriyena abhiramasi.
     #[690] Nimmitā ratanāmayāti tava sucaritasippinā abhinimmitā ratanamayā
  vimānā. Ogāhasīti pavisasi. Sabbakālikanti sabbakāle sukhaṁ sabbautusappāyaṁ,
  sabbakāle pupphanakaṁ vā.
     #[692] Vāteritanti yathā puppāni okiranti, evaṁ vātena īritaṁ calitaṁ.
  Ādhutanti mandena mālutena saṇikasaṇikaṁ vidhūpayamānaṁ. Dijasevitanti
  mayūrakokilādisakuṇasaṅghehi upasevitaṁ.
      Evaṁ therena puṭṭhā sā devatā imāhi gāthāhi byākāsi:-
      [694] "ahaṁ Manussesu manussabhūtā dāsī ayirakule ahuṁ
               buddhaṁ nisinnaṁ disvāna sālapupphehi okiriṁ.
      [695] Vaṭaṁsakañca sukataṁ sālapupphamayaṁ ahaṁ
               buddhassa upanāmesiṁ pasannā sehi pāṇihi.
-------------------------------------------------
[page 201]
      [696] Tāhaṁ kammaṁ karitvāna kusalaṁ buddhavaṇṇitaṁ
               apetasokā sukhitā sampamodāma'nāmayā"ti.
     #[694-5] Tattha ayirakuleti ayyakule, sāmikageheti attho. Ahunti ahosiṁ.
  Okirinti pupphehi 1- vippakiriṁ. Upanāmesinti pūjāvasena upanāmesiṁ. 2- Sesaṁ
  vuttanayameva.
      Athāyasmā mahāmoggallāno saparivārāya tassā devatāya dhammaṁ desetvā
  manussalokaṁ āgantvā bhagavato tamatthaṁ nivedesi. Bhagavā taṁ aṭṭhuppattiṁ katvā
  sampattamahājanassa dhammaṁ desesi, desanā sadevakassa lokassa sātthikā ahosīti.
                      Mañjiṭṭhakavimānavaṇṇanā niṭṭhitā.
                        ------------------
                      40. 2. Pabhassaravimānavaṇṇanā
      pabhassaravaravaṇṇanibheti pabhassaravimānaṁ. Tassa kā uppatti? bhagavā rājagahe
  viharati. Tena ca samayena rājagahe aññataro upāsako mahāmoggallānatthere
  abhippasanno hoti. Tassekā dhītā saddhā pasannā, sāpi there garucittīkārabahulā
  hoti. Athekadivasaṁ āyasmā mahāmoggallāno rājagahe piṇḍāya caranto taṁ kulaṁ
  upasaṅkami. Sā theraṁ disvā somanassajāti āsanaṁ paññāpetvā there tattha
  nisinne sumanamālāya pūjetvā madhuraṁ guḷaphāṇitaṁ therassa patte ākiri, thero
  anumoditukāmo nisīdi. Sā gharāvāsassa bahukiccatāya anokāsataṁ pavedetvā

  *  *  *  *  *  *
  Footnote: 1 Sī.,i. muttapupphehi 2 Sī. upanesiṁ
-------------------------------------------------
[page 202]
  "aññasmiṁ Divase dhammaṁ sossāmī"ti theraṁ vanditvā uyyojesi. Tadaheva ca sā
  kālaṁ katvā tāvatiṁsesu nibbatti. Taṁ āyasmā mahāmoggallāno upasaṅkamitvā
  imāhi gāthāhi pucchi:-
      [697] "pabhassaravaravaṇṇanibhe
                       Surattavatthavasane 1-
                       mahiddhike candanaruciragatte
                       kā tvaṁ subhe devate vandase mamaṁ.
      [698] Pallaṅko ca te mahaggho
                       nānāratanacittito ruciro
                       yattha tvaṁ nisinnā virocasi
                       devarājāriva nandane vane.
      [699] Kiṁ tvaṁ pure sucaritamācarī bhadde
                       kissa kammassa vipākaṁ anubhosi
                       devalokasmiṁ devate pucchitācikkha
                       kissa kammassidaṁ phalan"ti.
     #[697] Tattha pabhassaravaravaṇṇanibheti nibhāti dibbatīti 2- nibhā, vaṇṇo eva 3-
  nibhā vaṇṇanibhā, ativiya obhāsanato pabhassarā chavidosābhāvena varā uttamā
  vaṇṇanibhā etissāti pabhassaravaravaṇṇanibhā. Āmantanavasena "pabhassaravaravaṇṇa-
  nibhe"ti vuttaṁ. Surattavatthavasaneti 4- suṭṭhu rattavatthanivatthe. Candanaruciragatteti

  *  *  *  *  *  *
  Footnote: 1 Sī.,i. surattavatthanivāsane 2 chaṂa. dippatīti
  3 chaṂa. vaṇṇova 4 Sī.,i surattavatthanivāsaneti
-------------------------------------------------
[page 203]
  Candanānulittaṁ viya ruciragatte, gosītacandanena 1- bahalatarānulittaṁ viya
  surattamanuññasarīrāvayaveti attho, candanānulepena vā ruciragatte.
      Evaṁ therena puṭṭhā devatā imāhi gāthāhi byākāsi:-
      [700] "piṇḍāya Te carantassa mālaṁ phāṇitañca adadaṁ bhante
                tassa kammassidaṁ vipākaṁ anubhomi devalokasmiṁ
      [701] Hoti ca me anutāpo aparaddhaṁ dukkhitañca me 2- bhante
                sāhaṁ dhammaṁ nāssosiṁ sudesitaṁ dhammarājena.
      [702] Taṁ taṁ vadāmi bhaddante yassa me anukampiyo koci
                dhammesu taṁ samādapetha 3- sudesitaṁ dhammarājena.
      [703] Yesaṁ atthi saddhā buddhe dhamme ca saṁgharatane ca
                te 4- maṁ ativirocanti āyunā yasasā siriyā.
      [704] Patāpena vaṇṇena uttaritarā
                        aññe mahiddhikatarā mayā devā"ti.
     #[700] Tattha mālanti sumanapupphaṁ. Phāṇitanti ucchurasaṁ gahetvā kataphāṇitaṁ.
     #[701] Anutāpoti vippaṭisāro. Tassa kāraṇamāha "aparaddhaṁ dukkhitañca
  me bhante"ti. Idāni taṁ sarūpato dasseti "sāhaṁ dhammaṁ nāssosin"ti, sā
  ahaṁ tadā tava desetukāmassa dhammaṁ na suṇiṁ. Kīdisaṁ? sudesitaṁ dhammarājenāti,

  *  *  *  *  *  *
  Footnote: 1 Sī. gosīsakacandanena 2 Sī. dukkatañca
  3 Sī. samādapettha 4 Sī. taṁ te
-------------------------------------------------
[page 204]
  Sammāsambuddhena ādikalyāṇāditāya ekantaniyyānikatāya ca svākkhātanti
  attho.
     #[702] Tanti tasmā dhammarājena sudesitattā asavanassa ca mādisānaṁ
  anutāpahetubhāvato. Tanti tuvaṁ, tuyhanti attho. Yassāti yo assa.
  Anukampiyoti anukampitabbo. Kocīti yo koci. Dhammesūti sīlādidhammesu. "dhamme
  Hī"ti vā pāṭho, sāsanadhammeti attho. Hīti nipātamattaṁ, vacanavipallāso vā.
  Tanti anukampitabbapuggalaṁ. Sudesitanti suṭṭhu desitaṁ.
     #[703-4] Te maṁ ativirocantīti te ratanattaye abhippasannā 1- devaputtā
  maṁ atikkamitvā virocanti. Patāpenāti tejasā ānubhāvena. Aññeti ye
  aññe. Mayāti nissakke karaṇavacanaṁ. Vaṇṇena uttaritarā mahiddhikatarā ca devā,
  te ratanattaye 2- abhippasannāyevāti dasseti. 2- Sesaṁ vuttanayameva.
                      Pabhassaravimānavaṇṇanā niṭṭhitā.
                         -----------------
                        41. 3. Nāgavimānavaṇṇanā
      alaṅkatā maṇikañcanācitanti nāgavimānaṁ. Tassa kā uppatti? bhagavā
  bārāṇasiyaṁ viharati isipatane migadāye. Tena samayena bārāṇasivāsinī ekā upāsikā
  saddhā pasannā sīlācārasampannā bhagavantaṁ uddissa vatthayugaṁ vāyāpetvā
  suparidhotaṁ kārāpetvā upasaṅkamitvā bhagavato pādamūle ṭhapetvā evamāha

  *  *  *  *  *  *
  Footnote: 1 chaṂa. pasannā 2-2 ka. abhippasannāyeva devaputtā maṁ atikkamitvā rocanti
  patāpenti dasseti
-------------------------------------------------
[page 205]
  "paṭiggaṇhātu Bhante bhagavā imaṁ vatthayugaṁ anukampaṁ upādāya yaṁ mama assa
  dīgharattaṁ hitāya sukhāyā"ti. Bhagavā taṁ paṭiggahetvā tassā upanissayasampattiṁ
  disvā dhammaṁ desesi, sā desanāpariyosāne 1- sotāpattiphale patiṭṭhahitvā bhagavantaṁ
  vanditvā padakkhiṇaṁ katvā gehaṁ agamāsi. Sā na cirasseva kālaṁ katvā tāvatiṁsesu
  uppannā sakkassa devarājassa piyā ahosi vallabhā yasuttarā nāma nāmena.
  Tassā puññānubhāvena hemajālasañchanno kuñjaravaro nibbatti, tassa ca khandhe
  maṇimayo maṇḍapo, majjhe supaññattaratanapallaṅko nibbatti, dvīsu dantesu cassa
  kamalakuvalayujjalā ramaṇīyā dve pokkharaṇiyo pāturahesuṁ. Tattha padumakaṇṇikāsu
  ṭhitā devadhītā paggahitapañcaṅgikatūriyā naccanti ceva gāyanti ca.
      Satthā bārāṇasiyaṁ yathābhirantaṁ viharitvā yena sāvatthi tena cārikaṁ pakkāmi.
  Anupubbena sāvatthiṁ patvā tatra sudaṁ bhagavā sāvatthiyaṁ viharati jetavane
  anāthapiṇḍikassa ārāme. Atha sā devatā attanā anubhuyyamānaṁ dibbasampattiṁ
  oloketvā tassā kāraṇaṁ upadhārentī "satthu vatthayugadānakāraṇan"ti ñatvā
  sañjātasomanassā bhagavati pasādabahumānā vanditukāmā abhikkantāya rattiyā
  hatthikkhandhavaragatā ākāsena āgantvā tato otaritvā bhagavantaṁ vanditvā añjaliṁ
  paggayha ekamantaṁ aṭṭhāsi. Taṁ āyasmā vaṅgīso bhagavato anuññāya imāhi gāthāhi
  pucchi:-
      [705] "alaṅkatā Maṇikañcanācitaṁ
                       sovaṇṇajālacitaṁ 2- mahantaṁ
                       abhiruyha gajavaraṁ sukappitaṁ
                       idhāgamā vehāyasaṁ antalikkhe.

  *  *  *  *  *  *
  Footnote: 1 chaṂa. desanāvasāne 2 Sī. suvaṇṇajālacittaṁ
-------------------------------------------------
[page 206]
      [706] Nāgassa dantesu duvesu nimmitā
                       acchodakā paduminiyo suphullā
                       padumesu ca tūriyagaṇā pabhijjare
                       imā ca naccanti manoharāyo.
      [707] Deviddhipattāsi mahānubhāve
                       manussabhūtā kimakāsi puññaṁ
                       kenāsi evañjalitānubhāvā
                       vaṇṇo ca te sabbadisā pabhāsatī"ti.
     #[705] Tattha alaṅkatāti sabbābharaṇavibhūsitā. Maṇikañcanācitanti tehi
  dibbamānehi maṇisuvaṇṇehi ācitaṁ. Sovaṇṇajālacitanti hemajālasañchannaṁ. 1- Mahantanti
  vipulaṁ. Sukappitanti gamanasannāhavasena suṭṭhu sannaddhaṁ. Vehāyasanti vehāyasabhūte 2-
  hatthipiṭṭhe. Antalikkheti ākāse, "alaṅkatamaṇikañcanācitan"tipi pāṭho. Ayaṁ hettha
  saṅkhepattho:- devate tvaṁ sabbālaṅkārehi alaṅkatā alaṅkatamaṇikañcanācitaṁ, ativiya
  dibbamānehi maṇīhi kañcanehi ca alaṅkaraṇavasena 3- khacitaṁ, hemajālehi kumbhālaṅkārādi-
  bhedehi hatthālaṅkārehi citaṁ 4- āmuttaṁ mahantaṁ ativiya brahantaṁ 5- uttamaṁ gajaṁ
  āruyha hatthipiṭṭhiyā nisinnā ākāseneva idha amhākaṁ santikaṁ āgatāti.
     #[706] Nāgassa dantesu duvesu nimmitāti erāvaṇassa viya nāgarājassa
  imassa dvīsu dantesu dve pokkharaṇiyo sucaritasippinā suṭṭhu viracitā. Tūriyagaṇā-
  ti pañcaṅgikatūriyasamūhā. Pabhijjareti dvādasannaṁ layabhedānaṁ vasena pabhedaṁ gacchanti.

  *  *  *  *  *  *
  Footnote: 1 ka. hemajālapaṭicchannaṁ 2 Sī. vehāsagate
  3 ka. alaṅkatakaraṇavasena 4 Sī. cittaṁ 5 Sī.,i. brahantaṁ sajjaṁ
-------------------------------------------------
[page 207]
  "pavajjare"ti Ca paṭhanti, pakārehi vādīyantīti attho. Evaṁ therena puṭṭhā devatā
  imāhi gāthāhi vissajjesi:-
      [708] "bārāṇasiyaṁ Upasaṅkamitvā
                        buddhassa'haṁ vatthayugaṁ adāsiṁ
                        pādāni vanditvā 1- chamā nisīdiṁ
                        vittā ca'haṁ añjalikaṁ akāsiṁ. 2-
      [709] Buddho ca me kañcanasannibhattaco
                        adesayi samudayadukkhaniccataṁ
                        asaṅkhataṁ dukkhanirodhasassataṁ
                        maggaṁ adesayi 3- yato vijānisaṁ.
      [710] Appāyukī kālakatā tato cutā
                        upapannā tidasagaṇaṁ yasassinī
                        sakkassa'haṁ aññatarā pajāpati
                        yasuttarā nāma disāsu vissutā"ti.
     #[708-9] Tattha chamāti bhūmiyaṁ. Bhummatthe hi idaṁ paccattavacanaṁ. Vittāti
  tuṭṭhā. Yatoti yato satthu sāmukkaṁsikadhammadesanato. Vijānisanti cattāri
  ariyasaccāni paṭivijjhiṁ.
     #[710] Appāyukīti "īdisaṁ nāma uḷāraṁ puññaṁ katvā na tayā etasmiṁ
  dukkhabahule manussattabhāve evaṁ ṭhātabban"ti sañjātābhisandhinā viya parikkhayaṁ
  gatena kammunā appāyukā samānā. Aññatarā pajāpatīti soḷasasahassānaṁ mahesīnaṁ

  *  *  *  *  *  *
  Footnote: 1 Sī. vanditva 2 i.,Ma. adāsiṁ 3 Sī. adesesi
-------------------------------------------------
[page 208]
  AññataRā. Disāsu vissutāti dvīsu devalokesu sabbadisāsu pākaṭā paññātā.
  Sesaṁ vuttanayameva.
                       Nāgavimānavaṇṇanā niṭṭhitā.
                        ------------------
                       42. 4. Alomavimānavaṇṇanā
      abhikkantena vaṇṇenāti alomavimānaṁ. Tassa kā uppatti? bhagavā
  bārāṇasiyaṁ isipatane migadāye viharanto pubbaṇhasamayaṁ nivāsetvā pattacīvaraṁ
  ādāya bārāṇasiṁ piṇḍāya pāvisi. Tatthekā alomā nāma duggatitthī bhagavantaṁ
  disvā pasannacittā aññaṁ dātabbaṁ apassantī "īdisampi bhagavato dinnaṁ
  mayhaṁ mahapphalaṁ bhavissatī"ti cintetvā paribhinnavaṇṇaṁ aloṇaṁ sukkhakummāsaṁ
  upanesi, taṁ 1- bhagavā paṭiggahesi. Sā taṁ dānaṁ ārammaṇaṁ katvā somanassaṁ
  pavedesi, sā aparabhāge kālaṁ katvā tāvatiṁsesu nibbatti. Taṁ āyasmā
  mahāmoggallāno:-
      [711] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.
      [712] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
      [713] Pucchāmi taṁ devi mahānubhāve
                       manussabhūtā kimakāsi puññaṁ

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 209]
                       Kenāsi evañjalitānubhāvā
                       vaṇṇo ca te sabbadisā pabhāsatī"ti
  pucchi. Sāpi tassa byākāsi, taṁ dassetuṁ vuttaṁ:-
      [714] "sā Devatā attamanā moggallānena pucchitā
               pañhaṁ puṭṭhā viyākāsi yassa kammassidaṁ phalan"ti.
      [715] Ahañca bārāṇasiyaṁ buddhassādiccabandhuno
               adāsiṁ sukkhakummāsaṁ pasannā sehi pāṇibhi.
      [716] Sukkhāya aloṇikāya ca passa phalaṁ kummāsapiṇḍiyā
               alomaṁ sukhitaṁ disvā ko puññaṁ na karissati.
      [717] Tena me'tādiso vaṇṇo tena me idha mijjhati
               uppajjanti ca me bhogā ye keci manaso piyā.
      [718] Akkhāmi te bhikkhu mahānubhāva
                      manussabhūtā yamakāsi puññaṁ
                      tenamhi evañjalitānubhāvā
                      vaṇṇo ca me sabbadisā pabhāsatī"ti.
     #[716] Tattha alomaṁ sukhitaṁ disvāti alomampi nāma sukkhakummāsamattaṁ
  datvā evaṁ dibbasukhena sukhitaṁ disvā. Ko puññaṁ na karissatīti ko nāma
  attano hitasukhaṁ icchanto puññaṁ na karissatīti. Sesaṁ vuttanayameva.
                       Alomavimānavaṇṇanā niṭṭhitā.
-------------------------------------------------
[page 210]
                     43. 5. Kañjikadāyikāvimānavaṇṇanā
      abhikkantena vaṇṇenāti kañjikadāyikāvimānaṁ. Tassa kā uppatti? bhagavā
  andhakavinde viharati, tena samayena bhagavato kucchiyaṁ vātarogo uppajji. Bhagavā
  āyasmantaṁ ānandaṁ āmantesi "gaccha tvaṁ ānanda piṇḍāya caritvā mayhaṁ
  bhesajjatthaṁ kañjikaṁ āharā"ti. "evaṁ Bhante"ti kho āyasmā ānando bhagavato
  paṭissuṇitvā mahārājadattiyaṁ pattaṁ gahetvā attano upaṭṭhākavejjassa
  nivesanadvāre aṭṭhāsi. Taṁ disvā vejjassa bhariyā paccuggantvā vanditvā pattaṁ
  gahetvā theraṁ pucchi "kīdisena vo bhante bhesajjena attho"ti. Sā kira buddhi-
  sampannā "bhesajjena payojane sati thero idhāgacchati, na bhikkhatthan"ti sallakkhesi.
  "kañjikenā"ti Ca vutte "nayidaṁ bhesajjaṁ mayhaṁ ayyassa, tathā hesa bhagavato patto,
  handāhaṁ lokanāthassa anucchavikaṁ kañjikaṁ sampādemī"ti somanassajātā sañjāta-
  bahumānā badarayūsena yāguṁ sampādetvā pattaṁ pūretvā tassa parivārabhāvena
  aññañca bhojanaṁ paṭiyādetvā pesesi. Taṁ paribhuttamattasseva bhagavato so ābādho
  vūpasami. Sā aparena samayena kālaṁ katvā tāvatiṁsesu uppajjitvā mahatiṁ dibbasampattiṁ
  anubhavantī modati. Athāyasmā mahāmoggallāno devacārikaṁ caranto taṁ
  accharāsahassaparivārena vicarantiṁ disvā tāya katakammaṁ imāhi gāthāhi pucchi:-
      [719] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.
      [720] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
-------------------------------------------------
[page 211]
      [721] Pucchāmi taṁ deva mahānubhāve
                      manussabhūtā kimakāsi puññaṁ
                      kenāsi evañjalitānubhāvā
                      vaṇṇo ca te sabbadisā pabhāsatī"ti.
  Sāpi byākāsi.
      [722] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
      [723] "ahaṁ Andhakavindamhi buddhassādiccabandhuno
              adāsiṁ kolasampākaṁ kañjikaṁ teladhūpitaṁ.
      [724] Pipphalyā lasuṇena ca missaṁ lāmañjakena ca
              adāsiṁ ujubhūtasmiṁ vippasannena cetasā.
      [725] Yā mahesittaṁ kāreyya cakkavattissa rājino
              nārī sabbaṅgakalyāṇī bhattu cānomadassikā
              ekassa kañjikadānassa kalaṁ nāgghati soḷasiṁ.
      [726] Sataṁ nikkhā sataṁ assā sataṁ assatarīrathā
              sataṁ kaññāsahassāni āmuttamaṇikuṇḍalā
              ekassa kañjikadānassa kalaṁ nāgghanti soḷasiṁ.
      [727] Sataṁ hemavatā nāgā īsādantā urūḷhavā
              suvaṇṇakacchā mātaṅgā hemakappanivāsasā 1-

  *  *  *  *  *  *
  Footnote: 1 chaṂa. hemakappanavāsasā
-------------------------------------------------
[page 212]
              Ekassa kañjikadānassa kalaṁ nāgghanti soḷasiṁ.
      [728] Catunnamapi dīpānaṁ 1- issaraṁ yodha kāraye
              ekassa kañjikadānassa kalaṁ nāgghati soḷasin"ti.
     #[723-4] Tattha adāsiṁ kolasampākaṁ, 2- kañjikaṁ teladhūpitanti badaramodakakasāve 3-
  catuguṇodakasamodite 4- pākena catutthabhāgāvasiṭṭhaṁ 5- yāguṁ pacitvā taṁ tikaṭuka-
  ajamodahiṅgujīrakalasuṇādīhi kaṭukabhaṇḍehi abhisaṅkharitvā sudhūpitaṁ katvā lāmañjagandhaṁ
  gāhāpetvā pasannena cittena bhagavato patte ākiritvā satthāraṁ uddisitvā adāsiṁ,
  therassa hatthe patiṭṭhapesinti dasseti. Tenāha:-
                "pipphalyā lasuṇena ca missaṁ lāmañjakena ca
                 adāsiṁ ujubhūtasmiṁ vippasannena cetasā"ti.
  Sesaṁ vuttanayameva.
      Evaṁ āyasmā mahāmoggallāno tāya devatāya attanā samupacitasucaritakamme
 āvikate saparivārāya tassā dhammaṁ desetvā manussalokaṁ āgantvā taṁ pavattiṁ
 bhagavato ārocesi. Bhagavā tamatthaṁ aṭṭhuppattiṁ katvā catuparisamajjhe dhammaṁ desesi,
 sā desanā mahājanassa sātthikā ahosīti.
                    Kañjikadāyikāvimānavaṇṇanā niṭṭhitā.
                     -------------------------

  *  *  *  *  *  *
  Footnote: 1 ka. padīpānaṁ 2 chaṂa. kolasampāpakaṁ 3 i. badaramodakasāve
  4 Sī. catuguṇodakasammaddite, i. catuguṇodakasammodite 5 Sī. catubhāgāvasiṭṭhe
-------------------------------------------------
[page 213]
                       44. 6. Vihāravimānavaṇṇanā
      abhikkantena vaṇṇenāti vihāravimānaṁ. Tassa kā uppatti? bhagavā sāvatthiyaṁ
  viharati jetavane. Tena samayena visākhā mahāupāsikā aññatarasmiṁ ussavadivase
  uyyāne vicaraṇatthaṁ sahāyikāhi parijanena ca ussāhitā sunhātānulittā subhojanaṁ
  bhuñjitvā mahālatāpasādhanaṁ piḷandhitvā pañcamattehi sahāyikāsatehi parivāritā
  mahantena issariyena mahatā paricchedena 1- gehato nikkhamitvā 2- uyyānaṁ uddissa
  gacchantī cintesi "bāladārikāya viya kiṁ me moghakīḷitena, handāhaṁ vihāraṁ gantvā
  bhagavantaṁ manobhāvanīye ca ayye vandissāmi, dhammañca sossāmī"ti vihāraṁ gantvā
  ekamante ṭhatvā mahālatāpiḷandhanaṁ omuñcitvā taṁ dāsiyā hatthe datvā bhagavantaṁ
  vanditvā ekamantaṁ nisīdi. Tassā bhagavā dhammaṁ desesi.
      Sā dhammaṁ sutvā bhagavantaṁ vanditvā padakkhiṇaṁ katvā manobhāvanīye ca
  bhikkhū vanditvā vihārato nikkhamitvā thokaṁ gantvā dāsiṁ āha "handa je
  ābharaṇaṁ piḷandhissāmī"ti. Sā taṁ bhaṇḍikaṁ katvā bandhitvā vihāre ṭhapetvā
  tahaṁ tahaṁ vicaritvā gamanakāle vissaritvā gatattā "vissaritaṁ mayā, tiṭṭha ayye
  āharissāmī"ti nivattitukāmā ahosi. Visākhā "sace je taṁ vihāre ṭhapetvā
  vissaritaṁ tassa vihārasseva atthāya taṁ pariccajissāmī"ti vihāraṁ gantvā bhagavantaṁ
  upasaṅkamitvā vanditvā attano adhippāyaṁ pavedentī "vihāraṁ bhante kāressāmi,
  adhivāsetu me bhagavā anukampaṁ upādāyā"ti āha. Adhivāsesi bhagavā
  tuṇhībhāvena.
      Sā taṁ piḷandhanaṁ satasahassādhikanavakoṭiagghanakaṁ vissajjetvā āyasmatā
  mahāmoggallānattherena navakammādhiṭṭhāyakena

  *  *  *  *  *  *
  Footnote: 1 Ma. parivārena 2 chaṂa. nikkhamma
-------------------------------------------------
[page 214]
  Suvibhattabhittithambhatulāgopānasikaṇṇika dvārabāhavātapānasopānādigehāvayavaṁ manoharaṁ
  suvikappitakaṭṭhakammaramaṇīyaṁ suparikammakatasudhākammaṁ manuññaṁ suviracitamālākammalatā-
  kammādicittakammavicittaṁ supariniṭṭhitamaṇikuṭṭimasadisabhūmitalaṁ 1- devavimānasadisaṁ
  heṭṭhābhūmiyaṁ pañca gabbhasatāni, uparibhūmiyaṁ pañca gabbhasatānīti gabbhasahassapaṭimaṇḍitaṁ
  buddhassa bhagavato ca bhikkhusaṁghassa ca vasanānucchavikaṁ mahantaṁ pāsādaṁ tassa parivārapāsāda-
  sahassañca tesaṁ parivārabhāvena kuṭimaṇḍapacaṅkamanādīni ca kārentī navahi māsehi vihāraṁ
  niṭṭhāpesi. Pariniṭṭhite ca vihāre navaheva hiraññakoṭīhi vihāramahaṁ kārentī
  pañcamattehi sahāyikāsatehi saddhiṁ pāsādaṁ abhiruhitvā tassa sampattiṁ disvā
  somanassajātā sahāyikā āha "imaṁ evarūpaṁ pāsādaṁ kārentiyā yaṁ mayā puññaṁ pasutaṁ,
  taṁ anumodatha, pattidānaṁ vo dammī"ti. "aho Sādhu aho sādhū"ti pasannacittā sabbāpi
  anumodiṁsu. Tattha aññatarā 2- upāsikāpi visesato taṁ pattidānaṁ manasākāsi, sā na
  cirasseva kālaṁ katvā tāvatiṁsesu nibbatti. Tassā puññānubhāvena anekakūṭāgāra-
  pākārauyyānapokkharaṇiādipaṭimaṇḍitaṁ soḷasayojanāyāmavitthārubbedhaṁ attano pabhāya
  yojanasataṁ pharantaṁ ākāsacāriṁ mahantaṁ vimānaṁ pāturahosi. Sā gacchantīpi accharā-
  sahassaparivārā saha vimānena gacchati. Visākhā pana mahāupāsikā vipulapariccāgatāya
  saddhāsampattiyā ca nimmānaratīsu nibbattitvā sunimmitadevarājassa aggamahesibhāvaṁ
  sampāpuṇi. Athāyasmā anuruddho devacārikaṁ caranto taṁ visākhāya sahāyikaṁ tāvatiṁsa-
  bhavane uppannaṁ 3- disvā imāhi gāthāhi pucchi:-
      [729] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.
      [730] Tassā te naccamānāya aṅgamaṅgehi sabbaso
               dibbā saddā niccharanti savaniyā manoramā.

  *  *  *  *  *  *
  Footnote: 1 Sī. maṇiphalaka... 2 Sī. tatraññatarā itthī 3 Sī. tāvatiṁsesu nibbattaṁ
-------------------------------------------------
[page 215]
      [731] Tassā te naccamānāya aṅgamaṅgehi sabbaso
              dibbā gandhā pavāyanti sucigandhā manoramā.
      [732] Vivattamānā kāyena yā veṇīsu piḷandhanā
              tesaṁ suyyati nigghoso tūriye pañcaṅgike yathā.
      [733] Vaṭaṁsakā vātadhutā vātena sampakampitā
              tesaṁ suyyati nigghoso tūriye pañcaṅgike yathā.
      [734] Yāpi te sirasmiṁ mālā sucigandhā manoramā
              vāti gandho disā sabbā rukkho mañjūsako yathā.
      [735] Ghāyase taṁ sucigandhaṁ rūpaṁ passasi amānusaṁ
              devate pucchitācikkha kissa kammassidaṁ phalan"ti.
  Sāpi tassa evaṁ byākāsi:-
      [736] "sāvatthiyaṁ Mayhaṁ sakhī bhadante
                        saṁghassa kāresi mahāvihāraṁ
                        tatthappasannā ahamānumodiṁ
                        disvā agārañca piyañca metaṁ.
      [737] Tāyeva me suddhanumodanāya
                        laddhaṁ vimāna'bbhutadassaneyyaṁ
                        samantato soḷasayojanāni
                        vehāyasaṁ gacchati iddhiyā maMa.
      [738] Kūṭāgārā nivesā me vibhattā bhāgaso mitā
             daddallamānā ābhanti samantā satayojanaṁ.
-------------------------------------------------
[page 216]
      [739] Pokkharañño ca me ettha puthulomanisevitā
              acchodakā vippasannā soṇṇavālukasanthatā.
      [740] Nānāpadumasañchannā puṇḍarīkasamotatā
              surabhī sampavāyanti manuññā māluteritā.
      [741] Jambuyo panasā tālā nāḷikeravanāni ca
              antonivesane jātā nānārukkhā aropimā.
      [742] Nānātūriyasaṅghuṭṭhaṁ accharāgaṇaghositaṁ
              yopi maṁ supine passe sopi vitto siyā naro.
      [743] Etādisaṁ abbhutadassaneyyaṁ vimānaṁ sabbaso pabhaṁ
              mama kamme hi nibbattaṁ alaṁ puññāni kātave"ti.
     #[736] Tattha sāvatthiyaṁ mayhaṁ sakhī bhadante, saṁghassa kāresi mahāvihāranti
  bhante anuruddha sāvatthiyā samīpe pācīnapasse mayhaṁ mama sakhī sahāyikā visākhā
  mahāupāsikā āgatāgataṁ cātuddisaṁ bhikkhusaṁghaṁ uddissa navahiraññakoṭipariccāgena
  pubbārāmaṁ nāma mahantaṁ vihāraṁ kāresi. Tatthappasannā ahamānumodinti tasmiṁ
  vihāre katapariyosite saṁghassa niyyādiyamāne tāya kate pattidāne "aho ṭhāne
  vata pariccāgo kato"ti pasannā ratanattaye kammaphale ca sañjātapasādā ahaṁ
  anumodiṁ. Vatthuvasena tassā anumodanāya uḷārabhāvaṁ dassetuṁ "disvā agārañca
  piyañca metan"ti āha. Sahassagabbhaṁ ativiya ramaṇīyaṁ devavimānasadisaṁ tañca agāraṁ
  mahantaṁ pāsādaṁ piyañca me buddhappamukhaṁ saṁghaṁ uddissa tādisaṁ mahantaṁ dhanapariccāgaṁ
  disvā anumodinti yojanā.
     #[737] Tāyeva me suddhanumodanāyāti yathāvuttāya deyyadhamma-
  pariccāgābhāvena suddhāya kevalāya anumodanāyeva. Laddhaṁ vimāna'bbhutadassaneyyanti
  mayhaṁ
-------------------------------------------------
[page 217]
  Pubbe īdisassa abhūtapubbatāya abbhutaṁ samantabhaddakabhāvena ativiya surūpatāya 1- ca
  dassaneyyaṁ imaṁ vimānaṁ laddhaṁ adhigataṁ. Evaṁ vimānassa abhirūpataṁ dassetvā
  idāni pamāṇamahattañca pabhāvamahattañca upabhogavatthumahattañca dassetuṁ "samantato
  soḷasayojanānī"tiādi vuttaṁ. Tattha iddhiyā mamāti mama puññiddhiyā.
     #[739] Pokkharaññoti pokkharaṇiyo. Puthulomanisevitāti dibbamacchehi
  upasevitā.
     #[740] Nānāpadumasañchannāti satapattasahassapattādibhedehi nānāvidhehi
  rattapadumehi rattakamalehi ca sañchāditā. Puṇḍarīkasamotatāti nānāvidhehi setakamalehi
  samantato avatatā, nānārukkhā aropimā surabhī sampavāyantīti yojanā.
     #[742] Sopīti so supinadassāvīpi. Vittoti tuṭṭho.
     #[743] Sabbaso pabhanti samantato obhāsamānaṁ. Kamme hīti kammanimittaṁ.
  Hīti nipātamattaṁ. Cetanānaṁ vā aparāparuppattiyā bahubhāvato "kammehī"ti vuttaṁ.
  Alanti yuttaṁ. Kātaveti kātuṁ.
      Idāni anuruddhatthero 1- visākhāya nibbattaṭṭhānaṁ kathāpetukāmo imaṁ
  gāthamāha:-
      [744] "tāyeva Te suddhanumodanāya
                     laddhaṁ vimāna'bbhutadassaneyyaṁ
                     yā ceva sā dānamadāsi nārī
                     tassā gatiṁ brūhi kuhiṁ uppannā sā"ti.

  *  *  *  *  *  *
  Footnote: 1 chaṂa. thero
-------------------------------------------------
[page 218]
     #[744] Tattha yā ceva sā dānamadāsi nārīti yassa dānassa anumodanāya
  tvaṁ īdisaṁ sampattiṁ paṭilabhi, taṁ dānaṁ yā ceva sā nārī adāsīti visākhaṁ
  mahāupāsikaṁ sandhāya vadati. Tāya eva devatāya tassā sampattiṁ kathāpetukāmo
  āha 1- "tassā gatiṁ brūhi kuhiṁ uppannā sā"ti. Tassā gatinti tāya
  nibbattadevagatiṁ.
      Idāni therena pucchitamatthaṁ dassentī āha:-
          [745] "yā Sā ahu mayhaṁ sakhī bhadante
                   saṁghassa kāresi mahāvihāraṁ
                   viññātadhammā sā adāsi dānaṁ
                   uppannā nimmānaratīsu devesu.
          [746] Pajāpatī tassa sunimmitassa
                   acintiyo kammavipāka tassā
                   yametaṁ pucchasi `kuhiṁ uppannā sā'ti
                   taṁ te viyākāsiṁ anaññathā ahan"ti.
     #[745] Tattha viññātadhammāti viññātasāsanadhammā, paṭividdhacatusaccadhammāti
  attho.
     #[746] Sunimmitassāti sunimmitassa devarājassa. Acintiyo kammavipāka
  tassāti vibhattilopaṁ katvā niddeso, tassā mama sakhiyā nimmānaratīsu nibbattāya
  kammavipāko puññakammassa vipākabhūtā dibbasampatti acintiyā appameyyāti attho.
  Anaññathāti aviparītaṁ yathāsabhāvato. Kathaṁ panāyaṁ tassā sampattiṁ aññāsīti?
  Subhaddā viya bhaddāya, visākhāpi devadhītā imissā santikaṁ agamāsi.

  *  *  *  *  *  *
  Footnote: 1 Sī. tenāha
-------------------------------------------------
[page 219]
      Idāni devadhītā theraṁ aññesampi dānasamādapane niyojentī imāhi gāthāhi
  dhammaṁ desesi:-
      [747] "tena Ha'ññepi samādapetha
                 saṁghassa dānāni dadātha vittā
                 dhammañca suṇātha pasannamānasā
                 sudullabho laddho manussalābho.
      [748] Yaṁ maggaṁ maggādhipatī adesayi 1-
                 brahmassaro kañcanasannibhattaco
                 saṁghassa dānāni dadātha vittā
                 mahapphalā yattha bhavanti dakkhiṇā.
      [749] Ye puggalā aṭṭha sataṁ pasatthā
                 cattāri etāni yugāni honti
                 te dakkhiṇeyyā sugatassa sāvakā
                 etesu dinnāni mahapphalāni. 2-
      [750] Cattāro ca paṭipannā cattāro ca phale ṭhitā
             esa saṁgho ujubhūto paññāsīlasamāhito.
      [751] Yajamānānaṁ manussānaṁ puññapekkhāna pāṇinaṁ
             karotaṁ opadhikaṁ puññaṁ saṁghe dinnaṁ mahapphalaṁ.
      [752] Eso hi saṁgho vipulo mahaggato
                 esa'ppameyyo udadhīva sāgaro

  *  *  *  *  *  *
  Footnote: 1 Sī. maggādhipantudesayi 2 khu.khu. 25/6/6, khu.su 25/229/377
-------------------------------------------------
[page 220]
               Ete hi seṭṭhā naravīriyasāvakā
               pabhaṅkarā dhammamudīrayanti.
      [753] Tesaṁ sudinnaṁ suhutaṁ suyiṭṭhaṁ
               ye saṁghamuddissa dadanti dānaṁ
               sā dakkhiṇā saṁghagatā patiṭṭhitā
               mahapphalā lokavidūna 1- vaṇṇitā.
      [754] Etādisaṁ puññamanussarantā
               ye vedajātā vicaranti loke
               vineyya maccheramalaṁ samūlaṁ
               aninditā saggamupenti ṭhānan"ti.
     #[747] Tattha tena ha'ññeti tena hi aññepi. Tenāti ca tena kāraṇena,
  hīti nipātamattaṁ. "samādapethā"ti Vatvā samādapanākāraṁ dassetuṁ "saṁghassa dānāni
  dadāthā"tiādi vuttaṁ. Aṭṭhahi akkhaṇehi vajjitaṁ manussabhāvaṁ sandhāyāha "sudullabho
  laddho manussalābho"ti. Tattha aṭṭha akkhaṇā nāma tayo apāyā arūpā
  asaññasattā paccantadeso indriyānaṁ vekallaṁ niyatamicchādiṭṭhikatā apātubhāvo
  buddhassāti.
     #[748] Yaṁ magganti yaṁ khettavisese kataṁ dānaṁ, taṁ ekantena sugatisampāpanato
  sugatigāmimaggaṁ apāyamaggato ca jaṅghamaggādito ca ativiya seṭṭhabhāvena maggādhipatinti
  2- katvā. Dānampi hi saddhāhiriyo viya "devalokagāmimaggo"ti vuccati. Yathāha:-

  *  *  *  *  *  *
  Footnote: 1 Ma. lokavidūhi 2 Ma. maggādhipanti, maggādhipatīti
-------------------------------------------------
[page 221]
                "saddhā Hiriyaṁ kusalañca dānaṁ
                 dhammā ete sappurisānuyātā
                 etaṁ hi maggaṁ diviyaṁ vadanti
                 etena hi gacchati devalokan"ti. 1-
      "maggādhipatī"ti Vā pāṭho, tassa ariyamaggena sadevakassa lokassa
  adhipatibhūto satthāti attho daṭṭhabbo. Saṁghassa dānāni dadāthātiādinā punapi
  dakkhiṇeyyesu dānasaṁvibhāge niyojentī āha.
     #[749] Idāni taṁ dakkhiṇeyyaṁ ariyasaṁghaṁ sarūpato dassentī "ye puggalā
  aṭṭha sataṁ pasatthā"ti gāthamāha. Tattha yeti aniyamito niddeso. Puggalāti sattā.
  Aṭṭhāti tesaṁ gaṇanaparicchedo. Te hi cattāro ca paṭipannā cattāro ca phale
  ṭhitāti aṭṭha honti. Sataṁ pasatthāti sappurisehi buddhapaccekabuddhasāvakehi
  aññehi ca devamanussehi pasatthā. Kasmā? sahajātasīlādiguṇayogato. Tesaṁ hi
  campakabakulakusumādīnaṁ viya sahajātavaṇṇagandhādayo sahajātasīlasamādhiādayo guṇā,
  tena te vaṇṇagandhakādisampannāni viya pupphāni devamanussānaṁ sataṁ piyā
  manāpā pasaṁsiyā ca honti. Tena vuttaṁ "ye puggalā aṭṭha sataṁ pasatthā"ti.
  Te pana saṅkhepato sotāpattimaggaṭṭho phalaṭṭhoti ekaṁ yugaṁ, evaṁ yāva arahattamaggaṭṭho
  phalaṭṭhoti ekaṁ yuganti cattāri yugāni honti. Tenāha "cattāri etāni
  yugāni honti te dikkhiṇeyyā"ti. Teti pubbe aniyamato uddiṭṭhānaṁ niyametvā
  dassanaṁ. Te hi sabbepi kammaṁ kammaphalañca saddahitvā dātabbadeyyadhammasaṅkhātaṁ
  dakkhiṇaṁ arahantīti dakkhiṇeyyā guṇavisesayogena dānassa mahapphalabhāvasādhanato.
  Sugatassa sāvakāti sammāsambuddhassa dhammassavanante ariyāya jātiyā jātatāya

  *  *  *  *  *  *
  Footnote: 1 aṅ.aṭṭhaka. 23/122/240 (syā.), abhi.ka. 37/480/289
-------------------------------------------------
[page 222]
  Taṁ dhammaṁ suṇantīti sāvakā. Etesu dinnāni mahapphalānīti etesu sugatassa sāvakesu
  appakānipi dānāni dinnāni paṭiggāhakato dakkhiṇāvisuddhiyā mahapphalāni honti.
  Tenāha bhagavā "yāvatā bhikkhave saṁghā vā gaṇā vā, tathāgatasāvakasaṁgho tesaṁ
  aggamakkhāyatī"tiādi. 1-
     #[750] Cattāro ca paṭipannātiādi heṭṭhā vuttatthameva.
      Idha pana āyasmā anuruddho attanā devatāya ca vuttamatthaṁ manussalokaṁ
  āgantvā bhagavato ārocesi. Bhagavā tamatthaṁ aṭṭhuppattiṁ katvā sampattaparisāya
  dhammaṁ desesi, sā desanā mahājanassa sātthikā ahosīti.
                       Vihāravimānavaṇṇanā niṭṭhitā.
                        -------------------
                       45. 7. Caturitthivimānavaṇṇanā
      abhikkantena vaṇṇenāti caturitthivimānaṁ. Tassa kā uppatti? bhagavati sāvatthiyaṁ
  viharante āyasmā mahāmoggallāno heṭṭhā vuttanayena devacārikaṁ caranto
  tāvatiṁsabhavanaṁ gato. So tattha paṭipāṭiyā ṭhitesu catūsu vimānesu catasso devadhītaro
  paccekaṁ accharāsahassaparivārā dibbasampattiṁ anubhavantiyo disvā tāhi pubbe
  katakammaṁ pucchanto:-
      [755] "abhikkantena Vaṇṇena yā tvaṁ tiṭṭhasi devate
               obhāsentī disā sabbā osadhī viya tārakā.

  *  *  *  *  *  *
  Footnote: 1 aṅ.catukka. 21/34/40, aṅ.pañcaka. 22/38 (syā.), khu.iti. 25/90/308
-------------------------------------------------
[page 223]
      [756] Kena te'tādiso vaṇṇo kena te idha mijjhati
             uppajjanti ca te bhogā ye keci manaso piyā.
      [757] Pucchāmi taṁ devi mahānubhāve
                    manussabhūtā kimakāsi puññaṁ
                    kenāsi evañjalitānubhāvā
                    vaṇṇo ca te sabbadisā pabhāsatī"ti
  imāhi gāthāhi paṭipāṭiyā pucchi. Tāpi tassa pucchānantaraṁ paṭipāṭiyā byākariṁsu.
  Taṁ dassetuṁ:-
      [758] "sā Devatā attamanā moggallānena pucchitā
               pañhaṁ puṭṭhā viyākāsi yassa kammassidaṁ phalan"ti
  ayaṁ gāthā vuttā.
      Tā kira kassapassa bhagavato kāle esikānāmake raṭṭhe paṇṇakate nāma
  nagare kulagehe nibbattā vayappattā tasmiṁyeva nagare patikulaṁ gatā samaggavāsaṁ
  vasanti. Tāsu ekā aññataraṁ piṇḍacārikaṁ bhikkhuṁ disvā pasannacittā indīvarakalāpaṁ
  adāsi, aparā aññassa nīluppalahatthakaṁ 1- adāsi, aparā aññassa padumahatthakaṁ
  adāsi, aparā aññassa sumanamakulāni adāsi. Tā aparena samayena kālaṁ katvā
  tāvatiṁsabhavane 2- nibbattiṁsu, tāsaṁ accharāsāsahassaṁ parivāro ahosi, tā tattha
  yāvatāyukaṁ dibbasampattiṁ anubhavitvā tato cutā tasseva kammassa vipākāvasesena
  aparāparaṁ tattheva saṁsarantiyo imasmiṁ buddhuppāde tattheva uppannā vuttanayena
  āyasmatā mahāmoggallānena pucchitā. Tāsu ekā attanā katapuññakammaṁ therassa
  kathentī:-

  *  *  *  *  *  *
  Footnote: 1 Sī. nīluppalakalāpaṁ 2 Sī.,i. tāvatiṁsesu
-------------------------------------------------
[page 224]
      [759] "indīvarānaṁ Hatthakaṁ ahamadāsiṁ
                       bhikkhuno piṇḍāya carantassa
                       esikānaṁ uṇṇatasmiṁ
                       nagaravare 1- paṇṇakate ramme.
      [760] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                               .pe.
                       Tenamhi evañjalitānubhāvā
                       vaṇṇo ca me sabbadisā pabhāsatī"ti
  āha. Aparā:-
      [766] "nīluppalahatthakaṁ Ahamadāsiṁ
                       bhikkhuno piṇḍāya carantassa
                       esikānaṁ uṇṇatasmiṁ
                       nagaravare paṇṇakate ramme.
      [767] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                               .pe.
                       Tenamhi evañjalitānubhāvā
                       vaṇṇo ca me sabbadisā pabhāsatī"ti
  āha. Aparā:-

  *  *  *  *  *  *
  Footnote: 1 ka. nagare vare. evamuparipi
-------------------------------------------------
[page 225]
      [773] "odātamūlakaṁ Haritapattaṁ
                     udakasmiṁ sare jātaṁ ahamadāsiṁ
                     bhikkhuno piṇḍāya carantassa
                     esikānaṁ uṇṇatasmiṁ
                     nagaravare paṇṇakate ramme.
      [774] Tena me'tādiso vaṇṇo tena me idha mijjhati
             uppajjanti ca me bhogā ye keci manaso piyā.
                            .pe.
                     Tenamhi evañjalitānubhāvā
                     vaṇṇo ca me sabbadisā pabhāsatī"ti
  āha. Aparā:-
      [780] "ahaṁ Sumanā sumanassa sumanamakulāni 1-
                     dantavaṇṇāni ahamadāsiṁ
                     bhikkhuno piṇḍāya carantassa
                     esikānaṁ uṇṇatasmiṁ
                     nagaravare paṇṇakate ramme.
      [781] Tena me'tādiso vaṇṇo .pe.
                     Vaṇṇo ca me sabbadisā pabhāsatī"ti
  āha.
     #[759] Tattha indīvarānaṁ hatthakanti uddālakapupphahatthaṁ vātaghātakapupphakalāpaṁ.
  Esikānanti esikāraṭṭhassa. Uṇṇatasmiṁ nagaravareti uṇṇate bhūmipadese

  *  *  *  *  *  *
  Footnote: 1 chaṂa. sumanamakuḷāni. evaṁmuparipi
-------------------------------------------------
[page 226]
  Niviṭṭhe meghodaraṁ lihantehi 1- viya accuggatehi pāsādakūṭāgārādīhi uṇṇate
  uttamanagare. Paṇṇakateti evaṁnāmake nagare.
     #[766] Nīluppalahatthakanti kuvalayakalāpaṁ.
     #[773] Odātamūlakanti setamūlaṁ, bhisamūlānaṁ dhavalatāya vuttaṁ, padumakalāpaṁ
  sandhāya vadati. Tenāha "haritapattan"tiādi. Tattha haritapattanti nīlapattaṁ.
  Avijahitamakulapattassa hi padumassa bāhirapattāni haritavaṇṇāni eva hontīti. Udakasmiṁ
  sare jātanti sare udakamhi jātaṁ, saroruhanti attho.
     #[780] Sumanāti evaṁnāmā. Sumanassāti sundaracittassa. Sumanamakulānīti
  jātisumanapupphamakulāni. Dantavaṇṇānīti sajjukaṁ ullikhitahatthidantasadisavaṇṇāni.
      Evaṁ tāhi attanā katakamme kathite theropi tāsaṁ anupubbikathaṁ kathetvā
  saccāni pakāsesi, saccapariyosāne tā sabbāpi saparivārā sotāpannā ahesuṁ.
  Thero taṁ pavattiṁ manussalokaṁ āgantvā bhagavato ārocesi. Bhagavā tamatthaṁ aṭṭhuppattiṁ
  katvā sampattaparisāya dhammaṁ desesi, sā dhammadesanā mahājanassa sātthikā
  jātāti.
                      Caturitthivimānavaṇṇanā niṭṭhitā.
                        ------------------
                        46. 8. Ambavimānavaṇṇanā
      dibbaṁ te ambavanaṁ rammanti ambavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sāvatthiyaṁ aññatarā upāsikā

  *  *  *  *  *  *
  Footnote: 1 Ma. meghānaṁ pariyantehi
-------------------------------------------------
[page 227]
  Āvāsadānassa mahapphalatañca mahānisaṁsatañca sutvā chandajātā bhagavantaṁ
  abhivādetvā evamāha "ahaṁ bhante ekaṁ āvāsaṁ kāretukāmā, icchāmi tādisaṁ
  okāsaṁ, ācikkhatū"ti. Bhagavā bhikkhū āṇāpesi, bhikkhū tassā okāsaṁ dassesuṁ. 1-
  Sā tattha ramaṇīyaṁ āvāsaṁ kāretvā tassa samantato ambarukkhe ropesi, so
  āvāso samantato ambapantīhi parikkhitto chāyūdakasampanno muttājālasadisavālukā-
  kiṇṇapaṇḍarabhūmibhāgo ativiya manoharo ahosi. Sā taṁ vihāraṁ nānāvaṇṇehi
  vatthehi pupphadāmagandhadāmādīhi ca devavimānaṁ viya alaṅkaritvā telapadīpaṁ āropetvā
  ambarukkhe ca ahatehi vatthehi veṭhetvā saṁghassa niyyādesi.
      Sā aparabhāge kālaṁ katvā tāvatiṁsabhavane nibbatti, tassā mahantaṁ vimānaṁ pāturahosi
  ambavanaparikkhittaṁ. Sā tattha accharāgaṇaparivāritā dibbasampattiṁ anubhavati. 2-
  Taṁ āyasmā mahāmoggallāno upagantvā imāhi gāthāhi pucchi:-
      [783] "dibbaṁ Te ambavanaṁ rammaṁ pāsādettha mahallako
               nānātūriyasaṅghuṭṭho accharāgaṇaghosito.
      [784] Padīpo cettha jalati niccaṁ sovaṇṇayo mahā
               dussaphalehi rukkhehi samantā parivārito.
      [785] Kena te'tādiso vaṇṇo kena te idha mijjhati
               uppajjanti ca te bhogā ye keci manaso piyā.
                        Pucchāmi taṁ devi mahānubhāve
                        manussabhūtā kimakāsi puññaṁ
                        kenāsi evañjalitānubhāvā
                        vaṇṇo ca te sabbadisā pabhāsatī"ti.

  *  *  *  *  *  *
  Footnote: 1 Ma. ārocesuṁ 2 Sī.,i. paccanubhoti
-------------------------------------------------
[page 228]
      [787] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
             [788] "ahaṁ Manussesu manussabhūtā
                      purimāya jātiyā manussaloke
                      vihāraṁ saṁghassa kāresiṁ
                      ambehi parivāritaṁ.
      [789] Pariyosite vihāre kārente niṭṭhite mahe
              ambehi chādayitvāna 1- katvā dussamaye phale.
      [790] Padīpaṁ tattha jāletvā bhojayitvā gaṇuttamaṁ
              niyyādesiṁ taṁ saṁghassa pasannā sehi pāṇibhi.
      [791] Tena me ambavanaṁ rammaṁ pāsādettha mahallako
              nānātūriyasaṅghuṭṭho acchāgaṇaghosito.
      [792] Padīpo cettha jalati niccaṁ sovaṇṇayo mahā
              dussaphalehi rukkhehi samantā parivārito.
      [793] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                      Akkhāmi taṁ bhikkhu mahānubhāva
                      manussabhūtā yamakāsi puññaṁ
                      tenamhi evañjalitānubhāvā
                      vaṇṇo ca me sabbadisā pabhāsatī"ti

  *  *  *  *  *  *
  Footnote: 1 Sī. ambe acchādayitvāna, i. ambehacchādayitvāna
-------------------------------------------------
[page 229]
  Sā devatā byākāsi.
     #[783] Tattha mahallakoti mahanto āyāmavitthārehi ubbedhena ca vipulo,
  uḷāratamoti attho. Accharāgaṇaghositoti taṁ pamodituṁ saṅgītivasena ceva
  piyasallāpavasena ca accharāsaṁghena samugghosito.
     #[784] Padīpo cettha jalatīti sūriyarasmisamujjalakiraṇavitāno ratanapadīpo ca
  ettha etasmiṁ pāsāde abhijalati. Dussaphalehīti dussāni phalāni etesanti
  dussaphalā, tehi samuggiriyamānadibbavatthehīti attho.
     #[789] Kārente niṭṭhite maheti katapariyositassa vihārassa mahe pūjāya
  karīyamānāya ca. Katvā dussamaye phaleti dusseyeva tesaṁ ambānaṁ phalaṁ katvā.
     #[790] Gaṇuttamanti gaṇānaṁ uttamaṁ bhagavato sāvakasaṁghaṁ. Niyyādesinti
  sampaṭicchāpesiṁ, adāsinti attho. Sesaṁ vuttanayameva.
                       Ambavimānavaṇṇanā niṭṭhitā.
                          ---------------
                        47. 9. Pītavimānavaṇṇanā
      pītavatthe pītadhajeti pītavimānaṁ. Tassa kā uppatti? bhagavati parinibbute
  raññā ajātasattunā attanā paṭiladdhā bhagavato sarīradhātuyo gahetvā thūpe
  ca mahe ca kate rājagahavāsinī aññatarā upāsikā pātova katasarīrapaṭijagganā
  "satthu thūpaṁ pūjessāmī"ti yathāladdhāni cattāri kosātakīpupphāni gahetvā
  saddhāvegena samussāhitamānasā maggaparissayaṁ anupadhāretvāva thūpābhimukhī gacchati.
-------------------------------------------------
[page 230]
  Atha naṁ taruṇavacchā gāvī abhidhāvantī vegena āpatitvā siṅgena paharitvā jīvitakkhayaṁ
  pāpesi. Sā tāvadeva kālaṁ katvā 1- tāvatiṁsabhavane nibbattantī sakkassa devarañño
  uyyānakīḷāya gacchantassa parivārabhūtānaṁ aḍḍhatiyānaṁ nāṭakakoṭīnaṁ majjhe attano
  sarīrapabhāya tā sabbā abhibhavantī saha rathena pāturahosi. Taṁ disvā sakko
  devarājā vimhitacitto acchariyabbhutajāto "kīdisena nu kho oḷārikena kammunā
  ayaṁ edisiṁ sumahatiṁ deviddhimupāgatā"ti taṁ imāhi gāthāhi pucchi:-
      [795] "pītavatthe Pītadhaje pītālaṅkārabhūsite
               pītacandanalittaṅge pītuppalamadhārinī. 2-
      [796] Pītapāsādasayane pītāsane pītabhājane
               pītachatte pītarathe pītasse pītavījane.
      [797] Kiṁ kammamakarī 3- bhadde pubbe mānusake bhave
               devate pucchitācikkha kissa kammassidaṁ phalanti.
  Sāpissa imāhi gāthāhi byākāsi:-
      [798] "kosātakī Nāma lata'tthi bhante tittikā anabhicchitā
               tassā cattāri pupphāni thūpaṁ abhihariṁ ahaṁ.
      [799] Satthu sarīramuddissa vippasannena cetasā
               nāssa maggaṁ avekkhissaṁ na taggamanasā 4- satī.
      [800] Tato maṁ avadhi gāvī thūpaṁ apattamānasaṁ
               tañcāhaṁ abhisañceyyaṁ bhiyyo 5- nūna ito siyā.

  *  *  *  *  *  *
  Footnote: 1 chaṂa. kālaṁ katvāti pāṭhā na dissanti 2 chaṂa. pītauppalamālinī,
  i. pītuppalamālinī 3 ka. kammaṁ akarī 4 Sī. tadaggāmanasā 5 Sī. bhīyo
-------------------------------------------------
[page 231]
      [801] Tena kammena devinda maghavā devakuñjare
              pahāya mānusaṁ dehaṁ tava sahabyamāgatā"ti. 1-
     #[795-6] Tattha pītacandanalittaṅgeti suvaṇṇavaṇṇena candanena
  anulittasarīre. Pītapāsādasayaneti sabbasovaṇṇamayena pāsādena suvaṇṇaparikkhittehi
  sayanehi ca samannāgate. Evaṁ sabbattha heṭṭhā upari ca pītasaddena suvaṇṇameva
  gahitanti daṭṭhabbaṁ.
     #[798] Lata'tthīti latā atthi. Bhanteti sakkaṁ devarājānaṁ gāravena
  ālapati. Anabhicchitāti na abhikaṅkhitā.
     #[799] Sarīranti sarīrabhūtaṁ dhātuṁ. Avayave cāyaṁ samudāyavohāro yathā "paṭo
  daḍḍho, samuddo diṭṭho"ti ca. Assāti gorūpassa. Magganti āgamanamaggaṁ. Na
  avekkhissanti na olokayiṁ. Kasmā? na taggamanasā satīti, 2- tassaṁ gāviyaṁ
  gatamanā ṭhapitamanā na hontī, aññadatthu bhagavato thūpagatamanā eva samānāti
  attho. "tadaṅgamanasā Satī"ti ca pāṭho. Tadaṅge tassa bhagavato dhātuyā aṅge
  mano etissāti tadaṅgamanasā. Evaṁbhūtā ahaṁ tadā tassā maggaṁ nāvekkhissanti
  dasseti.
     #[800] Thūpaṁ apattamānasanti thūpaṁ cetiyaṁ asampattājjhāsayaṁ, manasi bhavoti
  hi mānaso, ajjhāsayo manoratho. "thūpaṁ Upagantvā pupphehi pūjessāmī"ti
  uppannamanorathassa asampuṇṇatāya evaṁ vuttaṁ. Thūpaṁ cetiyaṁ pana pupphehi pūjanacittaṁ
  siddhameva, yena sā devaloke uppannā. Tañcāhaṁ abhisañceyyanti tañce
  ahaṁ abhisañcineyyaṁ, pupphapūjanena 3- hi puññaṁ ahaṁ thūpaṁ abhigantvā yathādhippāyaṁ

  *  *  *  *  *  *
  Footnote: 1 Sī. sahabyatamāgatāti 2 Sī. yasmā tadaggamanasā satī 3 Sī. taṁ pupphehi pūjanena
-------------------------------------------------
[page 232]
  Pūjanena sammadeva cineyyaṁ upacineyyanti attho. Bhiyyo nūna ito siyāti ito
  yathāladdhasampattitopi bhiyyo upari uttaritarā sampatti siyāti maññeti attho.
     #[801] Maghavā devakuñjarāti ālapanaṁ. 1- Tattha devakuñjarāti
  sabbabalaparakkamādivisesehi 2- devesu kuñjarasadisa. Sahabyanti sahabhāvaṁ.
      [802] "idaṁ Sutvā tidasādhipati maghavā devakuñjaro
               tāvatiṁse pasādento mātaliṁ etadabravī"ti 3-
  idaṁ dhammasaṅgāhakavacanaṁ. Tato sakko mātalipamukhassa devagaṇassa imāhi gāthāhi
  dhammaṁ desesi:-
      [803] "passa Mātali accheraṁ cittaṁ kammaphalaṁ idaṁ
               appakampi kataṁ deyyaṁ puññaṁ hoti mahapphalaṁ.
      [804] Natthi citte pasannamhi appakā nāma dakkhiṇā
               tathāgate vā sambuddhe atha vā tassa sāvake.
      [805] Ehi mātali amhepi bhiyyo bhiyyo mahemase
               tathāgatassa dhātuyo sukho puññānamuccayo.
      [806] Tiṭṭhante nibbute cāpi same citte samaṁ phalaṁ
               cetopaṇidhihetu hi sattā gacchanti suggatiṁ.
      [807] Bahūnaṁ vata atthāya uppajjanti tathāgatā
               yattha kāraṁ karitvāna saggaṁ gacchanti dāyakā"ti.

  *  *  *  *  *  *
  Footnote: 1 ka. sakkaṁ ālapanaṁ 2 Sī. sabbabalaparakkamādivasena sesesu 3 Sī. etadabruvīti
-------------------------------------------------
[page 233]
     #[802] Tattha pasādentoti pasanne karonto, ratanattaye saddhaṁ
  uppādentoti attho.
     #[803] Cittanti vicittaṁ acinteyyaṁ. Kammaphalanti deyyadhammassa
  anuḷārattepi khettasampattiyā ca cittasampattiyā ca uḷārassa puññakammassa phalaṁ
  passāti yojanā. Appakampi kataṁ deyyaṁ, puññaṁ hoti mahapphalanti ettha katanti
  kāraṇavasena 1- sakkāravasena āyatane viniyuttaṁ. Deyyanti dātabbavatthuṁ.
  Puññanti tathāpavattaṁ puññakammaṁ.
     #[804] Idāni yattha appakampi kataṁ puññaṁ mahapphalaṁ hoti, taṁ pākaṭaṁ
  katvā dassento "natthi citte pasannamhī"ti gāthamāha. Taṁ suviññeyyameva.
     #[805-6] Amhepīti mayampi. Mahemaseti mahāmase pūjāmase. Cetopaṇidhihetu
  hīti attano cittassa sammadeva ṭhapananimittaṁ, attasammāpaṇidhānenāti attho.
  Tenāha bhagavā:-
             "na taṁ mātā pitā kayirā aññe vāpi ca ñātakā
              sammāpaṇihitaṁ cittaṁ seyyaso naṁ tato kare"ti. 2-
      Evañca pana vatvā sakko devānamindo uyyānakīḷāya ussāhaṁ
  paṭippassambhetvā tatova paṭinivattitvā attano abhiṇhaṁ pūjanīyaṭṭhānabhūte 3-
  cuḷāmaṇicetiye sattāhaṁ pūjaṁ akāsi. Atha aparena samayena devacārikaṁ gatassa
  āyasmato nāradattherassa taṁ pavattiṁ gāthāheva kathesi, thero dhammasaṅgāhakānaṁ
  ārocesi, te tathā naṁ saṅgahaṁ āropesunti. 4-
                        Pītavimānavaṇṇanā niṭṭhitā.

  *  *  *  *  *  *
  Footnote: 1 Ma. karaṇavasena 2 khuḍha. 25/43/24
  3 chaṂa. attanā abhiṇhaṁ pūjaneyyaṭṭhānabhūte 4 ka. ārocesunti
-------------------------------------------------
[page 234]
                       48. 10. Ucchuvimānavaṇṇanā
       obhāsayitvā paṭhavī sadevakanti ucchuvimānaṁ. Taṁ heṭṭhā ucchuvimānena pāḷito
  ca aṭṭhuppattito ca sadisameva. Kevalaṁ tattha sassu suṇisaṁ pīṭhakena paharitvā
  māresi, idha pana leḍḍunāti ayameva viseso. Vatthuno pana bhinnattā ubhayampi
  visuṁyeva saṅgahaṁ āruḷhanti veditabbaṁ.
      [808] "obhāsayitvā Paṭhaviṁ sadevakaṁ
                   atirocasi candimasūriyā viya
                   siriyā ca vaṇṇena yasena tejasā
                   brahmāva deve tidase sahindake.
      [809] Pucchāmi taṁ uppalamāladhārinī
                   āveḷinī kañcanasannibhattace
                   alaṅkate uttamavatthadhārinī
                   kā tvaṁ subhe devate vandase mamaṁ.
      [810] Kiṁ tvaṁ pure kammamakāsi attanā
                   manussabhūtā purimāya jātiyā
                   dānaṁ suciṇṇaṁ atha sīlasaññamaṁ 1-
                   kenūpapannā sugatiṁ yasassinī.
          Devate pucchitācikkha kissa kammassidaṁ phalan"ti.
  Āyasmā mahāmoggallānatthero pucchi. Tato devatā imāhi gāthāhi
  byākāsi:-

  *  *  *  *  *  *
  Footnote: 1 ka. sīlasaññamo
-------------------------------------------------
[page 235]
      [811] "idāni Bhante imameva gāmaṁ
                   piṇḍāya amhāka gharaṁ upāgami
                   tato te ucchussa adāsiṁ 1- khaṇḍikaṁ
                   pasannacittā atulāya pītiyā.
      [812] Sassu ca pacchā anuyuñjate mamaṁ
                   kahaṁ nu ucchuṁ vadhuke avākiri
                   na chaḍḍitaṁ no pana khāditaṁ mayā
                   santassa bhikkhussa sayaṁ adāsahaṁ. 2-
      [813] `tuyhaṁ Nvidaṁ 3- issariyaṁ atho mama'
                   itissā sassu paribhāsate mamaṁ
                   leḍḍuṁ gahetvā pahāraṁ adāsi me
                   tato cutā kālakatāmhi devatā.
      [814] Tadeva kammaṁ kusalaṁ kataṁ mayā
                   sukhañca kammaṁ anubhomi attanā
                   devehi saddhiṁ paricārayāmahaṁ 4-
                   modāmahaṁ kāmaguṇehi pañcahi.
      [815] Tadeva kammaṁ kusalaṁ kataṁ mayā
                   sukhañca kammaṁ anubhomi attanā
                   devindaguttā tidasehi rakkhitā
                   samappitā kāguṇehi pañcahi.

  *  *  *  *  *  *
  Footnote: 1 ka. adāsi 2 ka. adāsihaṁ 3 ka. tuyhañcihaṁ 4 ka. paricāriyāmahaṁ, evamuparipi
-------------------------------------------------
[page 236]
      [816] Etādisaṁ puññaphalaṁ anappakaṁ
                   mahāvipākā mama ucchudakkhiṇā
                   devehi saddhiṁ paricārayāmahaṁ
                   modāmahaṁ kāmaguṇehi pañcahi.
      [817] Etādisaṁ puññaphalaṁ anappakaṁ
                   mahājutikā mama ucchudakkhiṇā
                   devindaguttā tidasehi rakkhitā
                   sahassanettoriva nandane vane.
      [818] Tuvañca bhante anukampakaṁ viduṁ
                   upecca vandiṁ kusalañca pucchisaṁ
                   tato te ucchussa adāsiṁ khaṇḍikaṁ
                   pasannacittā atulāya pītiyā"ti.
  Sesaṁ vuttasadisamevāti.
                        Ucchuvimānavaṇṇanā niṭṭhitā.
                       --------------------
                      49. 11. Vandanavimānavaṇṇanā
      abhikkantena vaṇṇenāti vandanavimānaṁ. Tassa kā uppatti? bhagavā sāvatthiyaṁ
  viharati jetavane anāthapiṇḍikassa ārāme. Tena samayena sambahulā bhikkhū
  aññatarasmiṁ gāmakāvāse vassaṁ vasitvā vutthāssā pavāretvā senāsanaṁ
  paṭisāmetvā pattacīvaramādāya sāvatthiṁ uddissa bhagavantaṁ dassanatthāya gacchantā
-------------------------------------------------
[page 237]
  Aññatarassa gāmassa majjhena atikkamanti. Tattha aññatarā itthī te bhikkhū
  disvā pasannacittā sañjātagāravabahumānā pañcapatiṭṭhitena vanditvā sirasmiṁ
  añjaliṁ paggayha yāva dassanūpacārā pasādasommāni akkhīni ummīletvā
  olokentī aṭṭhāsi. Sā aparena samayena kālaṁ katvā tāvatiṁsesu nibbatti.
  Atha naṁ tattha dibbasampattiṁ anubhavantiṁ āyasmā mahāmoggallāno imāhi
  gāthāhi paṭipucchi:-
      [819] "abhikkantena Vaṇṇena yā tvaṁ tiṭṭhasi devate
              obhāsentī disā sabbā osadhī viya tārakā.
      [820] Kena te'tādiso vaṇṇo kena te idha mijjhati
              uppajjanti ca te bhogā ye keci manaso piyā.
                       Pucchāmi taṁ devi mahānubhāve
                       manussabhūtā kimakāsi puññaṁ
                       kenāsi evañjalitānubhāvā
                       vaṇṇo ca te sabbadisā pabhāsatī"ti.
      [822] Sā devatā attamanā moggallānena pucchitā
              pañhaṁ puṭṭhā viyākāsi yassa kammassidaṁ phalaṁ.
      [823] "ahaṁ Manussesu manussabhūtā
                        disvāna samaṇe sīlavante
                        pādāni vanditvā manaṁ pasādayiṁ
                        vittā cahaṁ añjalikaṁ akāsiṁ.
-------------------------------------------------
[page 238]
      [824] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                     Akkhāmi taṁ bhikkhu mahānubhāva
                     manussabhūtā yamakāsi puññaṁ
                     tenamhi evañjalitānubhāvā
                     vaṇṇo ca me sabbadisā pabhāsatī"ti
  imāhi gāthāhi byākāsi.
     #[823] Tattha samaṇeti samitapāpe. Sīlavanteti sīlaguṇayutte. Manaṁ
  pasādayinti "sādhurūpā vatime ayyā dhammacārino samacārino brahmacārino"ti tesaṁ
  guṇe ārabbha cittaṁ pasādesiṁ. Vittā cahaṁ añjalikaṁ akāsinti tuṭṭhā somanassajātā
  ahaṁ vandiṁ. Pesalānaṁ bhikkhūnaṁ pasādavikasitāni akkhīni ummīletvā dassanamattampi
  imesaṁ sattānaṁ bahūpakāraṁ, pageva vandanāti. Tenāha "tena me'tādiso
  vaṇṇo"tiādi. Sesaṁ vuttanayameva.
                       Vandanavimānavaṇṇanā niṭṭhitā.
                          ---------------
                     50. 12. Rajjumālāvimānavaṇṇanā
      abhikkantena vaṇṇenāti rajjumālāvimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena gayāgāmake aññatarassa brāhmaṇassa
  dhītā tasmiṁyeva gāme ekassa brāhmaṇakumārassa dinnā patikulaṁ gatā tasmiṁ
-------------------------------------------------
[page 239]
  Gehe issariyaṁ pavattentī 1- tiṭṭhati. Sā tasmiṁ gehe dāsiyā dhītaraṁ disvā
  na sahati, diṭṭhakālato paṭṭhāya kodhena taṭataṭāyamānā akkosati paribhāsati,
  khaṭakañcassā deti. Yadā pana sā vayappattiyā kiccasamatthā jātā, tadā naṁ
  jaṇṇukapparamuṭṭhīhi paharateva yathā taṁ purimajātīsu baddhāghātā.
      Sā kira dāsī kassapadasabalassa kāle tassā sāminī ahosi, itarā dāSī.
  Sā taṁ leḍḍudaṇḍādīhi muṭṭhiādīhi ca abhiṇhaṁ abhidahati. 2- Sā tena nibbinnā
  yathābalaṁ dānādīni puññāni katvā "anāgate ahaṁ sāminī hutvā imissā
  upari issariyaṁ pavatteyyan"ti 3- patthanaṁ ṭhapesi. Atha sā dāsī tato cutā aparāparaṁ
  saṁsarantī imasmiṁ buddhuppāde vuttanayena gayāgāmake brāhmaṇakule nibbattitvā
  patikulaṁ gatā, itarāpi tassā dāsī ahosi. Evaṁ baddhāghātatāya sā taṁ viheṭheti.
      Evaṁ viheṭhentī akāraṇeneva kesesu gahetvā hatthehi ca pādehi ca suhataṁ
  hani. Sā nhāpitasālaṁ gantvā khuramuṇḍaṁ kāretvā agamāsi. Sāminī "kiṁ je
  duṭṭhadāsi muṇḍanamattena tava vippamokkho"ti rajjuṁ sīse bandhitvā tattha naṁ
  gahetvā oṇametvā ghāteti, tassā tañca rajjuṁ apanetuṁ na deti. Tato paṭṭhāya
  dāsiyā "rajjumālā"ti nāmaṁ ahosi.
      Athekadivasaṁ satthā paccūsasamaye mahākaruṇāsamāpattito vuṭṭhāya lokaṁ
  volokento rajjumālāya sotāpattiphalūpanissayaṁ tassā ca brāhmaṇiyā saraṇesu sīlesu
  ca patiṭṭhānaṁ disvā araññaṁ pavisitvā aññatarasmiṁ rukkhamūle nisīdi chabbaṇṇā
  buddharasmiyo vissajjento. Rajjumālāpi kho divase divase tāya tathā viheṭhiyamānā
  "kiṁ me iminā dujjīvitenā"ti nibbinnarūpā jīvite maritukāmā ghaṭaṁ gahetvā
  udakatitthaṁ gacchantī viya gehato nikkhantā anukkamena vanaṁ pavisitvā bhagavato

  *  *  *  *  *  *
  Footnote: 1 chaṂa. vattentī 2 Sī. hanti 3 chaṂa. vatteyyaṁ
-------------------------------------------------
[page 240]
  Nisinnarukkhassa avidūre aññatarassa rukkhassa sākhāya rajjuṁ bandhitvā pāsaṁ katvā
  ubbandhitukāmā ito cito ca olokentī addasa bhagavantaṁ tattha nisinnaṁ pāsādikaṁ
  pasādanīyaṁ uttamadamathasamathamanuppattaṁ chabbaṇṇabuddharasmiyo vissajjentaṁ. Disvā
  buddhagāravena ākaḍḍhiyamānahadayā "kiṁ nu kho bhagavā mādisānampi dhammaṁ deseti,
  yamahaṁ sutvā ito dujjīvitato mucceyyan"ti cintesi.
      Atha bhagavā tassā cittācāraṁ oloketvā "rajjumāle"ti āha. Sā taṁ
  sutvā amatena viya abhisittā pītiyā nirantaraṁ phuṭṭhā bhagavantaṁ upasaṅkamitvā
  vanditvā ekamantaṁ aṭṭhāsi. Tassā bhagavā anupubbikathānupubbakaṁ catusaccakathaṁ kathesi,
  sā sotāpattiphale patiṭṭhahi. Satthā "vaṭṭati ettako rajjumālāya anuggaho,
  idānesā kenaci appadhaṁsiyā jātā"ti araññato nikkhamitvā gāmassa avidūre
  aññatarasmiṁ rukkhamūle nisīdi. Rajjumālāpi attānaṁ vinipātetuṁ abhabbatāya
  khantimettānuddayasampannatāya ca "brāhmaṇī maṁ hanatu vā viheṭhetu vā yaṁ vā
  taṁ vā karotū"ti ghaṭena udakaṁ gahetvā gehaṁ agamāsi. Sāmiko gehadvāre
  ṭhito taṁ disvā "tvaṁ ajja udakatitthaṁ gatā cirāyitvā āgatā, mukhavaṇṇo
  ca te ativiya vippasanno, tvañca aññena ākārena upaṭṭhāsi, kiṁ etan"ti
  pucchi. Sā tassa taṁ pavattiṁ ācikkhi.
      Brāhmaṇo tassā vacanaṁ sutvā tussitvā gehaṁ gantvā rajjumālāya upari
  "tayā na kiñci kātabban"ti suṇisāya vatvā tuṭṭhamānaso sīghataraṁ satthu santikaṁ
  gantvā vanditvā sādarena katapaṭisanthāro satthāraṁ nimantetvā attano gehaṁ
  ānetvā paṇītena khādanīyena bhojanīyena parivisitvā bhagavantaṁ bhuttāviṁ onītapattapāṇiṁ
  upasaṅkamitvā ekamantaṁ nisīdi, sā 1- suṇisāpissa upasaṅkamitvā vanditvā
  ekamantaṁ nisīdi. Gayāgāmavāsinopi brāhmaṇagahapatikā taṁ pavattiṁ sutvā bhagavantaṁ

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 241]
  Upasaṅkamitvā appekacce abhivādetvā ekamantaṁ nisīdiṁsu, appekacce sammodanīyaṁ
  katvā ekamantaṁ nisīdiṁsu.
       Satthā rajjumālāya tassā ca brāhmaṇiyā purimajātīsu katakammaṁ vitthārato
  kathetvā sampattaparisāya anurūpaṁ dhammaṁ desesi. Taṁ sutvā brāhmaṇī ca mahājano
  ca tattha sannipatito saraṇesu ca sīlesu ca patiṭṭhahi. Satthā āsanā uṭṭhahitvā
  sāvatthimeva agamāsi. Brāhmaṇo rajjumālaṁ dhītuṭṭhāne ṭhapesi. Tassa suṇisā
  rajjumālaṁ piyacakkhūhi olokontī yāvajīvaṁ manāpeneva sinehena parihari. Rajjumālā
  aparabhāge kālaṁ katvā tāvatiṁsesu nibbatti, accharāsahassañcassā parivāro ahosi.
  Sā saṭṭhisakaṭabhārappamāṇehi dibbābharaṇehi paṭimaṇḍitattabhāvā accharāsahassaparivutā
  nandanavanādīsu mahatiṁ dibbasampattiṁ anubhavamānā pamuditamanā vicarati.
  Athāyasmā mahāmoggallāno devacārikaṁ gato taṁ mahantena dibbānubhāveneva 1-
  mahatiyā deviddhiyā vijjotamānaṁ disvā tāya katakammaṁ imāhi gāthāhi
  pucchi:-
       [826] "abhikkantena Vaṇṇena yā tvaṁ tiṭṭhasi devate
                hatthe pāde ca viggayha naccasi suppavādite.
       [827] Tassā te naccamānāya aṅgamaṅgehi sabbaso
                dibbā saddā niccharanti savanīyā manoramā.
       [828] Tassā te naccamānāya 2- aṅgamaṅgehi sabbaso
                dibbā gandhā pavāyanti sucigandhā manoramā.
       [829] Vivattamānā kāyena yā veṇīsu piḷandhanā
                tesaṁ suyyati nigghoso tūriye pañcaṅgike yathā.

  *  *  *  *  *  *
  Footnote: 1 chaṂa. dibbānubhāvena 2 i. nandamānāya
-------------------------------------------------
[page 242]
       [830] Vaṭaṁsakā vātadhutā vātena sampakampitā
                tesaṁ suyyati nigghoso tūriye pañcaṅgike yathā.
       [831] Yāpi te sirasmiṁ mālā sucigandhā manoramā
                vāti gandho disā sabbā rukkho mañjūsako yathā.
       [832] Ghāyase taṁ sucigandhaṁ rūpaṁ passasi amānusaṁ
                devate pucchitācikkha kissa kammassidaṁ phalan"ti.
      #[826] Tattha hatthe ca pāde ca viggayhāti hatthe ca pāde ca vividhehi
  ākārehi gahetvā, pupphamuṭṭhipupphañjaliādibhedassa sākhābhinayassa dassanavasena
  vividhehi ākārehi hatthe ca, samapādādīnampi ṭhānavisesānaṁ dassanavasena vividhehi
  ākārehi pāde ca upādiyitvāti attho. Casaddena sākhābhinayaṁ saṅgaṇhāti
  naccasīti naṭasi. Yā tvanti yā vuttanayavasena naccaṁ karosīti attho. Suppavāditeti
  sundare pavajjane sati tava naccassa anurūpavasena vīṇāvaṁsamudiṅgatāḷādike vādiyamāne,
  pañcaṅgike tūriye paggayhamāneti attho. Sesaṁ heṭṭhā vimāne vuttanayameva.
       Evaṁ therena pucchitā sā devatā attano purimajātiādiṁ 2- imāhi gāthāhi
  byākāsi:-
       [833] "dāsī Ahaṁ pure āsiṁ gayāyaṁ brāhmaṇassahaṁ
                appapuññā alakkhikā rajjumālāti maṁ viduṁ.
       [834] Akkosānaṁ vadhānañca tajjanāya ca uggatā 3-
                kuṭaṁ gahetvā nikkhamma agacchiṁ udakahāriyā. 4-

  *  *  *  *  *  *
  Footnote: 1 ka. nānāvividhehi 2 Sī. purimajātiādīni 3 Sī. ukkatā 4 Sī. gacchiṁ
  udakahāriyā
-------------------------------------------------
[page 243]
       [835] Vipathe kuṭaṁ nikkhipitvā vanasaṇḍaṁ upāgamiṁ
              `idhevāhaṁ marissāmi kvatthopi jīvitena me'.
       [836] Daḷhaṁ pāsaṁ karitvāna āsumbhitvāna pādape
              tato disā vilokesiṁ `ko nu kho vanamassito'
       [837] Tatthaddasāsiṁ sambuddhaṁ sabbalokahitaṁ muniṁ
              nisinnaṁ rukkhamūlasmiṁ jhāyantaṁ akutobhayaṁ.
       [838] Tassā me ahu saṁvego abbhuto lomahaṁsano
              `ko nu kho vanamassito manusso udāhu devatā'.
       [839] Pāsādikaṁ pasādanīyaṁ vanā nibbanamāgataṁ
              disvā mano me pasīdi `nāyaṁ yādisakīdiso.
       [840] Guttindriyo jhānarato abahiggatamānaso
              hito sabbassa lokassa buddho ayaṁ 1- bhavissati.
       [841] Bhayabheravo durāsado sīhova guhamassito
              dullabhāyaṁ dassanāya pupphaṁ odumbaraṁ yathā'.
       [842] So maṁ mudūhi vācāhi ālapitvā tathāgato
              rajjumāleti maṁvoca 2- saraṇaṁ gaccha tathāgataṁ.
       [843] Tāhaṁ giraṁ suṇitvāna nelaṁ atthavatiṁ suciṁ
              saṇhaṁ muduñca vagguñca sabbasokāpanūdanaṁ.

  *  *  *  *  *  *
  Footnote: 1 Sī. soyaṁ 2 ka. maṁ avoca
-------------------------------------------------
[page 244]
       [844] Kallacittañca maṁ ñatvā pasannaṁ suddhamānasaṁ
              hito sabbassa lokassa anusāsi tathāgato.
       [845] Idaṁ dukkhanti maṁvoca ayaṁ dukkhassa sambhavo
              dukkhanirodho 1- maggo ca añjaso amatogadho.
       [846] Anukampakassa kusalassa ovādamhi ahaṁ ṭhitā
              ajjhagā amataṁ santiṁ nibbānaṁ padamaccutaṁ.
       [847] Sāhaṁ avaṭṭhitāpemā dassane avikampinī
              mūlajātāya saddhāya dhītā buddhassa orasā.
       [848] Sāhaṁ ramāmi kīḷāmi modāmi akutobhayā
              dibbamālaṁ dhārayāmi pivāmi madhumaddavaṁ.
       [849] Saṭṭhitūriyasahassāni paṭibodhaṁ karonti me
              āḷambo gaggaro bhīmo sādhuvādī ca saṁsayo.
       [850] Pokkharo ca suphasso ca vīṇāmokkhā ca nāriyo
              nandā ceva sunandā ca soṇadinnā sucimhitā.
       [851] Alambusā missakesī ca puṇḍarīkā'tidāruṇī 2-
              eṇiphassā suphassā ca subhaddā muduvādinī 3-
       [852] Etā caññā ca seyyāse accharānaṁ pabodhikā
              tā maṁ kālenupāgantvā abhibhāsanti devatā.

  *  *  *  *  *  *
  Footnote: 1 Sī.,i. ayaṁ nirodho 2 Sī. puṇḍarīkā'ticāruṇī 3 ka. mudukāvadī
-------------------------------------------------
[page 245]
       [853] Handa naccāma gāyāma handa taṁ ramayāmase
              nayidaṁ akatapuññānaṁ katapuññānamevidaṁ.
       [854] Asokaṁ nandanaṁ rammaṁ tidasānaṁ mahāvanaṁ
              sukhaṁ akatapuññānaṁ idha natthi parattha ca.
       [855] Sukhañca katapuññānaṁ idha ceva parattha ca
              tesaṁ sahabyakāmānaṁ kattabbaṁ 1- kusalaṁ bahuṁ
              katapuññā hi modanti sagge bhogasamaṅgino.
       [856] Bahūnaṁ vata atthāya uppajjanati tathāgatā
              dakkhiṇeyyā manussānaṁ puññakkhettāna'mākarā
              yattha kāraṁ karitvāna sagge modanti dāyakā"ti.
      #[833] Tattha dāsī ahaṁ pure āsinti pure purimāyaṁ jātiyaṁ ahaṁ
  antojātā dāsī ahosiṁ. Tattha kassāti āha "gayāyaṁ brāhmaṇassahan"ti,
  gayānāmake gāme aññatarassa brāhmaṇassa, hanti nipātamattaṁ. Appapuññāti
  mandabhāgyā apuññā. Alakkhikāti nissirikā kālakaṇṇī. Rajjumālāti maṁ
  vidunti, kese gahetvā ākaḍḍhanaparikaḍḍhanadukkhena muṇḍake kate punapi tadatthameva
  sīse daḷhaṁ bandhitvā ṭhapitarajjukuṇḍalakavasena "rajjumālā"ti maṁ manussā jāniṁsu.
      #[834] Vadhānanti tāḷanānaṁ. Tajjanāyāti bhayasantajjanena. Uggatāti
  uggatāya 2- domanassuppattiyā. Udahāriyāti udakahārikā, udakaṁ āharantī viya
  hutvāti adhippāyo.
      #[835] Vipatheti apathe, maggato apakkamitvāti attho, kvatthoti ko attho.
  Soyeva vā pāṭho.

  *  *  *  *  *  *
  Footnote: 1 khuḍha. 25/53/26 2 Sī. ukkatāya
-------------------------------------------------
[page 246]
     #[836] Daḷhaṁ pāsaṁ karitvānāti bandhanapāsaṁ thiraṁ acchijjanakaṁ katvā.
  Āsumbhitvāna pādapeti viṭape lagganavasena 1- pādape rukkhe khipitvā. Tato disā
  vilokesiṁ, ko nu kho vanamassitoti imaṁ vanaṁ pavisanavasena assito nu kho koci
  atthi, yato me maraṇantarāyo siyāti adhippāyo.
      #[837] Sambuddhantiādi tadā tassā tādise nicchaye asatipi sabhāvavasena
  vuttaṁ. Tassattho:- sayameva sammadeva ca sabbassāpi bujjhitabbassa buddhattā
  sambuddhaṁ, 2- mahākaruṇāyogena hīnādibhedabhinnassa sabbassāpi lokassa ekantahitattā
  sabbalokahitaṁ, ubhayalokaṁ munanato muniṁ, nisajjāvasena kilesābhisaṅkhārehi ṭhānā
  cāvanābhāvena ca nisinnaṁ, ārammaṇūpanijjhānena lakkhaṇūpanijjhānena ca jhāyantaṁ,
  bodhimūleyeva bhayahetūnaṁ samucchinnattā kutocipi bhayābhāvato akutobhayanti veditabbaṁ.
      #[838] Saṁvego nāma sahottappaṁ ñāṇaṁ, so tassā bhagavato dassanena
  uppajji. Tenāha "tassā me ahu saṁvego"ti.
      #[839] Pāsādikanti pasādāvahaṁ, dvattiṁsamahāpurisalakkhaṇāsītyānubyañjana-
  byāmappabhāketumālālaṅkatāya samantapāsādikāya attano sarīrasobhāsampattiyā
  rūpakāyadassanabyāvaṭassa janassa sādhubhāvato pasādasaṁvaḍḍhananti attho.
  Pasādanīyanti dasabalacatuvesārajjachāsādhāraṇañāṇāṭṭhārasāveṇikabuddhadhamma-
  pabhutiaparimāṇaguṇasamannāgatāya dhammakāyasampattiyā sarikkhakajanassa pasīditabbayuttaṁ,
  pāsādikanti attho. Vanāti kilesavanato apakkamitvā. Nibbanamāgatanti
  nittaṇhabhāvaṁ nibbānameva upagataṁ adhigataṁ. Yādisakīdisoti yo vā so vā,
  pacurajanoti attho.
      #[840-841] Manacchaṭṭhānaṁ indriyānaṁ aggamaggagopanāya gopitattā
  guttindriyo. Aggaphalajjhānābhiratiyā jhānarato. Tato eva bahibhūtehi

  *  *  *  *  *  *
  Footnote: 1 ka. lakkhaṇavasena 2 Sī.,i. sammāsambuddhaṁ
-------------------------------------------------
[page 247]
  Rūpādiārammaṇehi apakkamitvā visayajjhatte nibbāne ca ogāḷhacittatāya abahiggata-
  mānaso. Micchāgāhamocanabhayena vipallāsavantehi micchādiṭṭhikehi bhāyitabbato
  tesañca bhayajananato bhayabheravo. Payogāsayavipannehi anupagamanīyato ca kenacipi
  anāsādanīyato ca durāsado. Dullabhā'yanti dullabho ayaṁ. Dassanāyāti daṭṭhumpi.
  Pupphaṁ odumbaraṁ 1- yathāti yathā nāma udumbare bhavaṁ pupphaṁ dullabhadassanaṁ, kadācideva
  bhaveyya, na vā bhaveyya, evaṁ īdisassa uttamapuggalassāti attho.
      #[842] So tathāgato mudūhi vācāhi saṇhāya vācāya "rajjumāle"ti maṁ
  ālapitvā āmantetvā saraṇaṁ gaccha tathāgatanti "tathā āgato"tiādinā tathāgataṁ
  sammāsambuddhaṁ saraṇaṁ gacchāti maṁ avoca abhāsīti yojanā.
      #[843-44] Tāhanti taṁ ahaṁ. Giranti vācaṁ. Nelanti niddosaṁ. Atthavatinti
  atthayuttaṁ sātthaṁ, ekantahitaṁ vā. Vacīsoceyyatāya suciṁ. Akakkhaḷatāya saṇhaṁ.
  Veneyyānaṁ mudubhāvakarattā mudu. Savanīyabhāvena vagguṁ. Sabbasokāpanūdananti
  ñātibyasanādivasena uppajjanakassa sabbassāpi sokassa vinodanaṁ giraṁ sutvāna
  pasannacittā ahosinti sambandho. Sabbametaṁ dānakathaṁ ādiṁ katvā ussakkitvā
  nekkhamme ānisaṁsaṁ vibhāvanavasena pavattitaṁ bhagavato anupubbikathaṁ sandhāya vadati.
  Tenevāha "kallacittañca maṁ ñatvā"tiādi.
       Tattha kallacittanti kammaniyacittaṁ, heṭṭhā pavattitadesanāya assaddhiyādīnaṁ
  cittadosānaṁ vigatattā uparidesanāya bhājanabhāvūpagamanena kammakkhamacittaṁ,
  bhāvanākammassa yoggacittanti attho. Tenevāha "pasannaṁ suddhamānasan"ti. Tattha
  "pasannan"ti iminā assaddhiyāpagamamāha, "suddhamānasan"ti iminā
  kāmacchandādiapagamanena muducittataṁ udaggacittatañca 2- dasseti. Anusāsīti ovadi,

  *  *  *  *  *  *
  Footnote: 1 ka. udumbaraṁ 2 Sī. vinīvaraṇacittatañca
-------------------------------------------------
[page 248]
  Sāmukkaṁsikāya dhammadesanāya saha upāyena pavattinivattiyo upadisīti attho.
  Tenevāha "idaṁ dukkhan"tiādi anusāsitākāradassanaṁ hetaṁ.
      #[845] Tattha idaṁ dukkhanti maṁvocāti idaṁ taṇhāvajjaṁ tebhūmakaṁ dhammajātaṁ
  bādhakasabhāvattā kucchitaṁ hutvā tucchasabhāvattā ca tathattā ca dukkhaṁ ariyasaccanti
  mayhaṁ abhāsi. Ayaṁ dukkhassa sambhavoti ayaṁ kāmataṇhādibhedā taṇhā
  yathāvuttassa dukkhassa sambhavo pabhavo uppatti hetu samudayo ariyasaccanti.
  Dukkhanirodhoti 1- dukkhassa santibhāvo asaṅkhatadhātu nirodho ariyasaccanti.
  Antadvayassa parivajjanato añjaso nibbānagāminipaṭipadābhāvato amatogadho maggo
  ariyasaccanti maṁ avocāti sambandho.
      #[846] Kusalassāti ovādadāne veneyyadamane chekassa, appamādapaṭipattiyā
  vā matthakappattiyā vā anavajjassa. Ovādamhi ahaṁ ṭhitāti yathāvutte
  ovāde anusiṭṭhiyaṁ sikkhāttayapāripūriyā saccapaṭivedhena ahaṁ patiṭṭhitā. Tenāha
  "ajjhagā amataṁ santiṁ, nibbānaṁ padamaccutan"ti idaṁ ovāde patiṭṭhānassa
  kāraṇavacanaṁ. Yā niccatāya maraṇābhāvato amataṁ, sabbadukkhavūpasamatāya santiṁ, adhigatānaṁ
  avacanahetutāya accutaṁ nibbānaṁ padaṁ ajjhagā adhigacchi, sā ekaṁsena satthu
  ovāde patiṭṭhitā nāmāti.
      #[847] Avaṭṭhitāpemāti daḷhabhattī ratanattaye niccalapasādasinehā.
  Kasmā? yasmā dassane avikampinī, "sammāsambuddho bhagavā, svākkhāto dhammo,
  Supaṭipanno saṁgho"ti etasmiṁ sammādassane acalā kenaci acālanīyā. Kena panetaṁ
  avikampananti āha "mūlajātāya saddhāyā"ti. Ayaṁ "itipi so bhagavā arahan"ti-
  ādinā 2- sammāsambuddhe, "svākkhāto bhagavatā dhammo"tiādinā 2- tassa dhamme,

  *  *  *  *  *  *
  Footnote: 1 Sī.,i. ayaṁ nirodho maggoti 2 Maṃū. 12/74/50, saṁṃahā. 19/997/296
-------------------------------------------------
[page 249]
  "supaṭipanno Bhagavato sāvakasaṁgho"tiādinā 1- tassa saṁghe ca saccābhisamayasaṅkhātena
  mūlena jātamūlā saddhā, tāya ahaṁ avikampinīti dasseti. Tato eva dhītā
  buddhassa orasāti sammāsambuddhassa ure vāyāmajanitābhijātitāya 2- orasaputtī.
      #[848] Sāhaṁ ramāmīti sā ahaṁ tadā ariyāya jātiyā idāni devūpapattiyā
  āgatā maggaratiyā phalaratiyā ca ramāmi, kāmaguṇaratiyā kīḷāmi, ubhayenāpi modāmi.
  Attānuvādabhayādīnaṁ apagatattā 3- akutobhayā. Madhumaddavanti madhusaṅkhātaṁ maddavakaraṁ,
  naccanagāyanakālesu sarīrassa sarassa ca mudubhāvāvahaṁ gandhapānaṁ sandhāya vadati.
  "madhumādavan"tipi Paṭhanti, ādavaṁ yāvadivaṁ 4- yāvadeva davatthaṁ madhuraṁ pivāmīti attho.
      #[856] Puññakkhettāna'mākarāti sadevakassa lokassa puññakkhettabhūtānaṁ
  ariyānaṁ maggaphalaṭṭhānaṁ ariyasaṁghassa ākarā uppattiṭṭhānaṁ tathāgatā. Yatthāti yasmiṁ
  puññakkhette. Sesaṁ vuttanayameva.
       Athāyasmā mahāmoggallāno attanā ca devatāya ca pavattitaṁ imaṁ
  kathāsallāpaṁ manussalokaṁ āgantvā bhagavato ārocesi. Bhagavā tamatthaṁ aṭṭhuppattiṁ
  katvā sampattaparisāya dhammaṁ desesi, sā desanā mahājanassa sātthikā ahosīti.
                     Rajjumālāvimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                         dvādasavatthupaṭimaṇḍitassa
                catutthassa mañjiṭṭhakavaggassa atthavaṇṇanā niṭṭhitā.
                       Niṭṭhitā ca itthivimānavaṇṇanā.

  *  *  *  *  *  *
  Footnote: 1 Maṃū. 12/74/50, saṁṃahā. 19/997/296, aṅṇavaka. 23/231/420 (syā)
  2 Ma. jātāya janitābhijātitāya 3 Sī.,i. dūrāpagatattā
  4 chaṂa. yāvadavaṁ
-------------------------------------------------
[page 250]
                            2. Purisavimāna
                            5. Mahārathavagga
                    51. 1. Maṇḍūkadevaputtavimānavaṇṇanā
      mahārathavagge ko me vandati pādānīti maṇḍūkadevaputtavimānaṁ. Tassa kā
  uppatti? bhagavā campāyaṁ viharati gaggarāya pokkharaṇiyā tīre. So paccūsavelāyaṁ
  buddhāciṇṇaṁ mahākaruṇāsamāpattiṁ samāpajjitvā tato vuṭṭhāya veneyyabandhave
  satte volokento addasa "ajja mayi sāyanhasamaye dhammaṁ desente eko
  maṇḍūko mama sare nimittaṁ gaṇhanto parūpakkamena maritvā devaloke nibbattitvā
  mahatā devaparivārena mahājanassa passantasseva āgamissati, tattha bahūnaṁ
  dhammābhisamayo bhavissatī"ti disvā pubbaṇhasamayaṁ nivāsetvā pattacīvaramādāya mahatā
  bhikkhusaṁghena saddhiṁ campānagaraṁ piṇḍāya pavisitvā bhikkhūnaṁ sulabhapiṇḍapātaṁ katvā
  katabhattakicco vihāraṁ pavisitvā bhikkhūsu vattaṁ dassetvā attano attano
  divāṭṭhānaṁ gatesu gandhakuṭiṁ pavisitvā phalasamāpattisukhena divasabhāgaṁ khepetvā
  sāyanhasamaye catūsupi 1- parisāsu sannipatitāsu surabhigandhakuṭito nikkhamitvā
  taṁkhaṇānurūpena pāṭihāriyena pokkharaṇitīre dhammasabhāmaṇḍapaṁ pavisitvā
  alaṅkatapavarabuddhāsane 2- nisinno manosilātale sīhanādaṁ nadanto achambhitakesarasīho viya
  aṭṭhaṅgasamannāgataṁ brahmassaraṁ nicchārento acinteyyena buddhānubhāvena anupamāya
  buddhalīlāya dhammaṁ desetuṁ ārabhi.
      Tasmiṁ ca khaṇe eko maṇḍūko pokkharaṇito āgantvā "dhammo eso vuccatī"ti
  dhammasaññāya sare nimittaṁ gaṇhanto parisapariyante nipajji. Atheko vacchapālo

  *  *  *  *  *  *
  Footnote: 1 chaṂa. catūsu 2 chaṂa. alaṅkatavara....
-------------------------------------------------
[page 251]
  Taṁ padesaṁ āgato satthāraṁ dhammaṁ desentaṁ parisañca paramena upasamena dhammaṁ
  suṇantaṁ disvā taggatamānaso daṇḍamolubbha tiṭṭhanto maṇḍūkaṁ anoloketvā tassa
  sīse sannirumbhitvā 1- aṭṭhāsi. So dhammasaññāya pasannacitto tāvadeva kālaṁ katvā
  tāvatiṁsabhavane dvādasayojanike kanakavimāne nibbattitvā suttappabuddho viya tattha
  accharāsaṅghaparivutaṁ attānaṁ disvā "kuto nu kho āgato 2- ahaṁ idha nibbatto"ti
  āvajjento purimajātiṁ disvā "ahampi 3- nāma idha uppajjiṁ, īdisañca sampattiṁ
  paṭilabhiṁ, kiṁ nu kho kammaṁ akāsin"ti upadhārento aññaṁ na addasa aññatara
  bhagavato sare nimittaggāhā. So tāvadeva saha vimānena āgantvā vimānato
  otaritvā mahājanassa passantasseva mahatā parivārena mahantena dibbānubhāvena
  upasaṅkamitvā bhagavato pāde sirasā vanditvā añjaliṁ paggayha namassamāno
  aṭṭhāsi. Atha naṁ bhagavā jānantova mahājanassa kammassa phalaṁ buddhānubhāvaṁ ca
  paccakkhaṁ kātuṁ:-
      [857] "ko Me vandati pādāni iddhiyā yasasā jalaṁ
               abhikkantena vaṇṇena sabbā obhāsayaṁ disā"ti
  pucchi. Tattha koti devanāgayakkhamanussādīsu ko, katamoti attho. Meti maMa. Pādānīti
  pāde. Iddhiyāti imāya īdisāya deviddhiyā. Yasasāti iminā īdisena
  parivārena paricchedena ca. Jalanti vijjotamāno. Abhikkantenāti ativiya kantena
  kamanīyena sundarena. Vaṇṇenāti chavivaṇṇena, sarīravaṇṇanibhāyāti attho.
      Atha devaputto attano purimajātiādiṁ āvikaronto 4- imāhi gāthāhi
  byākāsi:-

  *  *  *  *  *  *
  Footnote: 1 Ma. sannirujjhitvā 2 chaṂa. ayaṁ pāṭho na dissati
  3 Sī.,i. are ahampi 4 Sī.,i. kathento
-------------------------------------------------
[page 252]
      [858] "maṇḍūkohaṁ Pure āsiṁ udake vārigocaro
               tava dhammaṁ suṇantassa avadhī vacchapālako.
      [859] Muhuttaṁ cittapasādassa iddhiṁ passa yasañca me
               ānubhāvañca me passa vaṇṇaṁ passa jutiñca me.
      [860] Ye ca te dīghamaddhānaṁ dhammaṁ assosuṁ gotama
               pattā te acalaṭṭhānaṁ yattha gantvā na socare"ti.
     #[858] Tattha pureti purimajātiyaṁ. Udaketi idaṁ tadā attano uppattiṭṭhāna-
  dassanaṁ. Udake maṇḍūkoti etena uddhumāyikādikassa thale maṇḍūkassa
  nivattanaṁ kataṁ hoti. Gāvo caranti etthāti gocaro, gocaro viyāti gocaro,
  ghāsesanaṭṭhānaṁ. Vāri udakaṁ gocaro etassāti vārigocaro. Udakacārīpi hi koci
  kacchapādi avārigocaropi hotīti "vārigocaro"ti visesetvā vuttaṁ. Tava dhammaṁ
  suṇantassāti brahmassarena karavīkarutamañjunā desentassa tava dhammaṁ "dhammo eso
  vuccatī"ti sare nimittaggāhavasena suṇantassa, anādare cetaṁ sāmivacanaṁ veditabbaṁ.
  Avadhī vacchapālakoti vacche rakkhanto gopāladārako mama samīpaṁ āgantvā daṇḍamo
  lubbhitvā tiṭṭhanto mama sīse daṇḍaṁ sannirumbhitvā maṁ māresi.
     #[859] Muhuttaṁ cittapasādassāti tava dhamme muhuttamattaṁ uppannassa citta-
  pasādassa hetubhūtassa. Iddhinti samiddhiṁ, dibbavibhūtinti attho. Yasanti parivāraṁ.
  Ānubhāvanti kāmavaṇṇitādidibbānubhāvaṁ. Vaṇṇanti sarīravaṇṇasampattiṁ. Jutinti
  dvādasayojanāni pharaṇasamatthaṁ pabhāvisesaṁ.
     #[860] Yeti ye sattā. Casaddo byatireke. Teti tava. Dīghamaddhānanti
  bahuvelaṁ. Assosunti suṇiṁsu. Gotamāti bhagavantaṁ gottena ālapati.
  Acalaṭṭhānanti nibbānaṁ. Ayaṁ hettha attho:- gotama bhagavā ahaṁ viya itarameva
-------------------------------------------------
[page 253]
  Kālaṁ asuṇitvā ye pana katapuññā ciraṁ kālaṁ tava dhammaṁ assosuṁ sotuṁ labhiṁsu,
  te dīgharattaṁ saṁsārabyasanābhibhūtā ime sattā yattha gantvā na soceyyuṁ, taṁ
  asokaṁ sassatabhāvena acalaṁ santipadaṁ pattā eva, na tesaṁ tassa pattiyā antarāyoti.
      Athassa bhagavā sampattaparisāya ca upanissayasampattiṁ oloketvā vitthārena
  dhammaṁ desesi, desanāpariyosāne so devaputto sotāpattiphale patiṭṭhahi, caturāsītiyā
  pāṇasahassānaṁ dhammābhisamayo ahosi. So devaputto bhagavantaṁ vanditvā tikkhattuṁ
  padakkhiṇaṁ katvā bhikkhusaṁghassa ca añjaliṁ katvā saha parivārena devalokameva
  gatoti.
                    Maṇḍūkadevaputtavimānavaṇṇanā niṭṭhitā.
                          ---------------
                       52. 2. Revatīvimānavaṇṇanā
      uṭṭhehi revate supāpadhammeti revatīvimānaṁ. Tassa kā uppatti? bhagavā
  bārāṇasiyaṁ viharati isipatane migadāye. Tena samayena bārāṇasiyaṁ saddhāsampannassa
  kulassa putto nandiyo nāma upāsako ahosi saddhāsampanno dāyako dānapati
  saṁghupaṭṭhāko. Athassa mātāpitaro sammukhagehato mātuladhītaraṁ revatiṁ nāma kaññaṁ
  ānetukāmā ahesuṁ. Sā pana assaddhā adānasīlā, nandiyo taṁ na
  icchi. Tassa mātā revatiṁ āha "amma tvaṁ imaṁ gehaṁ 1- āgantvā bhikkhusaṁghassa
  nisīdanaṭṭhānaṁ haritena gomayena upalimpetvā āsanāni paññāpehi, ādhārake
  ṭhapehi, bhikkhūnaṁ āgatakāle vanditvā pattaṁ gahetvā nisīdāpetvā dhamakarakena 2-
  pānīyaṁ parissāvetvā bhuttakāle pattāni dhovāhi, evaṁ me puttassa ārādhikā

  *  *  *  *  *  *
  Footnote: 1 Ma. sālaṁ 2 chaṂa. dhamakaraṇena
-------------------------------------------------
[page 254]
  Bhavissasī"ti. Sā tathā akāsi. Atha naṁ "ovādakkhamā jātā"ti puttassa ārocetvā
  tena "sādhū"ti sampaṭicchite divasaṁ ṭhapetvā āvāhaṁ kariṁsu.
     Atha naṁ nandiyo āha "sace hi bhikkhusaṁghaṁ mātāpitaro ca me upaṭṭhahissasi, evaṁ
  imasmiṁ gehe vasituṁ labhissasi, appamattā hohī"ti. Sā "sādhū"ti paṭissuṇitvā
  kiñci kālaṁ saddhā viya hutvā bhattāraṁ anuvattentī dve putte vijāyi.
  Nandiyassa mātāpitaro kālamakaṁsu. Gehe sabbissariyaṁ tassā eva ahosi. Nandiyopi
  mahādānapati hutvā bhikkhusaṁghassa dānaṁ paṭṭhapesi, kapaṇaddhikādīnampi gehadvāre
  pākavattaṁ paṭṭhapesi. Isipatanamahāvihāre catūhi gabbhehi paṭimaṇḍitaṁ catusālaṁ kāretvā
  mañcapīṭhādīni attharāpetvā buddhappamukhassa bhikkhusaṁghassa mahādānaṁ datvā
  tathāgatassa hatthe dakkhiṇodakaṁ pātetvā niyyādesi, saha dakkhiṇodakadānena
  tāvatiṁsabhavane āyāmato ca vitthārato ca samantā dvādasayojaniko yojanasatubbedho
  sattaratanamayo accharāgaṇasahassasaṅghuṭṭho dibbapāsādo uggañchi.
      Athāyasmā mahāmoggallāno devacārikaṁ caranto taṁ pasādaṁ disvā attānaṁ
  vandituṁ āgate devaputte pucchi "kassāyaṁ pāsādo"ti. "imassa Bhante pāsādassa
  sāmiko manussaloke bārāṇasiyaṁ nandiyo nāma kuṭumbiyaputto saṁghassa isipatana-
  mahāvihāre catusālaṁ kāresi, tassāyaṁ nibbatto pāsādo"ti āhaṁsu. Pāsāde
  nibbattadevaccharāyopi theraṁ vanditvā "bhante mayaṁ bārāṇasiyaṁ nandiyassa nāma
  upāsakassa paricārikā bhavituṁ idha nibbattā, tassa evaṁ vadetha `tuyhaṁ paricārikā
  bhavituṁ nibbattā devatāyo tayi cirāyante ukkaṇṭhitā, devalokasampatti nāma
  mattikābhājanaṁ bhinditvā suvaṇṇabhājanassa gahaṇaṁ viya atimanāpan'ti vatvā
  idhāgamanatthāya tassa vadethā"ti āhaṁsu. Thero "sādhū"ti paṭissuṇitvā sahasā
  devalokato āgantvā catuparisamajjhe bhagavantaṁ pucchi "nibbattati nu kho bhante
-------------------------------------------------
[page 255]
  Katapuññānaṁ manussaloke ṭhitānaṁyeva dibbasampattī"ti. Nanu te moggallāna nandiyassa
  devaloke nibbattā dibbasampatti sāmaṁ diṭṭhā, kasmā maṁ pucchasīti. Evaṁ bhante
  nibbattatīti. Athassa satthā "yathā ciraṁ vippavasitvā āgataṁ purisaṁ mittabandhavā
  abhinandanti sampaṭicchanti, evaṁ katapuññaṁ puggalaṁ ito paralokaṁ gataṁ sakāni
  puññāni sampattihatthehi sampaṭicchanti paṭiggaṇhantī"ti dassento:-
      [861] "cirappavāsiṁ Purisaṁ dūrato sotthimāgataṁ
               ñātimittā suhajjā ca abhinandanti āgataṁ.
      [862] Tatheva katapuññampi asmā lokā paraṁ gataṁ
               puññāni paṭiggaṇhanti piyaṁ ñātīva āgatan"ti
  gāthā abhāsi.
      Nandiyo taṁ sutvā bhiyyoso mattāya dānāni deti, puññāni karoti,
  so vaṇijjāya gacchanto revatiṁ āha "bhadde mayā paṭṭhapitaṁ saṁghassa dānaṁ
  anāthānaṁ pākavattañca tvaṁ appamattā pavatteyyāsī"ti. Sā "sādhū"ti paṭissuṇi.
  So pavāsagatopi yattha yattha vāsaṁ kappeti, tattha tattha bhikkhūnaṁ anāthānañca
  yathāvibhavaṁ dānaṁ detiyeva. Tassa anukampāya khīṇāsavā dūratopi āgantvā dānaṁ
  sampaṭicchanti. Revatī pana tasmiṁ gate katipāhameva dānaṁ pavattetvā anāthānaṁ bhattaṁ
  upacchindi, bhikkhūnampi bhattaṁ kaṇājakaṁ bilaṅgadutiyaṁ adāsi. Bhikkhūnaṁ bhuttaṭṭhāne
  attanā bhuttāvasesāni sitthāni macchamaṁsakhaṇḍamissakāni calakaṭṭhikāni ca pakiritvā 1-
  manussānaṁ dasseti "passatha samaṇānaṁ kammaṁ, saddhādeyyaṁ nāma evaṁ
  chaḍḍentī"ti.

  *  *  *  *  *  *
  Footnote: 1 Sī. vikiritvā
-------------------------------------------------
[page 256]
      Atha nandiyo vohārakasiddhi yathālābho 1- āgantvā taṁ pavattiṁ sutvā revatiṁ
  gehato nīharitvā gehaṁ pāvisi. Dutiyadivase buddhappamukhassa bhikkhusaṁghassa mahādānaṁ
  pavattetvā niccabhattañca anāthabhattañca sammadeva pavattesi, attano sahāyehi
  upanītaṁ revatiṁ ghāsacchādanaparamatāya ṭhapesi. So aparena samayena kālaṁ katvā
  tāvatiṁsabhavane attano vimāneyeva nibbatti. Revatī pana sabbaṁ dānaṁ pacchinditvā
  "imesaṁ vasena mayhaṁ lābhasakkāro parihāyī"ti bhikkhusaṁghaṁ 2- akkosentī paribhāsentī
  vicarati. Atha vessavaṇo dve yakkhe āṇāpesi "gacchatha bhaṇe bārāṇasinagare
  ugghosatha `ito sattame divase revatī jīvantīyeva niraye pakkhipīyatī"ti. Taṁ sutvā
  mahājano saṁvegajāto bhītatasito ahosi.
      Atha revatī pana pāsādaṁ abhiruhitvā dvāraṁ thaketvā nisīdi. Sattame divase
  tassā pāpakammasañcoditena vessavaṇena raññā āṇattā jalitakapilakesamassukā 3-
  cipiṭavirūpanāsikā pariṇatadāṭhā lohitakkhā sajaladharasamānavaṇṇā ativiya bhayānakarūpā
  dve yakkhā upagantvā "uṭṭhehi revate supāpadhamme"tiādīni vadantā nānābāhāsu
  gahetvā "mahājano passatū"ti sakalanagare vīthito vīthiṁ paribbhamāpetvā ākāsaṁ
  abbhuggantvā tāvatiṁsabhavanaṁ netvā nandiyassa vimānaṁ sampattiñcassā dassetvā
  taṁ vilapantiṁyeva ussadanirayasamīpaṁ pāpesuṁ. Taṁ yamapurisā ussadaniraye khipiṁsu.
  Tenāha:-
      [863] "uṭṭhehi Revate supāpadhamme
                     apārutadvāre adānasīle
                     nessāma taṁ yattha thunanti duggatā
                     samappitā 4- nerayikā dukkhenā"ti.

  *  *  *  *  *  *
  Footnote: 1 Sī. atha nandiko siddhiyā tatropaladdhalābho 2 ka. bhikkhusaṁghassa
  3 Ma. jalitasīsakesamassukā 4 Sī. samajjatā
-------------------------------------------------
[page 257]
      Tattha uṭṭhehīti uṭṭhaha, na dānesa pāsādo taṁ nirayabhayato rakkhituṁ sakkoti,
  tasmā sīghaṁ uṭṭhahitvā āgacchāhīti attho. Revateti taṁ nāmena ālapati.
  Supāpadhammetiādinā uṭṭhānassa kāraṇaṁ vadati. Yasmā tvaṁ ariyānaṁ akkosana-
  paribhāsanādinā suṭṭhu lāmakapāpadhammā, yasmā ca apārutaṁ dvāraṁ nirayassa tava
  pavesanatthaṁ, tasmā uṭṭhehīti. Adānasīleti kassaci kiñci na dānasīle kadariye
  maccharinī, idampi uṭṭhānasseva kāraṇavacanaṁ. Yasmā dānasīlānaṁ amaccharīnaṁ tava
  sāmikasadisānaṁ sugatiyaṁ nivāso, tādisānaṁ pana adānasīlānaṁ maccharīnaṁ niraye nivāso,
  tasmā uṭṭhehi, muhuttamattampi tava idha ṭhātuṁ na dassāmīti adhippāyo. Yattha
  thunanti duggatāti dukkhagatattā 1- duggatā. Nerayikāti nirayadukkhena samappitā
  samaṅgībhūtā yasmiṁ niraye thunanti, yāva pāpakammaṁ na byanti hoti, tāva nikkhamituṁ
  alabhantā nitthunanti, tattha taṁ nessāma nayissāma khipissāmāti yojanā.
      [864] "icceva Vatvāna yamassa dūtā
                     te dve yakkhā lohitakkhā brahantā
                     paccekabāhāsu gahetvā revataṁ
                     pakkāmayuṁ devagaṇassa santike"ti
  idaṁ saṅgītikāravacanaṁ.
      Tattha icceva vatvānāti iti eva "uṭṭhehī"tiādinā vatvā, vacana-
  samanantaramevāti attho. Yamassa dūtāti appaṭisedhaniyatassa yamassa rañño
  dūtasadisā. Vessavaṇena hi te pesitā. Tathā hi te tāvatiṁsabhavanaṁ nayiṁsu. Keci
  "na yamassa dūtā"ti nakāraṁ "yamassā"ti padena sambandhitvā "vessavaṇassa
  dūtā"ti atthaṁ vadanti, taṁ na yujjati. Na hi na yamadūtatāya 2- vessavaṇassa dūtāti 3-

  *  *  *  *  *  *
  Footnote: 1 Sī. dukkhaṁ gatiṁ gatattā, i. duggatigatattā 2 i. na hi yamadūtatāya, Ma. na hi
  ayamadūtatāya 3 i. dūtatā
-------------------------------------------------
[page 258]
  Sijjhati. Yajanti tattha baliṁ upaharantīti yakkhā. Lohitakkhāti rattanayanā. Yakkhānaṁ
  hi nettāni atilohitāni honti. Brahantāti mahantā. Paccekabāhāsūti
  eko ekabāhāyaṁ, itaro itarabāhāyanti paccekaṁ bāhāsu. Revatanti revatiṁ.
  Revatātipi tassā nāmameva. Tathā hi "revate"ti vuttaṁ. Pakkāmayunti
  pakkāmesuṁ, upanesunti attho. Devagaṇassāti tāvatiṁsabhavane devasaṁghassa.
      Evaṁ tehi yakkhehi tāvatiṁsabhavanaṁ netvā nandiyavimānassa avidūre ṭhapitā
  revatī taṁ sūriyamaṇḍalasadisaṁ ativiya pabhassaraṁ disvā:-
      [865] "ādiccavaṇṇaṁ Ruciraṁ pabhassaraṁ
                    byamhaṁ subhaṁ kañcanajālachannaṁ
                    kasseta'mākiṇṇajanaṁ vimānaṁ
                    sūriyassa raṁsīriva jotamānaṁ.
      [866] Nārīgaṇā candanasāralittā
                    ubhato vimānaṁ upasobhayanti
                    taṁ dissati sūriyasamānavaṇṇaṁ
                    ko modati saggapatto vimāne"ti
  te yakkhe pucchi. Tepi tassā:-
      [867] "bārāṇasiyaṁ Nandiyo nāmāsi
                    upāsako amaccharī dānapati vadaññū
                    tassetamākiṇṇajanaṁ vimānaṁ
                    sūriyassa raṁsīriva jotamānaṁ.
-------------------------------------------------
[page 259]
      [868] Nārīgaṇā candanasāralittā
                    ubhato vimānaṁ upasobhayanti
                    taṁ dissati sūriyasamānavaṇṇaṁ
                    so modati saggappatto vimāne"ti
  ācikkhiṁsu.
     #[868] Tattha candanasāralittāti sārabhūtena candanagandhena anulittasarīRā.
  Ubhato vimānanti vimānaṁ ubhato anto ceva bahi ca saṅgītādīhi upecca sobhayanti.
      Atha revatī:-
      [869] "nandiyassāhaṁ Bhariyā
                    agārinī sabbakulassa issarā
                    bhattu vimāne ramissāmi dāna'haṁ
                    na patthaye nirayaṁ dassanāyā"ti
  āha.
      Tattha agārinīti gehasāminī. "bhariyā Sagāminī"tipi paṭhanti, bhariyā sahagāminīti
  attho. Sabbakulassa issarā bhattūti mama bhattu nandiyassa sabbakuṭumbikassa
  issarā sāminī ahosiṁ, tasmā idānipi vimāne issarā bhavissāmīti āha. Vimāne
  ramissāmi dāna'hanti evaṁ palobhetumeva hi taṁ te tattha nesuṁ. Na patthaye
  nirayaṁ dassanāyāti yaṁ pana nirayaṁ maṁ tumhe netukāmā, taṁ nirayaṁ dassanāyapi
  na patthaye, kuto pavisitunti vadati.
      Evaṁ vadantimeva "tvaṁ taṁ patthehi vā mā vā, kiṁ tava patthanāyā"ti
  nirayasamīpaṁ netvā:-
-------------------------------------------------
[page 260]
      [870] "eseva 1- Te nirayo supāpadhamme
               puññaṁ tayā akataṁ jīvaloke
               na hi maccharī rosako pāpadhammo
               saggūpagānaṁ labhati sahabyatan"ti
  gāthamāhaṁsu.
      Tassattho:- eseva tava nirayo, tayā dīgharattaṁ mahādukkhaṁ anubhavitabbaṭṭhānabhūto.
  Kasmā? puññaṁ tayā akataṁ jīvaloke, yasmā manussaloke appamattakampi
  Tayā puññaṁ nāma na kataṁ, evaṁ akatapuñño pana tādiso satto maccharī attano
  sampattinigūhanalakkhaṇena maccherena samannāgato, paresaṁ rosuppādanena rosako,
  lobhādīhi pāpadhammehi samaṅgībhāvato pāpadhammo saggūpagānaṁ devānaṁ sahabyataṁ
  sahabhāvaṁ na labhatīti yojanā.
      Evaṁ pana vatvā te dve yakkhā tattheva antaradhāyiṁsu. Taṁsadise pana
  dve nirayapāle saṁsavake nāma gūthaniraye pakkhipituṁ ākaḍḍhante passitvā:-
      [871] "kiṁ Nu gūthañca muttañca asuci paṭidissati
               duggandhaṁ kimidaṁ mīḷhaṁ kimetaṁ upavāyatī"ti
  taṁ nirayaṁ pucchi.
      [872] "esa Saṁsavako nāma gambhīro sataporiso
               yattha vassasahassāni tuvaṁ paccasi revate"ti
  tasmiṁ kathite tattha attano nibbattihetubhūtaṁ kammaṁ pucchantī:-

  *  *  *  *  *  *
  Footnote: 1 chaṂa. eso
-------------------------------------------------
[page 261]
      [873] "kiṁ Nu kāyena vācāya manasā dukkaṭaṁ kataṁ
             kena saṁsavako laddho gambhīro sataporiso"ti
  āha.
      [874] "samaṇe Brāhmaṇe cāpi aññe vāpi 1- vaṇibbake
             musāvādena vañcesi taṁ pāpaṁ pakataṁ tayā"ti
  tassā taṁ kammaṁ kathetvā puna te:-
      [875] "tena Saṁsavako laddho gambhīro sataporiso
             tattha vassasahassāni tuvaṁ paccasi revate"ti
  āhaṁsu.
      Tattha saṁsavako nāmāti niccakālaṁ gūthamuttādiasucissa saṁsavanato paggharaṇato 2-
  saṁsavako nāMa.
      Na kevalaṁ tuyhaṁ idha saṁsavakalābho eva, atha kho tattha 3- anekāni vassasahassāni
  paccitvā uttiṇṇāya hatthacchedādilābhopīti dassetuṁ:-
             [876] "hatthepi Chindanti athopi pāde
                    kaṇṇepi chindanti athopi nāsaṁ
                    athopi kākoḷagaṇā samecca
                    saṅgamma khādanti viphandamānan"ti
  tattha laddhabbakāraṇaṁ āhaṁsu.

  *  *  *  *  *  *
  Footnote: 1 ka. vāpi. 2 Sī. pharaṇato 3 chaṂa. ettha
-------------------------------------------------
[page 262]
      Tattha kākoḷagaṇāti kākasaṁghā. Te kirassā tigāvutappamāṇe sarīre
  anekasatāni anekasahassāni patitvā tālakkhandhaparimāṇehi sunisitaggehi ayomayehi
  mukhatuṇḍehi vijjhitvā vijjhitvā khādanti, maṁsaṁ gahitagahitaṭṭhāne kammabalena
  pūrateva. Tenāha "kākoḷagaṇā samecca, saṅgamma khādanti viphandamānan"ti.
      Puna sā manussalokaṁ paccānayanāya yācanādivasena taṁ taṁ vippalapi. Tena
  vuttaṁ:-
      [877] "sādhu Kho maṁ paṭinetha kāhāmi kusalaṁ bahuṁ
             dānena samacariyāya saññamena damena ca
             yaṁ katvā sukhitā honti na ca pacchānutappare"ti.
      Puna nirayapālā:-
      [878] "pure Tuvaṁ pamajjitvā idāni paridevasi
             sayaṁ katānaṁ kammānaṁ vipākaṁ anubhossasī"ti
  āhaṁsu. Puna sā āha:-
             [879] "ko Devalokato manussalokaṁ
                    gantvāna puṭṭho me evaṁ vadeyya
                    nikkhittadaṇḍesu dadātha dānaṁ
                    acchādanaṁ seyyamathannapānaṁ 1-
                    na hi maccharī rosako pāpadhammo
                    saggūpagānaṁ labhati sahabyataṁ.

  *  *  *  *  *  *
  Footnote: 1 Sī. sayanamathannapānaṁ
-------------------------------------------------
[page 263]
      [880] Sāhaṁ nūna ito gantvā yoniṁ laddhāna mānusiṁ
             vadaññū sīlasampannā kāhāmi kusalaṁ bahuṁ
             dānena samacariyāya saññamena damena ca.
      [881] Ārāmāni ca ropissaṁ dugge saṅkamanāni ca
             papañca udapānañca vippasannena cetasā.
      [882] Cātuddasiṁ pañcadasiṁ yā ca pakkhassa aṭṭhamī
             pāṭihāriyapakkhañca aṭṭhaṅgasusamāgataṁ.
      [883] Uposathaṁ upavasissaṁ sadā sīlesu saṁvutā
             na ca dāne pamajjissaṁ sāmaṁ diṭṭhamidaṁ mayā"ti.
      [884] "iccevaṁ Vippalapantiṁ phandamānaṁ tato tato
             khipiṁsu niraye ghore uddhaṁpādaṁ avaṁsiran"ti
  idaṁ saṅgagītikāravacanaṁ.
      Puna sā:-
               [885] "ahaṁ Pure maccharinī ahosiṁ
                      paribhāsikā samaṇabrāhmaṇānaṁ
                      vitathena ca sāmikaṁ vañcayitvā
                      paccāmahaṁ niraye ghorarūpe"ti
  osānagāthamāha. Tattha "ahaṁ pure maccharinī"ti ayaṁ 1- gāthā niraye nibbattāya
  vuttā, itarā anibbattāya evāti veditabbā. Sesaṁ suviññeyyamevāti.

  *  *  *  *  *  *
  Footnote: 1 chaṂa. ayaṁ pāṭho na dissati
-------------------------------------------------
[page 264]
      Bhikkhū revatiyā yakkhehi gahetvā nītabhāvaṁ bhagavato ārocesuṁ. Taṁ sutvā
  bhagavā ādito paṭṭhāya imaṁ vatthuṁ kathetvā upari vitthārena dhammaṁ desesi,
  desanāpariyosāne bahū sotāpattiphalādīni pāpuṇiṁsu. 1- Kāmañcetaṁ revatīpaṭibaddhāya
  kathāya yebhuyyabhāvato "revatīvimānan"ti voharīyati, yasmā pana revatī vimānadevatā
  na hoti, nandiyassa pana devaputtassa vimānādisampattipaṭisaṁyuttañcetaṁ. Tasmā
  purisavimānesveva saṅgahaṁ āropitanti daṭṭhabbaṁ.
                       Revatīvimānavaṇṇanā niṭṭhitā.
                        -------------------
                     53. 3. Chattamāṇavakavimānavaṇṇanā
      yo vadataṁ pavaro manujesūti chattamāṇavakavimānaṁ. Tassa kā uppatti? bhagavā
  sāvatthiyaṁ viharati jetavane. Tena kho pana samayena 2- setabyaṁ aññatarassa brāhmaṇassa
  kicchāladdho putto chatto nāma brāhmaṇamāṇavo ahosi. So vayappatto pitarā
  pesito ukkaṭṭhaṁ gantvā brāhmaṇassa pokkharasātissa santike medhāvitāya
  analasatāya ca nacireneva mante vijjāṭṭhānāni ca uggahetvā brāhmaṇasippe
  nipphattiṁ patto. So ācariyaṁ abhivādetvā "mayā tumhākaṁ santike sippaṁ sikkhitaṁ,
  kiṁ vo garudakkhiṇaṁ 3- demī"ti āha. Ācariyo "garudakkhiṇā nāma antevāsikassa
  vibhavānurūpā, kahāpaṇasahassaṁ ānehī"ti āha. Chattamāṇavo ācariyaṁ abhivādetvā
  setabyaṁ gantvā mātāpitaro vanditvā tehi abhinandiyamāno katapaṭisanthāro tamatthaṁ
  pitu ārocetvā "detha me dātabbayuttakaṁ, ajjeva datvā āgamissāmī"ti āha.
  Taṁ mātāpitaro "tāta ajja vikālo, sve gamissasī"ti vatvā kahāpaṇe nīharitvā

  *  *  *  *  *  *
  Footnote: 1 ka. sampāpuṇiṁsu 2 chaṂa. tena samayena 3 Sī. i. gurudakkhiṇaṁ
-------------------------------------------------
[page 265]
  Bhaṇḍikaṁ bandhāpetvā ṭhapesuṁ, corā taṁ pavattiṁ ñatvā chattamāṇavakassa gamanamagge
  aññatarasmiṁ vanagahane nilīnā acchiṁsu "māṇavaṁ māretvā kahāpaṇe gaṇhissāmā"ti.
      Bhagavā paccūsasamaye mahākaruṇāsamāpattito vuṭṭhāya lokaṁ volokento chattamāṇavakassa
  saraṇesu ca sīlesu ca patiṭṭhānaṁ, corehi māritassa devaloke nibbattaṁ, 1-
  tato saha vimānena āgatassa tattha sannipatitaparisāya ca dhammābhisamayaṁ disvā
  paṭhamatarameva gantvā māṇavakassa gamanamagge aññatarasmiṁ rukkhamūle nisīdi. Māṇavo
  ācariyadhanaṁ gahetvā setabyato ukkaṭṭhābhimukho gacchanto antarāmagge bhagavantaṁ
  nisinnaṁ disvā upasaṅkamitvā aṭṭhāsi. "kuhiṁ Gamissasī"ti bhagavatā vutto
  "ukkaṭṭhaṁ bho gotama gamissāmi mayhaṁ ācariyassa pokkharasātissa garudakkhiṇaṁ
  dātun"ti āha. Atha bhagavā "jānāsi pana tvaṁ māṇava tīṇi saraṇāni pañca sīlānī"ti vatvā
  tena "nāhaṁ jānāmi, kimatthi yāni panetāni kīdisāni cā"ti vutte "idamīdisan"ti
  saraṇagamanassa pañcasīlasamādānassa 2- ca phalānisaṁsaṁ vibhāvetvā "uggaṇhāhi tāva
  māṇavaka saraṇagamanavidhin"ti vatvā "sādhu uggaṇhissāmi, kathetha bhante
  bhagavā"ti tena yācito tassa ruciyā anurūpaṁ gāthābandhavasena saraṇagamanavidhiṁ
  dassento:-
      [886] "yo Vadataṁ pavaro manujesu
                       sakyamunī bhagavā katakicco
                       pāragato balavīriyasamaṅgī
                       taṁ sugataṁ saraṇatthamupehi.
      [887] Rāgavirāgamanejamasokaṁ 3-
                       dhammasaṅkhatamappaṭikūlaṁ

  *  *  *  *  *  *
  Footnote: 1 ka. nibbattassa 2 chaṂa. sīlasamādānassa 3 ka..ṃaneñjamasokaṁ
-------------------------------------------------
[page 266]
                       Madhuramimaṁ paguṇaṁ suvibhattaṁ
                       dhammamimaṁ saraṇatthamupehi.
          [888] Yattha ca dinna mahapphalamāhu
                       catūsu sucīsu purisayugesu
                       aṭṭha ca puggala dhammadasā te
                       saṁghamimaṁ saraṇatthamupehī"ti
  tisso gāthāyo abhāsi.
     #[886] Tattha yoti aniyamitavacanaṁ, tassa "tan"ti iminā niyamanaṁ
  veditabbaṁ. Vadatanti vadantānaṁ. Pavaroti seṭṭho, kathikānaṁ uttamo vādīvaroti
  attho. Manujesūti ukkaṭṭhaniddeso yathā "satthā devamanussānan"ti. Bhagavā pana
  devamanussānampi brahmānampi sabbesampi sattānaṁ pavaroyeva, bhagavato ca purimabhave 1-
  manussesu uppannatāya vuttaṁ "manujesū"ti. Tenevāha "sakyamunī"ti. Sakya-
  kulappasutatāya sakyo, kāyamoneyyādīhi samannāgato anavasesassa ca ñeyyassa munanato
  muni cāti sakyamuni. Bhāgyavantatādīhi catūhi kāraṇehi bhagavā. Catūhi maggehi
  kātabbassa pariññādipabhedassa soḷasavidhassa kiccassa katattā nipphāditattā
  katakicco. Pāraṁ sakkāyassa paratīraṁ nibbānaṁ gato sayambhuñāṇena adhigatoti pāragato.
  Asadisena kāyabalena, anaññasādhāraṇena ñāṇabalena, catubbidhasammappadhānavīriyena
  ca samannāgatattā balavīriyasamaṅgī. Sobhanagamanattā, sundaraṁ ṭhānaṁ gatattā,
  sammā gatattā, sammā ca gahitattā sugato. Taṁ sugataṁ sammāsambuddhaṁ saraṇatthaṁ
  saraṇāya parāyaṇāya apāyadukkhavaṭṭadukkhaparittāṇāya upehi upagaccha, ajja 2-
  paṭṭhāya ahitanivattanena hitasaṁvaḍḍhanena "ayaṁ me bhagavā saraṇaṁ tāṇaṁ leṇaṁ
  parāyaṇaṁ gati paṭisaraṇan"ti bhaja seva, evaṁ jānāhi vā bujjhassūti attho.

  *  *  *  *  *  *
  Footnote: 1 ka. carimabhave 2 ka. ajjato
-------------------------------------------------
[page 267]
     #[887] Rāgavirāganti ariyamaggaṁ āha, tena hi ariyā anādikālabhāvitampi
  rāgaṁ virajjenti. Anejamasokanti ariyaphalaṁ. Taṁ hi ejāsaṅkhātāya taṇhāya
  avasiṭṭhānañca sokanimittānaṁ kilesānaṁ sabbaso paṭippassambhanato "anejaṁ
  asokan"ti ca vuccati. Dhammanti sabhāvadhammaṁ. Sabhāvato 1- gahetabbadhammo hesa
  yadidaṁ maggaphalanibbānāni, na pariyattidhammo viya paññattidhammavasena. Dhammanti vā
  paramatthadhammaṁ, nibbānanti attho. Samecca sambhuyya 2- paccayehi kataṁ saṅkhataṁ, na
  saṅkhatanti asaṅkhataṁ, tadeva nibbānaṁ. Natthi ettha kiñcipi paṭikūlanti appaṭikūlaṁ.
  Savanavelāyaṁ upaparikkhaṇavelāyaṁ paṭipajjanavelāyanti sabbadāpi iṭṭhamevāti
  madhuraṁ. Sabbaññutañāṇasannissayāya paṭibhānasampadāya pavattitattā suppavattibhāvato
  nipuṇabhāvato ca paguṇaṁ. Vibhajitabbassa atthassa khandhādivasena kusalādivasena
  uddesādivasena ca suṭṭhu vibhajanato suvibhattaṁ. Tīhipi 3- padehi pariyattidhammameva
  vadati. Teneva hissa āpāthakāle viya vimaddanakālepi kathentassa viya suṇantassāpi
  sammukhībhāvato ubhatopaccakkhatāya dassanatthaṁ "iman"ti vuttaṁ. Dhammanti
  yathāvapaṭipajjante apāyadukkhapātato dhāraṇatthena dhammaṁ, idaṁ catubbidhassāpi dhammassa
  sādhāraṇavacanaṁ. Pariyattidhammopi hi saraṇesu ca sīlesu ca patiṭṭhānamattāyapi
  yathāvapaṭipattiyā apāyadukkhapātato dhāreti eva. 4- Imassa ca atthassa idameva
  vimānaṁ sādhakanti daṭṭhabbaṁ. Sādhāraṇabhāvena yathāvuttadhammassa paccakkhaṁ katvā
  dassento puna "iman"ti āha.
     #[888] Yatthāti yasmiṁ ariyasaṁghe. Dinnanti pariccattaṁ annādideyyadhammaṁ.
  Dinna mahapphalanti gāthāsukhatthaṁ anunāsikalopo kato. Accantameva kilesāsucito
  visujjhanena sucīsu "sotāpanno sotāpattiphalasacchikiriyāya paṭipanno"tiādinā 5-
  vuttesu

  *  *  *  *  *  *
  Footnote: 1 Ma. sabhāvabhāvato 2 ka. yebhuyya 3 Ma. catūhipi 4 Sī. dhāretīti dhammo, evaṁ
  5 vi.cūḷa. 7/385/210, aṅ.aṭṭhaka. 23/109/106 (syā), khu.u. 25/45/170
-------------------------------------------------
[page 268]
  Catūsu purisayugesu. Aṭṭhāti maggaṭṭhaphalaṭṭhesu yugaḷe akatvā visuṁ visuṁ gahaṇena
  aṭṭha puggalā. Gāthāsukhatthameva cettha "puggala dhammadasā"ti rassaṁ katvā
  niddeso. Dhammadasāti catusaccadhammassa nibbānadhammasseva 1- ca paccakkhato dassanakā.
  Diṭṭhisīlasāmaññena saṁhatabhāvena saṁghaṁ.
      Evaṁ bhagavatā tīhi gāthāhi saraṇaguṇasandassanena saddhiṁ saraṇagamanavidhimhi
  vutte māṇavo taṁtaṁsaraṇaguṇānussaraṇamukhena saraṇagamanavidhino attano hadaye ṭhapitabhāvaṁ
  vibhāvento tassā tassā gāthāya anantaraṁ "yo vadataṁ pavaro"tiādinā taṁ taṁ
  gāthaṁ paccanubhāsi. Evaṁ paccanubhāsitvā ṭhitassa pañca sikkhāpadāni sarūpato
  phalānisaṁsato ca vibhāvetvā tesaṁ samādānavidhiṁ kathesi. So tampi suṭṭhu upadhāretvā
  pasannamānaso "handāhaṁ bhagavā gamissāmī"ti vatvā ratanattayaguṇaṁ anussaranto
  taṁyeva maggaṁ paṭipajji. Bhagavāpi "alaṁ imassa ettakaṁ kusalaṁ devalokūpapattiyā"ti
  jetavanameva agamāsi.
      Māṇavassa pana pasannacittassa ratanattayaguṇaṁ sallakkhaṇavasena "saraṇaṁ upemī"ti
  pavattacittuppādatāya saraṇesu ca, bhagavatā vuttanayeneva 2- pañcannaṁ sīlānaṁ adhiṭṭhānena
  sīlesu ca patiṭṭhitassa teneva nayena ratanattayaguṇe anussarantasseva gacchantassa
  corā magge pariyuṭṭhiṁsu. So te agaṇetvā ratanattayaguṇe anussarantoyeva gacchati.
  Tañceko coro gumbantaraṁ upanissāya ṭhito visapītena sarena 3- sahasāva vijjhitvā
  jīvitakkhayaṁ pāpetvā kahāpaṇabhaṇḍikaṁ gahetvā attano sahāyehi saddhiṁ pakkāmi.
  Māṇavo pana kālaṁ katvā tāvatiṁsabhavane tiṁsayojanike kanakavimāne suttappabuddho
  viya accharāsahassaparivuto saṭṭhisakaṭabhārālaṅkārapaṭimaṇḍitattabhāvo nibbatti, tassa
  vimānassa ābhā sātirekāni vīsatiyojanāni pharitvā tiṭṭhati.

  *  *  *  *  *  *
  Footnote: 1 chaṂa. nibbānadhammassa 2 chaṂa. vuttanayena 3 Sī. nisitavīsapītena sāyakena,
  i. nisitavisapītena sarena
-------------------------------------------------
[page 269]
      Atha māṇavaṁ kālakataṁ disvā setabyagāmavāsino manussā setabyaṁ gantvā
  tassa mātāpitūnaṁ ārocesuṁ, 1- ukkaṭṭhagāmavāsino ca ukkaṭṭhaṁ gantvā brāhmaṇassa
  pokkharasātissa kathesuṁ. Taṁ sutvā tassa mātāpitaro ñātimittā brāhmaṇo ca
  pokkharasāti saparivārā assamukhā rodamānā taṁ padesaṁ agamaṁsu, yebhuyyena
  setabyavāsino ca ukkaṭṭhavāsino ca icchānaṅgalavāsino ca sannipatiṁsu. Mahāsamāgamo
  ahosi. Atha māṇavassa mātāpitaro maggassa avidūre citakaṁ sajjetvā sarīrakiccaṁ 2-
  kātuṁ ārabhiṁsu.
      Atha bhagavā cintesi "mayi gate chattamāṇavo maṁ vandituṁ āgamissati, āgatañca
  taṁ katakammaṁ kathāpento kammaphalaṁ paccakkhaṁ kāretvā dhammaṁ desessāmi, evaṁ
  mahājanassa dhammābhisamayo bhavissatī"ti. Cintetvā mahatā bhikkhusaṁghena saddhiṁ taṁ
  padesaṁ upagantvā aññatarasmiṁ rukkhamūle nisīdi chabbaṇṇabuddharaṁsiyo vissajjento.
  Atha chattamāṇavadevaputtopi attano sampattiṁ paccavekkhitvā tassā kāraṇaṁ
  upadhārento saraṇagamanañca sīlasamādānañca disvā vimhayajāto bhagavati
  sañjātapasādabahumāno "idānevāhaṁ gantvā bhagavantañca bhikkhusaṁghañca vandissāmi,
  ratanattayaguṇe ca mahājanassa pākaṭe karissāmī"ti kataññutaṁ nissāya sakalaṁ taṁ
  araññapadesaṁ ekālokaṁ karonto saha vimānena āgantvā vimānato oruyha
  mahatā parivārena saddhiṁ dissamānarūpo upasaṅkamitvā bhagavato pādesu
  sirasā nipatanto abhivādetvā añjaliṁ paggayha aṭṭhāsi. Taṁ disvā mahājano
  "ko nu kho ayaṁ devo vā brahmā vā"ti acchariyabbhutajāto upasaṅkamitvā
  bhagavantaṁ parivāresi. Bhagavā tena katapuññakammaṁ pākaṭaṁ kātuṁ:-
       [889] "na Tathā tapati nabhasmiṁ sūriyo
                     cando ca na bhāsati na phusso

  *  *  *  *  *  *
  Footnote: 1 chaṂa. ayaṁ pāṭho na dissati 2 Sī. sarīrasakkāraṁ
-------------------------------------------------
[page 270]
                     Yathā tulamidaṁ mahappabhāsaṁ
                     ko nu tvaṁ tidivā mahiṁ upāgami.
       [890] Chindati raṁsī pabhaṅkarassa
                     sādhikavīsatiyojanāni ābhā
                     rattimapi yathā divaṁ karoti
                     parisuddhaṁ vimalaṁ subhaṁ vimānaṁ.
       [891] Bahupadumavicitrapuṇḍarīkaṁ
                     vokiṇṇaṁ kusumehi nekacittaṁ
                     arajavirajahemajālacchannaṁ
                     ākāse tapati yathāpi sūriyo.
       [892] Rattambarapītavāsasāhi
                     agarupiyaṅgucandanussadāhi
                     kañcanatanusannibhattacāhi
                     paripūraṁ gaganaṁva tārakāhi.
       [893] Naranāriyo bahuketthanekavaṇṇā
                     kusumavibhūsitābharaṇettha sumanā
                     anilapamuñcitā 1- pavanti surabhiṁ
                     tapanīyavitatā suvaṇṇachannā. 2-
       [894] Kissa saṁyamassa 3- ayaṁ vipāko
                     kenāsi kammaphalenidhūpapanno

  *  *  *  *  *  *
  Footnote: 1 i. anilapamuccitā 2 Sī. suvaṇṇacchādanā 3 Sī. samadamassa
-------------------------------------------------
[page 271]
                     Yathā ca te adhigatamidaṁ vimānaṁ
                     tadanupadaṁ 1- avacāsi iṅgha puṭṭho"ti
  taṁ devaputtaṁ paṭipucchi.
     #[889] Tattha tapatīti dippati. Nabheti ākāse. Phussoti phussa-
  tārakā. Atulanti anupamaṁ, appamāṇaṁ vā. Idaṁ vuttaṁ hoti:- yathā idaṁ tava
  vimānaṁ anupamaṁ appamāṇaṁ pabhassarabhāvena tato eva mahappabhāsaṁ ākāse dippati,
  na tathā tārakarūpāni dippanti. Na cando, tāni tāva tiṭṭhantu, nāpi sūriyo
  dippati, evaṁbhūto ko nu tvaṁ devalokato imaṁ bhūmipadesaṁ upagato, taṁ pākaṭaṁ
  katvā imassa mahājanassa kathehīti.
     #[890] Chindatīti vicchindati, pavattituṁ adento paṭihanatīti 2- attho. Raṁsīti
  rasmiyo. Pabhaṅkarassāti sūriyassa. Tassa ca vimānassa pabhā samantato pañcavīsati
  yojanāni pharitvā tiṭṭhati. Tenāha "sādhikavīsatiyojanāni ābhā"ti, rattimapi
  yathā divaṁ karotīti attano pabhāya andhakāraṁ vidhamantaṁ rattibhāgampi divasabhāgaṁ
  viya karoti. Parisamantato 3- anto ceva bahi ca suddhatāya parisuddhaṁ. Sabbaso malābhāvena
  vimalaṁ, sundaratāya subhaṁ.
     #[891] Bahupadumavicitrapuṇḍarīkanti bahuvividharattakamalañceva vicittavaṇṇa-
  setakamalañca. Setakamalaṁ padumaṁ, rattakamalaṁ puṇḍarīkanti vadanti. Vokiṇṇaṁ kusumehīti
  aññehi ca nānāvidhehi pupphehi samokiṇṇaṁ. Nekacittanti mālākammalatākammādi-
  nānāvidhacittaṁ. Arajavirajahemajālacchannanti sayaṁ apagatarajaṁ virajena niddosena
  kañcanajālena chāditaṁ.

  *  *  *  *  *  *
  Footnote: 1 ka. tadanurūpaṁ 2 Sī. paṭihantīti 3 Sī. parito
-------------------------------------------------
[page 272]
     #[892] Rattambarapītavāsasāhīti rattavatthāhi ceva pītavatthāhi ca. Ekā
  hi rattaṁ dibbavatthaṁ nivāsetvā pītaṁ uttariyaṁ karoti, aparā pītaṁ nivāsetvā
  rattaṁ uttariyaṁ karoti. Taṁ sandhāya vuttaṁ "rattambarapītavāsasāhī"tī.
  Agarupiyaṅgucandanussadāhīti agarugandhehi piyaṅgumālāhi candanagandhehi ca ussadāhi,
  ussannadibbāgarugandhādikāhīti attho. Kañcanatanusannibhattacāhīti
  kanakasadisasukhumacchavīhi. Paripūranti tahaṁ tahaṁ vicarantīhi saṅgītipasutāhi ca paripuṇṇaṁ.
     #[893] Bahuketthāti bahukā ettha. Anekavaṇṇāti nānārūpā. Kusuma-
  vibhūsitābharaṇāti visesato surabhivāyanatthaṁ dibbakusumehi alaṅkatadibbābharaṇā. Etthāti
  etasmiṁ vimāne. Sumanāti sundaramanā pamuditacittā. Anilapamuñcitā pavanti surabhinti
  anilena pamuñcitagandhānaṁ pupphānaṁ vāyunā vimuttapattapuṭaṁ viya vibandhatāya 1-
  vikasitatāya ca sugandhaṁ pavāyanti. "anilapadhūpitā"tipi Paṭhanti, vātena mandaṁ
  āvuyhamānā hemamayapupphāti 2- attho. Kanakacīrakādīhi veṇiādīsu otatatāya
  tapaniyavitatā. Yebhuyyena kañcanābharaṇehi acchāditasarīratāya suvaṇṇachannā.
  Naranāriyoti devaputtā devadhītaro ca bahukā ettha tava vimāneti dasseti.
     #[894] Iṅghāti codanatthe nipāto. Puṭṭhoti pucchito imassa mahā-
  janassa kammaphalapaccakkhabhāvāyāti 3- adhippāyo.
      Tato devaputto imāhi gāthāhi byākāsi:-
      [895] "sayamidha 4- Pathe samecca māṇavena
                    satthā'nusāsi anukampamāno
                    tava ratanavarassa dhammaṁ sutvā
                    karissāmīti ca bravittha chatto.

  *  *  *  *  *  *
  Footnote: 1 Ma. vimuttapattapuṭagandhatāya 2 Sī. ādhūyamānahemamayapupphāti
  3 Ma. kammaphalaṁ paccakkhaṁ katheyyāsīti 4 Sī.,i. yamidha
-------------------------------------------------
[page 273]
      [896] Jinavarapavaraṁ upehi saraṇaṁ
                    dhammañcāpi tatheva bhikkhusaṁghaṁ
                    noti paṭhamaṁ avoca'haṁ bhante
                    pacchā te vacanaṁ tathevakāsiṁ.
      [897] Mā ca pāṇavadhaṁ vividhaṁ carassu 1- asuciṁ
                    na hi pāṇesu asaññataṁ avaṇṇayiṁsu sappaññā
                    noti paṭhamaṁ avoca'haṁ bhante
                    pacchā te vacanaṁ tathevakāsiṁ.
      [898] Mā ca parajanassa rakkhitampi
                    ādātabbamamaññitho 2- adinnaṁ
                    noti paṭhamaṁ avoca'haṁ bhante
                    pacchā te vacanaṁ tathevakāsiṁ.
      [899] Mā ca parajanassa rakkhitāyo
                    parabhariyā agamā anariyametaṁ
                    noti paṭhamaṁ avoca'haṁ bhante
                    pacchā te vacanaṁ tathevakāsiṁ.
      [900] Mā ca vitathaṁ aññathā abhāṇi
                    na hi musāvādaṁ avaṇṇayiṁsu sappaññā.
                    Noti paṭhamaṁ avoca'haṁ bhante
                    pacchā te vacanaṁ tathevakāsiṁ.

  *  *  *  *  *  *
  Footnote: 1 ka. vividhamācarassu 2 Sī.,i. mamaññittha
-------------------------------------------------
[page 274]
      [901] Yena ca purisassa apeti saññā
                    taṁ majjaṁ parivajjayassu sabbaṁ
                    noti paṭhamaṁ avoca'haṁ bhante
                    pacchā te vacanaṁ tathevakāsiṁ.
      [902] Svāhaṁ idha pañca sikkhā karitvā
                    paṭipajjitvā tathāgatassa dhamme
                    dvepatha'magamāsiṁ coramajjhe
                    te maṁ tattha vadhiṁsu bhogahetu.
      [903] Ettakamidaṁ anussarāmi kusalaṁ
                    tato paraṁ na me vijjati aññaṁ
                    tena sucaritena kammunāhaṁ 1-
                    uppanno tidivesu kāmakāmī.
      [904] Passa khaṇamuhuttasaññamassa
                    anudhammappaṭipattiyā vipākaṁ
                    jalamiva yasasā samekkhamānā
                    bahukā maṁ pihayanti hīnakammā.
      [905] Passa katipayāya desanāya
                    sugatiñcamhi gato sukhañca patto
                    ye ca te satataṁ suṇanti dhammaṁ
                    maññe te amataṁ phusanti khemaṁ.

  *  *  *  *  *  *
  Footnote: 1 Sī. kammanāhaṁ
-------------------------------------------------
[page 275]
      [906] Appampi kataṁ mahāvipākaṁ
                    vipulaṁ hoti 1- tathāgatassa dhamme
                    passa katapuññatāya chatto
                    obhāseti paṭhaviṁ yathāpi sūriyo.
      [907] Kimidaṁ kusalaṁ kimācarema
                    icceke hi samecca mantayanti
                    te mayaṁ punareva laddha mānusattaṁ
                    paṭipannā viharemu sīlavanto.
      [908] Bahukāro anukampako ca satthā
                    iti me sati agamā divā divassa
                    svāhaṁ upagatomhi saccanāmaṁ
                    anukampassu punapi suṇemu 2- dhammaṁ.
      [909] Ye cidha 3- pajahanti kāmarāgaṁ
                    bhavarāgānusayañca pahāya mohaṁ
                    na ca te puna mupenti gabbhaseyyaṁ
                    parinibbānagatā hi sītibhūtā"ti.
     #[895] Tattha sayamidha pathe samecca māṇavenāti idha imasmiṁ pathe mahāmagge
  sayameva upagatena māṇavena brāhmaṇakumārena samecca samāgantvā.
  Diṭṭhadhammikasamparāyikaparamatthehi sattānaṁ yathārahaṁ anusāsanato satthā bhagavā tvaṁ
  yaṁ māṇavaṁ yathādhammaṁ anusāsi anukampamāno anuggaṇhanto, tava ratanavarassa

  *  *  *  *  *  *
  Footnote: 1 Ma. vipulaṁ phalaṁ 2 Sī. suṇoma 3 Sī.,i. yedha
-------------------------------------------------
[page 276]
  Aggaratanassa sammāsambuddhassa taṁ dhammaṁ sutvā iti evaṁ karissāmi yathānusiṭṭhaṁ
  paṭipajjissāmīti so chatto chattanāmako māṇavo bravittha kathesīti padayojanā.
     #[896] Evaṁ yathāpucchitaṁ kammaṁ kāraṇato dassetvā idāni taṁ sarūpato
  vibhāgato ca dassento satthārā samādapitabhāvaṁ attanā ca tattha pacchā
  patiṭṭhitabhāvaṁ dassetuṁ "jinavarapavaran"tiādimāha. Tattha noti paṭhamaṁ avoca'haṁ
  bhanteti bhante bhagavā "saraṇagamanaṁ jānāsī"ti tayā vutto "no"ti na
  "jānāmī"ti paṭhamaṁ avocaṁ ahaṁ. Pacchā te vacanaṁ tathevakāsinti pacchā tayā
  vuttaṁ kathaṁ 1- parivattento tava vacanaṁ tatheva akāsiṁ paṭipajjiṁ, tīṇipi saraṇāni
  upagacchinti attho.
     #[897] Vividhanti uccāvacaṁ, appasāvajjaṁ mahāsāvajjañcāti attho.
  Mā carassūti mā akāsi. Asucinti kilesāsucimissatāya na suciṁ. Pāṇesu
  asaññatanti pāṇaghātato avirataṁ. Na hi avaṇṇayiṁsūti na hi vaṇṇayanti.
  Paccuppannakālatthe hi idaṁ atītakālavacanaṁ. Atha vā "avaṇṇayiṁsū"ti. Ekadesena
  sakalassa kālassa upalakkhaṇaṁ, tasmā yathā na vaṇṇayiṁsu atītamaddhānaṁ, evaṁ
  etarahipi na vaṇṇayanti, anāgatepi na vaṇṇayissantīti vuttaṁ hoti.
     #[898-900] Parajanassa rakkhitanti parapariggahitavatthu. Tenāha "adinnan"ti.
  Mā agamāti mā ajjhācari. Vitathanti atathaṁ, musāti attho. Aññathāti aññathāva,
  vitathasaññī evaṁ vitathanti jānanto evaṁ mā bhaṇīti attho.
     #[901] Yenāti yena majjena, pītenāti adhippāyo. Apetīti vigacchati.
  Saññāti dhammasaññā, lokasaññā eva vā. Sabbanti anavasesaṁ, bījato ca
  paṭṭhāyāti attho.

  *  *  *  *  *  *
  Footnote: 1 Sī. gāthaṁ
-------------------------------------------------
[page 277]
     #[902] Svāhanti so tadā chattamāṇavabhūto ahaṁ. Idha imasmiṁ maggappadese,
  idha imasmiṁ vā 1- tava sāsane. Tenāha "tathāgatassa dhamme"ti. Pañca
  sikkhāti pañca sīlāni. Karitvāti ādiyitvā, adhiṭṭhāyāti attho. Dvepathanti
  dvinnaṁ gāmasīmānaṁ vemajjhabhūtaṁ pathaṁ, sīmantarikapathanti attho. Teti te coRā.
  Tatthāti tattha sīmantarikamagge. Bhogahetūti āmisakiñcikkhanimittaṁ.
     #[903] Tato yathāvuttakusalato, paraṁ upari, aññaṁ kusalaṁ na vijjati na
  upalabbhati, yamahaṁ anussareyyanti attho. Kāmakāmīti yathicchitakāmaguṇasamaṅgī.
     #[904] Khaṇamuhuttasaññamassāti khaṇamuhuttamattaṁ 2- pavattasīlassa. Anudhammap-
  paṭipattiyāti yathādhigatassa phalassa anurūpadhammaṁ paṭipajjamānassa bhagavā passa, tuyhaṁ
  ovādadhammassa vā anurūpāya dhammapaṭipattiyā vuttaniyāmeneva saraṇagamanassa
  sīlasamādānassa cāti attho. Jalamiva yasasāti iddhiyā parivārasampattiyā ca
  jalantaṁ viya. Samekkhamānāti passantā. Bahukāti bahavo. Pihayantīti "kathaṁ nu
  kho mayampi 3- edisā bhaveyyāmā"ti patthenti. Hīnakammāti 4- mama sampattito
  nihīnabhogā.
     #[905] Katipayāyāti appikāya. Yeti ye bhikkhū ceva upāsakādayo ca.
  Casaddo byatireke. Teti tava. Satatanti divase divase.
     #[906] Vipulanti uḷāraphalaṁ vipulānubhāvaṁ. Tathāgatassa dhammeti tathāgatassa
  sāsane ovāde ṭhatvā katanti yojanā. Evaṁ anuddesikavasena vuttamevatthaṁ
  attuddesikavasena dassento "passā"tiādimāha. Tattha passāti bhagavantaṁ vadati,
  attānameva vā aññaṁ viya ca katvā vadati.

  *  *  *  *  *  *
  Footnote: 1 Sī.,i. idha vā imasmiṁ 2 Sī.,i. khaṇaṁ mahuttaṁ 3 chaṂa. mayaṁ 4 Sī. hīnakāmāti
-------------------------------------------------
[page 278]
     #[907] Kimidaṁ kusalaṁ kimācaremāti kusalaṁ nāmetaṁ kiṁsabhāvaṁ kīdisaṁ, kathaṁ
  vā taṁ ācareyyāMa. Icceke hi samecca mantayantīti evameke samecca
  samāgantvā paṭhaviṁ parivattentā viya sineruṁ ukkhipantā viya ca sudukkaraṁ katvā
  mantayanti vicārenti, mayaṁ pana akiccheneva punapi kusalaṁ ācareyyāmāti adhippāyo.
  Tenevāha "mayan"tiādi.
     #[908] Bahukāroti bahūpakāro mahāupakāro vā. Anukampakoti
  kāruṇiko. Makāro padasandhikaro. Itīti evaṁ, bhagavato attani paṭipannākāraṁ
  sandhāya vadati. Me satīti mayi sati vijjamāne, corehi avadhite evāti attho.
  Divā divassāti divasassapi divā, kālassevāti attho. Svāhanti so chattamāṇavabhūto
  ahaṁ. Saccanāmanti "bhagavā arahaṁ sammāsambuddho"tiādināmehi avitathanāmaṁ
  bhūtatthanāmaṁ. Anukampassūti anuggaṇhāhi. Punapīti bhiyyopi suṇemu, tava dhammaṁ
  suṇeyyāmāti attho.
      Evaṁ devaputto sabbametaṁ kataññutābhāve ṭhatvā satthu 1- payirupāsanena ca
  dhammassavanena ca 2- atittimeva dīpento vadati. Bhagavā devaputtassa ca tattha
  sannipatitaparisāya ca ajjhāsayaṁ oloketvā anupubbikathaṁ kathesi. Atha nesaṁ kallacittataṁ
  ñatvā sāmukkaṁsikaṁ dhammadesanaṁ pakāsesi, desanāpariyosāne devaputto ceva
  mātāpitaro cassa sotāpattiphale patiṭṭhahiṁsu, mahato ca mahājanakāyassa dhammābhisamayo
  ahosi.
     #[909] Paṭhamaphale patiṭṭhito devaputto uparimagge attano garucittīkāraṁ
  tadadhigamassa ca mahānisaṁsataṁ vibhāvento "ye cidha pajahanti kāmarāgan"ti
  pariyosānagāthamāha. Tassattho:- ye idha imasmiṁ sāsane ṭhitā pajahanti anavasesato

  *  *  *  *  *  *
  Footnote: 1 suṭṭhu 2 chaṂa. payirupāsane ca dhammassavane ca
-------------------------------------------------
[page 279]
  Samucchindanti kāmarāgaṁ, na ca te puna upenti gabbhaseyyaṁ orambhāgiyānaṁ saṁyojanānaṁ
  samucchinnattā. Ye ca pana pahāya mohaṁ sabbaso samugghātetvā bhavarāgānusayañca
  pajahanti, te puna upenti gabbhaseyyanti vattabbameva natthi. Kasmā? parinibbānagatā
  hi sītibhūtā, te hi uttamapurisā anupādisesāya nibbānadhātuyā parinibbānaṁ
  gatā evaṁ idheva sabbavedayitānaṁ sabbapariḷāhānaṁ byantibhāvena sītibhūtā.
      Iti devaputto attano ariyasotasamāpannabhāvaṁ pavedento anupādisesāya
  nibbānadhātuyā desanāya kūṭaṁ gahetvā bhagavantaṁ vanditvā padakkhiṇaṁ katvā
  bhikkhusaṁghassa apacitiṁ dassetvā mātāpitaro āpucchitvā devalokameva gato. Satthāpi
  uṭṭhāyāsanā gato saddhiṁ bhikkhusaṁghena, māṇavassa pana mātāpitaro brāhmaṇo
  ca pokkharasāti sabbo ca mahājano bhagavantaṁ anugantvā nivatti. Bhagavā jetavanaṁ
  gantvā sannipatitāya parisāya imaṁ vimānaṁ vitthārato kathesi, sā desanā
  mahājanassa sātthikā ahosīti.
                     Chattamāṇavakavimānavaṇṇanā niṭṭhitā.
                        ------------------
                    54. 4. Kakkaṭakarasadāyakavimānavaṇṇanā
      uccamidaṁ maṇithūṇaṁ vimānanti kakkaṭakarasadāyakavimānaṁ. Tassa kā uppatti?
  bhagavā rājagahe viharati veḷuvane. Tena samayena aññataro bhikkhu āraddhavipassako
  kaṇṇasūlena pīḷito akallasarīratāya vipassanaṁ ussukkāpetuṁ nāsakkhi, vejjehi
  vuttavidhinā nānābhesajje 1- katepi rogo na vūpasami. So bhagavato etamatthaṁ ārocesi,
  athassa bhagavā "kakkaṭakarasabhojanaṁ sappāyan"ti ñatvā āha "gaccha tvaṁ
  bhikkhu magadhakhette piṇḍāya carāhī"ti.

  *  *  *  *  *  *
  Footnote: 1 ka. nānābhesajja, chaṂa. bhesaj je
-------------------------------------------------
[page 280]
      So bhikkhu "dīghadassinā addhā kiñci diṭṭhaṁ bhavissatī"ti cintetvā "sādhu
  bhante"ti bhagavato paṭissuṇitvā bhagavantaṁ vanditvā pattacīvaramādāya magadhakhettaṁ
  gantvā aññatarassa khettapālassa kuṭiyā dvāre piṇḍāya aṭṭhāsi. So ca
  khettapālo kakkaṭakarasaṁ sampādetvā bhattañca pacitvā "thokaṁ vissamitvā
  bhuñjissāmī"ti nisinno theraṁ disvā pattaṁ gahetvā kuṭikāyaṁ nisīdāpetvā
  kakkaṭakarasabhattaṁ adāsi. Therassa taṁ bhattaṁ thokaṁ bhuttassayeva 1- kaṇṇasūlaṁ
  paṭippassambhi, ghaṭasatena nhāto viya ahosi. So sappāyāhāravasena cittaphāsukaṁ
  labhitvā vipassanāvasena cittaṁ abhininnāmento apariyositeyeva bhojane anavasesato
  āsave khepetvā arahatte patiṭṭhāya khettapālaṁ āha "upāsaka tava piṇḍapāta-
  bhojanena mayhaṁ rogo vūpasanto, kāyacittaṁ kallaṁ jātaṁ, tvampi imassa puññassa
  phalena vigatakāyacittadukkho bhavissasī"ti vatvā anumodanaṁ katvā pakkāmi.
      Khettapālo aparena samayena kālaṁ katvā tāvatiṁsabhavane dvādasayojanike
  maṇithambhe kanakavimāne sattasatakūṭāgārapaṭimaṇḍite veḷuriyamayagabbhe nibbatti,
  dvāre cassa yathūpacitakammasaṁsūcako muttāsikkāgato suvaṇṇakakkaṭako olambamāno
  aṭṭhāsi. Athāyasmā mahāmoggallāno pubbe vuttanayena tattha gato taṁ disvā
  imāhi gāthāhi pucchi:-
          [910] "uccamidaṁ Maṇithūṇaṁ vimānaṁ
                   samantato dvādasa yojanāni
                   kūṭāgārā sattasatā uḷārā
                   veḷuriyathambhā rucakatthatā subhā.
          [911] Tatthacchasi pivasi khādasi ca
                   dibbā ca vīṇā pavadanti vagguṁ

  *  *  *  *  *  *
  Footnote: 1 i. bhuttavatoyeva
-------------------------------------------------
[page 281]
                 Dibbā rasā kāmaguṇettha pañca
                 nāriyo ca naccanti suvaṇṇachannā.
       [912] Kena te'tādiso vaṇṇo kena te idha mijjhati
             uppajjanti ca te bhogā ye keci manaso piyā.
       [913] Pucchāmi taṁ deva mahānubhāva
                 manussabhūto kimakāsi puññaṁ
                 kenāsi evañjalitānubhāvo
                 vaṇṇo ca te sabbadisā pabhāsatī"ti
  sopissa byākāsi, taṁ dassetuṁ:-
       [914] "so Devaputto attamano moggallānena pucchito
             pañhaṁ phuṭṭho viyākāsi yassa kammassidaṁ phalan"ti
  vuttaṁ.
       [915] "satisamuppādakaro Dvāre kakkaṭako ṭhito
             niṭṭhito jātarūpassa sobhati dasapādako.
       [916] Tena me'tādiso vaṇṇo tena me idha mijjhati
             uppajjanti ca me bhogā ye keci manaso piyā.
       [917] Akkhāmi te bhikkhu mahānubhāva
                 manussabhūto yamakāsi puññaṁ
                 tenamhi evañjalitānubhāvo
                 vaṇṇo ca me sabbadisā pabhāsatī"ti
-------------------------------------------------
[page 282]
  Vuttaṁ. 1-
     #[910] Tattha uccanti accuggataṁ. Maṇithūṇanti padumarāgādimaṇimayathambhaṁ.
  Samantatoti catūsupi passesu. Rucakatthatāti tassaṁ tassaṁ bhūmiyaṁ suvaṇṇaphalakehi
  atthatā.
     #[911] Pivasi khādasi cāti kālena kālaṁ upayujjamānaṁ gandhapānaṁ sudhā-
  bhojanañca sandhāya vadati. Pavadantīti pavajjanti. Dibbā rasā kāmaguṇettha
  pañcāti dibbā rasā anappakā pañca kāmaguṇā ettha etasmiṁ tava vimāne
  saṁvijjantīti attho. Suvaṇṇachannāti hemābharaṇavibhūsitā.
     #[915] Satisamuppādakaroti satuppādakaro, yena puññakammena ayaṁ dibba-
  sampatti mayā laddhā, tattha satuppādassa kārako, "kakkaṭakarasadānena ayaṁ tayā 2-
  sampatti laddhā"ti evaṁ satuppādaṁ karontoti attho. Niṭṭhito jātarūpassāti
  jātarūpena siddho jātarūpamayo. Ekamekasmiṁ passe pañca pañca katvā dasa pādā
  etassāti dasapādako dvāre kakkaṭako ṭhito sobhati. So eva mama puññakammaṁ
  tādisānaṁ mahesīnaṁ vibhāveti, na ettha mayā vattabbaṁ atthīti adhippāyo. Tenāha
  "tena me'tādiso vaṇṇo"tiādi. Sesaṁ vuttanayameva.
                   Kakkaṭakarasadāyakavimānavaṇṇanā niṭṭhitā.
                          ---------------

  *  *  *  *  *  *
  Footnote: 1 chaṂa. ayaṁ pāṭho nadissati 2 i. mahā, Ma. mayā
-------------------------------------------------
[page 283]
                     55. 5. Dvārapālakavimānavaṇṇanā
      uccamidaṁ maṇithūṇanti dvārapālakavimānaṁ. Tassa kā uppatti? bhagavā rājagahe
  viharati veḷuvane. Tena samayena rājagahe aññataro upāsako cattāri niccabhattāni
  saṁghassa deti, tassa pana gehaṁ pariyante ṭhitaṁ corabhayena yebhuyyena pihitadvārameva
  hoti. Bhikkhū gantvā kadāci dvārassa pihitattā bhattaṁ aladdhāva paṭigacchanti.
  Upāsako bhariyaṁ āha "kiṁ bhadde ayyānaṁ sakkaccaṁ bhikkhā dīyatī"ti. Sā āha
  "ekesu divasesu ayyā nāgamiṁsū"ti. Kiṁ kāraṇanti. Dvārassa pihitattā maññeti.
  Taṁ sutvā upāsako saṁvegappatto hutvā ekaṁ purisaṁ dvārapālaṁ katvā ṭhapesi
  "tvaṁ ajjato paṭṭhāya dvāraṁ rakkhanto nisīda, yathā ca ayyā āgamissanti,
  tathā te pavesetvā paviṭṭhānaṁ nesaṁ pattapaṭiggahaṇāasanapaññāpanādi sabbaṁ
  yuttapayuttaṁ jānāhī"ti. So "sādhū"ti sampaṭicchitvā 1- tathā karonto bhikkhūnaṁ
  santike dhammaṁ sutvā uppannasaddho kammaphalaṁ saddahitvā saraṇesu ca sīlesu ca
  patiṭṭhahi, sakkaccaṁ bhikkhū upaṭṭhahi.
      Aparabhāge niccabhattadāyako upāsako kālaṁ katvā yāmesu nibbatti.
  Dvārapālo pana 2- sakkaccaṁ bhikkhūnaṁ upaṭṭhahitvā parassa pariccāge
  veyyāvaccakaraṇena anumodanena ca tāvatiṁsesu uppajji. Tassa dvādasayojanikaṁ
  kanakavimānantiādi sabbaṁ kakkaṭakavimāne vuttanayeneva veditabbaṁ. Pucchāvissajjana-
  gāthā evamāgatā:-
      [918] "uccamidaṁ Maṇithūṇaṁ vimānaṁ
                    samantato dvādasa yojanāni
                    kūṭāgārā sattasatā uḷārā
                    veḷuriyathambhā rucakatthatā subhā.

  *  *  *  *  *  *
  Footnote: 1 chaṂa. ayaṁ pāṭho dissati 2 ka. dvārapālo ca
-------------------------------------------------
[page 284]
      [919] Tatthacchasi pivasi khādasi ca
                    dibbā ca vīṇā pavadanti vagguṁ.
                    Dibbā rasā kāmaguṇettha pañca
                    nāriyo ca naccanti suvaṇṇachannā.
      [920] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [921] Pucchāmi taṁ deva mahānubhāva
                    manussabhūto kimakāsi puññaṁ.
                    Kenāsi evañjalitānubhāvo
                    vaṇṇo ca te sabbadisā pabhāsatī"ti.
      [922] So devaputto attamano moggallānena pucchito
            pañhaṁ puṭṭho viyākāsi yassa kammassidaṁ phalaṁ.
      [923] "dibbaṁ Mamaṁ vassasahassamāyu
                    vācābhigītaṁ manasā pavattitaṁ
                    ettāvatā ṭhassati puññakammo
                    dibbehi kāmehi samaṅgibhūto.
      [924] Tena me'tādiso vaṇṇo .pe.
                    Vaṇṇo ca me sabbadisā pabhāsatī"ti.
     #[923] Tattha dibbaṁ mamaṁ vassasahassamāyūti yasmiṁ devanikāye sayaṁ
  uppanno, tesaṁ tāvatiṁsadevānaṁ āyuppamāṇameva vadati. Tesaṁ hi manussānaṁ gaṇanāya
-------------------------------------------------
[page 285]
  Vassasataṁ eko rattidivo, 1- tāya rattiyā tiṁsarattiko māso, tena māsena
  dvādasamāsiko saṁvaccharo, tena saṁvaccharena sahassasaṁvaccharāni āyu, taṁ manussānaṁ
  gaṇanāya tisso vassakoṭiyo saṭṭhi ca vassasatasahassāni honti. Vācābhigītanti
  vācāya abhigītaṁ, "āgacchantu ayyā, idamāsanaṁ paññattaṁ, idha nisīdathā"tiādinā,
  "kiṁ ayyānaṁ sarīrassa ārogyaṁ, kiṁ vasanaṭṭhānaṁ phāsukan"tiādinā paṭisanthāravasena
  ca vācāya kathitamattaṁ. Manasā pavattitanti "ime ayyā pesalā brahmacārino
  dhammacārino samathacārinotiādinā 2- cittena pavattitaṁ pasādamattaṁ, na pana mama
  santakaṁ kiñci pariccattaṁ atthīti dasseti. Ettāvatāti ettakena evaṁ
  kathanamattena pasādanamattenapi. Ṭhassati puññakammoti katapuñño nāma hutvā
  devaloke ṭhassati ciraṁ pavattissati, tiṭṭhanto ca dibbehi kāmehi samaṅgībhūto tasmiṁ
  devanikāye devānaṁ valañjananiyāmeneva dibbehi pañcahi kāmaguṇehi samaṅgībhūto
  samannāgato hutvā indriyāni paricārento viharatīti attho. Sesaṁ vuttanayameva.
                     Dvārapālakavimānavaṇṇanā niṭṭhitā.
                        -------------------
                     56. 6. Paṭhamakaraṇīyavimānavaṇṇanā
      uccamidaṁ maṇithūṇanti paṭhamakaraṇīyavimānaṁ. 3- Tassa kā uppatti? bhagavā
  sāvatthiyaṁ viharati jetavane. Tena samayena sāvatthivāsī eko upāsako
  nhānopakaraṇāni gahetvā aciravatiṁ gantvā nhātvā 4- āgacchanto bhagavantaṁ sāvatthiṁ
  piṇḍāya pavisantaṁ 5- disvā upasaṅkamitvā vanditvā evamāha "bhante kena
  nimantitā"ti. Bhagavā tuṇhī ahosi. So kenaci animantitabhāvaṁ ñatvā āha

  *  *  *  *  *  *
  Footnote: 1 ka. rattindivo 2 chaṂa. samathacārinoti pāṭho na dissati
  3 chaṂa. karaṇīyavimānaṁ 4 chaṂa. nhatvā 5 Sī. carantaṁ
-------------------------------------------------
[page 286]
  "adhivāsetu Me bhante bhagavā bhattaṁ anukampaṁ upādāyā"ti. Adhivāsesi bhagavā
  tuṇhībhāvena. So bhagavantaṁ attamano gehaṁ netvā buddhārahaṁ āsanaṁ paññāpetvā
  tattha bhagavantaṁ nisīdāpetvā paṇītena annapānena santappesi. Bhagavā katabhattakicco
  tassa anumodanaṁ katvā pakkāmi. Sesaṁ anantaravimānasadisaṁ. Tena vuttaṁ:-
      [926] "uccamidaṁ Maṇithūṇaṁ vimānaṁ
                       samantato dvādasa yojanāni
                       kūṭāgārā sattasatā uḷārā
                       veḷuriyathambhā rucakatthatā subhā.
      [927] Tatthacchasi pivasi khādasi ca
                       dibbā ca vīṇā pavadanti vagguṁ
                       dibbā rasā kāmaguṇettha pañca
                       nāriyo ca naccanti suvaṇṇachannā.
      [928] Kena te'tādiso vaṇṇo kena te idha mijjhati
            uppajjanti ca te bhogā yena keci manaso piyā.
      [929] Pucchāmi taṁ deva mahānubhāva
                       manussabhūto kimakāsi puññaṁ
                       kenāsi evañjalitānubhāvo
                       vaṇṇo ca te sabbadisā pabhāsatī"ti.
      [930] So devaputto attamano moggallānena pucchito
            pañhaṁ puṭṭho viyākāsi yassa kammassidaṁ phalaṁ.
      [931] Karaṇīyāni puññāni paṇḍitena vijānatā
            sammaggatesu buddhesu yattha dinnaṁ mahapphalaṁ.
-------------------------------------------------
[page 287]
      [932] Atthāya vata me buddho araññā gāmamāgato
            tattha cittaṁ pasādetvā tāvatiṁsūpago ahaṁ. 1-
      [933] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [934] Akkhāmi te bhikkhu mahānubhāva
                       manussabhūto yamakāsi puññaṁ
                       tenamhi evañjalitānubhāvo
                       vaṇṇo ca me sabbadisā pabhāsatī"ti.
     #[931] Tattha paṇḍitenāti sappaññena. Vijānatāti attano hitāhitaṁ
  jānantena. Sammaggatesūti sammāpaṭipannesu, buddhesūti sammāsambuddhesu.
     #[932] Atthāyāti hitāya, vuḍḍhiyā vā. Araññāti vihārato, jetavanaṁ
  sandhāya vadati. Tāvatiṁsūpagoti tāvatiṁsadevakāyaṁ, tāvatiṁsabhavanaṁ vā uppajjanavasena
  upagato. Sesaṁ vuttanayameva.
                     Paṭhamakaraṇīyavimānavaṇṇanā niṭṭhitā.
                       --------------------
                      57. 7. Dutiyakaraṇīyavimānavaṇṇanā
      sattamavimānaṁ chaṭṭhavimānasadisaṁ. Kevalaṁ tattha upāsakena bhagavato āhāro
  dinno, idha aññatarassa therassa. Sesaṁ vuttanayameva. Tena vuttaṁ:-

  *  *  *  *  *  *
  Footnote: 1 Sī. ahuṁ
-------------------------------------------------
[page 288]
      [935] "uccamidaṁ Maṇithūṇaṁ vimānaṁ
                      samantato dvādasa yojanāni
                      kūṭāgārā sattasatā uḷārā
                      veḷuriyathambhā rucakatthatā subhā.
      [936] Tatthacchasi pivasi khādasi ca
                      dibbā ca vīṇā pavadanti vagguṁ
                      dibbā rasā kāmaguṇettha pañca
                      nāriyo ca naccanti suvaṇṇachannā.
      [937] Kena te'tādiso vaṇṇo kena te idha mijjhati
            uppajjanti ca te bhogā yena keci manaso piyā.
      [938] Pucchāmi taṁ deva mahānubhāva
                      manussabhūto kimakāsi puññaṁ
                      kenāsi evañjalitānubhāvo
                      vaṇṇo ca te sabbadisā pabhāsatīti.
      [939] So devaputto attamano moggallānena pucchito
            pañhaṁ puṭṭho viyākāsi yassa kammassidaṁ phalaṁ.
      [940] Karaṇīyāni puññāni paṇḍitena vijānatā
            sammaggatesu bhikkhūsu yattha dinnaṁ mahapphalaṁ.
      [941] Atthāya vata me bhikkhu araññā gāmamāgato
            tattha cittaṁ pasādetvā tāvatiṁsūpago 1- ahaṁ.

  *  *  *  *  *  *
  Footnote: 1 ka. tāvatiṁsūpagato
-------------------------------------------------
[page 289]
      [942] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [943] Akkhāmi te bhikkhu mahānubhāva
                      manussabhūto yamakāsi puññaṁ
                      tenamhi evañjalitānubhāvo
                      vaṇṇo ca me sabbadisā pabhāsatī"ti.
                     Dutiyakaraṇīyavimānavaṇṇanā niṭṭhitā.
                        ------------------
                      58. 8. Paṭhamasūcivimānavaṇṇanā
      uccamidaṁ maṇithūṇaṁ vimānanti sūcivimānaṁ. Tassa kā uppatti? bhagavā rājagahe
  viharati veḷuvane. Tena samayena āyasmato sāriputtassa cīvarakammaṁ kātabbaṁ hoti.
  Attho ca hoti sūciyā. So rājagahe piṇḍāya caranto kammārassa gehadvāre
  aṭṭhāsi. Taṁ disvā kammāro āha "kena bhante attho"ti. Cīvarakammaṁ kātabbaṁ
  atthi, sūciyā atthoti. Kammāro pasannamānaso katapariyositā dve sūciyo datvā
  "punapi bhante sūciyā atthe sati mama ācikkheyyāthā"ti vatvā pañcapatiṭṭhitena
  vandi. Thero tassa anumodanaṁ katvā pakkāmi. So aparabhāge kālaṁ katvā
  tāvatiṁsesu uppajji. Atha āyasmā mahāmoggallāno devacārikaṁ caranto taṁ devaputtaṁ
  imāhi gāthāhi pucchi:-
      [944] "uccamidaṁ Maṇithūnaṁ vimānaṁ
                      samantato dvādasa yojāni
-------------------------------------------------
[page 290]
                      Kūṭāgārā sattasatā uḷārā
                      veḷuriyathambhā rucakatthatā subhā.
      [945] Tatthacchasi pivasi khādasi ca
                      dibbā ca vīṇā pavadanti vagguṁ
                      dibbā rasā kāmaguṇettha pañca
                      nāriyo ca naccanti suvaṇṇachannā.
      [946] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [947] Pucchāmi taṁ deva mahānubhāva
                      manussabhūto kimakāsi puññaṁ
                      kenāsi evañjalitānubhāvo
                      vaṇṇo ca te sabbadisā pabhāsatī"ti.
      [948] So devaputto attamano moggallānena pucchito
            pañhaṁ puṭṭho viyākāsi yassa kammassidaṁ phalaṁ.
      [949] "yaṁ Dadāti na taṁ hoti
                      yañceva dajjā tañceva seyyo
                      sūci dinnā sūcimeva seyyo
      [950] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [951] Akkhāmi te bhikkhu mahānubhāva
                      manussabhūto yamakāsi puññaṁ
-------------------------------------------------
[page 291]
                      Tenamhi evañjalitānubhāvo
                      vaṇṇo ca me sabbadisā pabhāsatī"ti.
     #[949] Tattha yaṁ dadātīti yādisaṁ deyyadhammaṁ dadāti. Na taṁ hotīti tassa
  tādisameva phalaṁ na hoti, atha kho khettasampattiyā ca cittasampattiyā ca tato
  vipulataraṁ uḷāratarameva phalaṁ hoti. Tasmā yañceva dajjā tañceva seyyoti yaṁ
  kiñcideva vijjamānaṁ dajjā dadeyya, tañceva tāvadeva seyyo, yassa kassaci
  anavajjassa deyyadhammassa dānameva seyyo, kasmā? mayā hi sūci dinnā, sūcimeva
  seyyo, sūcidānameva mayhaṁ seyyaṁ jātaṁ, yato ayamīdisaṁ sampatti laddhāti adhippāyo.
                     Paṭhamasūcivimānavaṇṇanā 1- niṭṭhitā.
                         -----------------
                       59. 9. Dutiyasūcivimānavaṇṇanā
      uccamidaṁ maṇithūṇanti dutiyasūcivimānaṁ. Tassa kā uppatti? bhagavā rājagahe
  viharati veḷuvane. Tena samayena rājagahavāsī eko tunnakārako vihārapekkhako
  hutvā veḷuvanaṁ gato tattha aññataraṁ bhikkhuṁ veḷuvane katasūciyā cīvaraṁ sibbantaṁ
  disvā sūcigharena saddhiṁ sūciyo adāsi. Sesaṁ sabbaṁ vuttanayameva.
      [952] "uccamidaṁ Maṇithūṇaṁ vimānaṁ
                      samantato dvādasa yojanāni
                      kūṭāgārā sattasatā uḷārā
                      veḷuriyathambhā rucakatthatā subhā.

  *  *  *  *  *  *
  Footnote: 1 chaṂa. sūcivimānavaṇṇanā
-------------------------------------------------
[page 292]
      [953] Tatthacchasi pivasi khādasi ca
                      dibbā ca vīṇā pavadanti vaggū
                      dibbā rasā kāmaguṇettha pañca
                      nāriyo ca naccanti suvaṇṇachannā.
      [954] Kena te'tādiso vaṇṇo kena te idha mijjhati
            uppajjanti ca te bhogā ye keci manaso piyā.
      [955] Pucchāmi taṁ deva mahānubhāva
                      manussabhūto kimakāsi puññaṁ
                      kenāsi evañjalitānubhāvo
                      vaṇṇo ca te sabbadisā pabhāsatī"ti pucachi.
      [956] So devaputto attamano moggallānena pucchito
            pañhaṁ puṭṭho viyākāsi yassa kammassidaṁ phalaṁ.
      [957] "ahaṁ Manussesu manussabhūto
                      purimāya jātiyā manussaloke.
      [958] Addasaṁ virajaṁ bhikkhuṁ vippasannamanāvilaṁ
            tassa adāsahaṁ sūciṁ pasanno sehi 1- pāṇibhi.
      [959] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [960] Akkhāmi te bhikkhu mahānubhāva
                      manussabhūto yamakāsi puññaṁ

  *  *  *  *  *  *
  Footnote: 1 ka. sakehi
-------------------------------------------------
[page 293]
                        Tenamhi evañjalitānubhāvo
                     vaṇṇo ca me sabbadisā pabhāsatī"ti.
  Taṁ sabbaṁ heṭṭhā vuttanayameva.
                      Dutiyasūcivimānavaṇṇanā niṭṭhitā.
                        ------------------
                     60. 10. Paṭhamanāgavimānavaṇṇanā
      susukkakhandhaṁ abhiruyha nāganti paṭhamanāgavimānaṁ. 1- Tassa kā uppatti? bhagavā
  sāvatthiyaṁ viharati jetavane. Tena samayena āyasmā mahāmoggallāno heṭṭhā
  vuttanayeneva devacārikaṁ caranto tāvatiṁsabhavanaṁ upagato tattha addasa aññataraṁ
  devaputtaṁ sabbasetaṁ mahantaṁ dibbanāgaṁ abhiruyha mahantena parivārena mahatā
  dibbānubhāvena ākāsena gacchantaṁ, sabbā disā cando viya sūriyo viya ca
  obhāsayamānaṁ. Disvā yena so devaputto tenupasaṅkami. Atha so devaputto tato
  oruyha āyasmantaṁ mahāmoggallānaṁ abhivādetvā añjaliṁ paggayha aṭṭhāsi. Atha
  thero tassa sampattikittanamukhena katakammaṁ pucchi:-
      [961] "susukkakhandhaṁ Abhiruyha nāgaṁ
                       akācinaṁ dantiṁ baliṁ mahājavaṁ
                       abhiruyha gajaṁ pavaraṁ sukappitaṁ
                       idhāgamā vehāyasamantalikkhe.

  *  *  *  *  *  *
  Footnote: 1 chaṂa. nāgavimānaṁ
-------------------------------------------------
[page 294]
      [962] Nāgassa dantesu duvesu nimmitā
                       acchodakā paduminiyo suphullā
                       padumesu ca tūriyagaṇā pavajjare
                       imā ca naccanti manoharāyo.
      [963] Deviddhipattosi mahānubhāvo
                       manussabhūto kimakāsi puññaṁ
                       kenāsi evañjalitānubhāvo
                       vaṇṇo ca te sabbadisā pabhāsatī"ti.
     #[961] Tattha susukkakhandhanti suṭṭhu setakhandhaṁ. Kiñcāpi tassa nāgassa
  cattāro pādā, vatthikosaṁ, mukhappadeso, ubho kaṇṇā, vāladhīti ettakaṁ muñcitvā
  sabbo kāyo setova, khandhappadesassa pana sātisayaṁ dhavalataratāya vuttaṁ "susukkakhandhan"ti
  nāganti dibbaṁ hatthināgaṁ. Akācinanti niddosaṁ, sabalavaṅkatilakādichavidosarahitanti
  attho. "ājānīyan"tipi Pāḷi, ājānīyalakkhaṇūpetanti attho. 1- Dantinti [2]-
  vipularuciradantavantaṁ. Balinti balavantaṁ mahābalaṁ. Mahājavanti abhijavantaṁ sīghagāmiṁ. Puna
  abhiruyhāti ettha anunāsikalopo daṭṭhabbo, abhiruyha ārohaniyanti vuttaṁ
  hoti. Sesaṁ vuttanayameva.
      Evaṁ pana therena puṭṭho devaputto attanā katakammaṁ kathento:-
      [965] "aṭṭheva Muttapupphāni 3- kassapassa mahesino 4-
            thūpasmiṁ abhiropesiṁ 5- pasanno sehi pāṇibhi.

  *  *  *  *  *  *
  Footnote: 1 Sī. vuttaṁ hoti 2 ka. () etthantare dantīnanti pāṭho
  3 ka. muṭṭhipupphāni 4 ka. bhagavato 5 ka. abhiropayiṁ
-------------------------------------------------
[page 295]
      [966] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
                [967] Akkhāmi te bhikkhu mahānubhāva
                      manussabhūto yamakāsi puññaṁ
                      tenampi evañjalitānubhāvo
                      vaṇṇo ca me sabbadisā pabhāsatī"ti
  imāhi gāthāhi byākāsi.
      Tassattho:- ahaṁ pubbe kassapassa sammāsambuddhassa yojanike kanakathūpe
  vaṇṭato muccitvā gacchamūle patitāni aṭṭha muttapupphāni labhitvā tāni gahetvā
  pūjanavasena pasannacitto hutvā abhiropesiṁ pūjesiṁ.
      Atīte kira kassapasammāsambuddhe parinibbute yojanike kanakathūpe ca kārite
  saparivāro kikī kāsikarājā ca nāgarā ca negamā ca jānapadā ca divase
  divase pupphapūjaṁ karonti. Tesu tathā karontesu pupphāni mahagghāni dullabhāni
  ca ahesuṁ. Atheko upāsako mālākāravīthiyaṁ vicaritvā ekamekena kahāpaṇena
  ekamekampi pupphaṁ alabhanto aṭṭha kahāpaṇāni gahetvā pupphārāmaṁ gantvā
  mālākāraṁ āha "imehi aṭṭha kahāpaṇehi aṭṭhahi pupphāni dehī"ti. Nattha'yyo
  pupphāni, sammadeva upadhāretvā ocinitvā dinnānīti. Ahaṁ oloketvā gaṇhāmīti.
  Yadi evaṁ ārāmaṁ pavisitvā gavesāhīti. So pavisitvā gavesanto patitāni aṭṭha
  pupphāni labhitvā mālākāraṁ āha "gaṇha tāta kahāpaṇānī"ti. Tava puññena
  laddhāni, nāhaṁ kahāpaṇāni gaṇhāmīti āha. Itaro "nāhaṁ mudhā pupphāni
  gahetvā bhagavato pūjaṁ karissāmī"ti kahāpaṇāni tassa purato ṭhapetvā pupphāni
-------------------------------------------------
[page 296]
  Gahetvā cetiyaṅgaṇaṁ gantvā pasannacitto pūjaṁ akāsi. So aparabhāge kālaṁ
  katvā tāvatiṁsesu uppajjitvā tattha yāvatāyukaṁ ṭhatvā punapi devaloke, punapi
  devaloketi evaṁ aparāparaṁ devesuyeva saṁsaranto tasseva kammassa vipākāvasesena
  imasmimpi buddhuppāde tāvatiṁsesuyeva uppajji. Taṁ sandhāya heṭṭhā vuttaṁ "tattha
  addasa aññataraṁ devaputtan"tiādi.
      Taṁ panetaṁ pavattiṁ āyasmā mahāmoggallāno manussalokaṁ āgantvā bhagavato
  ārocesi. Bhagavā tamatthaṁ aṭṭhuppattiṁ katvā sampattaparisāya vitthārena dhammaṁ
  desesi, sā desanā mahājanassa sātthikā ahosīti.
                     Paṭhamanāgavimānavaṇṇanā 1- niṭṭhitā.
                         ----------------
                      61. 11. Dutiyanāgavimānavaṇṇanā
      mahantaṁ nāgaṁ abhiruyhāti dutiyanāgavimānaṁ. Tassa kā uppatti? bhagavā
  rājagahe viharati veḷuvane. Tena samayena rājagahe aññataro upāsako saddho
  pasanno pañcasu sīlesu patiṭṭhito uposathadivasesu uposathasīlaṁ samādiyitvā purebhattaṁ
  attano vibhavānurūpaṁ bhikkhūnaṁ dānāni datvā sayaṁ bhuñjitvā suddhavatthanivattho
  suddhuttarāsaṅgo pacchābhattaṁ yebhuyyena aṭṭha pānāni gāhāpetvā vihāraṁ gantvā
  bhikkhusaṁghassa niyyādetvā bhagavantaṁ upasaṅkamitvā dhammaṁ suṇāti. Evaṁ so sakkaccaṁ
  dānamayaṁ sīlamayañca bahuṁ sucaritaṁ upacinitvā ito cuto tāvatiṁsesu uppajji. Tassa
  puññānubhāvena sabbaseto mahanto dibbo hatthināgo pāturahosi. So taṁ abhiruyha
  mahantena parivārena mahantena dibbānubhāvena kālena kālaṁ uyyānakīḷaṁ gacchati.

  *  *  *  *  *  *
  Footnote: 1 chaṂa. nāgavimāna...
-------------------------------------------------
[page 297]
      Athekadivasaṁ kataññutāya codiyamāno aḍḍharattisamaye taṁ dibbanāgaṁ abhiruyha
  mahatā parivārena "bhagavantaṁ vandissāmī"ti devalokato āgantvā kevalakappaṁ veḷuvanaṁ
  obhāsetvā 1- hatthikkhandhato oruyha bhagavantaṁ upasaṅkamitvā abhivādetvā aññaliṁ
  paggayha ekamantaṁ aṭṭhāsi. Taṁ bhagavato samīpe ṭhito āyasmā vaṅgīso bhagavato
  anuññāya 2- imāhi gāthāhi pucchi:-
      [968] "mahantaṁ Nāgaṁ abhiruyha sabbasetaṁ gajuttamaṁ
            vanā vanaṁ anupariyāsi nārīgaṇapurakkhato
            obhāsento disā sabbā osadhī viya tārakā.
      [969] Kena te'tādiso vaṇṇo kena te idha mijjhati
            uppajjanti ce te bhogā ye keci manaso piyā.
      [970] Pucchāmi taṁ deva mahānubhāva
                       manussabhūto kimakāsi puññaṁ
                       kenāsi evañjalitānubhāvo
                       vaṇṇo ca te sabbadisā pabhāsatī"ti.
      Tathā pucchito sopi tassa gāthāhi eva byākāsi.
      [971] So devaputto attamano vaṅgīseneva pucchito
            pañhaṁ puṭṭho viyākāsi yassa kammassidaṁ phalaṁ.
      [972] "ahaṁ Manussesu manussabhūto
                       upāsako cakkhumato ahosiṁ

  *  *  *  *  *  *
  Footnote: 1 Sī.,i. obhāsento 2 ka. anuññātāya
-------------------------------------------------
[page 298]
                       Pāṇātipātā virato ahosiṁ
                       loke adinnaṁ parivajjayissaṁ.
      [973] Amajjapo no ca musā abhāṇiṁ 1-
                       sakena dārena ca tuṭṭho ahosiṁ
                       annañca pānañca pasannacitto
                       sakkacca dānaṁ vipulaṁ adāsiṁ.
      [974] Tena me'tādiso vaṇṇo tena me idha mijjhati
            uppajjanti ca me bhogā ye keci manaso piyā.
      [975] Akkhāmi te bhikkhu mahānubhāva
                       manussabhūto yamakāsi puññaṁ
                       tenamhi evañjalitānubhāvo
                       vaṇṇo ca me sabbadisā pabhāsatī"ti.
      Tattha apubbaṁ natthi. Sesaṁ heṭṭhā vuttanayameva.
                      Dutiyanāgavimānavaṇṇanā niṭṭhitā.
                       --------------------
                      62. 12. Tatiyanāgavimānavaṇṇanā
      ko nu dibbena yānenāti tatiyanāgavimānaṁ. Tassa kā uppatti? bhagavā
  rājagahe viharati veḷuvane kalandakanivāpe. Tena samayena tayo khīṇāsavattherā

  *  *  *  *  *  *
  Footnote: 1 Sī.,i. abhāsiṁ
-------------------------------------------------
[page 299]
  Gāmakāvāse vassaṁ upagacchiṁsu. Te vutthavassā pavāretvā "bhagavantaṁ vandissāmā"ti
  rājagahaṁ uddissa gacchantā antarāmagge sāyaṁ aññatarasmiṁ gāmake micchādiṭṭhika-
  brāhmaṇassa ucchukhettasamīpaṁ gantvā ucchupālaṁ pucchiṁsu "āvuso sakkā ajja
  rājagahaṁ pāpuṇitun"ti. "na Sakkā bhante, ito aḍḍhayojane rājagahaṁ, idheva
  vasitvā sve gacchathā"ti āha. Atthettha koci vasanayoggo āvāsoti. Natthi
  bhante, ahaṁ pana vo vasanaṭṭhānaṁ jānissāmīti. Therā adhivāsesuṁ.
      So ucchūsuyeva yathāṭhitesu sākhāmaṇḍapākārena daṇḍakāni bandhitvā
  ucchupaṇṇehi uparito chādetvā heṭṭhā palālaṁ attharitvā ekassa therassa adāsi.
  Dutiyassa therassa tīhi ucchūhi daṇḍakasaṅkhepena bandhitvā tiṇena chādetvā
  heṭṭhā ca tiṇasantharaṁ katvā adāsi, itarassa attano kuṭiyaṁ dve tayo daṇḍake
  sākhāyo ca nīharitvā cīvarena paṭicchādento cīvarakuṭiṁ katvā adāsi. Te tattha
  vasiṁsu. Atha vibhātāya rattiyā kālasseva bhattaṁ pacitvā dantakaṭṭhañca mukhodakañca
  datvā saha ucchurasena bhattaṁ adāsi. Tesaṁ bhuñjitvā anumodanaṁ katvā gacchantānaṁ
  ekekaṁ ucchuṁ adāsi "mayhaṁ bhāgo bhavissatī"ti. So thokaṁ maggaṁ there anugantvā
  nivattento attano veyyāvaccañca dānañca ārabbha uḷāraṁ pītisomanassaṁ
  paṭisaṁvedento nivatti.
      Khettasāmiko pana gacchantānaṁ bhikkhūnaṁ paṭipathena āgacchanto bhikkhū pucchi
  "kuto vo ucchu laddhā"ti. Ucchupālakena dinnāti. Taṁ sutvā brāhmaṇo kupito
  anattamano taṭataṭāyamāno kodhābhibhūto tassa piṭṭhito upadhāvitvā muggarena taṁ
  paharanto ekappahāreneva jīvitā voropesi. So attanā katapuññakammameva
  samanussaranto 1- kālaṁ katvā sudhammādevasabhāyaṁ nibbatti, tassa puññānubhāvena
  sabbaseto mahanto dibbavaravāraṇo nibbatti.

  *  *  *  *  *  *
  Footnote: 1 chaṂa. amanussaranto
-------------------------------------------------
[page 300]
      Ucchupālakassa maraṇaṁ sutvā tassa mātāpitaro ceva ñātimittā ca assumukhā
  rodamānā taṁ ṭhānaṁ agamaṁsu, sabbe ca gāmavāsino sannipatiṁsu. Tatrassa mātāpitaro
  sarīrakiccaṁ kātuṁ ārabhiṁsu. Tasmiṁ khaṇe so devaputto taṁ dibbahatthiṁ abhiruhitvā
  sabbatāḷāvacaraparivuto pañcaṅgikena tūriyena pavajjamānena mahantena parivārena
  mahatiyā deviddhiyā devalokato āgantvā tāya parisāya dissamānarūpo ākāse
  aṭṭhāsi. Atha naṁ tattha paṇḍitajātiko puriso imāhi gāthāhi tena katapuñña-
  kammaṁ pucchi:-
          [976] "ko Nu dibbena yānena sabbasetena hatthinā
                tūriyatāḷitanigghoso antalikkhe mahiyyati.
          [977] Devatā nusi gandhabbo adu 1- sakko purindado
                ajānantā taṁ pucchāma kathaṁ jānemu taṁ mayan"ti.
  Sopissa imāhi gāthāhi etamatthaṁ byākāsi:-
          [978] "namhi Devo na gandhabbo nāpi sakko purindado
                sudhammā nāma ye devā tesaṁ aññataro ahan"ti.
          [979] "pucchāma Devaṁ sudhammaṁ puthuṁ katvāna añjaliṁ
                kiṁ katvā mānuse kammaṁ sudhammaṁ upapajjatī"ti punapi pucchi.
          [980] "ucchāgāraṁ Tiṇāgāraṁ vatthāgārañca yo dade
                tiṇṇamaññataraṁ datvā sudhammaṁ upapajjatī"ti
  punapi byākāsi.

  *  *  *  *  *  *
  Footnote: 1 Sī. ādu
-------------------------------------------------
[page 301]
     #[976] Tattha tūriyatāḷitanigghosoti tāḷitapañcaṅgikadibbatūriyanigghoso
  attānaṁ uddissa pavajjamānadibbatūriyasaddo. Antalikkhe mahiyyatīti ākāse
  ṭhatvā ākāsaṭṭheneva mahatā parivārena pūjīyati.
     #[977] Devatā nusīti devatā nu asi, kiṁ nu tvaṁ devo asīti attho.
  Gandhabboti gandhabbakāyikadevo asīti attho. Adu sakko purindadoti udāhu pure 1-
  dadātīti "purindado"ti vissuto sakko nusi, atha sakko devarājā asīti attho.
  Ettha ca satipi sakkagandhabbānaṁ devabhāve tesaṁ visuṁ gahitattā gobalibaddañāyena
  tadaññadevavācako 2- devasaddo daṭṭhabbo.
     #[978] Atha devaputto "vissajjanaṁ nāma pucchāsabhāgena hotī"ti tehi
  pucchitaṁ devagandhabbasakkabhāvaṁ paṭikkhipitvā attānaṁ ācikkhanto "namhi devo na
  gandhabbo"tiādimāha. Tattha namhi devoti tayā āsaṅkito yo koci devo
  na homi na gandhabbo na sakko, apica kho sudhammā nāma ye devā, tesaṁ
  aññataro ahaṁ, sudhammā devatā nāma tāvatiṁsadevanikāyasseva aññataradevanikāyo.
  So kira ucchupālo tesaṁ devānaṁ sampattiṁ sutvā pageva tattha cittaṁ paṇidhāya
  ṭhitoti keci vadanti.
     #[979] Puthunti mahantaṁ, paripuṇṇaṁ katvāti attho. Sakkaccakiriyādīpanatthaṁ
  hetaṁ vuttaṁ.
     #[980] Sudhammādevayānaṁ 3- puṭṭho devaputto kakaṇṭakanimittaṁ vadanto viya taṁ
  diṭṭhamattameva gahetvā attanā katapuññaṁ ācikkhanto "ucchāgāran"ti gāthamāha.
  Tattha tiṇṇamaññataraṁ datvāti yadipi mayā tīṇi agārāni dinnāni, tīsu pana

  *  *  *  *  *  *
  Footnote: 1 Sī. pure pure 2 i. tadaññavācako 3 Ma. sudhammādevakāyānaṁ
-------------------------------------------------
[page 302]
  Aññatarenāti ayamatthopi sijjhatīti nayaggāhena devaputto evamāha. Sesaṁ
  suviññeyyameva.
      Evaṁ so tena pucchitamatthaṁ vissajjetvā ratanattayaguṇaṁ pakāsento mātāpitūhi
  saddhiṁ sammodanaṁ katvā devalokameva gato. Manussā devaputtassa vacanaṁ sutvā
  bhagavati ca bhikkhusaṁghe ca sañjātapasādabahumānā bahuṁ dānūpakaraṇaṁ sajjetvā sakaṭānaṁ
  pūretvā veḷuvanaṁ gantvā buddhappamukhassa bhikkhusaṁghassa mahādānaṁ datvā satthu
  taṁ pavattiṁ ārocayiṁsu. Satthā taṁ pucchāvissajjanaṁ tatheva vatvā tameva atthaṁ
  aṭṭhuppattiṁ katvā vitthārena dhammaṁ desetvā te saraṇesu ca sīlesu ca patiṭṭhāpesi.
  Te ca patiṭṭhitasaddhā bhagavantaṁ vanditvā attano gāmaṁ upagantvā ucchupālassa
  mataṭṭhāne vihāraṁ kārayiṁsūti.
                      Tatiyanāgavimānavaṇṇanā niṭṭhitā.
                          ---------------
                      63. 13. Cūḷarathavimānavaṇṇanā
      daḷhadhammā nisārassāti cūḷarathavimānaṁ. Tassa kā uppatti? bhagavati parinibbute
  dhātuvibhāgaṁ katvā tattha tattha satthu thūpesu patiṭṭhāpiyamānesu mahākassapattherap-
  pamukhesu dhammaṁ saṅgāyituṁ uccinitvā gahitesu sāvakesu yāva vassūpagamanā
  veneyyāpekkhāya 1- attano attano parisāya saddhiṁ tattha tattha vasantesu āyasmā
  mahākaccāyano paccantadese aññatarasmiṁ araññāyatane viharati. Tena samayena
  assakaraṭṭhe potalinagare assakarājā rajjaṁ kāreti, tassa jeṭṭhāya deviyā putto
  sujāto nāma kumāro soḷasavassuddesiko kaniṭṭhāya deviyā nibandhanena pitarā

  *  *  *  *  *  *
  Footnote: 1 i. sāvakaveneyyāpekkhāya
-------------------------------------------------
[page 303]
  Raṭṭhato pabbājito araññaṁ pavisitvā vanacarake nissāya araññe vasati. So
  kira kassapassa bhagavato sāsane pabbajitvā sīlamatte patiṭṭhito puthujjanakālakiriyaṁ
  katvā tāvatiṁsesu nibbattitvā tattha yāvatāyukaṁ ṭhatvā aparāparaṁ sugatiyaṁyeva
  paribbhamanto imasmiṁ buddhuppāde bhagavato abhisambodhito tiṁsavasse assakaraṭṭhe
  assakarañño aggamahesiyā kucchismiṁ nibbatti, "sujāto"tissa nāmaṁ ahosi. So
  mahantena parivārena vaḍḍhati.
      Tassa pana mātari kālakatāya rājā aññaṁ rājadhītaraṁ aggamahesiṭṭhāne
  ṭhapesi, sāpi aparena samayena puttaṁ vijāyi. Tassā rājā puttaṁ disvā pasanno 1-
  "bhadde tayā icchitaṁ varaṁ gaṇhāhī"ti varaṁ adāsi. Sā gahitakaṁ katvā ṭhapetvā
  yadā sujātakumāro soḷasavassuddesiko jāto, tadā rājānaṁ āha "deva tumhehi
  mama puttaṁ disvā tuṭṭhicittehi varo dinno, taṁ idāni dethā"ti. Gaṇha devīti.
  Mayhaṁ puttassa rajjaṁ dethāti. "nassa Vasali mama jeṭṭhaputte devakumārasadise
  sujātakumāre ṭhite kasmā evaṁ vadasī"ti paṭikkhipi. Devī punappunaṁ nibandhanaṁ karontī
  manaṁ alabhitvā ekadivasaṁ āha "deva yadi sacce tiṭṭhasi, dehi evā"ti. Rājā
  anupadhāretvā mayā imissā varo dinno, ayañca evaṁ vadatī"ti vippaṭisārī
  hutvā sujātakumāraṁ pakkositvā tamatthaṁ ārocetvā assūni pavattesi. Kumāro
  pitaraṁ socamānaṁ disvā domanassappatto assūni pavattetvā "anujānāhi deva,
  ahaṁ aññattha gamissāmī"ti āha. Taṁ sutvā raññā "aññaṁ te nagaraṁ māpessāmi,
  tattha vaseyyāsī"ti vatte kumāro na icchi, "mama sahāyānaṁ rājūnaṁ santike
  pesessāmī"ti ca vutte tampi nānujāni, kevalaṁ "deva araññaṁ gamissāmī"ti
  āha. Rājā puttaṁ āliṅgitvā sīse cumbitvā "mamaccayena idhāgantvā rajje
  patiṭṭhahā"ti vutvā vissajjesi.

  *  *  *  *  *  *
  Footnote: 1 Sī. pasannamano
-------------------------------------------------
[page 304]
      So araññaṁ pavisitvā vanacarake nissāya vasanto ekadivasaṁ migavaṁ gato,
  tassa samaṇakāle sahāyavaro 1- eko devaputto hitesitāya migarūpena taṁ palobhento
  dhāvitvā āyasmato mahākaccāyanassa vasanaṭṭhānasamīpaṁ patvā antaradhāyi. So "imaṁ
  migaṁ idāni gaṇhissāmī"ti upadhāvanto therassa vasanaṭṭhānaṁ patvā taṁ apassanto
  bahi paṇṇasālāya theraṁ nisinnaṁ disvā tassa samīpe cāpakoṭiṁ olubbha aṭṭhāsi.
  Thero taṁ oloketvā ādito paṭṭhāya sabbaṁ tassa pavattiṁ ñatvā anuggaṇhanto
  ajānanto viya saṅgahaṁ karonto pucchi:-
      [981] "daḷhadhammā Nisārassa dhanuṁ olubbha tiṭṭhasi
              khattiyo nusi rājañño adu luddo vanecaro"ti.
      Tattha daḷhadhammāti daḷhadhanu. Daḷhadhanu nāma dvisahassathāmaṁ vuccati.
  Dvisahassathāmanti ca yassa āropitassa jiyāya baddho lohasīsādīnaṁ bhāro daṇḍe
  gahetvā yāva kaṇḍappamāṇā ukkhittassa paṭhavito muccati. Nisārassāti
  niratisayasārassa visiṭṭhasārassa rukkhassa dhanuṁ. Sāratararukkhamayaṁ dhanunti attho.
  Olubbhāti sannirumbhitvā. Rājaññoti rājakumāro. Vanecaroti vanacaro.
      Atha so attānaṁ āvikaronto āha:-
      [982] "assakādhipatissāhaṁ Bhante putto vanecaro
              nāmaṁ me bhikkhu te brūmi sujāto iti maṁ vidū. 2-
      [983] Mige gavesamānohaṁ ogāhanto brahāvanaṁ
              migaṁ tañceva 3- nāddakkhiṁ tañca disvā ṭhito ahan"ti.

  *  *  *  *  *  *
  Footnote: 1 Sī. sahāyacaro 2 Sī. viduṁ 3 ka. gantveva
-------------------------------------------------
[page 305]
      Tattha assakādhipatissāti assakaraṭṭhādhipatino assakarājassa. Bhikkhūti theraṁ
  āpalati. Mige gavesamānoti mige sūkarādike gavesanto, migavaṁ carantoti attho.
      Taṁ sutvā thero tena saddhiṁ paṭisanthāraṁ karonto āha:-
      [984] "svāgatante Mahāpuñña atho te adurāgataṁ
              etto udakamādāya pāde pakkhālayassu te.
      [985] Idampi pānīyaṁ sītaṁ ābhataṁ girigabbharā
              rājaputta tato pitvā santhatasmiṁ upāvisā"ti.
     #[984] Tattha adurāgatanti durāgamanavajjitaṁ, mahāpuñña te idhāgamanaṁ
  svāgataṁ, na te appakampi durāgamanaṁ atthi tuyhañca mayhañca pītisomanassa-
  jananatoti adhippāyo. "adhunāgatan"tipi Pāṭho, idāni āgamananti attho.
     #[985] Santhatasmiṁ upāvisāti anantarahitāya bhūmiyā anisīditvā amukasmiṁ
  tiṇasanthārake nisīdāti.
      Tato rājakumāro therassa paṭisanthāraṁ sampaṭicchanto āha:-
      [986] "kalyāṇī Vata te vācā savanīyā mahāmuni
              nelā atthavatī 1- vaggu mantvā atthañca bhāsasi. 2-
      [987] Kā te rati vane viharato
                         isinisabha vadehi puṭṭho
                         tava vacanapathaṁ nisāmayitvā
                         atthadhammapadaṁ samācaremase"ti.

  *  *  *  *  *  *
  Footnote: 1 Sī. catthavatī 2 Sī. bhāsase
-------------------------------------------------
[page 306]
     #[986] Tattha kalyāṇīti sundarā sobhanā. Savanīyāti sotuṁ yuttā. Nelāti
  niddosā. Atthavatīti atthayuttā diṭṭhadhammikādinā hitena upetā. Vaggūti madhuRā.
  Mantvāti jānatvā paññāya paricchinditvā. Atthanti atthato anapetaṁ
  ekantahitāvahaṁ.
     #[987] Isinisabhāti isīsu nisabha ājānīyasadisa. Vacanapathanti vacanaṁ.
  Vacanameva hi atthādhigamassa upāyabhāvato "vacanapathan"ti vuttaṁ. Atthadhammapadaṁ
  samācaremaseti idha ceva samparāye ca atthāvahaṁ sīlādidhammakoṭṭhāsaṁ
  paṭipajjāmase.
      Idāni thero attano sammāpaṭipattiṁ tassa anucchavikaṁ vadanto
  āha:-
      [988] "ahiṁsā Sabbapāṇīnaṁ kumāramhāka ruccati
              theyyā ca aticārā ca majjapānā ca ārati.
      [989] Ārati samacariyā ca bāhusaccaṁ kataññutā
              diṭṭheva dhamme pāsaṁsā dhammā ete pasaṁsiyā"ti.
     #[989] Tattha ārati samacariyā cāti yathāvuttā ca pāpadhammato ārati,
  paṭivirati kāyasamatādisamacariyā ca. Bāhusaccanti pariyattibāhusaccaṁ. Kataññutāti parehi
  attano katassa upakārassa jānanā. Pāsaṁsāti atthakāmehi kulaputtehi
  pakārato āsaṁsitabbā. Dhammā eteti ete yathāvuttā ahiṁsādidhammā.
  Pasaṁsiyāti viññūhi pasaṁsitabbā.
      Evaṁ thero tassa anucchavikaṁ sammāpaṭipattiṁ vatvā anāgataṁsañāṇena
  āyusaṅkhāre olokento "pañcamāsamattamevā"ti disvā taṁ saṁvejetvā daḷhaṁ tattha
  sammāpaṭipattiyaṁ patiṭṭhāpetuṁ imaṁ gāthamāha:-
-------------------------------------------------
[page 307]
      [990] "santike Maraṇaṁ tuyhaṁ oraṁ māsehi pañcahi
              rājaputta vijānāhi attānaṁ parimocayā"ti.
      Tattha attānaṁ parimocayāti attānaṁ apāyadukkhato mocehi.
      Tato kumāro attano muttiyā upāyaṁ pucchanto āha:-
      [991] "kamataṁ Svāhaṁ janapadaṁ gantvā kiṁ kammaṁ kiñca porisaṁ
              kāya vā pana vijjāya bhaveyyaṁ ajarāmaro"ti.
      Tattha katamaṁ svāhanti katamaṁ su ahaṁ, katamaṁ nūti attho. Kiṁ kammaṁ
  kiñca porisanti katvāti vacanaseso. Porisanti purisakiccaṁ.
      Tato thero tassa dhammaṁ desetuṁ imā gāthāyo avoca:-
      [992] "na Vijjate so padeso kammaṁ vijjā ca porisaṁ
              yattha gantvā bhave macco rājaputtā'jarāmaro.
      [993] Mahaddhanā mahābhogā raṭṭhavantopi khattiyā
              pahūtadhanadhaññāse tepi no ajarāmaRā.
      [994] Yadi te sutā andhakaveṇḍuputtā 1-
                      sūrā vīrā vikkantappahārino
              tepi āyukkhayaṁ pattā viddhastā sassatīsamā.
      [995] Khattiyā brāhmaṇā vessā suddā caṇḍālapukkusā
              ete caññe ca jātiyā tepi no ajarāmaRā.

  *  *  *  *  *  *
  Footnote: 1 Sī. andhakaveṇhuputtā
-------------------------------------------------
[page 308]
      [996] Ye mantaṁ parivattenti chaḷaṅgaṁ brahmacintitaṁ
              ete caññe ca vijjāya tepi no ajarāmaRā.
      [997] Isayo cāpi ye santā saññatattā tapassino
              sarīraṁ tepi kālena vijahanti tapassino.
      [998] Bhāvitattāpi arahanto katakiccā anāsavā
              nikkhipanti imaṁ dehaṁ puññapāpaparikkhayā"ti.
     #[992] Tattha yattha gantvāti yaṁ padesaṁ gantvā kammaṁ vijjaṁ porisañca
  kāyapayogena itarapayogena ca upagantvā pāpuṇitvā bhaveyya ajarāmaroti attho.
     #[993] Heṭṭhimakoṭiyā koṭisatādiparimāṇaṁ saṁharitvā ṭhapitaṁ mahantaṁ dhanaṁ
  etesanti mahaddhanā. Kumbhattayādikahāpaṇaparibbayo mahanto bhogo etesanti
  mahābhogā. Raṭṭhavantoti raṭṭhasāmikā, anekayojanaparimāṇaṁ raṭṭhaṁ pasāsantāti
  adhippāyo. Khattiyāti khattiyajātikā. Pahūtadhanadhaññāseti mahādhanadhaññasannicayā,
  attano parisāya ca sattaṭṭhasaṁvaccharapahonakadhanadhaññasannicayā. Tepi no ajarā-
  marāti jarāmaraṇadhammā eva, mahaddhanatādīnipi tesaṁ upari nipatantaṁ jarāmaraṇaṁ
  nivattetuṁ na sakkontīti attho.
     #[994] Andhakaveṇḍuputtāti andhakaveṇḍussa puttāti paññātā. Sūrāti
  sattimanto. Vīrāti vīriyavanto. Vikkantappahārinoti sūravīrabhāveneva paṭisattubalaṁ
  vikkamma 1- pasayha paharaṇasīlā. Viddhastāti vinaṭṭhā. Sassatīsamāti kulaparamparāya
  sassatīhi candasūriyādīhi samānā, tepi acirakālapavattakulanvayāti attho.
     #[995] Jātiyāti attano jātiyā, visiṭṭhatarā pana jātipi nesaṁ jarāmaraṇaṁ
  nivattetuṁ na sakkotīti attho.

  *  *  *  *  *  *
  Footnote: 1 Ma. vītikkamma
-------------------------------------------------
[page 309]
     #[996] Mantanti vedaṁ. Chaḷaṅganti kappabyākaraṇaniruttisikkhāchandovicitijoti-
  satthasaṅkhātehi chahi aṅgehi chaḷaṅgaṁ. Brahmacintitanti brahmehi aṭṭhakādīhi
  cintitaṁ paññācakkhunā diṭṭhaṁ
     #[997] santāti upasantakāyavacīkammantā. Saññatattāti saññatacittā.
  Tapassinoti tapanissitā.
      Idāni kumāro attanā kattabbaṁ vadanto:-
      [999] "subhāsitā Atthavatī gāthāyo te mahāmuni
              nijjhattomhi subhaṭṭhena tvañca me saraṇaṁ bhavā"ti
  āha.
      Tattha nijjhattomhīti nijjhāpito dhammojasaññāya saññattigato 1- amhi.
  Subhaṭṭhenāti suṭṭhu bhāsitena.
      Tato thero taṁ anusāsanto imaṁ gāthaṁ abhāsi:-
      [1000] "mā Maṁ tvaṁ saraṇaṁ gaccha tameva saraṇaṁ vaja 2-
              sakyaputtaṁ mahāvīraṁ yamahaṁ saraṇaṁ gato"ti.
      Tato rājakumāro evamāha 3-:-
      [1001] "katarasmiṁ So janapade satthā tumhāka mārisa
               ahampi daṭṭhuṁ gacchissaṁ jinaṁ appaṭipuggalan"ti.
      Puna thero āha:-

  *  *  *  *  *  *
  Footnote: 1 Sī. dhammasaññāya saññattigato, Ma. dhammojapaññāya paññattigato
  2 Ma. bhaja 3 chaṂa. āha
-------------------------------------------------
[page 310]
      [1002] "puratthimasmiṁ Janapade okkākakulasambhavo
               tatthāpi purisājañño so ca kho parinibbuto"ti.
      Tattha therena nisinnapadesato majjhimadesassa pācīnadisābhagattā vuttaṁ
  "puratthimasmiṁ janapade"ti.
      Evaṁ so rājaputto therassa dhammadesanaṁ sutvā pasannamānaso saraṇesu
  ca sīlesu ca patiṭṭhahi. Tena vuttaṁ:-
      [1003] "sace Hi buddho tiṭṭheyya satthā tumhāka mārisa
               yojanāni sahassāni gaccheyyaṁ payirupāsituṁ.
      [1004] Yato ca kho 1- parinibbuto satthā tumhāka mārisa
               nibbutampi mahāvīraṁ gacchāmi saraṇaṁ ahaṁ.
      [1005] Upemi saraṇaṁ buddhaṁ dhammañcāpi anuttaraṁ
               saṁghañca naradevassa gacchāmi saraṇaṁ ahaṁ.
      [1006] Pāṇātipātā viramāmi khippaṁ
                      loke adinnaṁ parivajjayāmi
                      amajjapo no ca musā bhaṇāmi
                      sakena dārena ca homi tuṭṭho"ti.
      Evaṁ pana taṁ saraṇesu ca sīlesu ca patiṭṭhitaṁ thero evamāha "rājakumāra
  tuyhaṁ idha araññavāsena attho natthi, na ciraṁ tava jīvitaṁ, pañcamāsabbhantare
  eva kālaṁ karissasi, tasmā tava pitusantikameva gantvā dānādīni puññāni

  *  *  *  *  *  *
  Footnote: 1 i. yato ca
-------------------------------------------------
[page 311]
  Katvā saggaparāyano bhaveyyāsī"ti vatvā attano santike dhātuyo datvā vissajjesi.
  So gacchanto "ahaṁ bhante tumhākaṁ vacanena ito gamissāmi, tumhehipi mayhaṁ
  anukampāya tattha āgantabban"ti vatvā therassa adhivāsanaṁ viditvā vanditvā
  padakkhiṇaṁ katvā pitunagaraṁ gantvā uyyānaṁ pavisitvā attano āgatabhāvaṁ rañño
  nivedesi.
      Taṁ sutvā rājā saparivāro uyyānaṁ gantvā kumāraṁ āliṅgitvā antepuraṁ
  netvā abhisiñcitukāmo ahosi. Kumāro "deva mayhaṁ appakaṁ āyu, ito catunnaṁ
  māsānaṁ accayena maraṇaṁ bhavissati, kiṁ me rajjena, tumhe nissāya puññameva
  karissāmī"ti vatvā therassa guṇaṁ ratanattayassa ca ānubhāvaṁ pavedesi. Taṁ sutvā
  rājā saṁvegappatto ratanattaye ca there ca pasannamānaso mahantaṁ vihāraṁ kāretvā
  mahākaccāyanattherassa santike dūtaṁ pāhesi. Theropi rājānaṁ mahājanañca
  anuggaṇhanto āgacchi. Rājā ca saparivāro dūratova paccuggamanaṁ katvā theraṁ
  vihāraṁ pavesetvā catūhi paccayehi sakkaccaṁ upaṭṭhahanto saraṇesu ca sīlesu ca
  patiṭṭhahi. Kumāro ca sīlāni samādiyitvā theraṁ bhikkhū ceva sakkaccaṁ upaṭṭhahanto
  dānāni dadanto dhammaṁ suṇanto catunnaṁ māsānaṁ accayena kālaṁ katvā tāvatiṁsabhavane
  nibbatti, tassa puññānubhāvena sattaratanapaṭimaṇḍito sattayojanappamāṇo ratho
  uppajji, anekāni cassa accharāsahassāni parivāro ahosi.
      Rājā kumārassa sarīrasakkāraṁ katvā bhikkhusaṁghassa ca mahādānaṁ pavattetvā
  cetiyassa pūjaṁ akāsi, tattha mahājano sannipati, theropi saparivāro taṁ padesaṁ
  upagañchi. Atha devaputto attanā katakusalakammaṁ oloketvā kataññutāya "gantvā
  theraṁ vandissāmi, sāsanaguṇe ca pākaṭe karissāmī"ti cintetvā dibbarathaṁ āruyha
  mahatā parivārena dissamānarūpo āgantvā rathā oruyha therassa pāde vanditvā
-------------------------------------------------
[page 312]
  Pitarā saddhiṁ paṭisanthāraṁ katvā theraṁ payirupāsamāno añjaliṁ paggayha aṭṭhāsi.
  Taṁ thero imāhi gāthāhi paṭipucchi 1-:-
      [1007] "sahassaraṁsīva Yathāmahappabho
                    disaṁ yathā bhāti nabhe anukkamaṁ
                    tathāpakāro tavāyaṁ 2- mahāratho
                    samantato yojanasatattamāyato.
      [1008] Suvaṇṇapaṭṭehi samantamotthaṭo
                    urassa muttāhi maṇīhi cittito
                    lekhā suvaṇṇassa ca rūpiyassa ca
                    sobhenti veḷuriyamayā sunimmitā.
      [1009] Sīsañcidaṁ veḷuriyassa nimmitaṁ
                    yugañcidaṁ lohitakāya cittitaṁ
                    yuttā suvaṇṇassa ca rūpiyassa ca
                    sobhanti assā ca ime 3- manojavā.
      [1010] So tiṭṭhasi hemarathe adhiṭṭhito
                    devānamindova sahassavāhano
                    pucchāmi tāhaṁ yasavantakovidaṁ
                    kathaṁ tayā laddho ayaṁ uḷāro"ti.
     #[1007] Tattha sahassaraṁsīti sūriyo. So hi anekasahassaraṁsimantatāya "sahassa-
  raṁsī"ti vuccati. Yathāmahappabhoti attano mahattassa anurūpappabho. Yathā hi

  *  *  *  *  *  *
  Footnote: 1 ka. pucchi 2 Sī.,i. tava yaṁ 3 ka. assāpi cime
-------------------------------------------------
[page 313]
  Mahattena sūriyamaṇḍalena sadisaṁ jotimaṇḍalaṁ natthi, evaṁ pabhāyapi. Tathā hi taṁ
  ekasmiṁ khaṇe tīsu mahādīpesu ālokaṁ pharantaṁ tiṭṭhati. Disaṁ yathā bhāti nabhe
  anukkamanti nabhe ākāse yatheva 1- disaṁ anukkamanto gacchanto yathā yena pakārena
  bhāti dibbati jotati. Tathāpakāroti tādisākāro. 2- Tavāyanti tava ayaṁ.
     #[1008] Suvaṇṇapaṭṭehīti suvaṇṇamayehi paṭṭehi. Samantamotthaṭoti samantato
  chādito. Urassāti uro assa, rathassa uroti ca īsāmūlaṁ vadati. Lekhāti veḷuriyamayā
  mālākammalatākammādilekhā. Tāsaṁ suvaṇṇapaṭṭesu ca rajatapaṭṭesu ca dissamānattā vuttaṁ
  "suvaṇṇassa ca rūpiyassa cā"ti. Sobhentīti rathaṁ sobhayanti.
     #[1009] Sīsanti rathakubbarasīsaṁ. Veḷuriyassa nimmitanti veḷuriyena nimmitaṁ,
  veḷuriyamaṇimayanti attho. Lohitakāyāti lohitakamaṇinā, yena kenaci rattamaṇinā
  vā. Yuttāti yojitā, atha vā yottā 3- suvaṇṇassa ca rūpiyassa cāti suvaṇṇamayā ca
  rūpiyamayā ca yottā, saṅkhalikāti attho.
     #[1010] Adhiṭṭhitoti attano deviddhiyā sakalamidaṁ ṭhānaṁ abhibhavitvā ṭhito.
  Sahassavāhanoti sahassayuttavāhano, sahassāajānīyayuttaratho devānamindo yathāti
  adhippāyo. Yasavantāti ālapanaṁ, yasassīti attho. Kovidanti kusalañāṇavantaṁ, 4-
  rathārohane vā chekaṁ. 5- Ayaṁ uḷāroti ayaṁ uḷāro mahanto yasoti adhippāyo.
      Evaṁ therena puṭṭho devaputto imāhi gāthāhi byākāsi:-
      [1011] "sujāto Nāmahaṁ bhante rājaputto pure ahuṁ
               tvañca maṁ anukampāya saññamasmiṁ nivesayi.

  *  *  *  *  *  *
  Footnote: 1 Sī. yathocitaṁ 2 Ma. tādiso pakāro 3 Ma. yuttā
  4 Ma. kovidāti kusalañāṇavanta 5 Ma. cheka
-------------------------------------------------
[page 314]
      [1012] Khīṇāyukañca maṁ ñatvā sarīraṁ pādāsi satthuno
               imaṁ sujāta pūjehi taṁ te atthāya hehiti. 1-
      [1013] Tāhaṁ gandhehi mālehi pūjayitvā samuyyuto
               pahāya mānusaṁ dehaṁ upapannomhi nandanaṁ.
      [1014] Nandane ca vane 2- ramme nānādijagaṇāyute
               ramāmi naccagītehi accharāhi purakkhito"ti.
     #[1012-3] Tattha sarīranti sarīradhātuṁ. Hehitīti 1- bhavissati. Samuyyutoti sammā
  uyyutto, yuttappayuttoti attho.
      Evaṁ devaputto therena pucchitamatthaṁ kathetvā theraṁ vanditvā padakkhiṇaṁ katvā
  pitaraṁ 3- āpucchitvā rathaṁ āruyha devalokameva gato. Theropi tamatthaṁ aṭṭhuppattiṁ
  katvā sampattaparisāya vitthārena dhammikathaṁ kathesi, sā dhammakathā mahājanassa
  sātthikā ahosi. Atha thero taṁ sabbaṁ attanā ca tena ca kathitaniyāmeneva
  saṅgītikāle dhammasaṅgāhakānaṁ ārocesi, te ca taṁ tathā saṅgahaṁ āropesunti.
                       Cūḷarathavimānavaṇṇanā niṭṭhitā.
                       ---------------------
                      74. 14. Mahārathavimānavaṇṇanā
      sahassayuttaṁ hayavāhanaṁ subhanti mahārathavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena āyasmā mahāmoggallāno heṭṭhā

  *  *  *  *  *  *
  Footnote: 1 ka. hohitīti 2 Sī. nandanopavane 3 ka. mātāpitaro
-------------------------------------------------
[page 315]
  Vuttanayena devacārikaṁ caranto tāvatiṁsabhavane gopālassa nāma devaputtassa attano
  vimānato nikkhamitvā sahassayuttaṁ mahantaṁ dibbarathaṁ abhiruyha mahantena parivārena
  mahatiyā deviddhiyā uyyānakīḷanatthaṁ gacchantassa avidūre pāturahosi. Taṁ disvā
  devaputto sañjātagāravabahumāno sahasā rathato oruyha upasaṅkamitvā pañca-
  patiṭṭhitena vanditvā añjaliṁ sirasi paggayha aṭṭhāsi.
      Tassidaṁ pubbakammaṁ:- so kira vipassiṁ bhagavantaṁ suvaṇṇamālāya pūjetvā
  "imassa puññassa ānubhāvena mayhaṁ bhave bhave sovaṇṇamayā uracchadamālā
  nibbattatū"ti katapaṇidhānāya anekakappesu sugatīsuyeva saṁsarantiyā kassapassa bhagavato
  kāle kikissa kāsirañño aggamahesiyā kucchimhi nibbattāya yathāpaṇidhānaṁ suvaṇṇa-
  mālālābhena "uracchadamālā"ti laddhanāmāya devakaññāsadisāya rājadhītāya ācariyo
  gopālo nāma brāhmaṇo hutvā sasāvakasaṁghassa kassapassa bhagavato asadisadānādīni
  mahādānāni pavattetvā indriyānaṁ aparipakkabhāvena attānaṁ rājadhītarañca uddissa
  satthārā desitaṁ dhammaṁ sutvāpi visesaṁ nibbattetuṁ asakkonto puthujjanakālakiriya-
  meva katvā yathūpacitapuññānubhāvena tāvatiṁsesu yojanasatike kanakavimāne nibbatti,
  anekakoṭiaccharāparivāro ahosi, sattaratanamayo cassa sahassayutto suvibhattabhitti-
  vicitto siniddhamadhuranigghoso attano pabhāsamudayena avahasanto viya divaṅkaramaṇḍalaṁ 1-
  dibbo āsaññaratho nibbatti.
      So tattha yāvatāyukaṁ dibbasampattiṁ anubhavitvā aparāparaṁ devesuyeva
  saṁsaranto imasmimpi 2- buddhuppāde tasseva kammassa vipākāvasesena yathāvutta-
  sampattivibhavo gopālo eva nāma devaputto hutvā tāvatiṁsesuyeva nibbatti.
  Taṁ sandhāya vuttaṁ "tena ca samayena āyasmā mahāmoggallāno .pe. Añjaliṁ
  sirasi paggayha aṭṭhāsī"ti.

  *  *  *  *  *  *
  Footnote: 1 Sī. divasakaramaṇḍalaṁ 2 chaṂa. imasmiṁ
-------------------------------------------------
[page 316]
      Evaṁ pana upasaṅkamitvā ṭhitaṁ taṁ devaputtaṁ āyasmā mahāmoggallāno imāhi
  gāthāhi pucchi:-
      [1015] "sahassayuttaṁ Hayavāhanaṁ subhaṁ
                   āruyhimaṁ sandanaṁ nekacittaṁ
                   uyyānabhūmiṁ abhito anukkamaṁ
                   purindado bhūtapatīva vāsavo.
      [1016] Sovaṇṇamayā te rathakubbarā ubho
                   phalehi aṁsehi atīva saṅgatā
                   sujātagumbā naravīraniṭṭhitā
                   virocati pannaraseva cando.
      [1017] Suvaṇṇajālāvatato ratho ayaṁ
                   bahūhi nānāratanehi cittito
                   sunandighoso ca subhassaro ca
                   virocatī cāmarahatthabāhubhi.
      [1018] Imā ca nābhyo manasābhinimmitā
                   rathassa pādantaramajjhabhūsitā
                   imā ca nābhyo satarājicittitā
                   sateratā vijjurivappabhāsare.
      [1019] Anekacittāvatato ratho ayaṁ
                   puthū ca nemī ca sahassaraṁsiko
                   tesaṁ saro suyyati vaggurūpo
                   pañcaṅgikaṁ tūriyamivappavāditaṁ.
-------------------------------------------------
[page 317]
      [1020] Sirasmiṁ cittaṁ maṇicandakappitaṁ
                   sadā visuddhaṁ ruciraṁ pabhassaraṁ
                   suvaṇṇarājīhi atīva saṅgataṁ
                   veḷuriyarājīva atīva sobhati.
      [1021] Ime ca vāḷī maṇicandakappitā
                   ārohakambū sujavā brahūpamā
                   brahā mahantā balino mahājavā
                   mano tavaññāya tatheva siṁsare.
      [1022] Ime ca sabbe sahitā catukkamā
                   mano tavaññāya tatheva siṁsare
                   samaṁ vahantī mudukā anuddhatā
                   āmodamānā turagānamuttamā.
      [1023] Dhunanti vagganti patanti cambare
                   abbhuddhunantā sukate pilandhane
                   tesaṁ saro suyyati vaggurūpo
                   pañcaṅgikaṁ tūriyamivappavāditaṁ.
      [1024] Rathassa ghoso apilandhanāna ca
                   khurassa nādo abhihiṁsanāya ca
                   ghoso suvaggū samitassa suyyati
                   gandhabbatūriyāni vicitrasaṁvane.
      [1025] Rathe ṭhitātā migamandalocanā
                   āḷārapamhā hasitā piyaṁvadā
-------------------------------------------------
[page 318]
                   Veḷuriyajālāvatatā tanucchavā
                   sade'va gandhabbasuraggapūjitā.
      [1026] Tā rattarattambarapītavāsasā
                   visālanettā abhirattalocanā
                   kule sujātā sutanū sucimhitā
                   rathe ṭhitā pañjalikā upaṭṭhitā.
      [1027] Tā kambukeyūradharā suvāsasā
                   sumajjhimā ūruthanūpapannā
                   vaṭṭaṅguliyo sumukhā sudassanā
                   rathe ṭhitā pañjalikā upaṭṭhitā.
      [1028] Aññā suveṇī susu missakesiyo
                   samaṁ vibhattāhi pabhassarāhi ca
                   anubbatā tā tava mānase ratā
                   rathe ṭhitā pañjalikā upaṭṭhitā.
      [1029] Āveḷiniyo padumuppalacchadā
                   alaṅkatā candanasāravāsitā 1-
                   anubbatā tā tava mānase ratā
                   rathe ṭhitā pañjalikā upaṭṭhitā.
      [1030] Tā māliniyo padumuppalacchadā
                   alaṅkatā candanasāravāsitā

  *  *  *  *  *  *
  Footnote: 1 Ma. candanaṁsāraropitā
-------------------------------------------------
[page 319]
                   Anubbatā tā tava mānase ratā
                   rathe ṭhitā pañjalikā upaṭṭhitā.
      [1031] Kaṇṭhesu te yāni piḷandhanāni ca
                   hatthesu pādesu tatheva sīse
                   obhāsayantī dasa sabbaso 1- disā
                   ubbhuddayaṁ sāradikova bhāṇumā.
      [1032] Vātassa vegena ca sampakampitā
                   bhujesu mālā apiḷandhanāni ca
                   muñcanti ghosaṁ ruciraṁ suciṁ subhaṁ
                   sabbehi viññūhi sutabbarūpaṁ.
      [1033] Uyyānabhūmyā ca duvaddhato ṭhitā
                   rathā ca nāgā tūriyāni ca saro
                   tameva devinda pamodayanti
                   vīṇā yathā pokkharapattabāhubhi.
      [1034] Imāsu vīṇāsu bahūsu vaggūsu
                   manuññarūpāsu hadayeritaṁ pītiṁ 2-
                   pavajjamānāsu atīva accharā
                   bhamanti kaññā padumesu sikkhitā.
      [1035] Yadā ca gītāni ca vāditāni ca
                   naccāni cimāni samenti ekato

  *  *  *  *  *  *
  Footnote: 1 ka. sabbato 2 Sī...pati
-------------------------------------------------
[page 320]
                   Athettha naccanti athettha accharā
                   obhāsayantī ubhato varitthiyo.
      [1036] So modasi tūriyagaṇappabodhano
                   mahīyamāno vajirāvudhoriva
                   imāsu vīṇāsu bahūsu vaggūsu
                   manuññarūpāsu hadayeritampītiṁ. 1-
      [1037] Kiṁ tvaṁ pure kammamakāsi attanā
                   manussabhūto purimāya jātiyā
                   uposathaṁ kaṁ vā tuvaṁ upāvasi
                   kaṁ dhammacariyaṁ vatamābhirocayi.
      [1038] Nayīda'mappassa katassa 2- kammuno
                   pubbe suciṇṇassa uposathassa vā
                   iddhānubhāvo vipulo ayaṁ tava
                   yaṁ devasaṅghaṁ abhirocase bhusaṁ.
      [1039] Dānassa te idaṁ phalaṁ atho sīlassa vā pana
              atho añjalikammassa tamme akkhāhi pucchito"ti.
     #[1015] Tattha sahassayuttanti sahassena 3- yuttaṁ, sahassaṁ vā yuttaṁ yojitaṁ
  etasminti sahassayuttaṁ. Kassa panetaṁ sahassanti? "hayavāhanan"ti anantaraṁ
  vuccamānattā hayānanti ayamattho viññāyateva. Hayā vāhanaṁ etassāti hayavāhanaṁ.
  Keci pana "sahassayuttahayavāhanan"ti anunāsikalopaṁ ekameva samāsapadaṁ katvā

  *  *  *  *  *  *
  Footnote: 1 Sī....pati 2 Sī. nayidaṁ appassa katassa 3 ka. sahassehi
-------------------------------------------------
[page 321]
  Vaṇṇenti, etasmiṁ pakkhe hayavāhanaṁ viya vāhananti attho yujjati. Hayavāhanasahassa-
  yuttaṁ yuttahayavāhanasahassanti hi attho. Apare pana "sahassayuttanti sahassadibbājañña-
  yuttan"ti vadanti. Sandananti rathaṁ. Nekacittanti anekacittaṁ nānāvidhavicittavantaṁ.
  Uyyānabhūmiṁ abhitoti uyyānabhūmiyā samīpe. "abhito"ti Hi padaṁ apekkhitvā
  sāmiatthe etaṁ upayogavacanaṁ. Keci pana "uyyānabhūmyā"tipi paṭhanti, te saddanayampi
  anupadhārentā paṭhanti. Anukkamanti gacchanto purindado bhūtapatīva vāsavo virocasīti
  sambandho.
     #[1016] Sovaṇṇamayāti suvaṇṇamayā. Teti tava. Rathakubbarā ubhoti rathassa
  ubhosu passesu vedikā. Yo hi rathassa sobhanatthañceva upari ṭhitānaṁ guttatthañca
  ubhosu passesu vedikākārena parikkhepo karīyati, tassa purimabhāge ubhosu passesu
  yāva rathīsā, tāva hatthehi gahaṇayoggo rathassa avayavaviseso, idha so eva
  kubbaroti adhippeto. Tenevāha "ubho"ti. Aññattha pana rathīsā kubbaroti vuccati.
  Phalehīti 1- rathūpatthambhassa dakkhiṇavāmabhedehi dvīhi phalehi, pariyantāvettha phalāti
  vuttā. Aṁsehīti kubbaraphale patiṭṭhitehi heṭṭhimāṁsehi. Atīva saṅgatāti ativiya
  suṭṭhu saṅgatā suphassitā nibbivaRā. Idañca sippiviracite kittimarathe labbhamāna-
  visesaṁ tattha āropetvā vuttaṁ, so pana aporisatāya akittimo sayaṁ jāto kenaci
  aghaṭitoyeva. Sujātagumbāti susaṇṭhitathambhakasamudāyā. Ye hi vedikāya nirantaraṁ ṭhitā
  susaṇṭhitaghaṭakādiavayavavisesavanto thambhakasamudāyā, tesaṁ vasenevaṁ vuttaṁ
  "sujātagumbā"ti. Naravīraniṭṭhitāti sippācariyehi niṭṭhāpitasahisā. Sippācariyā hi
  attano sarīrakhedaṁ acintetvā vīriyabalena sippassa suṭṭhu vicāraṇato naresu
  vīriyavantoti idha "naravīrā"ti vuttā. Naravīrāti vā devaputtassa ālapanaṁ. Niṭṭhitāti
  pariyositā paripuṇṇasobhātisayā. "naravīranimmitā"ti Vā pāṭho, naresu dhitisampannehi
  nimmitasadisāti

  *  *  *  *  *  *
  Footnote: 1 Sī. thalehīti
-------------------------------------------------
[page 322]
  Attho. Evaṁ vidhakubbaratāya ayaṁ tava ratho virocati. Kiṁ viya? pannaraseva
  cando, sukkapakkhe pannarasiyaṁ paripuṇṇakāle candimā viya.
     #[1017] Suvaṇṇajālāvatatoti suvaṇṇajālakehi avatato chādito. "suvaṇṇa-
  jālāvitato"tipi pāṭho, gavacchitoti attho. Bahūhīti anekehi. Nānāratanehīti
  padumarāgaphussarāgādīhi nānāvividharatanehi. Sunandighosoti suṭṭhu nanditabbaghoso,
  savanīyamadhuraninnādoti attho. Sunandighosoti vā suṭṭhu katanandighoso, naccanādīnaṁ
  dassanādīsu pavattitasādhukārasaddādivasena katapamodaninnādoti attho, "kālena kālaṁ
  āsīvādanavasena suṭṭhu payuttanandighoso"ti ca vadanti. Subhassaroti suṭṭhu ativiya
  obhāsanasabhāvo, tattha vā pavattamānānaṁ devatānaṁ sobhanena gītavāditassarena
  subhassaro. Cāmarahatthabāhubhīti cāmarahatthayuttabāhūhi ito cito ca bījayamāna- 1-
  cāmarakalāpehi devatānaṁ bhujehi tathābhūtāhi devatāhi vā virocati.
     #[1018] Nābhyoti rathacakkānaṁ nābhiyo. Manasābhinimmitāti "ime īdisā
  hontū"ti cittena nimmitasadisā. Rathassa pādantaramajjhabhūsitāti rathassa pādānaṁ
  rathacakkānaṁ antena 2- neminā nānāratanasamujjalena arānaṁ vemajjhena ca maṇḍitā.
  Satarājicittitāti anekavaṇṇāhi anekasatāhi rājīhi lekhāhi cittitā 3- vicittabhāvaṁ
  gatā. Sateratā vijjurivāti sateratasaṅkhātavijjulatā 4- viya pabhāsare vijjotanti. 5-
     #[1019] Anekacittāvatatoti anekehi mālākammādicittehi avatato samokiṇṇo.
  "anekacittāvitato"tipi Paṭhanti, soyeva attho, gāthāsukhatthaṁ pana dīghakaraṇaṁ.
  Puthū ca nemī cāti puthulanemi 6- ca, eko cakāro nipātamattaṁ. Sahassaraṁsikoti
  anekasahassaraṁsiko. "sahassaraṁsiyo"tipi Pāḷi. Apare pana "natā raṁsiyo"ti ca

  *  *  *  *  *  *
  Footnote: 1 Ma. vidhūpayamāna... 2 i. antare 3 ka. cittitā viya
  4 Ma. sateritā indadhanusaṅkhātā vijjulatā 5 Sī.,i. vijjotante 6 Ma. vipulanemi
-------------------------------------------------
[page 323]
  Paṭhanti, tattha natāti ajiyadhanudaṇḍako viya oṇatā nemippadesā. Sahassa-
  raṁsiyoti sūriyamaṇḍalaṁ viya vipphurantakiraṇajālā. Tesanti olambamānakiṅkiṇikajālānaṁ
  nemippadesānaṁ.
     #[1020] Sirasminti sīse, rathassa sīseti attho. Siro vā asmiṁ rathe.
  Cittanti vicittaṁ. Maṇicandakappitanti maṇimayamaṇḍalānuviddhaṁ candamaṇḍalasadisena
  maṇinā anuviddhaṁ. Ruciraṁ pabhassaranti iminā tassa candamaṇḍalasadisataṁyeva vibhāveti,
  sadā visuddhanti iminā panassa candamaṇḍalatopi visesaṁ dasseti. Suvaṇṇarājīhīti
  antarantarā vaṭṭākārena saṇṭhitāhi suvaṇṇalekhāhi. Saṅgatanti sahitaṁ. Veḷuriyarājī
  vāti antarantarā suvaṇṇarājīhi khacittamaṇimaṇḍalattā 1- veḷuriyarājīhi viya sobhati.
  "veḷuriyarājīhī"ti Ca paṭhanti.
     #[1021] Vāḷīti vāḷavanto sampannavāḷadhino, asse sandhāya vadati. "vājī"ti
  Vā pāṭho. Maṇicandakappitāti cāmarolambanaṭṭhānesu maṇimayacandakānuviddhā.
  Ārohakambūti uccā ceva tadanurūpapariṇāhā ca, ārohapariṇāhasampannāti
  attho. Sujavāti sundarajavā javavanto mahājavā, sobhanagatikāti attho. Brahūpamāti
  brahā viya paminitabbā attano pamāṇato adhikā viya paññāyantāti attho.
  Brahāti vuḍḍhā pavaḍḍhasabbaṅgapaccaṅgā. Mahantāti mahānubhāvā mahiddhikā. Balinoti
  sarīrabalena ca ussāhabalena ca balavanto. Mahājavāti sīghavegā. Mano
  tavaññāyāti tava cittaṁ ñatvā. Tathevāti cittānurūpameva. Siṁsareti saṁsappare,
  pavattareti attho.
     #[1022] Imeti yathāvuttāsse sandhāyāha. Sabbeti sahassamattāpi. Sahitāti
  samānajavatāya samānagamanatāya ca gatiyaṁ sahitā, aññamaññaṁ anūnādhikagamanāti attho.
  Catūhi pādehi kamanti gacchantīti catukkamā. Samaṁ vahantīti "sahitā"ti padena

  *  *  *  *  *  *
  Footnote: 1 chaṂa. khacita...
-------------------------------------------------
[page 324]
  Vuttamevatthaṁ pākaṭataraṁ karoti. Mudukāti mudusabhāvā, bhadrā ājānīyāti attho.
  Tenāha "anuddhatā"ti, uddhatarahitā khobhaṁ akarontāti attho. Āmodamānāti
  pamodamānā, akhaḷuṅkatāya aññamaññaṁ rathikādīnañca tuṭṭhiṁ pavedayantāti attho.
     #[1023] Dhunantīti cāmarabhāraṁ kesarabhāraṁ vāladhiñca vidhunanti. Vaggantīti
  kadāci pade padaṁ nikkhipantā vagganena gamanena gacchanti. Patantīti kadāci pavattanti,
  laṅghantīti attho. "plavantī"ti Ca keci paṭhanti, soyeva attho. Abbhuddhunantāti
  kammasippinā sukate suṭṭhu nimmite khuddakaghaṇṭādiassālaṅkāre abhiuddhunantā
  adhikaṁ uddhunantā. Tesanti tesaṁ piḷandhanānaṁ.
     #[1024] Rathassa ghosoti yathāvutto rathanigghoso. Apiḷandhanāna cāti
  akāro nipātamattaṁ. Piḷandhanānaṁ ābharaṇānaṁ. Apiḷandhananti ca ābharaṇa-
  pariyāyoti vā vadanti, rathassānaṁ ābharaṇānañca ghosoti attho. Khurassa
  nādoti turaṅgānaṁ khuranipātasaddo, kiñcāpi assā ākāsena gacchanti, madhurassa
  pana khuranipātasaddassa upaladdhihetubhūtena kammunā tesaṁ khuranikkhepe khuranikkhepe
  paṭighāto labbhatīti vadanti. Abhihiṁsanāya cāti assānaṁ adhikahiṁsanena ca,
  antarantarā assehi pavattitahesanena 1- cāti attho. "abhihesanāya Cā"ti keci
  paṭhanti. Samitassāti samuditassa 2- dibbajanassa ghoso ca suvaggu sumadhuraṁ suyyati.
  Kiṁ viyāti āha "gandhabbatūriyāni vicitrasaṁvane"ti, citralatāvane gandhabbadeva-
  puttānaṁ pañcaṅgikatūriyāni viya. Tūriyasannissito hi saddo "tūriyānī"ti vutto
  nissayavohārena. "gandhabbatūriyānaṁ Ca vicitrasaṁvane"ti ca pāṭho, "tūriyānañca iti
  anunāsikaṁ ānetvā yojetabbaṁ. Apare "gandhabbatūriyāni vicitrapavane"ti paṭhanti.
     #[1025] Rathe ṭhitātāti rathe ṭhitā etā. Migamandalocanāti migacchāpikānaṁ
  viya mudusiniddhadiṭṭhinipātā. Āḷārapamhāti bahalasaṅgatapakhumā, gopakhumāti attho.

  *  *  *  *  *  *
  Footnote: 1 i. pavattitahasanena 2 Sī. pamuditassa
-------------------------------------------------
[page 325]
  Hasitāti pahasitā, pahaṁsitamukhāti attho. Piyaṁvadāti piyavādiniyo. Veḷuriyajālāvatatāti
  veḷuriyamaṇimayena jālena chāditasarīRā. Tanucchavāti sukhumacchaviyo. Sadevāti
  sadā eva sabbakālameva. Gandhabbasūraggapūjitāti gandhabbadevatāhi ceva aparāhi
  ca aggadevatāhi laddhapūjā. 1-
     #[1026] Tā rattarattambarapītavāsasāti rajanīyarūpā ca rattapītavatthā ca.
  Abhirattalocanāti visesato rattarājīhi upasobhitanayanā. Kule sujātāti sindhavakule
  sujātā visiṭṭhadevanikāye sambhavā. Sutanūti sundarasarīRā. Sucimhitāti
  suddhasitakaraṇā. 2-
     #[1027] Tā kambukeyūradharāti suvaṇṇamayakeyūradhaRā. Sumajjhimāti vilaggamajjhā.
  Ūruthanūpapannāti sampannaūruthanā, kadalikhandhasadisaūru ceva samuggasadisathanā ca.
  Vaṭṭaṅguliyoti anupubbato vaṭṭaṅguliyo. Sukhumāti sundaramukhā, pamuditamukhā vā.
  Sudassanāti dassanīyā.
     #[1028] Aññāti ekaccā. Suveṇīti sundarakesaveṇiyo. Susūti dahaRā.
  Missakesiyoti rattamālādīhi missitakesavaṭṭiyo. Kathaṁ? samaṁ vibhattāhi pabhassarāhi
  Cāti, samaṁ aññamaññasadisaṁ nānāvibhattivasena vibhattāhi suvaṇṇacīrādikhacitāhi
  indanīlamaṇiādayo viya pabhassarāhi kesavaṭṭīhi missitakesiyoti yojanā. Anubbatāti
  anukūlakiriyā. Tāti accharāyo.
     #[1129] Candanasāravositāti sārabhūtena dibbacandanena ullittā vicchuritā.
     #[1031] Kaṇṭhesūtiādinā gīvūpagahatthūpagapādūpagasīsūpagādiābharaṇāni dasseti.
  Obhāsayantīti kaṇṭhesu yāni piḷandhanāni, tehi obhāsayantīti yojanā.

  *  *  *  *  *  *
  Footnote: 1 Ma. laddhapūjitā 2 Sī. suṭṭhu sitakaraṇā
-------------------------------------------------
[page 326]
  Evaṁ sesesupi. Abbhuddayanti abhiuggacchanto, "abbhuddasan"tipi 1- pāṭho, soyeva
  attho. Sāradikoti saradakāliko. Bhāṇumāti sūriyo. So hi abbhādidosavirahena
  dasapi disā suṭṭhu obhāseti.
     #[1032] Vātassa vegena cāti manuññagandhūpahāraṁ saddūpahārañca karontena
  upaharantena viya vāyantena vātassa vegena rathaturaṅgavegena ca. Muñcantīti
  vissajjenti. Ruciranti pañcaṅgikatūriyāni viya uparūpari rucidāyakaṁ. Sucinti
  suddhaṁ asaṁsaṭṭhaṁ. Subhanti manuññaṁ. Sabbehi viññūhi sutabbarūpanti sabbehipi
  viññujātikehi gandhabbasamayaññūhi sotabbaṁ savanīyaṁ uttamasabhāvaṁ ghosaṁ muñcantīti
  yojanā.
     #[1033] Uyyānabhūmyāti uyyānabhūmiyaṁ. Duvaddhatoti dvīhi addhapassehi. 2-
  "dubhato Ca ṭhitā"tipi paṭhanti, soyevattho. Rathāti rathe. Nāgāti nāge.
  Upayogatthe hi etaṁ paccattavacanaṁ. Saroti rathanāgatūriyāni paṭicca nibbatto
  saro. Devindāti devaputtaṁ ālapati. Vīṇā yathā pokkharapattabāhubhīti yathā
  vīṇā sammadeva yojitehi doṇipattabāhudaṇḍehi taṁ taṁ mucchanānurūpaṁ avaṭṭhitehi
  vādiyamānā suṇantaṁ janaṁ pamodeti, evaṁ taṁ rathādayo attano sarena pamodayanti.
  Susikkhitabhāvena pokkharabhāvaṁ sundarabhāvaṁ pattehi vīṇāvādakassa hatthehi pavāditā
  vīṇā yathā mahājanaṁ pamodeti, evaṁ taṁ rathādayo attano sarena pamodayantīti.
     #[1034] Imāsu vīṇāsūti gāthāya ayaṁ saṅkhepattho:- imāsu ujukoṭi-
  vaṅkabrahatīnandinīti sarāadibhedāsu bahūsu vīṇāsu siniddhamadhurassaratāya vaggūsu
  tato eva manuññarūpāsu dahayeritaṁ hadayaṅgamaṁ hadayahārinī pītiṁ pītinimittaṁ
  pavajjamānāsu pavādiyamānāsu accharā devakaññā pītivegukkhittatāya attano
  susikkhitatāya ca dibbapadumesu bhamanti naccaṁ dassentiyo sañcaranti.

  *  *  *  *  *  *
  Footnote: 1 Ma. abbhussayantipi 2 i. duhatthatoti dvīhi hatthapassehi
-------------------------------------------------
[page 327]
     #[1035] Imānīti idaṁ paccekaṁ yojetabbaṁ "imāni gītāni imāni vāditāni
  imāni naccāni cā"ti. Samenti ekatoti ekajjhaṁ samarasāni 1- honti. Atha vā
  samenti ekatoti ekato ekajjhaṁ samāni samarasāni karonti, tantissaraṁ gītassarena,
  gītassarañca tantissarena saṁsandantiyo naccanena yathādhigate hassādirase
  aparihāpentiyo samenti samānentīti attho. Athettha naccanti athettha accharā
  obhāsayantīti evaṁ gītādīni samarase karontiyo atha aññā ekaccā accharā ettha
  etasmiṁ tava rathe naccanti, atha aññā varitthiyo uttamitthiyo naccaṁ passantiyo
  attano sarīrobhāsena ceva vatthābharaṇaobhāsena ca ettha etasmiṁ padese ubhato
  dvīsu passesu dasapi disā kevalaṁ obhāsayanti vijjotayantīti attho.
     #[1036] Soti so tvaṁ evaṁbhūto. Tūriyagaṇappabodhanoti dibbatūriyasamūhena
  katapītipabodhano. Mahīyamānoti pūjīyamāno. Vajirāvudhorivāti indo viya.
     #[1037] Uposathaṁ kaṁ vā tuvaṁ upāvasīti aññehipi uposatho upavasīyati,
  tvaṁ kaṁ vā kīdisaṁ nāma uposathaṁ upavasīti pucchati. Dhammacariyanti dānādi-
  puññapaṭipattiṁ. Vatanti vatasamādānaṁ. Abhirocayīti abhirocesi, ruccitvā pūresīti
  attho. "abhirādhayī"tipi Pāṭho, sādhesi nipphādesīti attho.
     #[1038] Idanti nipātamattaṁ, idaṁ vā phaphanti adhippāyo. Abhirocaseti
  abhibhavitvā vijjotasi.
      Evaṁ mahātherena puṭṭho devaputto tamatthaṁ ācikkhi. Tena vuttaṁ:-
      [1040] "so Devaputto attamano moggallānena pucchito
               pañhaṁ puṭṭho viyākāsi yassa kammassidaṁ phalanti.

  *  *  *  *  *  *
  Footnote: 1 i. samāni samarasāni
-------------------------------------------------
[page 328]
      [1041] Jitindriyaṁ buddhamanomanikkamaṁ
                     naruttamaṁ kassapamaggapuggalaṁ
                     avāpurantaṁ amatassa dvāraṁ
                     devātidevaṁ satapuññalakkhaṇaṁ.
      [1042] Ta'maddasaṁ kuñjaramoghatiṇṇaṁ
                     suvaṇṇasiṅgīnadabimbasādisaṁ
                     disvāna taṁ khippamahuṁ sucīmano
                     tameva disvāna subhāsitaddhajaṁ.
      [1043] Ta'mannapānaṁ atha vāpi cīvaraṁ
                     suciṁ paṇītaṁ rasasā upetaṁ
                     pupphābhikiṇṇamhi sake nivesane
                     patiṭṭhapesiṁ sa asaṅgamānaso.
      [1044] Ta'mannapānena ca cīvarena ca
                     khajjena bhojjena ca sāyanena ca
                     santappayitvā dvipadānamuttamaṁ
                     so saggaso devapure ramāmahaṁ.
      [1045] Etenupāyena imaṁ niraggaḷaṁ
                     yaññaṁ yajitvā tividhaṁ visuddhaṁ
                     payāyahaṁ mānusakaṁ samussayaṁ
                     indūpamo devapure ramāmahaṁ.
      [1046] Āyuñca vaṇṇañca sukhaṁ balañca
                     paṇītarūpaṁ abhikaṅkhatā muni
-------------------------------------------------
[page 329]
                     Annañca pānañca bahuṁ susaṅkhataṁ
                     patiṭṭhapetabbamasaṅgamānase.
      [1047] Nayimasmiṁ loke parasmiṁ vā pana
                     buddhena seṭṭhova samova vijjati
                     āhuneyyānaṁ paramāhutiṁ gato
                     puññatthikānaṁ vipulapphalesinan"ti.
     #[1041] Tattha jitindriyanti manacchaṭṭhānaṁ indriyānaṁ bodhimūleyeva agga-
  maggena jitattā nibbisevanabhāvassa katattā jitindriyaṁ. Abhiññeyyādīnaṁ
  abhiññeyyādibhāvato anavasesato abhisambuddhattā buddhaṁ. Paripuṇṇavīriyatāya
  anomanikkamaṁ caturaṅgasamannāgatassa vīriyassa catubbidhasammappadhānassa ca pāripūriyāti
  attho. Naruttamanti narānaṁ uttamaṁ dvipaduttamaṁ. Kassapanti bhagavantaṁ gottena
  vadati. Avāpurantaṁ amatassa dvāranti koṇāgamanassa 1- bhagavato sāsanantaradhānato
  pabhuti pihitaṁ nibbānamahānagarassa dvāraṁ ariyamaggaṁ vivarantaṁ. Devātidevanti
  sabbesampi devānaṁ atidevaṁ. Satapuññalakkhaṇanti anekasatapuññavasena nibbatta-
  mahāpurisalakkhaṇaṁ.
     #[1042] Kuñjaranti kilesapaṭisattunimmaddanena kuñjarasadisaṁ, mahānāganti
  attho. Catunnaṁ oghānaṁ saṁsāramahoghassa taritattā oghatiṇṇaṁ. Suvaṇṇasiṅgīnada-
  bimbasādisanti siṅgīsuvaṇṇajambunadasuvaṇṇarūpasadisaṁ, kañcanasannibhattacanti attho.
  Disvāna taṁ khippamahuṁ sucīmanoti taṁ kassapasammāsambuddhaṁ disvā khippaṁ tāvadeva
  "sammāsambuddho bhagavā"ti pasādavasena kilesamalāpagamanena sucimano visuddhamano
  ahosiṁ, tañca kho tameva disvāna taṁ disvā eva. Subhāsitaddhajanti dhammaddhajaṁ.

  *  *  *  *  *  *
  Footnote: 1 ka. konāgamanassa
-------------------------------------------------
[page 330]
     #[1043] Ta'mannapānanti tamhi bhagavati annañca pānañca. Atha vāpi
  cīvaranti atha cīvarampi. Rasasā upetanti rasena upetaṁ sādurasaṁ, uḷāranti attho.
  Pupphābhikiṇṇamhīti ganthitehi ca aganthitehi ca pupphehi olambanavasena santharaṇavasena
  ca abhikiṇṇe. Patiṭṭhapesinti paṭipādesiṁ adāsiṁ. Asaṅgamānasoti katthaci alagga-
  citto so ahanti yojanā.
     #[1044] Saggasoti aparāparūpapattivasena sagge sagge, tatthāpi ca devapure
  sudassanamahānagare. Ramāmīti kīḷāmi modāmi.
     #[1045] Etenupāyenāti gopālabrāhmaṇakāle sasāvakasaṁghassa kassapassa
  bhagavato yathā asadisadānaṁ adāsiṁ, etena upāyena. Imaṁ niraggaḷaṁ yaññaṁ
  yajitvā tividhaṁ visuddhanti anāvaṭadvāratāya muttacāgatāya ca niraggaḷaṁ, tīsupi
  kālesu tīhi dvārehi karaṇakārāpanānussaraṇavidhīhi sampannatāya tividhaṁ, tattha
  saṅkilesābhāveneva 1- visuddhaṁ aparimitadhanapariccāgabhāvena mahācāgatāya yaññaṁ yajitvā,
  mahādānaṁ datvāti attho. Taṁ pana dānaṁ cirakatampi khettavatthucittānaṁ uḷāratāya
  antarantarā anussaraṇena attano pākaṭaṁ āsannaṁ paccakkhaṁ viya upaṭṭhitaṁ gahetvā
  āha "iman"ti.
     #[1046] Evaṁ 2- devaputto attanā katakammaṁ therassa kathetvā idāni tādisāya
  sampattiyā parepi patiṭṭhāpetukāmataṁ tathāgate ca uttamaṁ attano pasādabahumānaṁ
  pavedento "āyuñca vaṇṇañcā"tiādinā gāthādvayamāha. Tattha abhikaṅkhatāti
  icchantena. Munīti theraṁ ālapati.
     #[1047] Nayimasmiṁ loketi devaputto attano paccakkhabhūtaṁ lokaṁ vadati.
  Parasminti tato aññasmiṁ. 3- Etena sabbepi sadevake loke dasseti. Samova

  *  *  *  *  *  *
  Footnote: 1 chaṂa. eva-saddo na dissati 2 Sī. iti evaṁ 3 Sī.,i. aññaṁ
-------------------------------------------------
[page 331]
  Vijjatīti seṭṭho tāva tiṭṭhatu, samo eva na vijjatīti attho. Āhuneyyānaṁ paramāhutiṁ
  gatoti imasmiṁ loke yattakā āhuneyyā nāma, tesu sabbesu paramāhutiṁ paramaṁ
  āhuneyyabhāvaṁ gato. "dakkhiṇeyyānaṁ Paramaggataṁ gato"ti vā pāṭho, tattha
  paramaggatanti paramaṁ aggabhāvaṁ, aggadakkhiṇeyyabhāvanti attho. Kesanti āha
  "puññatthikānaṁ vipulapphalesinan"ti, puññena atthikānaṁ vipulaṁ mahantaṁ puññaphalaṁ
  icchantānaṁ, tathāgato eva lokassa puññakkhettanti dasseti. Keci pana "āhuneyyānaṁ
  paramaggataṁ gato"ti paṭhanti, soyeva attho.
      Evaṁ kathentameva taṁ thero kallacittaṁ muducittaṁ vinīvaraṇacittaṁ udaggacittaṁ
  pasannacittañca ñatvā saccāni pakāsesi, so saccapariyosāne sotāpattiphale patiṭṭhahi.
  Atha thero manussalokaṁ āgantvā bhagavato tamatthaṁ attanā ca devaputtena ca
  kathitaniyāmeneva ārocesi. Satthā matamthaṁ aṭṭhuppattiṁ katvā sampattaparisāya dhammaṁ
  desesi, sā desanā mahājanassa sātthikā ahosīti.
                      Mahārathavimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                          cuddasavatthupaṭimaṇḍitassa
                 pañcamassa mahārathavaggassa atthavaṇṇanā niṭṭhitā.
                       ---------------------
-------------------------------------------------
[page 332]
                         6. Pāyāsikavagga 1-
                     65. 1. Paṭhamāgāriyavimānavaṇṇanā
      yathā vanaṁ cittalataṁ pabhāsatīti paṭhamāgāriyavimānaṁ. 2- Tassa kā uppatti?
  bhagavā rājagahe viharati veḷuvane. Tena samayena rājagahe ekaṁ kulaṁ ubhatopasannaṁ hoti
  sīlācārasampannaṁ opānabhūtaṁ bhikkhūnaṁ bhikkhunīnaṁ. Te dve jayampatikā 3- ratanattayaṁ
  uddissa yāvajīvaṁ puññāni katvā tato cutā tāvatiṁsesu nibbattiṁsu, tesaṁ dvādasa-
  yojanikaṁ 4- kanakavimānaṁ nibbatti. Te tattha dibbasampattiṁ anubhavanti. Athāyasmā
  mahāmoggallānotiādi heṭṭhā vuttanayeneva veditabbaṁ.
      [1048] "yathā Vanaṁ cittalataṁ pabhāsati
                    uyyānaseṭṭhaṁ tidasānamuttamaṁ
                    tathūpamaṁ tuyhamidaṁ vimānaṁ
                    obhāsayaṁ tiṭṭhati antalikkhe.
      [1049] Deviddhipattosi mahānubhāvo
                    manussabhūto kimakāsi puññaṁ
                    kenāsi evañjalitānubhāvo
                    vaṇṇo ca te sabbadisā pabhāsatī"ti.
  Thero pucchi.
      [1050] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1051] "ahañca Bhariyā ca manussaloke
                    opānabhūtā gharamāvasimha

  *  *  *  *  *  *
  Footnote: 1 chaṂa. pāyāsivagga 2 chaṂa. agāriyavimānaṁ
  3 Ma. jāyampatikā 4 Sī.,i. dasayojanikaṁ
-------------------------------------------------
[page 333]
                    Annañca pānañca pasannacittā
                    sakkacca dānaṁ vipulaṁ adamha.
      [1052] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
      [1053] Akkhāmi taṁ bhikkhu mahānubhāva
                    manussabhūto yamakāsi puññaṁ
                    tenamhi evañjalitānubhāvo
                    vaṇṇo ca me sabbadisā pabhāsatī"ti
  attano sampattiṁ byākāsi. Gāthāsupi apubbaṁ natthi.
                     Paṭhamāgāriyavimānavaṇṇanā niṭṭhitā.
                       --------------------
                     66. 2. Dutiyāgāriyavimānavaṇṇanā
      yathā vanaṁ cittalatanti dutiyāgāriyavimānaṁ. Etthāpi aṭṭhuppatti anantara-
  sadisāva.
      [1054] "yathā Vanaṁ cittalataṁ pabhāsati
                    uyyānaseṭṭhaṁ tidasānamuttamaṁ
                    tathūpamaṁ tuyhamidaṁ vimānaṁ
                    obhāsayaṁ tiṭṭhati antalikkhe.
      [1055] Deviddhipattosi mahānubhāvo
                    manussabhūto kimakāsi puññaṁ
-------------------------------------------------
[page 334]
                    Kenāsi evañjalitānubhāvo
                    vaṇṇo ca te sabbadisā pabhāsatī"ti pucchi.
      [1056] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1057] "ahañca Bhariyā ca manussaloke
                    opānabhūtā gharamāvasimha
                    annañca pānañca pasannacittā
                    sakkacca dānaṁ vipulaṁ adamha.
      [1058] Tena me'tādiso vaṇṇo .pe.
      [1059] Vaṇṇo ca me sabbadisā pabhāsatī"ti
  attano sampattiṁ byākāsi. Gāthāsupi apubbaṁ natthi.
                     Dutiyāgāriyavimānavaṇṇanā niṭṭhitā.
                      ----------------------
                      67. 3. Phaladāyakavimānavaṇṇanā
      uccamidaṁ maṇithūṇanti phaladāyakavimānaṁ. Tassa kā uppatti? bhagavā rājagahe
  viharati veḷuvane. Tena samayena rañño bimbisārassa akāle ambaphalāni paribhuñjituṁ
  icchā uppajji. So ārāmapālaṁ āha "mayhaṁ kho bhaṇe ambaphalesu icchā
  uppannā, tasmā ambāni me ānetvā dehī"ti. Deva natthi ambesu ambaphalaṁ,
  apicāhaṁ tathā karomi, sace devo kiñci kālaṁ āgameti, yathā ambā nacirasseva
-------------------------------------------------
[page 335]
  Phalaṁ gaṇhantīti. Sādhu bhaṇe tathā karohīti. Ārāmapālo ārāmaṁ gantvā
  ambarukkhamūlesu paṁsuṁ apanetvā tādisaṁ paṁsuṁ ākiri, tādisañca udakaṁ āsiñci, 1-
  yathā nacirasseva ambarukkhā sacchinnapattā 2- ahesuṁ. Atha naṁ paṁsuṁ apanetvā phārusaka-
  kasaṭamissakaṁ 3- pākatikaṁ paṁsuṁ ākiritvā sādhukaṁ 4- udakaṁ adāsi. Tadā ambarukkhā
  nacireneva korakitā pallavitā kuḍumalakajātā hutvā pupphiṁsu, 5- atha salāṭukajātā
  hutvā phalāni gaṇhiṁsu. Tatthekasmiṁ ambarukkhe paṭhamataraṁ cattāri phalāni manosilā-
  cuṇṇapiñjaravaṇṇāni sampannagandharasāni pariṇatāni ahesuṁ.
      So tāni gahetvā "rañño dassāmī"ti gacchanto antarāmagge āyasmantaṁ
  mahāmoggallānaṁ piṇḍāya caramānaṁ disvā cintesi "imāni ambāni aggaphalabhūtāni
  imassa ayyassa dassāmi, kāmaṁ maṁ rājā hanatu vā pabbājetu vā, rañño hi
  dinne diṭṭhadhamme pūjāmattaṁ appamattakaṁ phalaṁ, ayyassa dinne pana diṭṭhadhammikampi
  samparāyikampi aparimāṇaphalaṁ bhavissatī"ti. Evaṁ pana cintetvā tāni phalāni therassa
  datvā rājānaṁ upasaṅkamitvā rañño tamatthaṁ ārocesi. Taṁ sutvā rājā rājapurise
  āṇāpesi "vīmaṁsatha tāva bhaṇe yathāyaṁ āhā"ti. Thero pana tāni phalāni bhagavato
  upanāmesi. Bhagavā tesu ekaṁ sāriputtattherassa, ekaṁ mahāmoggallānat-
  therassa, ekaṁ mahākassapattherassa datvā ekaṁ attanā paribhuñji. Purisā taṁ pavattiṁ
  rañño ārocesuṁ.
      Rājā taṁ sutvā "dhīro vatāyaṁ puriso, yo attano jīvitampi pariccajitvā
  puññapasuto ahosi, attano parissamañca ṭhānagatameva akāsī"ti tuṭṭhacitto tassa
  ekaṁ gāmavaraṁ vatthālaṅkārādīni ca datvā "yaṁ tayā bhaṇe ambaphaladānena puññaṁ
  pasutaṁ, tato me pattiṁ dehī"ti āha. So "demi deva, yathāsukhaṁ pattiṁ gaṇhāhī"ti

  *  *  *  *  *  *
  Footnote: 1 Sī. adāsi 2 Sī. saṁsīnapattā
  3 Sī. phārusakakasaṭaparimissakaṁ 4 Ma. madhuraṁ 5 i. sapallavitā hutvā pupphiṁsu
-------------------------------------------------
[page 336]
  Avoca. Ārāmapālo aparabhāge kālaṁ katvā tāvatiṁsesu uppajji. Tassa soḷasa-
  yojanikaṁ kanakavimānaṁ nibbatti sattasatakūṭāgārapaṭimaṇḍitaṁ. Taṁ disvā āyasmā
  mahāmoggallāno pucchi:-
      [1060] "uccamidaṁ Maṇithūṇaṁ vimānaṁ
                     samantato soḷasa yojanāni
                     kūṭāgārā sattasatā uḷārā
                     veḷuriyathambhā rucakatthatā subhā.
      [1061] Tatthacchasi pivasi khādasi ca
                     dibbā ca vīṇā pavadanti vagguṁ
                     aṭṭhaṭṭhakā sikkhitā sādhurūpā
                     dibbā ca kaññā tidasacarā uḷārā
                     naccanti gāyanti pamodayanti.
      [1062] Deviddhipattosi mahānubhāvo
                     manussabhūto kimakāsi puññaṁ
                     kenāsi evañjalitānubhāvo
                     vaṇṇo ca te sabbadisā pabhāsatī"ti.
      [1063] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1064] "phaladāyī Phalaṁ vipulaṁ labhati
                     dada'mujugatesu pasannamānaso
                     so hi pamodati saggagato tidive
                     anubhoti ca puññaphalaṁ vipulaṁ.
-------------------------------------------------
[page 337]
      [1065] Tavevāhaṁ 1- mahāmuni adāsiṁ caturo phale.
      [1066] Tasmā hi phalaṁ alameva dātuṁ
                     niccaṁ manussena sukhatthikena
                     dibbāni vā patthayatā sukhāni
                     manussasobhaggatamicchatā vā.
      [1067] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
      [1068] Akkhāmi taṁ bhikkhu mahānubhāva
                     manussabhūto yamakāsi puññaṁ
                     tenamhi evañjalitānubhāvo
                     vaṇṇo ca me sabbadisā pabhāsatī"ti
  sopissa byākāsi.
     #[1061] Tattha aṭṭhaṭṭhakāti ekekasmiṁ kūṭāgāre aṭṭhaṭṭhakā catusaṭṭhi-
  parimāṇā. Sādhurūpāti rūpasampattiyā ca sīlācārasampattiyā ca sikkhāsampattiyā
  ca sundarasabhāvā. Dibbā ca kaññāti devaccharāyo. Tidasacarāti tidasesu sukhācārā
  sukhavihāriniyo. Uḷārāti uḷāravibhavā.
     #[1064] Phaladāyīti attanā ambaphalassa dinnattā attānaṁ sandhāya vadati. Phalanti
  puññaphalaṁ. Vipulanti mahantaṁ labhati manussaloke patiṭṭhitoti adhippāyo. Dadanti
  dadanto dānahetu. Ujugatesūti ujupaṭipannesu. Saggagatoti uppajjanavasena saggaṁ
  gato, tatthāpi tidive tāvatiṁsabhavane anubhoti ca puññaphalaṁ vipulaṁ yathā'haṁ, evaṁ
  aññopīti attho.

  *  *  *  *  *  *
  Footnote: 1 Sī. tathevāhaṁ
-------------------------------------------------
[page 338]
     #[1066] Tasmāti yasmā catunnaṁ phalānaṁ dānamattena īdisī sampatti adhigatā,
  tasmā. Alameva yuttameva. Niccanti sabbakālaṁ dibbānīti devalokapariyāpannāni.
  Manussasobhaggatanti manussesu subhagabhāvaṁ. Sesaṁ vuttanayameva.
                      Phaladāyakavimānavaṇṇanā niṭṭhitā.
                       --------------------
                   68. 4. Paṭhamaupassayadāyakavimānavaṇṇanā
      cando yathā vigatavalāhake nabheti paṭhamaupassayadāyakavimānaṁ. 1- Tassa kā
  uppatti? bhagavā rājagahe viharati veḷuvane. Tena samayena aññataro bhikkhu
  gāmakāvāse vassaṁ vasitvā vutthavasso 2- pavāretvā bhagavantaṁ vandituṁ rājagahaṁ
  gacchanto antarāmagge sāyaṁ aññataraṁ gāmaṁ pavisitvā vasanaṭṭhānaṁ pariyesanto
  aññataraṁ upāsakaṁ disvā pucchi "upāsaka imasmiṁ gāme atthi kiñci pabbajitānaṁ
  vasanayoggaṭṭhānan"ti. Upāsako pasannacitto gehaṁ gantvā bhariyāya saddhiṁ mantetvā
  therassa vasanayoggaṁ ṭhānaṁ paricchinditvā tattha āsanaṁ paññāpetvā pādodakaṁ
  pādapīṭhaṁ upaṭṭhapetvā theraṁ pavesetvā tasmiṁ pāde dhovante padīpaṁ ujjāletvā
  mañce paccattharaṇāni paññāpetvā adāsi, svātanāya ca nimantetvā therassa
  dutiyadivase bhojetvā pānakatthāya guḷapiṇḍañca datvā theraṁ gacchantaṁ anugantvā
  nivatti. So aparena samayena saha bhariyāya kālaṁ katvā tāvatiṁsabhavane dvādasa-
  yojanike kanakavimāne nibbatti. Taṁ āyasmā mahāmoggallāno dvīhi gāthāhi
  paṭipucchi:-

  *  *  *  *  *  *
  Footnote: 1 chaṂa. upassayadāyakavimānaṁ 2 ka. vuṭṭhavasso
-------------------------------------------------
[page 339]
      [1069] "cando Yathā vigatavalāhake nabhe
                      obhāsayaṁ gacchati antalikkhe
                      tathūpamaṁ tuyhamidaṁ vimānaṁ
                      obhāsayaṁ tiṭṭhati antalikkhe.
      [1070] Deviddhipattosi mahānubhāvo
                      manussabhūto kimakāsi puññaṁ
                      kenāsi evañjalitānubhāvo
                      vaṇṇo ca te sabbadisā pabhāsatī"ti.
  So devaputto imāhi gāthāhi byākāsi:-
      [1071] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1072] "ahañca Bhariyā ca manussaloke
                      upassayaṁ arahato adamha
                      annañca pānañca pasannacittā
                      sakkacca dānaṁ vipulaṁ adamha.
      [1073] Tena me'tādiso vaṇṇo .pe.
                      Vaṇṇo ca me sabbadisā pabhāsatī"ti.
      Tattha gāthāsu yaṁ vattabbaṁ, taṁ heṭṭhā vuttanayameva.
                   Paṭhamaupassayadāyakavimānavaṇṇanā niṭṭhitā.
                        -------------------
-------------------------------------------------
[page 340]
                   69. 5. Dutiyaupassayadāyakavimānavaṇṇanā
      sūriyo yathā vigatavalāhake nabheti dutiyaupassayadāyakavimānaṁ. Tassa kā
  uppatti? bhagavā rājagahe viharati veḷuvane. Tena samayena sambahulā bhikkhū
  gāmakāvāse vassaṁ vasitvā bhagavantaṁ dassanāya rājagahaṁ uddissa gacchantā sāyaṁ
  aññataraṁ gāmaṁ sampāpuṇiṁsu. Sesaṁ anantaravimānasadisameva.
      [1075] Sūriyo yathā vigatavalāhake nabhe .pe.
      (yathā heṭṭhā purimavimānaṁ, tathā vitthāretabbaṁ.)
      [1079] Vaṇṇo ca me sabbadisā pabhāsatīti.
      Tattha gāthāsupi apubbaṁ natthi.
                   Dutiyaupassayadāyakavimānavaṇṇanā niṭṭhitā.
                        -------------------
                     70. 6. Bhikkhādāyakavimānavaṇṇanā
      uccamidaṁ maṇithūṇaṁ vimānanti bhikkhādāyakavimānaṁ. Tassa kā uppatti? bhagavā
  rājagahe viharati veḷuvane. Tena samayena aññataro bhikkhu addhānamaggapaṭipanno
  aññataraṁ gāmaṁ piṇḍāya paviṭṭho ekassa gharadvāre aṭṭhāsi. Tattha aññataro puriso
  dhotahatthapādo "bhuñjissāmī"ti nisinno bhojanaṁ upanetvā pātiyā 1- pakkhitte
  taṁ bhikkhuṁ disvā pātiyā bhattaṁ tassa bhikkhuno patte ākiranto tena "ekadesameva
  dehī"ti vuttopi sabbameva ākiri, so bhikkhu anumodanaṁ vatvā pakkāmi. So

  *  *  *  *  *  *
  Footnote: 1 i. bhājane
-------------------------------------------------
[page 341]
  Puriso "chātajjhattassa bhikkhuno mayā abhuñjitvā bhattaṁ dinnan"ti anussaranto
  uḷāraṁ pītisomanassaṁ paṭilabhi. So aparabhāge kālaṁ katvā tāvatiṁsesu dvādasayojanike
  kanakavimāne nibbatti. Taṁ āyasmā mahāmoggallānatthero devacārikaṁ caranto mahatiyā
  deviddhiyā virocamānaṁ disvā imāhi gāthāhi paṭipucchi:-
      [1081] "uccamidaṁ Maṇithūṇaṁ vimānaṁ
                      samantato dvādasa yojanāni
                      kūṭāgārā sattasatā uḷārā
                      veḷuriyathambhā rucakatthatā subhā.
      [1082] Deviddhipattosi mahānubhāvo .pe.
                      Vaṇṇo ca te sabbadisā pabhāsatī"ti.
  Sopi tassa imāhi gāthāhi byākāsi:-
      [1083] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1084] "ahaṁ Manussesu manussabhūto
                      disvāna bhikkhuṁ tasitaṁ kilantaṁ
                      ekāhaṁ bhikkhaṁ paṭipādayissaṁ
                      samaṅgi bhattena tadā āsiṁ.
      [1085] Tena me'tādiso vaṇṇo .pe.
                      Vaṇṇo ca me sabbadisā pabhāsatī"ti.
     #[1084] Tattha ekāhaṁ bhikkhanti ekaṁ ahaṁ bhikkhāmattaṁ, ekaṁ bhatta-
  vaḍḍhitakanti attho. Paṭipādayissanti paṭipādesiṁ adāsiṁ. Samaṅgi bhattenāti bhattena
-------------------------------------------------
[page 342]
  Samaṅgībhūtaṁ, laddhabhikkhanti attho. Evaṁ mahāthero tena devaputtena attano sucarita-
  kamme pakāsite saparivārassa tassa dhammaṁ desetvā manussalokamāgato taṁ pavattiṁ sammā-
  sambuddhassa kathesi, satthā taṁ aṭṭhuppattiṁ katvā sampattamahājanassa dhammaṁ desesi,
  sā desanā mahājanassa sātthikā ahosīti.
                     Bhikkhādāyakavimānavaṇṇanā niṭṭhitā.
                         -----------------
                      71. 7. Yavapālakavimānavaṇṇanā
      uccamidaṁ maṇithūṇaṁ vimānanti yavapālakavimānaṁ. Tassa kā uppatti? bhagavā
  rājagahe viharati veḷuvane. Tena samayena rājagahe aññataro duggatadārako yavakhettaṁ
  rakkhati. So ekadivasaṁ pātarāsatthāya kummāsaṁ labhitvā "khettaṁ gantvā
  bhuñjissāmī"ti taṁ kummāsaṁ gahetvā yavakhettaṁ gantvā rukkhamūle nisīdi. Tasmiṁ
  khaṇe aññataro khīṇāsavatthero maggappaṭipanno upakaṭṭhe kāle taṁ ṭhānaṁ patvā
  yavapālakena nisinnaṁ rukkhamūlaṁ upasaṅkami, yavapālako velaṁ oloketvā "kacci bhante
  āhāro laddho"ti āha, thero tuṇhī ahosi. So aladdhabhāvaṁ 1- ñatvā "bhante
  upakaṭṭhā velā, 2- piṇḍāya caritvā bhuñjituṁ na sakkā, mayhaṁ anukampāya imaṁ
  kummāsaṁ paribhuñjathā"ti vatvā therassa taṁ kummāsaṁ adāsi. Thero taṁ anukampanto
  tassa passantasseva taṁ paribhuñjitvā anumodanaṁ vatvā pakkāmi. Sopi dārako
  "sudinnaṁ vata mayā īdisassa kummāsadānaṁ dadantenā"ti cittaṁ pasādetvā aparabhāge
  kālaṁ katvā tāvatiṁsabhavane vuttanayeneva vimāne nibbatti. Taṁ āyasmā
  mahāmoggallānatthero imāhi gāthāhi paṭipucchi:-

  *  *  *  *  *  *
  Footnote: 1 ka. abhuttabhāvaṁ 2 i. upakaṭṭhāya velāya, Ma. upakaṭṭhavelāyaṁ
-------------------------------------------------
[page 343]
      [1087] "uccamidaṁ Maṇithūṇaṁ vimānaṁ
                     samantato soḷasa yojanāni
                     kūṭāgārā sattasatā uḷārā
                     veḷuriyathambhā rucakatthatā subhā.
      [1088] Deviddhipattosi mahānubhāvo
                     manussabhūto kimakāsi puññaṁ
                     kenāsi evañjalitānubhāvo
                     vaṇṇo ca te sabbadisā pabhāsatī"ti.
  Sopi tassa imāhi gāthāhi byākasi:-
      [1089] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1090] "ahaṁ Manussesu manussabhūto
                     ahosiṁ yavapālako
              addasaṁ virajaṁ bhikkhuṁ vippasannamanāvilaṁ.
      [1091] Tassa adāsahaṁ bhāgaṁ pasanno sehi pāṇibhi 1-
              kummāsapiṇḍaṁ datvāna modāmi nandane vane.
      [1092] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                     Akkhāmi taṁ bhikkhu mahānubhāva
                     manussabhūto kimakāsi puññaṁ

  *  *  *  *  *  *
  Footnote: 1 ka. sakehi pāṇihi
-------------------------------------------------
[page 344]
                        Tenamhi evañjalitānubhāvo
                     vaṇṇo ca me sabbadisā pabhāsatī"ti.
  Tattha gāthāsupi apubbaṁ natthi.
                      Yavapālakavimānavaṇṇanā niṭṭhitā.
                        -------------------
                     72. 8. Paṭhamakuṇḍalīvimānavaṇṇanā
      alaṅkato malyadharo suvatthoti paṭhamakuṇḍalīvimānaṁ. 1- Tassa kā uppatti? bhagavā
  sāvatthiyaṁ viharati jetavane. Tena samayena dve aggasāvakā saparivārā kāsīsu
  cārikaṁ carantā sūriyatthaṅgamanavelāyaṁ aññataraṁ vihāraṁ pāpuṇiṁsu. Taṁ pavattiṁ sutvā
  tassa vihārassa gocaragāme aññataro upāsako there upasaṅkamitvā vanditvā
  pādadhovanaṁ pādabbhañjanatelaṁ mañcapīṭhaṁ paccattharaṇaṁ padīpiyañca upanetvā svātanāya
  ca nimantetvā dutiyadivase mahādānaṁ pavattesi, therā tassa anumodanaṁ vatvā
  pakkamiṁsu. So aparena samayena kālaṁ katvā tāvatiṁsesu dvādasayojanike kanakavimāne
  nibbatti. Taṁ āyasmā mahāmoggallānatthero imāhi gāthāhi paṭipucchi:-
      [1094] "alaṅkato Malyadharo suvattho
                    sukuṇḍalī kappitakesamassu
                    āmuttahatthābharaṇo yasassī
                    dibbe vimānamhi yathāpi 2- candimā.

  *  *  *  *  *  *
  Footnote: 1 chaṂa. kuṇḍalīvimānaṁ 2 Sī.,i. yathāsi
-------------------------------------------------
[page 345]
      [1095] Dibbā ca vīṇā pavadanti vagguṁ
                    aṭṭhaṭṭhakā sikkhitā sādhurūpā
                    dibbā ca kaññā tidasacarā uḷārā
                    naccanti gāyanti pamodayanti.
      [1096] Deviddhipattosi mahānubhāvo
                    manussabhūto kimakāsi puññaṁ
                    kenāsi evañjalitānubhāvo
                    vaṇṇo ca te sabbadisā pabhāsatī"ti
  sopi tassa imāhi gāthāhi byākāsi:-
      [1097] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1098] "ahaṁ Manussesu manussabhūto
                    disvāna samaṇe sīlavante
                    sampannavijjācaraṇe yasassī
                    bahussute taṇhakkhayūpapanne
                    annañca pānañca pasannacitto
                    sakkacca dānaṁ vipulaṁ adāsiṁ.
      [1099] Tena me'tādiso vaṇṇo .pe.
                    Vaṇṇo ca me sabbadisā pabhāsatī"ti.
     #[1094] Tattha sukuṇḍalīti sundarehi kuṇḍalehi alaṅkatakaṇṇo.
  "sakuṇḍalī"tipi Pāṭho, sadisaṁ kuṇḍalaṁ sakuṇḍalaṁ, taṁ assa atthīti sakuṇḍalī,
-------------------------------------------------
[page 346]
  Yuttakuṇḍalī aññamaññañca tuyhañca anucchavikakuṇḍalīti attho. Kappitakesa-
  massūti sammākappitakesamassu. Āmuttahatthābharaṇoti paṭimukkāṅguliyādihatthābharaṇo.
     #[1098] Taṇhakkhayūpapanneti taṇhakkhayaṁ arahattaṁ, nibbānameva vā upagate,
  adhigatavanteti attho. Sesaṁ vuttanayameva.
                     Paṭhamakuṇḍalīvimānavaṇṇanā niṭṭhitā.
                         -----------------
                     73. 9. Dutiyakuṇḍalīvimānavaṇṇanā
      alaṅkato malyadharo suvatthoti dutiyakuṇḍalīvimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena dve aggasāvakā kāsīsu janapadacārikaṁ
  carantātiādi sabbaṁ anantarasadisameva.
      [1101] "alaṅkato Malyadharo 1- suvattho 2-
                  sukuṇḍalī kappitakesamassu
                  āmuttahatthābharaṇo yasassī
                  dibbe vimānamhi yathāpi candimā.
      [1102] Dibbā ca vīṇā pavadanti vagguṁ
                  aṭṭhaṭṭhakā sikkhitā sādhurūpā
                  dibbā ca kaññā tidasacarā uḷārā
                  naccanti gāyanti pamodayanti.

  *  *  *  *  *  *
  Footnote: 1 i. malayadharī 2 Sī.,i. suvāso
-------------------------------------------------
[page 347]
      [1103] Deviddhipattosi mahānubhāvo .pe.
                  Vaṇṇo ca te sabbadisā pabhāsatī"ti pucchi.
      [1104] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1105] "ahaṁ Manussesu manussabhūto
                  disvāna samaṇe sādhurūpe
                  sampannavijjācaraṇe yasassī
                  bahussute sīlavante pasanne
                  annañca pānañca pasannacitto
                  sakkacca dānaṁ vipulaṁ adāsiṁ.
      [1106] Tena me'tādiso vaṇṇo .pe.
                  Vaṇṇo ca me sabbadisā pabhāsatī"ti.
  Gāthāsupi apubbaṁ natthi.
                      Dutiyakuṇḍalīvimānavaṇṇanā niṭṭhitā.
                       --------------------
                     74. 10. Uttaravimānavaṇṇanā 1-
      yā devarājassa sabhā sudhammāti uttaravimānaṁ. Tassa kā uppatti? bhagavati
  parinibbute dhātuvibhāge ca kate tattha tattha thūpesu patiṭṭhāpiyamānesu dhammavinayaṁ

  *  *  *  *  *  *
  Footnote: 1 chaṂa. uttara (pāyāsi) vimānavaṇṇanā
-------------------------------------------------
[page 348]
  Saṅgāyituṁ uccinitvā gahitesu mahākassapappamukhesu mahātheresu yāva vassūpagamanā
  aññesu ca theresu attano attano parisāya saddhiṁ tattha tattha vasantesu āyasmā
  kumārakassapo pañcahi bhikkhusatehi saddhiṁ setabyanagaraṁ gantvā 1- siṁsapāvane vasi.
  Atha pāyāsi rājañño therassa tattha vasanabhāvaṁ sutvā mahatā janakāyena parivuto
  taṁ upasaṅkamitvā paṭisanthāraṁ katvā nisinno attano diṭṭhigataṁ pavedesi. Atha
  naṁ thero candimasūriyūdāharaṇādīhi paralokassa atthibhāvaṁ pakāsento anekavihita-
  hetūpamālaṅkataṁ 2- diṭṭhigaṇṭhiviniveṭhanaṁ nānānayavicittaṁ pāyāsisuttaṁ desetvā 3-
  taṁ diṭṭhisampadāyaṁ patiṭṭhāpesi.
      So visuddhadiṭṭhiko hutvā samaṇabrāhmaṇakapaṇaddhikādīnaṁ dānaṁ dento
  anuḷārajjhāsayatāya lūkhaṁ adāsi ghāsacchādanamattaṁ kaṇājakaṁ bilaṅgadutiyaṁ sāṇāni
  ca vatthāni. Evaṁ pana asakkaccadānaṁ datvā kāyassa bhedā hīnakāyaṁ upapajji
  cātumahārājikānaṁ sahabyataṁ. Tassa pana kiccākiccesu yuttappayutto uttaro nāma
  māṇavo ahosi dāne byāvaṭo, so sakkaccadānaṁ datvā tāvatiṁsakāyaṁ upapanno,
  tassa dvādasayojanikaṁ vimānaṁ nibbatti. So kataññutaṁ vibhāvento saha vimānena
  kumārakassapattheraṁ upasaṅkamitvā vimānato oruyha pañcapatiṭṭhitena vanditvā añjaliṁ
  paggayha aṭṭhāsi. Taṁ thero:-
      [1108] "yā Devarājassa sabhā sudhammā
                    yatthacchati devasaṅgho samaggo
                    tathūpamaṁ tuyhamidaṁ vimānaṁ
                    obhāsayaṁ tiṭṭhati antalikkhe.

  *  *  *  *  *  *
  Footnote: 1 Sī. patvā 2 Ma...ḥetusamalaṅkataṁ 3 dīṃahā. 10/406 ādi/270
-------------------------------------------------
[page 349]
      [1109] Deviddhipattosi mahānubhāvo .pe.
                    Vaṇṇo ca te sabbadisā pabhāsatī"ti
  gāthāhi paṭipucchi.
      [1110] So devaputto attamano kumārakassapena pucchito
              pañhaṁ puṭṭho viyākāsi yassa kammassidaṁ phalaṁ.
      [1111] "ahaṁ Manussesu manussabhūto
                    rañño pāyāsissa ahosiṁ māṇavo
                    laddhā dhanaṁ saṁvibhāgaṁ akāsiṁ
                    piyā ca me sīlavanto ahesuṁ
                    annañca pānañca pasannacitto
                    sakkacca dānaṁ vipulaṁ adāsiṁ.
      [1112] Tena me'tādiso vaṇṇo .pe.
                    Vaṇṇo ca me sabbadisā pabhāsatī"ti
  sopi 1- devaputto tassa imāhi gāthāhi byākāsi.
     #[1108] Tattha devarājassāti sakkassa. Sabhā sudhammāti evaṁnāmakaṁ
  santhāgāraṁ. Yatthāti yassaṁ sabhāyaṁ. Acchatīti nisīdati. Devasaṅghoti tāvatiṁsadevakāyo.
  Samaggoti sahito sannipatito.
     #[1111] Pāyāsissa ahosiṁ māṇavoti pāyāsirājaññassa kiccākiccakaro
  daharatāya māṇavo, nāmena pana uttaro nāma ahosiṁ. Saṁvibhāgaṁ akāsinti ahameva

  *  *  *  *  *  *
  Footnote: 1 chaṂa. pi-saddo na dissati
-------------------------------------------------
[page 350]
  Abhuñjitvā yathāladdhaṁ dhanaṁ dānamukhe pariccajanavasena saṁvibhajanaṁ akāsiṁ. 1- Annañca
  pānañca pariccajantoti vacanaseso. Atha vā dānaṁ vipulaṁ adāsiṁ. Kathaṁ? sakkaccaṁ.
  Kīdisaṁ? annañca pānañcāti yojetabbaṁ.
                       Uttaravimānavaṇṇanā niṭṭhitā.
                Iti paramatthadīpaniyā khuddakaṭṭhakathāya vimānavatthusmiṁ
                           dasavatthupaṭimaṇḍitassa
                 chaṭṭhassa pāyāsikavaggassa atthavaṇṇanā niṭṭhitā.
                        -------------------
                           7. Sunikkhittavagga
                      75. 1. Cittalatāvimānavaṇṇanā
      yathā vanaṁ cittalataṁ pabhāsatīti cittalatāvimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sāvatthiyaṁ aññataro upāsako daliddo
  appabhogo paresaṁ kammaṁ katvā jīvati. So saddho pasanno jiṇṇe vuḍḍhe mātāpitaro
  posento "itthiyo nāma patikule ṭhitā issariyaṁ karonti, sassusasurānaṁ
  manāpacāriniyo dullabhā"ti mātāpitūnaṁ cittadukkhaṁ pariharanto dārapariggahaṁ akatvā
  sayameva ne upaṭṭhahati, sīlāni rakkhati, uposathaṁ upavasati, yathāvibhavaṁ dānāni deti.
  So aparabhāge kālaṁ katvā tāvatiṁsesu dvādasayojanike vimāne nibbatti. Taṁ
  āyasmā mahāmoggallāno heṭṭhā vuttanayena gantvā 2- katakammaṁ imāhi gāthāhi
  paṭipucchi:-

  *  *  *  *  *  *
  Footnote: 1 Sī.,i. saṁvibhāgamakāsiṁ 2 Ma. tena
-------------------------------------------------
[page 351]
      [1114] "yathā Vanaṁ cittalataṁ pabhāsati
                    uyyānaseṭṭhaṁ tidasānamuttamaṁ
                    tathūpamaṁ tuyhamidaṁ vimānaṁ
                    obhāsayaṁ tiṭṭhati antalikkhe.
      [1115] Deviddhipattosi mahānubhāvo
                    manussabhūto kimakāsi puññaṁ
                    kenāsi evañjalitānubhāvo
                    vaṇṇo ca te sabbadisā pabhāsatī"ti.
      [1116] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1117] "ahaṁ Manussesu manussabhūto
                    daliddo atāṇo kapaṇo kammakaro ahosiṁ
                    jiṇṇe ca mātāpitaro abhāriṁ
                    piyā ca me sīlavanto ahseuṁ
                    annañca pānañca pasannacitto
                    sakkacca dānaṁ vipulaṁ adāsiṁ.
      [1118] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
                             .pe.
                    Tenamhi evañjalitānubhāvo
                    vaṇṇo ca me sabbadisā pabhāsatī"ti
  sopi tassa byākāsi. Sesaṁ vuttanayameva.
                      Cittalatāvimānavaṇṇanā niṭṭhitā.
-------------------------------------------------
[page 352]
                       76. 2. Nandanavimānavaṇṇanā
      yathā vanaṁ nandanaṁ pabhāsatīti nandanavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sāvatthiyaṁ aññataro upāsakotiādi
  sabbaṁ anantaravimānasadisaṁ. Ayaṁ pana dārapariggahaṁ katvā mātāpitaro posesīti.
  Ayameva viseso.
      [1120] Yathā vanaṁ nandanaṁ 1- pabhāsati
                    uyyānaseṭṭhaṁ tidasānamuttamaṁ
                    tathūpamaṁ tuyhamidaṁ vimānaṁ
                    obhāsayaṁ tiṭṭhati antalikkhe.
      [1121] Deviddhipattosi mahānubhāvo .pe.
                    Vaṇṇo ca te sabbadisā pabhāsatīti.
      [1122] So devaputto attamano .pe. Yassa kammassidaṁ phalaṁ.
      [1123] "ahaṁ Manussesu manussabhūto
                    daliddo atāṇo kapaṇo kammakaro ahosiṁ
                    jiṇṇe ca mātāpitaro abhāriṁ
                    piyā ca me sīlavanto ahesuṁ
                    annañca pānañca pasannacitto
                    sakkacca dānaṁ vipulaṁ adāsiṁ.

  *  *  *  *  *  *
  Footnote: 1 Sī. nandanaṁ cittalataṁ, Ma. vanaṁ nandavanaṁ
-------------------------------------------------
[page 353]
      [1124] Tena me'tādiso vaṇṇo .pe.
                    Vaṇṇo ca me sabbadisā pabhāsatī"ti
  gāthāhi byākāsi. Tattha gāthāsupi apubbaṁ natthi.
                       Nandanavimānavaṇṇanā niṭṭhitā.
                         ----------------
                       77. 3. Maṇithūṇavimānavaṇṇanā
      uccamidaṁ maṇithūṇaṁ vimānanti maṇithūṇavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sambahulā therā bhikkhū araññāyatane
  viharanti. Tesaṁ 1- gāmaṁ piṇḍāya gamanamagge eko upāsako visamaṁ samaṁ karoti,
  kaṇṭake nīharati, gacchagumbe apaneti, udakakāle mātikāsu setuṁ bandhati, vivanaṭṭhānesu
  chāyārukkhe ropeti, jalāsayesu mattikaṁ uddharitvā te puthulagambhīre karoti, titthe
  sampādeti, yathāvibhavaṁ dānaṁ deti, sīlaṁ 2- rakkhati. So aparabhāge kālaṁ katvā
  tāvatiṁsesu dvādasayojanikā kanakavimāne nibbatti. Taṁ āyasmā mahāmoggallānat-
  thero upasaṅkamitvā imāhi gāthāhi paṭipucchi:-
      [1126] "uccamidaṁ Maṇithūṇaṁ vimānaṁ
                     samantato dvādasa yojanāni
                     kūṭāgārā sattasatā uḷārā
                     veḷuriyathambhā rucakatthatā subhā.
      [1127] Tatthacchasi pivasi khādasi ca
                     dibbā ca vīṇā pavadanti vagguṁ

  *  *  *  *  *  *
  Footnote: 1 ka. tesaṁ samīpaṁ 2 Sī. sīlāni
-------------------------------------------------
[page 354]
                     Dibbā rasā kāmaguṇettha pañca
                     nāriyo ca naccanti suvaṇṇachannā.
      [1128] Kena te'tādiso vaṇṇo kena te idha mijjhati
              uppajjanti ca te bhogā ye keci manaso piyā.
      [1129] Pucchāmi taṁ deva mahānubhāva
                     manussabhūto kimakāsi puññaṁ
                     kenāsi evañjalitānubhāvo
                     vaṇṇo ca te sabbadisā pabhāsatī"ti.
  Sopi tassa gāthāhi byākāsi:-
      [1130] "so Devaputto attamano .pe. Yassa kammassidaṁ phalaṁ.
      [1131] "ahaṁ Manussesu manussabhūto
                     vivane pathe saṅkamanaṁ 1- akāsiṁ
                     ārāmarukkhāni ca ropayissaṁ
                     piyā ca me sīlavanto ahesuṁ
                     annañca pānañca pasannacitto
                     sakkacca dānaṁ vipulaṁ adāsiṁ.
      [1132] Tena me'tādiso vaṇṇo .pe.
                     Vaṇṇo ca me sabbadisā pabhāsatī"ti.

  *  *  *  *  *  *
  Footnote: 1 Sī.,ka. caṅkamanaṁ
-------------------------------------------------
[page 355]
      [1133] Tattha vivaneti araññe. Ārāmarukkhāni cāti ārāmabhūte rukkhe,
  ārāmaṁ katvā tattha rukkhe ropesinti attho. Sesaṁ sabbaṁ vuttanayameva.
                       Maṇithūṇavimānavaṇṇanā niṭṭhitā.
                        -------------------
                       78. 4. Suvaṇṇavimānavaṇṇanā
      sovaṇṇamaye pabbatasminti suvaṇṇavimānaṁ. Tassa kā uppatti? bhagavā
  andhakavinde viharati. Tena samayena aññataro upāsako saddho pasanno vibhavasampanno
  tassa gāmassa avidūre aññatarasmiṁ muṇḍakapabbate 1- sabbākārasampannaṁ bhagavato
  vasanānucchavikaṁ gandhakuṭiṁ kāretvā tattha bhagavantaṁ vasāpento sakkaccaṁ upaṭṭhahi,
  sayañca niccasīle patiṭṭhito suvisuddhasīlasaṁvaro hutvā kālaṁ katvā tāvatiṁsabhavane
  nibbatti. Tassa kammānubhāvasaṁsūcakaṁ nānāratanaraṁsijālasamujjalaṁ vicitta-
  vedikāparikkhitataṁ vividhavipulālaṅkāropasobhitaṁ 2- suvibhattabhittitthambhasopānaṁ
  ārāmaramaṇīyakaṁ kañcanapabbatamuddhani vimānaṁ uppajji. Taṁ āyasmā mahāmoggallāno
  devacārikaṁ caranto disvā imāhi gāthāhi paṭipucchi:-
      [1134] "sovaṇṇamaye Pabbatasmiṁ vimānaṁ sabbatopabhaṁ
               hemajālapaṭicchannaṁ 3- kiṅkiṇijālakappitaṁ.
      [1135] Aṭṭhaṁsā sukatā thambhā sabbe veḷūriyāmayā
               ekamekāya aṁsiyā ratanā satta nimmitā.
      [1136] Veḷuriyasuvaṇṇassa phalikā rūpiyassa ca
               masāragallamuttāhi lohitaṅgamaṇīhi ca.

  *  *  *  *  *  *
  Footnote: 1 Sī.,i. muṇḍikapabbate 2 ka. vividhacuḷālaṅkāropa... 3 Sī. hemajālakapacchannaṁ
-------------------------------------------------
[page 356]
      [1137] Citrā manoramā bhūmi na tatthuddhaṁsatī rajo
               gopānasīgaṇā pītā kūṭaṁ dhārenti nimmitā.
      [1138] Sopānāni ca cattāri nimmitā caturo disā
               nānāratanagabbhehi ādiccova virocati.
      [1139] Vediyā catasso tattha vibhattā bhāgaso mitā
               daddallamānā ābhanti samantā caturo disā.
      [1140] Tasmiṁ vimāne pavare devaputto mahappabho
               atirocasi vaṇṇena udayantova bhāṇumā.
      [1141] Dānassa te idaṁ phalaṁ atho sīlassa vā pana
               atho añjalikammassa taṁ me akkhāhi pucchito"ti.
  Sopi tassa 1- imāhi gāthāhi byākāsi:-
      [1142] So devaputto attamano moggallānena pucchito
               pañhaṁ puṭṭho viyākāsi yassa kammassidaṁ phalaṁ.
      [1143] "ahaṁ Andhakavindasmiṁ buddhassādiccabandhuno
               vihāraṁ satthu kāresiṁ pasanno sehi pāṇibhi.
      [1144] Tattha gandhañca mālañca paccayañca 2- vilepanaṁ
               vihāraṁ satthuno adāsiṁ vippasannena cetasā.
               Tena mayhaṁ idaṁ laddhaṁ vasaṁ vattemi nandane.

  *  *  *  *  *  *
  Footnote: 1 chaṂa. sopissa 2 Sī. paccaggañca, paccagghañca (?)
-------------------------------------------------
[page 357]
      [1145] Nandane ca vane 1- ramme nānādijagaṇāyute
               ramāmi naccagītehi accharāhi purakkhato"ti.
     #[1134] Tattha sabbatopabhanti sabbabhāgehi pabhāsantaṁ pabhāmuñcanakaṁ.
  Kiṅkiṇijālakappitanti kappitakiṅkiṇikajālaṁ.
     #[1135] Sabbe veḷuriyāmayāti sabbe thambhā veḷuriyamaṇimayā. Tattha pana
  ekamekāya aṁsiyāti aṭṭhaṁsesu thambhesu ekamekasmiṁ 2- aṁsabhāge. Ratanā satta
  nimmitāti sattaratanakammanimmitā, ekeko aṁso sattaratanamayoti attho.
     #[1136] "veḷūriyasuvaṇṇassā"tiādinā Nānāratanāni dasseti. Tattha
  veḷūriyasuvaṇṇassāti veḷuriyena ca suvaṇṇena ca nimmitā, citrāti 3- vā yojanā.
  Karaṇatthe hi idaṁ sāmivacanaṁ. Phalikā rūpiyassa cāti etthāpi eseva nayo.
  Masāragallamuttāhīti kabaramaṇīhi. Lohitaṅgamaṇīhi cāti rattamaṇīhi.
     #[1137] Na tatthuddhaṁsatī rajoti maṇimayabhūmikattā na tasmiṁ vimāne rajo
  uggacchati. Gopānasīgaṇāti gopānasīsamūhā. Pitāti pītavaṇṇā, suvaṇṇamayā ceva
  phussarāgādimaṇimayā cāti attho. Kūṭaṁ dhārentīti sattaratanamayaṁ kaṇṇikaṁ
  dhārenti.
     #[1138-9] Nānāratanagabbhehīti nānāratanamayehi ovarakehi. Vediyāti vedikā.
  Catassoti catūsu disāsu catasso. Tenāha "samantā caturo disā"ti.
     #[1140] Mahappabhoti mahājutiko. Udayantoti uggacchanto. Bhāṇumāti
  ādicco.

  *  *  *  *  *  *
  Footnote: 1 Sī. nandane pavane, ka. nandane pavare 2 Sī. ekasmiṁ 3 ka. vicittāti
-------------------------------------------------
[page 358]
     #[1143] Sehi pāṇibhīti kāyasāraṁ puññaṁ pasavanto attano pāṇīhi
  taṁ taṁ kiccaṁ karonto vihāraṁ satthu kāresinti yojanā. Atha vā sehi
  pāṇibhīti tattha andhakavindasmiṁ gandhañca mālañca paccayañca vilepanañca pūjā-
  vasena, yathā kathaṁ? katavihārañca 1- vippasannena cetasā satthuno adāsiṁ pūjesiṁ
  niyyādesiñcāti evamettha yojanā veditabbā.
     #[1144] Tenāti tena yathāvuttena puññakammena kāraṇabhūtena. Mayhanti
  mayā. Idanti idaṁ puññaphalaṁ, idaṁ vā dibbaṁ ādhipateyyaṁ. Tenāha "vasaṁ vattemī"ti.
     #[1145] Nandaneti nandiyā dibbasamiddhiyā uppajjanaṭṭhāne imasmiṁ deva-
  loke, tatthāpi visesato nandane vane ramme, evaṁ ramaṇīye imasmiṁ nandane
  vane ramāmīti yojanā. Sesaṁ vuttanayameva.
      Evaṁ devatāya attano puññakamme āvikate thero saparivārassa tassa deva-
  puttassa dhammaṁ desetvā bhagavato tamatthaṁ nivedesi. Bhagavā taṁ aṭṭhuppattiṁ katvā
  sampattaparisāya dhammaṁ desesi, sā desanā mahājanassa sātthikā ahosīti.
                       Suvaṇṇavimānavaṇṇanā niṭṭhitā.
                       --------------------
                        79. 5. Ambavimānavaṇṇanā
      uccamidaṁ maṇithūṇanti ambavimānaṁ. Tassa kā uppatti? bhagavā rājagahe
  viharati veḷuvane. Tena samayena rājagahe aññataro duggatapuriso paresaṁ bhattavetanabhato
  hutvā ambavanaṁ rakkhati. So ekadivasaṁ āyasmantaṁ sāriputtaṁ gimhasamaye

  *  *  *  *  *  *
  Footnote: 1 chaṂa. vihārañca
-------------------------------------------------
[page 359]
  Sūriyātapasantatte uṇhavālikānippīḷite 1- vipphandamānamarīcijālavitthate 2-
  bhūmippadese tassa ambārāmassa avidūrena maggena sedāgatena gattena gacchantaṁ disvā
  sañjātagāravabahumāno upasaṅkamitvā evamāha "mahā ayaṁ bhante ghammapariḷāho ativiya
  parissantarūpo 3- viya dissati, sādhu bhante ayyo imaṁ ambārāmaṁ pavisitvā
  muhutta vissamitvā addhānaparissamaṁ paṭivinodetvā gacchatha anukampaṁ upādāyā"ti.
  Thero visesato tassa cittappasādaṁ paribrūhetukāmo taṁ ārāmaṁ pavisitvā aññatarassa
  ambarukkhassa mūle nisīdi.
      Puna so puriso āha "sace bhante nhāyitukāmattha, ahaṁ ito kūpato
  udakaṁ uddharitvā tumhe nhāpessāmi, pānīyañca dassāmī"ti. Theropi adhivāsesi
  tuṇhībhāvena. So kūpato udakaṁ uddharitvā parissāvetvā theraṁ nhāpesi,
  nhāpetvā ca hatthapāde dhovitvā nisinnassa pānīyaṁ upanesi. Thero pānīyaṁ pivitvā
  paṭippassaddhadaratho tassa purisassa udakadāne ceva nhāpane ca anumodanaṁ vatvā
  pakkāmi. Atha so puriso "ghammābhitattassa vata sāriputtattherassa 4- ghammapariḷāhaṁ
  paṭippassambhesiṁ, bahuṁ vata mayā puññaṁ pasutan"ti uḷārapītisomanassaṁ paṭisaṁvedesi.
  So aparabhāge kālaṁ katvā tāvatiṁsesu uppajji. Taṁ āyasmā mahā-
  moggallāno upasaṅkamitvā imāhi gāthāhi katapuññaṁ pucchi:-
      [1146] "uccamidaṁ Maṇithūṇaṁ vimānaṁ
                  samantato dvādasa yojanāni
                  kūṭāgārā sattasatā uḷārā
                  veḷuriyathambhā rucakatthatā subhā.

  *  *  *  *  *  *
  Footnote: 1 Sī. uṇhavālikānicite 2 Sī.,i. vipphandamānamarīcijālavitate
  3 ka. kilantarūpo 4 chaṂa. therassa
-------------------------------------------------
[page 360]
      [1147] Tatthacchasi pivasi khādasi ca
                  dibbā ca vīṇā pavadanti vagguṁ
                  dibbā rasā kāmaguṇettha pañca
                  nāriyo ca naccanti suvaṇṇachannā.
      [1148] Kena te'tādiso vaṇṇo kena te idha mijjhati
              uppajjanti ca te bhogā ye keci manaso piyā.
                           .pe.
                  Kenāsi evañjalitānubhāvo
                  vaṇṇo ca te sabbadisā pabhāsatī"ti.
      [1150] So devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1151] "gimhānaṁ Pacchime māse patapante 1- divaṅkare
              paresaṁ bhatako poso ambārāmaṁ asiñcati.
      [1152] Atha tenā'gamā bhikkhu sāriputtoti vissuto
              kilantarūpo kāyena akilantova cetasā.
      [1153] Tañca disvāna āyantaṁ avocaṁ ambasiñcako
              sādhu taṁ bhante nhāpeyyaṁ yaṁ mamassa sukhāvahaṁ.
      [1154] Tassa me anukampāya nikkhipi pattacīvaraṁ
              nisīdi rukkhamūlasmiṁ chāyāya ekacīvaro.

  *  *  *  *  *  *
  Footnote: 1 Ma. patāpente
-------------------------------------------------
[page 361]
      [1155] Tañca acchena vārinā pasannamānaso naro
              nhāpayī rukkhamūlasmiṁ chāyāya ekacīvaraṁ.
      [1156] Ambo ca sitto samaṇo ca nhāpito
                    mayā ca puññaṁ pasutaṁ anappakaṁ
              iti so pītiyā kāyaṁ sabbaṁ pharati attano.
      [1157] Tadeva ettakaṁ kammaṁ akāsiṁ tāya jātiyā
              pahāya mānusaṁ dehaṁ upapannomhi nandanaṁ.
      [1158] Nandane ca vane ramme nānādijagaṇāyute
              ramāmi naccagītehi accharāhi purakkhato"ti
  sopi tassa imāhi gāthāhi byākāsi.
     #[1151] Tattha gimhānaṁ pacchime māseti āsāḷhimāse. Patapanteti ativiya
  dippante, 2- sabbaso uṇhaṁ vissajjenteti attho. Divaṅkareti divākare, ayameva
  vā pāṭho. Asiñcatīti siñcati, akāro nipātamattaṁ, siñcati ambarukkhamūlesu dhuvaṁ
  jalasekaṁ karotīti attho. "asiñcathā"ti Ca pāṭho, siñcitthāti attho. "asiñcahan"ti
  Ca paṭhanti, paresaṁ bhatako poso hutvā tadā ambārāmaṁ asiñciṁ ahanti attho.
     #[1152] Tenāti yena disābhāgena so ambārāmo, tena agamā agañchi.
  Akilantova cetasāti cetodukkhassa maggeneva pahīnattā cetasā akilantopi samāno
  kilantarūpo kāyena tena maggena agamāti yojanā.
     #[1153-4] Avocaṁ ahaṁ tadā ambasiñcako hutvāti yojanā. Ekacīvaro
  nhāyitukāmoti adhippāyo.

  *  *  *  *  *  *
  Footnote: 1 Ma. dīpente
-------------------------------------------------
[page 362]
     #[1156] Itīti evaṁ "ambo ca litto, samaṇo ca nhāpito, mayā ca
  puññaṁ pasutaṁ anappakaṁ, ekeneva payogena tividhopi attho sādhito"ti iminā
  ākārena pavattāya pītiyā so puriso attano sabbaṁ kāyaṁ pharati, nirantaraṁ
  phuṭaṁ karotīti yojanā. Atītatthe cetaṁ vattamānavacanaṁ, pharīti attho.
     #[1157] Tadeva ettakaṁ kammanti taṁ ettakaṁ evaṁ pānīyadānamattakaṁ kammaṁ
  akāsiṁ, tāya tassaṁ jātiyaṁ aññaṁ nānussarāmīti adhippāyo. Sesaṁ vuttanayameva.
                       Ambavimānavaṇṇanā niṭṭhitā.
                         -----------------
                       80. 6. Gopālavimānavaṇṇanā
      disvāna devaṁ paṭipucchi bhikkhūti gopālavimānaṁ. Tassa kā uppatti? bhagavā
  rājagahe viharati veḷuvane. Tena samayena rājagahavāsī aññataro gopālako pātarāsatthāya
  pilotikāya puṭabaddhaṁ kummāsaṁ gahetvā nagarato nikkhamitvā gāvīnaṁ caraṇaṭṭhānabhūtaṁ
  gocarabhūmiṁ sampāpuṇi. Taṁ āyasmā mahāmoggallāno "ayaṁ idāneva kālaṁ
  karissati, mayhañca kummāsaṁ datvā tāvatiṁsesu uppajjissatī"ti ca ñatvā
  tassa samīpaṁ agamāsi. So velaṁ oloketvā therassa kummāsaṁ dātukāmo ahosi.
  Tena ca samayena gāviyo māsakkhettaṁ pavisanti. Atha so gopālo cintesi "kiṁ
  nu kho therassa kummāsaṁ dadeyyaṁ, udāhu gāviyo māsakkhettato nīhareyyan"ti.
  Athassa etadahosi "māsasāmikā maṁ yaṁ icchanti, taṁ karontu, there pana gate
  kummāsadānantarāyo me siyā, handāhaṁ paṭhamaṁ ayyassa kummāsaṁ dassāmī"ti taṁ
  therassa upanesi. Paṭiggahesi thero anukampaṁ upādāya.
-------------------------------------------------
[page 363]
      Atha naṁ gāviyo nivattetuṁ parissayaṁ anoloketvā vegena upadhāvantaṁ pādena
  phuṭṭho āsīviso ḍaṁsi. 1- Theropi taṁ anukampamāno taṁ kummāsaṁ paribhuñjituṁ ārabhi.
  Gopālakopi gāviyo nivattetvā āgato theraṁ kummāsaṁ paribhuñjantaṁ disvā
  pasannacitto uḷārapītisomanassaṁ paṭisaṁvedento nisīdi, tāvadevassa sakalasarīraṁ visaṁ
  ajjhotthari, muhuttameva vege 2- muddhapatte kālamakāsi, kālakato ca tāvatiṁsesu
  dvādasayojanike kanakavimāne nibbatti. Taṁ āyasmā mahāmoggallāno disvā imāhi
  gāthāhi paṭipucchi:-
      [1159] "disvāna Devaṁ paṭipucchi bhikkhu
                    ucce vimānamhi ciraṭṭhitike
                    āmuttahatthābharaṇaṁ yasassiṁ
                    dibbe vimānamhi yathāpi candimā.
      [1160] Alaṅkato malyadharo suvattho
                    sukuṇḍalī kappitakesamassu
                    āmuttahatthābharaṇo yasassī
                    dibbe vimānamhi yathāpi candimā.
      [1161] Dibbā ca vīṇā pavadanti vagguṁ
                    aṭṭhaṭṭhakā sikkhitā sādhurūpā
                    dibbā ca kaññā tidasacarā uḷārā
                    naccanti gāyanti pamodayanti.
      [1162] Deviddhipattosi mahānubhāvo
                    manussabhūto kimakāsi puññaṁ

  *  *  *  *  *  *
  Footnote: 1 Sī. ḍasi 2 ka. visavege
-------------------------------------------------
[page 364]
                    Kenāsi evañjalitānubhāvo
                    vaṇṇo ca te sabbadisā pabhāsatī"ti.
  Sopi tassa byākāsi:-
      [1163] So devaputto attamano .pe. Yassa kammassidaṁ phalaṁ.
      [1164] "ahaṁ Manussesu manussabhūto
                    saṅgamma rakkhissaṁ paresaṁ dhenuyo
                    tato ca āgā samaṇo mamantike
                    gāvo ca māse agamaṁsu khādituṁ.
      [1165] Dvaya'jja kiccaṁ ubhayañca kāriyaṁ
                    iccevahaṁ bhante tadā vicintayiṁ
                    tato ca saññaṁ paṭiladdha yoniso
                    `dadāmi bhante'ti khipiṁ anantakaṁ.
      [1166] So māsakhettaṁ turito avāsariṁ
                    purā ayaṁ bhañjati yassidaṁ dhanaṁ
                    tato ca kaṇho urago mahāviso
                    aḍaṁsi pāde turitassa me sato.
      [1167] Svāhaṁ aṭṭomhi dukkhena pīḷito
                    bhikkhu ca taṁ sāmaṁ muñcitvānantakaṁ
                    ahāsi kummāsaṁ mamānukampayā
                    tato cuto kālakatomhi devatā.
-------------------------------------------------
[page 365]
      [1168] Tadeva kammaṁ kusalaṁ kataṁ mayā
                    sukhañca kammaṁ anubhomi attanā
                    tayā hi bhante anukampito bhusaṁ
                    kataññutāya abhivādayāmi taṁ.
      [1169] Sadevake loke samārake ca
                    añño munī natthi tayānukampako
                    tayā hi bhante anukampito bhusaṁ
                    kataññutāya abhivādayāmi taṁ.
      [1170] Imasmiṁ loke parasmiṁ vā pana
                    añño munī natthi tayānukampako
                    tayā hi bhante anukampito bhusaṁ
                    kataññutāya abhivādayāmi tan"ti.
      Athāyasmā mahāmoggallāno attanā 1- ca devatāya ca kathitaniyāmeneva
  taṁ bhagavato ārocesi. Satthā tamatthaṁ paccanubhāsitvā taṁ aṭṭhuppattiṁ katvā sampatta-
  parisāya dhammaṁ desetuṁ "disvāna devaṁ paṭipucchi bhikkhū"tiādimāha.
     #[1159] Tattha devanti gopāladevaputtaṁ. Bhikkhūti āyasmantaṁ mahāmoggallānaṁ
  sandhāya satthā vadati. So hi sabbaso bhinnakilesatāya bhikkhu. Vimānassa
  bahukālāvaṭṭhāyitāya kappaṭṭhitikatāya eva vā "ciraṭṭhitike"ti vuttaṁ,
  "ciraṭṭhitikan"tipi keci paṭhanti. Tañhi "devan"ti iminā sambandhitabbaṁ. Sopi hi
  saṭṭhisatasahassādhikā tisso vassakoṭiyo tattha avaṭṭhānato "ciraṭṭhitike"ti vattabbataṁ
  labhati. Yathāpi candimāti

  *  *  *  *  *  *
  Footnote: 1 Sī. attano
-------------------------------------------------
[page 366]
  Yathā 1- candimā devaputto kantasītalamanoharakiraṇajālasamujjale attano dibbe
  vimānamhi virocati, evaṁ virocamānanti vacanaseso.
     #[1160] Alaṅkatotiādi tassa devaputtassa therena pucchitākāradassanaṁ, taṁ
  heṭṭhā vuttatthameva 2-
     #[1164] saṅgammāti saṅgametvā, saṅgammāti vā saṅgahetvā. Hetvatthopi
  hi idha antonīto, bahū ekato hutvāti 3- attho. Āgāti āgañchi. Māseti
  māsasassāni.
     #[1165] Dvaya'jjāti dvayaṁ ajja etarahi kiccaṁ kātabbaṁ. Ubhayañca
  kāriyanti vuttassevatthassa pariyāyavacanaṁ. Saññanti dhammasaññaṁ. Tenāha
  "yoniso"ti. Paṭiladdhāti paṭilabhitvā. Khipinti paṭiggāhāpanavasena hatthe khipiṁ.
  Anantakanti nantakaṁ 4- kummāsaṁ pakkhipitvā bandhitvā 5- ṭhapitaṁ pilotikaṁ. Akāro
  cettha nipātamattaṁ.
     #[1166] Soti so ahaṁ. Turitoti turito sambhamanto. Avāsarinti upagacchiṁ,
  pāvisiṁ vā. Purā ayaṁ bhañjati yassidaṁ dhananti yassa khettasāmikassa idaṁ māsasassaṁ
  dhanaṁ, taṁ ayaṁ gogaṇo bhañjati purā tassa bhañjanato, āmaddanato puretaramevāti
  attho. Tatoti tattha. Turitassa me satoti sambhamantassa me samānassa, sahasā
  gamanena magge kaṇhasappaṁ anoloketvā gatassāti adhippāyo.
     #[1167] Aṭṭomhi dukkhena pīḷitoti tena āsīvisaḍaṁsanena aṭṭo aṭṭito
  upadduto maraṇadukkhena bādhito bhavāmi. Ahāsīti ajjhohari, paribhuñjīti attho.

  *  *  *  *  *  *
  Footnote: 1 ka. yathāpi 2 ka. heṭṭhāpi vuttanayameva
  3 Sī. katvāti 4 i. na antakaṁ 5 Ma. khaṇḍitvā
-------------------------------------------------
[page 367]
  Tato cuto kālakatomhi devatāti tato manussattabhāvato cuto maraṇakālappattiyā,
  tattha vā āyusaṅkhārassa khepanasaṅkhātassa kālassa katattā kālakato, tadanantarameva
  ca amhi devatā devattabhāvappattiyā devatā homīti attho.
     #[1169] Tayāti tayā sadiso añño muni moneyyaguṇayutto isi natthi.
  Tayāti vā nissakke idaṁ karaṇavacanaṁ. Sesaṁ vuttanayameva.
                      Gopālavimānavaṇṇanā niṭṭhitā.
                        -------------------
                      81. 7. Kaṇṭhakavimānavaṇṇanā 1-
      puṇṇamāse yathā candoti kaṇṭhakavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena āyasmā mahāmoggallāno heṭṭhā
  vuttanayeneva devacārikaṁ caramāno tāvatiṁsabhavanaṁ gato, tasmiṁ khaṇe kaṇṭhako 2- devaputto
  sakabhavanato nikkhamitvā dibbayānaṁ abhiruhitvā mahantena parivārena mahatiyā
  deviddhiyā uyyānaṁ gacchanto āyasmantaṁ mahāmoggallānaṁ disvā sañjātagārava-
  bahumāno sahasā yānato oruyha theraṁ upasaṅkamitvā pañcapatiṭṭhitena vanditvā
  sirasmiṁ añjaliṁ paggayha aṭṭhāsi. Atha naṁ thero:-
      [1171] "puṇṇamāse Yathā cando nakkhattaparivārito
                samantā anupariyāti tārakādhipatī saSī.
      [1172] Tathūpamaṁ idaṁ byamhaṁ dibbaṁ devapuramhi ca
                atirocati vaṇṇena udayantova raṁsimā.

  *  *  *  *  *  *
  Footnote: 1 chaṂa. kaṇḍakavimāna... evamuparipi 2 Sī.,i. kanthako
-------------------------------------------------
[page 368]
      [1173] Veḷūriyasuvaṇṇassa phalikā rūpiyassa ca
                masāragallamuttāhi lohitaṅgamaṇīhi ca.
      [1174] Citrā manoramā bhūmi veḷūriyassa santhatā
                kūṭāgārā subhā rammā pāsādo te sumāpito.
      [1175] Rammā ca te pokkharaṇī puthulomanisevitā
                acchodakā vippasannā soṇṇavālukasanthatā.
      [1176] Nānāpadumasañchannā puṇḍarīkasamotatā
                surabhiṁ sampavāyanti manuññā māluteritā.
      [1177] Tassā te ubhato passe vanagumbā sumāpitā
                upetā puppharukkhehi phalarukkhehi cūbhayaṁ.
      [1178] Sovaṇṇapāde pallaṅke muduke gonakatthate 1-
                nisinnaṁ devarājaṁva upatiṭṭhanti acchaRā.
      [1179] Sabbābharaṇasañchannā nānāmālāvibhūsitā
                ramenti taṁ mahiddhikaṁ vasavattīva modasi.
      [1180] Bherisaṅkhamudiṅgāhi vīṇāhi paṇavehi ca
                ramasi ratisampanno naccagīte suvādite.
      [1181] Dibbā te vividhā rūpā dibbā saddā atho rasā
                gandhā ca te adhippetā phoṭṭhabbā ca manoramā.

  *  *  *  *  *  *
  Footnote: 1 Sī. colasanthate
-------------------------------------------------
[page 369]
      [1182] Tasmiṁ vimāne pavare devaputta mahappabho
                atirocasi vaṇṇena udayantova bhāṇumā.
      [1183] Dānassa te idaṁ phalaṁ atho sīlassa vā pana
                atho añjalikammassa taṁ me akkhāhi pucchito"ti
  adhigatasampattikittanamukhena katakammaṁ pucchi.
      [1184] So devaputto attamano moggallānena pucchito
                pañhaṁ puṭṭho viyākāsi yassa kammassidaṁ phalaṁ.
      [1185] "ahaṁ Kapilavatthusmiṁ sākiyānaṁ puruttame
                suddhodanassa puttassa kaṇṭhako sahajo ahaṁ.
      [1186] Yadā so aḍḍharattāyaṁ bodhāyamabhinikkhami
                so maṁ mudūhi pāṇīhi jālitambanakhehi 1- ca.
      [1187] Satthiṁ ākoṭayitvāna `vaha sammā'ti ca bravi
               `ahaṁ lokaṁ tārayissaṁ patto sambodhimuttamaṁ.'
      [1188] Taṁ me giraṁ suṇantassa hāso me vipulo ahu
                udaggacitto sumano abhisīsiṁ 2- tadā ahaṁ.
      [1189] Abhirūḷhañca maṁ ñatvā sakyaputtaṁ mahāyasaṁ
                udaggacitto mudito vahissaṁ purisuttamaṁ.
      [1190] Paresaṁ vijitaṁ gantvā uggatasmiṁ divākare
                mamaṁ channañca ohāya anapekkho so apakkami.

  *  *  *  *  *  *
  Footnote: 1 Sī. jālatambanakhehi 2 Sī. abhisīsiṁ, i. abhisīsi
-------------------------------------------------
[page 370]
      [1191] Tassa tambanakhe pāde jivhāya parilehisaṁ
                gacchantañca mahāvīraṁ rudamāno udikkhisaṁ.
      [1192] Adassanenahaṁ tassa sakyaputtassa sirīmato
                alatthaṁ garukābādhaṁ khippaṁ me maraṇaṁ ahu.
      [1193] Tasseva ānubhāvena vimānaṁ āvasāmihaṁ
                sabbakāmaguṇūpetaṁ devo devapuramhiva. 1-
      [1194] Yañca me ahuvā hāso saddaṁ sutvāna bodhiyā
                teneva kusalamūlena phusissaṁ āsavakkhayaṁ.
      [1195] Sace hi bhante gaccheyyāsi satthu buddhassa santike
                mamāpi naṁ vacanena sirasā vajjāsi vandanaṁ.
      [1196] Ahampi daṭṭhuṁ gacchissaṁ jinaṁ appaṭipuggalaṁ
                dullabhaṁ dassanaṁ hoti lokanāthāna tādinan"ti
  sopi attanā katakammaṁ kathesi. Ayaṁ hi anantare attabhāve amhākaṁ bodhisattena
  sahajāto kaṇṭhako assarājā ahosi. So abhinikkhamanasamaye abhiruḷho teneva
  rattāvasesena tīṇi rajjāni mahāpurisaṁ atikkamāpetvā anomānadītīraṁ sampāpesi.
  Atha so mahāsattena sūriye uggate ghaṭikāramahābrahmunā 2- upanītāni pattacīvarāni
  gahetvā pabbajitvā channena saddhiṁ kapilavatthuṁ uddissa vissajjito sinehabhārikena
  hadayena mahāpurisassa pāde attano jivhāya lehitvā pasādasommāni akkhīni
  ummīletvā yāva dassanapathā olokento dassanūpacāraṁ pana atikkante lokanāthe
  "evaṁ vidhaṁ nāma lokagganāyakaṁ mahāpurisaṁ ahaṁ vahiṁ, saphalaṁ vata me sarīraṁ ahosī"ti

  *  *  *  *  *  *
  Footnote: 1 Ma. dibbaṁ devapuramhi ca 2 Sī. ghaṭīkāramahābrahmunā
-------------------------------------------------
[page 371]
  Pasannamānaso hutvā puna cirakālaṁ saṅgatassa pemassa vasena viyogadukkhaṁ asahanto
  bhāviniyā dibbasampattiyā vasena dhammatāya codiyamāno kālaṁ katvā tāvatiṁsa-
  bhavane nibbatti. Taṁ sandhāya vuttaṁ "puṇṇamāse yathā cando .pe. Ahaṁ
  kapilavatthusmin"tiādi.
     #[1171] Tattha puṇṇamāseti puṇṇamāsiyaṁ sukkapakkhe pannarasiyaṁ.
  Tārakādhipatīti tārakānaṁ adhipati. Sasīti sasalañchanavā. "tārakādhipa Dissatī"ti keci
  paṭhanti, tesaṁ tārakādhipāti avibhattiko niddeso, tārakānaṁ adhipo hutvā dissati
  anupariyāti cāti yojanā kātabbā.
     #[1172] Dibbaṁ devapuramhi cāti devapurasmimpi dibbaṁ. Yathā manussānaṁ
  ṭhānato devapuraṁ uttamaṁ, evaṁ devapurato cāpi idaṁ tava vimānaṁ uttamanti dasseti.
  Tenāha "atirocati vaṇṇena, udayantova raṁsimā"ti, uggacchanto sūriyo viyāti
  attho.
     #[1173] Veḷūriyasuvaṇṇassāti veḷuriyena suvaṇṇena ca idaṁ byamhaṁ nimmitanti
  vacanasesena yojanā. Phalikāti phalikamaṇinā.
     #[1175] Pokkharaṇīti pokkharaṇiyo.
     #[1177-8] Tassāti tassā pokkharaṇiyā. Vanagumbāti uyyāne supupphagacche
  sandhāya vadati. Devarājaṁvāti sakkaṁ viya. Upatiṭṭhantīti upaṭṭhānaṁ karonti.
     #[1179] Sabbābharaṇasañchannāti sabbehi itthālaṅkārehi paṭicchāditā,
  sabbaso vibhūsitasarīrāti attho. Vasavattīvāti vasavattidevarājā viya.
     #[1180] Bherisaṅkhamudiṅgāhīti liṅgavipallāsena vuttaṁ, bherīhi ca saṅkhehi ca
  mudiṅgehi cāti yojanā. Ratisampannoti dibbāya ratiyā samaṅgībhūto. Naccagīte
-------------------------------------------------
[page 372]
  Suvāditeti nacce ca gīte ca sundare vādite ca, naccane ca gāyane ca sundare
  vādite ca hetubhūte. Nimittatthe hi etaṁ bhummaṁ, pavattiteti vā vacanaseso.
     #[1181] Dibbā te vividhā rūpāti devalokapariyāpannā nānappakārā
  cakkhuviññeyyā rūpā tuyhaṁ adhippetā yathādhippetā manoramā vijjantīti kiriyāpadaṁ
  ānetvā yojetabbaṁ. Dibbā saddātiādīsupi eseva nayo.
     #[1185] Kaṇṭhako sahajo ahanti ettha ahanti nipātamattaṁ. "ahū"ti 1- Keci
  paṭhanti, kaṇṭhako nāma assarājā mahāsattena saha ekasmiṁyeva divase jātattā
  sahajo ahosinti attho.
     #[1186] Aḍḍharattāyanti aḍḍharattiyaṁ, majjhimayāmasamayeti attho.
  Bodhāyamabhinikkhamīti makāro padasandhikaro, abhisambodhiatthaṁ mahābhinikkhamanaṁ nikkhamīti
  attho. Mudūhi pāṇīhīti muduhatthataṁ mahāpurisalakkhaṇaṁ vadati. Jālitambanakhehīti
  jālavantehi 2- abhilohitanakhehi. Tena jālahatthataṁ mahāpurisalakkhaṇaṁ tambanakhataṁ
  anubyañjanañca dasseti. #[1187] Satthi nāma jaṅghā, idha pana satthino
  āsannaṭṭhānabhūto ūruppadeso "satthī"ti vutto. Ākoṭayitvānāti appoṭhetvā.
  `vaha Sammā'ti cabravīti "samma kaṇṭhaka ajjekarattiṁ maṁ vaha, mayhaṁ opavuyhaṁ hohī"ti ca
  kathesi. Vahane pana payojanaṁ tadā mahāsattena dassitaṁ vadanto "ahaṁ lokaṁ tārayissaṁ,
  patto sambodhimuttaman"ti āha. Tena "ahaṁ uttamaṁ anuttaraṁ sammāsambodhiṁ patto
  adhigato hutvā sadevakaṁ lokaṁ saṁsāramahoghato tārayissāmi, tasmā nayidaṁ gamanaṁ
  yaṁ kiñcīti cinteyyāsī"ti gamane payojanassa anuttarabhāvaṁ dasseti.

  *  *  *  *  *  *
  Footnote: 1 ka. ahunti 2 Sī. jālavaṇṇehi
-------------------------------------------------
[page 373]
     #[1188-9] Hāsoti tuṭṭhi. Vipuloti mahāuḷāro. Abhisīsinti āsisiṁ icchiṁ
  sampaṭicchiṁ. Abhirūḷhañca maṁ ñatvā, sakyaputtaṁ mahāyasanti patthaṭavipulayasaṁ sakya-
  rājaputtaṁ mahāsattaṁ maṁ abhiruyha nisinnaṁ jānitvā. Vahissanti vahiṁ nesiṁ.
     #[1190-91] Paresanti pararājūnaṁ. Vijitanti desaṁ pararajjaṁ. Ohāyāti
  vissajjitvā. Apakkamīti apakkamituṁ ārabhi. "paribbajī"ti Ca paṭhanti. Parilehisanti
  parito lehiṁ. Udikkhisanti olokesiṁ.
     #[1192-3] Garukābādhanti garukaṁ bāḷhaṁ ābādhaṁ, maraṇantikaṁ dukkhanti
  attho. Tenāha "khippaṁ me maraṇaṁ ahū"ti. So hi anekāsu jātīsu mahāsattena
  daḷhabhattiko hutvā āgato, tasmā viyogadukkhaṁ sahituṁ nāsakkhi, "sammāsambodhiṁ
  adhigantuṁ nikkhanto"ti pana sutvā nirāmisaṁ uḷāraṁ pītisomanassañca uppajji, tena
  maraṇānantaraṁ tāvatiṁsesu nibbatti, uḷārā cassa dibbasampattiyo pāturahesuṁ. Tena
  vuttaṁ "tasseva ānubhāvenā"ti, ṭhānagatassa pasādamayapuññassa balena. Devo
  devapuramhivāti tāvatiṁsabhavane sakko devarājā viya.
     #[1194] Yañca me ahuvā hāso, saddaṁ sutvāna bodhiyāti "patto
  sambodhimuttaman"ti paṭhamataraṁ bodhisaddaṁ sutvā tadā mayhaṁ hāso ahu, yaṁ hāsassa
  bhavanaṁ tussanaṁ, teneva kusalamūlena teneva kusalabījena phusissanti phusissāmi
  pāpuṇissāmi.
     #[1195] Evaṁ devaputto yathādhigatāya anāgatāya bhavasampattiyā kāraṇabhūtaṁ
  attano kusalakammaṁ kathento idāni attanā bhagavato santikaṁ gantukāmopi puretaraṁ
  therena satthu vandanaṁ pesento "sace"ti gāthamāha. Tattha sace gaccheyyāsīti
  yadi gamissasi. "sace Gacchasī"ti keci paṭhanti, so evattho. Mamāpi naṁ
-------------------------------------------------
[page 374]
  Vacanenāti na kevalaṁ tava sabhāveneva, atha kho mamāpi vacanena bhagavantaṁ. Vajjāsīti
  vadeyyāsi mamāpi sirasā vandananti yojanā.
     #[1196] Yadipi dāni vandanañca pesemi, pesetvā eva pana na tiṭṭhāmīti
  dassento āha "ahampi daṭṭhuṁ gacchissaṁ, jinaṁ appaṭipuggalan"ti. Gamane pana
  daḷhataraṁ kāraṇaṁ dassetuṁ "dullabhaṁ dassanaṁ hoti, lokanāthāna tādinan"ti āha.
      [1197] "so Kataññū katavedī satthāraṁ upasaṅkami
               sutvā giraṁ cakkhumato dhammacakkhuṁ visodhayi.
      [1198] Visodhetvā 1- diṭṭhigataṁ vicikicchaṁ vatāni ca
               vanditvā satthuno pāde tatthevantaradhāyathā"ti
  imā dve gāthā saṅgītikārehi ṭhapitā.
     #[1197] Tattha sutvā giraṁ cakkhumatoti pañcahi cakkhūhi cakkhumato sammā-
  sambuddhassa vacanaṁ sutvā. Dhammacakkhunti sotāpattimaggaṁ. Visodhayīti adhigacchi.
  Adhigamoyeva hi tassa visodhanaṁ.
     #[1198] Visodhetvā diṭṭhigatanti diṭṭhigataṁ samugghātetvā. Vicikicchaṁ vatāni
  cāti soḷasavatthukaṁ aṭṭhavatthukañca vicikicchañca "sīlabbatehi suddhī"ti pavattanaka-
  sīlabbataparāmāse ca visodhayīti yojanā. Tattha hi 2- saha pariyāyehi tathā pavattā
  parāmāsā "vatānī"ti vuttaṁ. Sesaṁ vuttanayameva.
                       Kaṇṭhakavimānavaṇṇanā niṭṭhitā.
                         -----------------

  *  *  *  *  *  *
  Footnote: 1 ka. visodhayitvā 2 i. vatassa hi
-------------------------------------------------
[page 375]
                      82. 8. Anekavaṇṇavimānavaṇṇanā
      anekavaṇṇaṁ darasokanāsananti anekavaṇṇavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena āyasmā mahāmoggallāno heṭṭhā
  vuttanayena devacārikaṁ caranto tāvatiṁsabhavanaṁ agamāsi. Atha naṁ anekavaṇṇo
  devaputto disvā sañjātagāravabahumāno upasaṅkamitvā añjaliṁ paggayha aṭṭhāsi.
  Thero:-
      [1199] "anekavaṇṇaṁ Darasokanāsanaṁ
                      vimānamāruyha anekacittaṁ
                      parivārito accharāsaṅgaṇena
                      sunimmito bhūtapatīva modasi.
      [1200] Samassamo natthi kuto panuttaro
                      yasena puññena ca iddhiyā ca.
                      Sabbe ca devā tidasagaṇā samecca
                      taṁ taṁ namassanti sasiṁva devā.
                      Imā ca te accharāyo samantato
                      naccanti gāyanti pamodayanti.
      [1201] Deviddhipattosi mahānubhāvo
                      manussabhūto kimakāsi puññaṁ.
                      Kenāsi evañjalitānubhāvo
                      vaṇṇo ca te sabbadisā pabhāsatī"ti
  adhigatasampattikittanamukhena katakammaṁ pucchi. Taṁ dassetuṁ vuttaṁ:-
-------------------------------------------------
[page 376]
      [1202] "so Devaputto attamano moggallānena pucchito
               pañhaṁ puṭṭho viyākāsi yassa kammassidaṁ phalan"ti.
  Sopi kathesi:-
      [1203] "ahaṁ Bhadante ahuvāsi pubbe
                      sumedhanāmassa jinassa sāvako.
                      Puthujjano ananubodhohamasmi
                      so satta vassāni paribbajissahaṁ.
      [1204] Sohaṁ sumedhassa jinassa satthuno
                      parinibbutasso'ghatiṇṇassa tādino.
                      Ratanuccayaṁ hemajālena channaṁ
                      vanditvā thūpasmiṁ manaṁ pasādayiṁ.
      [1205] Na mā'si dānaṁ na ca ma'tthi dātuṁ
                      pare ca kho tattha samādapesiṁ.
                      Pūjetha naṁ pūjanīyassa dhātuṁ
                      evaṁ kira saggamito gamissatha.
      [1206] Tatheva kammaṁ kusalaṁ kataṁ mayā
                      sukhañca dibbaṁ anubhomi attanā.
                      Modāmahaṁ tidasagaṇassa majjhe
                      na tassa puññassa khayampi ajjhagan"ti.
      Ito kira tiṁsakappasahasse sumedho nāma sammāsambuddho loke uppajjitvā
  sadevakaṁ lokaṁ ekobhāsaṁ katvā katabuddhakicco parinibbuto, manussehi ca bhagavato
-------------------------------------------------
[page 377]
  Dhātuṁ gahetvā ratanacetiye kate aññataro puriso satthu sāsane pabbajitvā satta
  vassāni brahmacariyaṁ caritvā anavaṭṭhitacittatāya kukkuccako hutvā uppabbaji,
  uppabbajito ca saṁvegabahulatāya dhammacchandavantatāya ca cetiyaṅgaṇe sammajjana-
  paribhaṇḍādīni karonto niccasīlauposathasīlāni rakkhanto dhammaṁ suṇanto aññe
  ca puññakiriyāya samādapento vicari. So āyupariyosāne kālakato 1- tāvatiṁsesu
  nibbatti. So puññakammassa uḷārabhāvena mahesakkho mahānubhāvo sakkādīhi
  devatāhi sakkatapūjito hutvā tattha yāvatāyukaṁ ṭhatvā tato cuto aparāparaṁ
  devamanussesu saṁsaranto imasmiṁ buddhuppāde tasseva kammassa vipākāvasesena
  tāvatiṁsabhavane nibbatti, "anekavaṇṇo"ti naṁ devatā sañjāniṁsu. Taṁ sandhāya
  vuttaṁ "atha naṁ anekavaṇṇo devaputto .pe. Na tassa puññassa khayampi
  ajjhaganti kathesī"ti.
     #[1199] Tattha anekavaṇṇanti nīlapītādivasena vividhavaṇṇatāya anantara-
  vimānādīnaṁ vividhasaṇṭhānatāya ca nānāvividhavaṇṇaṁ. Darasokanāsananti sītalabhāvena
  darathapariḷāhānaṁ vinodanato manuññatāya dassanīyatāya ca sokassa anokāsato
  darasokanāsanaṁ. Anekacittanti nānāvidhacittarūpaṁ. Sunimmito bhūtapatīvāti tāvatiṁsa-
  kāyikopi uḷāradibbabhogatāya sunimmitadevarājā viya modasi tussasi abhiramasi.
     #[1200] Samassamoti samo eva hutvā samo, nippariyāyena sadiso te
  tuyhaṁ natthi, kuto pana kena kāraṇena uttari 2- adhiko ko nāma siyā. Kena
  pana samatā ca uttaritaratā cāti āha "yasena puññena ca iddhiyā cā"ti.
  Tattha yasenāti parivārena. Iddhiyāti ānubhāvena. Yasenāti vā issariyena, iddhiyāti
  deviddhiyā. Yasenāti vā vibhavasampattiyā, iddhiyāti yathicchitassa kāmaguṇassa

  *  *  *  *  *  *
  Footnote: 1 ka. kālaṁ katvā 2 Sī. uttariṁ
-------------------------------------------------
[page 378]
  Ijjhanena. Yasenāti vā kittighosena, iddhiyāti samiddhiyā. Puññenāti tattha
  tattha vuttāvasiṭṭhapuññaphalena, puññakammeneva vā.
      "sabbe Ca devā"ti sāmaññato gahitamatthaṁ "tidasagaṇā"ti iminā
  visesetvā vuttaṁ. Ekaccassa paccekaṁ nipaccakāraṁ karontāpi pamuditā na karonti,
  na evametassa. Etassa pana pamuditāpi karontiyevāti dassetuṁ "sameccā"ti vuttaṁ. 1-
  Taṁ tanti taṁ tvaṁ. Sasiṁva devāti yathā nāma sukkapakkhapāṭipadiyaṁ dissamānaṁ sasiṁ
  candaṁ manussā devā ca ādarajātā namassanti, evaṁ taṁ sabbepi tidasagaṇā
  namassantīti attho.
     #[1203] Bhadanteti theraṁ gāravabahumānena samudācarati. Ahuvāsinti ahosiṁ.
  Pubbeti purimajātiyaṁ. Sumedhanāmassa jinassa sāvakoti sumedhoti evaṁ pākaṭa-
  nāmassa 2- sammāsambuddhassa sāsane pabbajitabhāvena sāvako. Puthujjanoti anariyo.
  Tatthāpi saccānaṁ anubodhamattassāpi abhāvena ananubodho. So satta vassāni
  paribbajissahanti so ahaṁ satta saṁvaccharāni pabbajjāguṇamattena vicariṁ, uttari-
  manussadhammaṁ nādhigacchinti adhippāyo.
     #[1204] Ratanuccayanti maṇikanakādiratanehi uccitaṁ ussitaratanacetiyaṁ. Hemajālena
  channanti samantato upari ca kañcanajālena paṭicchāditaṁ. Vanditvāti pañcapatiṭṭhitena
  tattha tattha paṇāmaṁ katvā. Thūpasmiṁ manaṁ pāsadayinti "sabbaññuguṇādhiṭṭhānāya 3-
  vata dhātuyā 4- ayaṁ thūpo"ti thūpasmiṁ cittaṁ pasādesiṁ.
     #[1205] Na mā'si dānanti me mayā kataṁ dānaṁ nāsi nāhosi. Kasmā
  pana? na ca ma'tthi dātunti, me mama pariggahabhūtaṁ dānaṁ dātuṁ na atthi,

  *  *  *  *  *  *
  Footnote: 1 Sī. vuttanti daṭṭhabbaṁ. 2 i. pakāsananāmassa
  3 i. sabbaññuguṇādhiṭṭhāya 4 Ma. yathādhātuyā
-------------------------------------------------
[page 379]
  Na kiñci deyyavatthu vijjati, pare ca kho satte tattha dāne samādapesiṁ. "paresañca
  Tattha samādapesin"ti ca paṭhanti, tattha paresanti upayogatthe sāmivacanaṁ
  daṭṭhabbaṁ. Pūjetha nantiādi samādapanākāradassanaṁ, taṁ dhātunti yojanā. Evaṁ kirāti
  kirasaddo anussavattho. 1-
     #[1206] Na tassa puññassa khayampi ajjhaganti tassa tadā sumedhaṁ bhagavantaṁ
  uddissa katassa puññakammassa parikkhayaṁ nādhigacchiṁ, tasseva kammassa vipākāvasesaṁ
  paccanubhomīti dasseti. Yaṁ panettha na vuttaṁ, taṁ heṭṭhā vuttanayattā
  suviññeyyamevāti daṭṭhabbaṁ.
                     Anekavaṇṇavimānavaṇṇanā niṭṭhitā.
                       ---------------------
                      83. 9. Maṭṭhakuṇḍalīvimānavaṇṇanā
      alaṅkato maṭṭhakuṇḍalīti maṭṭhakuṇḍalīvimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena sāvatthivāsī eko brāhmaṇo addho 2-
  mahaddhano mahābhogo assaddho appasanno micchādiṭṭhiko kassaci kiñci na deti,
  adānato eva "adinnapubbako"ti paññāyittha. So micchādiṭṭhibhāvena ca luddha-
  bhāvena tathāgataṁ vā tathāgatasāvakaṁ vā daṭṭhumpi na icchati. Maṭṭhakuṇḍaliṁ 3- nāma
  attano puttañca sikkhāpesi "tāta tayā samaṇo gotamo tassa sāvakā ca
  na upasaṅkamitabbā na daṭṭhabbā"ti. Sopi tathā akāsi. Athassa putto gilāno
  ahosi, brāhmaṇo dhanakkhayabhayena bhesajjaṁ na kāresi, roge pana vaḍḍhiteva vejje
  pakkositvā dassesi. Vejjā tassa sarīraṁ oloketvā "atekiccho"ti taṁ ñatvā

  *  *  *  *  *  *
  Footnote: 1 ka. anussavanattho 2 ka. aḍḍho 3 Sī. maṭṭakuṇḍaliṁ
-------------------------------------------------
[page 380]
  Pakkamiṁsu. Brāhmaṇo "putte abbhantare mate nīharaṇaṁ dukkhan"ti puttaṁ gahetvā 1-
  bahidvārakoṭṭhake nipajjāpesi.
      Bhagavā rattiyā paccūsasamaye mahākaruṇāsamāpattito vuṭṭhāya lokaṁ olokento
  addasa maṭṭhakuṇḍalīmāṇavaṁ khīṇāyukaṁ tadaheva cavanadhammaṁ, nirayasaṁvattanikañcassa kammaṁ
  katokāsaṁ. "sace Panāhaṁ tattha gamissāmi, so mayi cittaṁ pasādetvā devaloke
  nibbattitvā pitaraṁ āḷāhane rodamānaṁ upagantvā saṁvejessati, evaṁ so ca
  tassa pitā ca mama santikaṁ āgamissati, mahājanakāyo sannipatissati tattha mayā
  dhamme desite mahādhammābhisamayo bhavissatī"ti evaṁ pana ñatvā pubbaṇhasamayaṁ
  nivāsetvā pattacīvaramādāya mahatā bhikkhusaṁghena saddhiṁ sāvatthiṁ piṇḍāya paviṭṭho
  maṭṭhakuṇḍalīmāṇavassa pitu gehasamīpe ṭhatvā chabbaṇṇabuddharaṁsiyo vissajjesi.
  Tā disvā māṇavo "kimetan"ti ito cito ca vilokento addasa bhagavantaṁ
  dantaṁ guttaṁ santindriyaṁ dvattiṁsāya mahāpurisalakkhaṇehi asītiyā anubyañjanehi
  byāmappabhāya ketumālāya ca vijjotamānaṁ anupamāya buddhasiriyā acinteyyena
  buddhānubhāvena virocamānaṁ. Disvā tassa etadahosi "buddho nu kho bhagavā
  idhānuppatto, yassāyaṁ rūpasampadā attano tejasā sūriyampi abhibhavati kantabhāvena
  candimaṁ upasantabhāvena sabbepi samaṇabrāhmaṇe, upasamena nāma ettheva bhavitabbaṁ,
  ayameva ca maññe imasmiṁ loke aggapuggalo, mameva ca anukampāya idhānuppatto"ti
  buddhārammaṇāya pītiyā nirantaraṁ phuṭasarīro 2- anappakaṁ pītisomanassaṁ paṭisaṁvedento
  pasannacitto añjaliṁ paggayha nipajji. Taṁ disvā bhagavā "alaṁ imassa ettakena 3-
  saggūpapattiyā"ti pakkāmi.
      Sopi taṁ pītisomanassaṁ avijjahantova kālaṁ katvā tāvatiṁsesu dvādasayojanike
  kanakavimāne 4- nibbatti. Pitā panassa sarīrasakkāraṁ karitvā 5- dutiyadivase
  paccūsavelāyaṁ

  *  *  *  *  *  *
  Footnote: 1 chaṂa. ayaṁ pāṭho na dissati 2 ka. phuṭṭhasarīro 3 Sī.,i. ettakaṁ 4 chaṂa. vimāne
  5 ka. kāretvā
-------------------------------------------------
[page 381]
  Āḷāhanaṁ gantvā "hā hā 1- maṭṭhakuṇḍali, hā hā 1- maṭṭhakuṇḍalī"ti paridevamāno
  āḷāhanaṁ anuparikkamanto rodati. Devaputto attano vibhavasampattiṁ 2- oloketvā
  "kuto nu kho ahaṁ idhāgato kiñci kammaṁ katvā"ti upadhārento attano purimattabhāvaṁ
  ñatvā tattha ca maraṇakāle bhagavati pavattitaṁ cittappasādaṁ manoharaṁ añjalikaraṇamattaṁ
  disvā "aho mahānubhāvā buddhā bhagavanto"ti sātisayaṁ tathāgate sañjātappasāda-
  bahumāno "adinnapubbakabrāhmaṇo nu kho kiṁ karotī"ti upadhārento āḷāhane
  rodamānaṁ disvā "ayaṁ mayhaṁ pubbe bhesajjamattampi akatvā idāni niratthakaṁ
  āḷāhane rodati, handa naṁ saṁvejetvā kusale patiṭṭhāpessāmī"ti devalokato
  āgantvā maṭṭhakuṇḍalīrūpena rodamāno "hā hā 1- canda, hā hā 1- sūriyā"ti
  bāhā paggayha kandanto pitu samīpe aṭṭhāsi. Atha naṁ brāhmaṇo "ayaṁ maṭṭhakuṇḍalī
  āgato"ti cintetvā gāthāya ajjhabhāsi:-
      [1207] "alaṅkato Maṭṭhakuṇḍalī
                     māladhārī 3- haricandanussado
                     bāhā paggayha kandasi
                     vanamajjhe kiṁ dukkhito tuvan"ti.
      Tattha alaṅkatoti vibhūsito. Maṭṭhakuṇḍalīti sarīrappadesassa aghaṁsanatthaṁ
  mālālatādayo adassetvā maṭṭhākāreneva 4- katakuṇḍalo. Atha vā maṭṭhakuṇḍalīti
  visuddhakuṇḍalo, tāpetvā jātihiṅgulikāya majjitvā dhovitvā sūkaralomena
  majjitakuṇḍaloti attho. Māladhārīti mālaṁ dhārento, pilandhitamāloti attho.
  Haricandanussadoti rattacandanena sabbaso anulittagatto. Kinti pucchāvacanaṁ. Dukkhi-
  toti dukkhappatto. Kiṁ dukkhitoti vā ekameva padaṁ, kena dukkhena dukkhitoti attho.

  *  *  *  *  *  *
  Footnote: 1 Sī.,i. hā 2 Ma. vibhavasampadaṁ
  3 mālābhārī dhamMa.A. 1/2/26 (syā) 4 Sī. maṭṭākāreneva
-------------------------------------------------
[page 382]
      Atha naṁ devaputto āha:-
      [1208] "sovaṇṇamayo Pabhassaro
                     uppanno rathapañjaro mama
                     tassa cakkayugaṁ na vindāmi
                     tena dukkhena jahāmi 1- jīvitan"ti.
      Atha naṁ brāhmaṇo āha:-
      [1209] "sovaṇṇamayaṁ Maṇimayaṁ
                     lohitakamayaṁ atha rūpiyamayaṁ
                     ācikkha 2- me bhaddamāṇava
                     cakkayugaṁ paṭipādayāmi te"ti.
      Taṁ sutvā māṇavo "ayaṁ puttassa bhesajjaṁ akatvā puttapatirūpakaṁ maṁ disvā
  rodanto `suvaṇṇādimayaṁ rathacakkaṁ karomī'ti vadati, hotu niggaṇhissāmi nan"ti
  cintetvā "kīva mahantaṁ me cakkayugaṁ karissasī"ti vatvā "yāva mahantaṁ ākaṅkhasī"ti
  vutte "candimasūriyehi me attho, te me dehī"ti yācanto:-
      [1210] "so Māṇavo tassa pāvadi
                     candasūriyā ubhayettha dissare
                     sovaṇṇamayo ratho mama
                     tena cakkayugena sobhatī"ti.
      Atha naṁ brāhmaṇo āha:-

  *  *  *  *  *  *
  Footnote: 1 Sī. jahissaṁ, i.,ka. jahissāmi 2 i. ācikkhatha
-------------------------------------------------
[page 383]
      [1211] "bālo Kho tvaṁ asi māṇava
                     yo tvaṁ patthayase apatthiyaṁ
                     maññāmi tuvaṁ marissasi
                     na hi tvaṁ lacchasi candasūriye"ti.
      Atha naṁ māṇavo "kiṁ pana paññāyamānassatthāya rodanto bālo hoti,
  udāhu apaññāyamānassā"ti vatvā:-
      [1212] "gamanāgamanampi Dissati
                     vaṇṇadhātu ubhayattha vīthiyā
                     peto 1- kālakato na dissati
                     ko nidha kandataṁ bālyataro"ti.
      Taṁ sutvā brāhmaṇo "yuttaṁ esa vadatī"ti sallakkhetvā:-
      [1213] "saccaṁ Kho vadesi māṇava
                     ahameva kandataṁ bālyataro
                     candaṁ viya dārako rudaṁ
                     petaṁ kālakatābhipatthayin"ti
  vatvā tassa kathāya 2- nissoko hutvā māṇavassa thutiṁ karonto imā gāthā
  abhāsi:-
      [1214] "ādittaṁ Vata maṁ santaṁ ghatasittaṁva pāvakaṁ
              vārinā viya osiñcaṁ 3- sabbaṁ nibbāpaye daraṁ.

  *  *  *  *  *  *
  Footnote: 1 Sī.,ka. peto pana 2 i. tassā gāthāya 3 Ma. osiñci
-------------------------------------------------
[page 384]
      [1215] Abbahī 1- vata me sallaṁ sokaṁ hadayanissitaṁ
              yo me sokaparetassa puttasokaṁ apānudi.
      [1216] Svāhaṁ abbūḷhasallosmi sītibhūtosmi nibbuto
              na socāmi na rodāmi tava sutvāna māṇavā"ti.
      #[1208-10] Tattha rathapañjaroti rathūpatthaṁ. Na vindāmīti na labhāmi.
  Bhaddamāṇavāti ālapanaṁ. Paṭipādayāmīti sampādetvā dadāmi, mā cakkayugābhāvena
  jīvitaṁ pajahīti adhippāyo. Ubhayettha dissareti ubhopi ettha candasūriyā ākāse
  dissanti. Yakāro padasandhikaro, ubhaye etthāti vā padavibhāgo.
     #[1212] Gamanāgamananti divase divase ogamanuggamanavasena candasūriyānaṁ
  gamanañca āgamanañca dissati. "gamanogamanan"tipi Pāḷi, uggamanaṁ ogamanañcāti
  attho. Vaṇṇadhātūti sītibhāvavisiṭṭhā kantabhāvabhāsurā, uṇhabhāvavisiṭṭhā tikkha-
  bhāvabhāsurā ca vaṇṇanibhā. Ubhayatthāti cande ca sūriye cāti dvīsupi vaṇṇadhātu
  dissatīti yojetabbaṁ. Vīthiyāti pavattanavīthiyaṁ ākāse, nāgavīthiyādivīthiyaṁ vā.
  "ubhayetthā"tipi Pāṭho, ubhaye 2- etthāti padavisandhi. Bālyataroti bālataro
  atisayena bālo.
     #[1213] Imaṁ pana kathaṁ sutvā "alabbhanīyavatthuṁ vatāhaṁ patthetvā kevalaṁ
  sokagginā dayhāmi, 3- kiṁ me niratthakena anayabyasanenā"ti paṭisaṅkhāne aṭṭhāsi.
  Atha devaputto maṭṭhakuṇḍalīrūpaṁ paṭisaṁharitvā attano dibbarūpeneva aṭṭhāsi,
  brāhmaṇo pana taṁ anoloketvā 4- māṇavavohāreneva voharanto "saccaṁ kho
  vadesi māṇavā"tiādimāha. Tattha candaṁ viya dārako rudanti candaṁ abhipatthayaṁ

  *  *  *  *  *  *
  Footnote: 1 i. abbuḷhi 2 i. ubhayā 3 Sī. ādayhāmi 4 Ma. anuviloketvā
-------------------------------------------------
[page 385]
  Rudanto dārako viyāti attho. Kālakatābhipatthayinti kālakataṁ abhipatthayiṁ.
  "abhipatthayan"tipi Pāṭho.
     #[1214-5] Ādittanti sokagginā ādittaṁ. Nibbāpaye daranti nibbāpayi
  darathaṁ sokapariḷāhaṁ. Abbahīti uddhari. 1-
      Atha brāhmaṇo sokaṁ vinodetvā attano upadesadāyakaṁ dibbarūpena ṭhitaṁ
  disvā "ko nāma tvan"ti pucchanto:-
      [1217] "devatā Nusi gandhabbo adu sakko purindado
              ko vā tvaṁ kassa vā putto kathaṁ jānemu taṁ mayan"ti.
  Gāthamāha. 2- Sopi tassa:-
      [1218] "yañca Kandasi yañca rodasi
                      puttaṁ āḷāhane sayaṁ dahitvā
                      svāhaṁ kusalaṁ karitvā kammaṁ
                      tidasānaṁ sahabyataṁ gato"ti
  attānaṁ kathesi. 3- Tattha yañca kandasi yañca rodasīti yaṁ tava puttaṁ maṭṭhakuṇḍaliṁ
  uddissa rodasi, assūni muñcasi.
      Atha naṁ brāhmaṇo āha:-
      [1219] "appaṁ Vā bahuṁ vā nāddasāma
                     dānaṁ dadantassa sake agāre
                     uposathakammaṁ vā tādisaṁ
                     kena kammena gatosi devalokan"ti.

  *  *  *  *  *  *
  Footnote: 1 ka. abbuhi uddhari 2 chaṂa. āha 3 ka. byākāsi
-------------------------------------------------
[page 386]
      Tattha "uposathakammaṁ vā tādisaṁ nāddasāmā"ti yojanā. Atha naṁ māṇavo
  āha:-
      [1220] "ābādhikohaṁ Dukkhito gilāno
                       āturarūpomhi sake nivesane
                       buddhaṁ vigatarajaṁ vitiṇṇakaṅkhaṁ
                       addakkhiṁ sugataṁ anomapaññaṁ.
      [1221] Svāhaṁ muditamano pasannacitto
                       añjaliṁ akariṁ tathāgatassa
                       tāhaṁ kusalaṁ karitvāna kammaṁ
                       tidasānaṁ sahabyataṁ gato"ti.
     #[1220-21] Tattha ābādhikoti ābādhasamaṅgī. Dukkhitoti teneva ābādhika-
  bhāvena jātadukkho. Gilānoti gilāyamānoti attho. Āturarūpoti dukkhavedanā-
  bhitunnakāyo. Vigatarajanti vigatarāgādirajaṁ. Vitiṇṇakaṅkhanti sabbaso saṁsayānaṁ
  samucchinnattā tiṇṇavicikicchaṁ. Anomapaññanti paripuṇṇapaññaṁ, sabbaññunti
  attho. Akarinti akāsiṁ. Tāhanti taṁ ahaṁ.
      Evaṁ tasmiṁ kathenteyeva 1- brāhmaṇassa sakalasarīraṁ pītiyā paripūri. So taṁ
  pītiṁ pavedento:-
      [1222] "acchariyaṁ Vata abbhutaṁ vata
                      añjalikammassa ayamīdiso vipāko
                      ahampi muditamano pasannacitto
                      ajjeva buddhaṁ saraṇaṁ vajāmī"ti āha.

  *  *  *  *  *  *
  Footnote: 1 Sī. kathente kathenteyeva
-------------------------------------------------
[page 387]
      Tattha anabhiṇhappavattitāya accharaṁ paharituṁ yogganti 1- acchariyaṁ, abhūta-
  pubbatāya abbhutaṁ. Ubhayenapi vimhayāvahataṁyeva dassetvā 2- "ahampi muditamano
  pasannacitto, ajjeva buddhaṁ saraṇaṁ vajāmī"ti āha.
      Atha naṁ devaputto saraṇagamane sīlasamādāne ca niyojento:-
      [1223] "ajjeva Buddhaṁ saraṇaṁ vajāhi
                     dhammañca saṁghañca pasannacitto
                     tatheva sikkhāya padāni pañca
                     akhaṇḍaphullāni samādiyassu.
      [1224] Pāṇātipātā viramassu khippaṁ
                     loke adinnaṁ parivajjayassu
                     amajjapo mā 3- ca musā bhaṇāhi
                     sakena dārena na hohi tuṭṭho"ti
  gāthādvayamāha.
     #[1223] Tattha tathevāti yathā pasannacitto "sammāsambuddho bhagavā"ti
  buddhaṁ saraṇaṁ vajesi, tatheva "svākkhāto dhammo, suppaṭipanno saṁgho"ti pasannacitto
  dhammañca saṁghañca saraṇaṁ vajāhi. Yathā vā pasannacitto ratanattayaṁ saraṇaṁ vajesi,
  tatheva "ayaṁ ekaṁsato diṭṭheva dhamme abhisamparāyañca hitasukhāvaho"ti pasanna-
  citto sikkhāya adhisīlasikkhāya padāni koṭṭhāsabhūtāni adhicittādhipaññāsikkhāya vā
  upāyabhūtāni pañcasīlāni avikopanato ca asaṅkilissanato ca akhaṇḍaphullāni
  samādiyassu, samādāya vattassūti attho.

  *  *  *  *  *  *
  Footnote: 1 Ma. accharāpaharaṇayogganti 2 i. dasseti 3 Ma. no
-------------------------------------------------
[page 388]
      Evaṁ devaputtena saraṇagamane sīlasamādāne ca niyojito brāhmaṇo tassa
  vacanaṁ sirasā sampaṭicchanto:-
      [1225] "atthakāmosi Me yakkha hitakāmosi devate
              karomi tuyhaṁ vacanaṁ tvamasi ācariyo mamā"ti
  gāthaṁ vatvā tattha patiṭṭhahanto:-
      [1226] "upemi Saraṇaṁ buddhaṁ dhammañcāpi anuttaraṁ
              saṁghañca naradevassa gacchāmi saraṇaṁ ahaṁ.
      [1227] Pāṇātipātā viramāmi khippaṁ
                      loke adinnaṁ parivajjayāmi
                      amajjapo no ca musā bhaṇāmi
                      sakena dārena ca homi tuṭṭho"ti
  gāthādvayamāha. Tampi suviññeyyameva.
      Tato devaputto "kataṁ mayā brāhmaṇassa kattabbayuttakaṁ, idāni sayameva
  bhagavantaṁ upasaṅkamissatī"ti tattheva antaradhāyi. Brāhmaṇopi kho bhagavati sañjāta-
  pasādabahumāno devatāya ca codiyamāno "samaṇaṁ gotamaṁ upasaṅkamissāmī"ti
  vihārābhimukho gacchati. Taṁ disvā mahājano "ayaṁ brāhmaṇo ettakaṁ kālaṁ tathāgataṁ
  anupasaṅkamitvā ajja puttasokena upasaṅkamati, kīdisī nu kho dhammadesanā bhavissatī"ti
  taṁ anubandhi.
      Brāhmaṇo bhagavantaṁ upasaṅkamitvā paṭisanthāraṁ katvā evamāha "sakkā
  nu kho bho gotama kiñci dānaṁ adatvā sīlaṁ vā arakkhitvā kevalaṁ tumhesu
  pasādamattena sagge nibbattitun"ti. "nanu Brāhmaṇa ajja paccūsavelāyaṁ
-------------------------------------------------
[page 389]
  Maṭṭhakuṇḍalinā devaputtena attano devalokūpapattikāraṇaṁ tuyhaṁ kathitan"ti bhagavā
  avoca. Tasmiṁ khaṇe maṭṭhakuṇḍalīdevaputto saha vimānena āgantvā dissamānarūpo
  vimānato oruyha bhagavantaṁ abhivādetvā añjaliṁ paggayha ekamanataṁ aṭṭhāsi. Atha
  bhagavā tassaṁ parisati tena devaputtena katasucaritaṁ kathetvā parisāya cittakallataṁ
  ñatvā sāmukkaṁsikaṁ dhammadesanaṁ akāsi, desanāpariyosāne devaputto ca brāhmaṇo
  ca sannipatitaparisā cāti caturāsītiyā pāṇasahassānaṁ dhammābhisamayo ahosīti.
                     Maṭṭhakuṇḍalīvimānavaṇṇanā niṭṭhitā.
                     ------------------------
                      84. 10. Serīsakavimānavaṇṇanā
      suṇotha yakkhassa ca vāṇijāna cāti serīsakavimānaṁ. 1- Tassa kā uppatti?
  bhagavati parinibbute āyasmā kumārakassapo pañcahi bhikkhusatehi saddhiṁ setabyanagaraṁ
  sampatto tattha pāyāsirājaññaṁ attano santikaṁ upagataṁ viparītaggāhato vivecetvā
  sammādassane patiṭṭhāpesi, so tato paṭṭhāya puññapasuto hutvā samaṇabrāhmaṇānaṁ
  dānaṁ dento tattha akataparicayatāya asakkaccaṁ dānaṁ datvā aparabhāge kālaṁ
  katvā cātumahārājikabhavane suññe serīsake 2- vimāne nibbatti.
      Atīte kira kassapassa bhagavato kāle eko khīṇāsavatthero aññatarasmiṁ
  gāme piṇḍāya caritvā bahigāme devasikaṁ ekasmiṁ padese bhattakiccaṁ akāsi.
  Taṁ disvā eko gopālako "ayyo sūriyātapena kilamatī"ti pasannacitto catūhi
  sirīsathamkehi sākhāmaṇḍapaṁ katvā adāsi, maṇḍapassa samīpe sirīsarukkhaṁ ropesīti
  ca vadanti. So kālaṁ katvā teneva puññakammena cātumahārājikesu nibbatti,

  *  *  *  *  *  *
  Footnote: 1 Sī. serissakavimānaṁ 2 Sī. serissake
-------------------------------------------------
[page 390]
  Tassa purimakammassa sūcakaṁ vimānadvāre sirīsavanaṁ nibbatti vaṇṇagandhasampannehi
  pupphehi sabbakālaṁ upasobhamānaṁ, tena taṁ vimānaṁ "serīsakan"ti paññāyittha. So ca
  devaputto ekaṁ buddhantaraṁ devesu ceva manussesu ca saṁsaranto imasmiṁ buddhuppāde
  yasattherassa catūsu vimalādīsu gihisahāyesu gavampati 1- nāma hutvā bhagavato
  dhammadivāvihāraṁ gacchati.
      So aparabhāge pāyāsidevaputtaṁ tattha disvā "kosi tvaṁ āvuso"ti pucchitvā
  tena "ahaṁ bhante pāyāsirājañño idhūpapanno"ti vutte "nanu tvaṁ micchādiṭṭhiko
  viparītadassano kathamidhūpapanno"ti āha. Atha naṁ pāyāsidevaputto "ayyenamhi
  kumārakassapattherena micchādassanato vivecito, puññakiriyānaṁ asakkaccakāritāya 2- pana
  suññe vimāne nibbatto, sādhu bhante manussalokaṁ gatakāle mama parijanassa
  ārocetha `pāyāsirājañño asakkaccaṁ dānaṁ datvā suññaṁ serīsakavimānaṁ 3- upapanno,
  tumhe pana sakkaccaṁ puññāni katvā tatrūpapattiyā cittaṁ paṇidahathā"ti. Thero
  tassānukampāya tathā akāsi. Tepi therassa vacanaṁ sutvā tathā cittaṁ paṇidhāya
  puññāni katvā serīsake vimāne nibbattiṁsu. Serīsakadevaputtaṁ pana vessavaṇa-
  mahārājā marubhūmiyaṁ chāyūdakarahite magge maggapaṭipannānaṁ manussānaṁ amanussa-
  paripanthamocanatthaṁ maggarakkhakaṁ ṭhapesi.
      Atha aparena samayena aṅgamagadhavāsino vāṇijā sakaṭasahassaṁ bhaṇḍassa pūretvā
  sindhusovīradesaṁ gacchantā marukantāre divā uṇhabhayena maggaṁ appaṭipajjitvā
  rattiṁ nakkhattasaññāya maggaṁ paṭipajjiṁsu. Te maggamūḷhā hutvā aññaṁ disaṁ agamaṁsu,
  tesaṁ antare eko upāsako ahosi saddho pasanno sīlasampanno arahattappattiyā

  *  *  *  *  *  *
  Footnote: 1 Sī. gavampatī 2 ka. puññakiriyāya asakkacca katāya 3 Sī. suññe serīsakavimāne
-------------------------------------------------
[page 391]
  Upanissayasampanno mātāpitūnaṁ upaṭṭhānatthaṁ vaṇijjāya gato. Taṁ anuggaṇhanto
  serīsakadevaputto saha vimānena attānaṁ dassesi. Dassetvā ca pana "kasmā
  tumhe imaṁ chāyūdakarahitaṁ vālukākantāraṁ paṭipannā"ti pucchi. Te cassa tattha
  attano āgatappakāraṁ kathesuṁ, tadatthadīpanā devaputtassa ca vāṇijānañca
  vacanapaṭivacanagāthā honti. Ādito pana dve gāthā tāsaṁ sambandhadassanatthaṁ
  dhammasaṅgāhakehi ṭhapitā:-
      [1228] "suṇotha Yakkhassa ca vāṇijāna ca
                       samāgamo yattha tadā ahosi
                       yathā kathaṁ itaritarena cāpi
                       subhāsitaṁ tañca suṇātha sabbe.
      [1229] Yo so ahu rājā pāyāsi nāma 1-
                       bhummānaṁ sahabyagato yasassī
                       so modamānova sake vimāne
                       amānuso mānuse ajjhabhāsī"ti.
     #[1228-9] Tattha suṇothāti savanāṇattikavacanaṁ. Yaṁ mayaṁ idāni bhaṇāma,
  tañca 2- suṇothāti. Yakkhassāti devassa. Devo hi manussānaṁ ekaccānaṁ devānañca
  pūjanīyabhāvato "yakkho"ti vuccati. Apica sakkopi cattāro mahārājānopi vessavaṇa-
  pārisajjāpi purisopi "yakkho"ti vuccati. Tathā hi "atibāḷhaṁ kho ayaṁ yakkho
  pamatto viharati, yannūnāhaṁ imaṁ yakkhaṁ saṁvejeyyan"tiādīsu 3- sakko "yakkho"ti
  vutto. "cattāro Yakkhā khaggahatthā"tiādīsu mahārājāno. "santi Hi bhante uḷārā
  yakkhā bhagavato appasannā"tiādīsu 4- vessavaṇapārisajjā. "ettāvatā Yakkhassa

  *  *  *  *  *  *
  Footnote: 1 Sī. nāmo 2 chaṂa. ca-saddo na dissati
  3 Maṃūla. 12/393/350 4 dī.pā. 11/276/169
-------------------------------------------------
[page 392]
  Suddhī"tiādīsu 1- puriso. Idha pana vessavaṇapārisajjo adhippeto. Vāṇijāna
  cāti gāthābandhasukhatthaṁ anunāsikalopaṁ katvā vuttaṁ. Samāgamoti samodhānaṁ. Yatthāti
  yasmiṁ vaṇṇupathe. Tadāti tasmiṁ maggamūḷhā hutvā gamanakāle. Itaritarena
  cāpīti itarītarañcāpi, idaṁ yathāti iminā yojetabbaṁ. Ayaṁ hettha attho:-
  serīsakadevaputtassa vāṇijānañca tadā yattha samāgamo ahosi, taṁ suṇātha, yathā
  vāpi tehi aññamaññaṁ subhāsitaṁ sulapitaṁ kathaṁ pavattitaṁ, tañca sabbe ohitacittā
  suṇāthāti. Bhummānanti bhummadevānaṁ.
      Idāni yakkhassa pucchāgāthāyo honti:-
      [1230] "vaṅke Araññe amanussaṭṭhāne
                      kantāre appodake appabhakkhe
                      suduggame vaṇṇupathassa majjhe
                      vaṅkaṁbhayā 2- naṭṭhamanā manussā.
      [1231] Nayidha phalā mūlamayā ca santi
                      upādānaṁ natthi kuto'dha bhakkho
                      aññatra paṁsūhi ca vālukāhi ca
                      tattāti uṇhāhi ca dāruṇāhi ca.
      [1232] Ujjaṅgalaṁ tattamivaṁ kapālaṁ
                      anāyasaṁ paralokena tulyaṁ
                      luddānamāvāsamidaṁ purāṇaṁ
                      bhūmippadeso abhisattarūPo.

  *  *  *  *  *  *
  Footnote: 1 khu.su. 25/483/425 2 Ma. dhaṅkaṁbhayā
-------------------------------------------------
[page 393]
      [1233] Atha tumhe kena vaṇṇena
                      kimāsamānā imaṁ padesaṁ hi
                      anupaviṭṭhā sahasā samecca
                      lobhā bhayā atha vā sampamūḷhā"ti.
     #[1230] Tattha vaṅketi saṁsayaṭṭhāne. Yattha paviṭṭhānaṁ "jīvissāma nu kho,
  marissāma nu kho"ti jīvite saṁsayo hoti, tādise araññe. Amanussaṭṭhāneti amanussānaṁ
  pisācādīnaṁ sañcaraṇaṭṭhāne, manussānaṁ vā agocaraṭṭhāne. Kantāreti nirudake iriṇe,
  kaṁ tārenti nayanti etthāti hi kantāro, udakaṁ gahetvā taritabbaṭṭhānaṁ. Tenāha
  "appodake"ti. Appasaddo hettha abhāvattho "appiccho appanigghoso"tiādīsu 1-
  viya. Vaṇṇupathassa majjheti vālukākantāramajjheti attho. Vaṅkaṁbhayāti vaṅkehi
  bhītā. Vaṅkehi bhayaṁ etesanti "vaṅkabhayā"ti 2- vattabbe gāthāsukhatthaṁ sānunāsikaṁ
  katvā "vaṅkaṁbhayā"ti vuttaṁ. Idañca vālukākantārapavesanato pubbe tesaṁ uppannabhayaṁ
  sandhāya vuttaṁ. Naṭṭhamanāti maggasativippavāsena naṭṭhamānasā, maggamūḷhāti attho.
  Manussāti tesaṁ ālapanaṁ.
     #[1231] Idhāti imasmiṁ marukantāre. Phalāti ambajambutāla-
  nāḷikerādiphalāni na santīti yojanā. Mūlamayā cāti mūlāniyeva mūlamayā, vallikandādīni
  sandhāya vadati. Upādānaṁ natthīti kiñcāpi kiñci bhakkhaṁ natthi, upādānaṁ vā
  indhanaṁ, aggissa indhanamattampi natthi, kuto kena kāraṇena idha marukantāre
  bhakkho siyāti attho. Yaṁ pana atthi tattha, taṁ dassetuṁ "aññatra paṁsūhī"tiādi
  vuttaṁ.

  *  *  *  *  *  *
  Footnote: 1 aṅ.aṭṭhaka. 23/93,113/157,221 (syā), vi.cūḷa. 7/456/300
  2 Ma. dhaṅkaṁbhayāti dhaṅkehi bhītā, dhaṅkehi kākehi bhayaṁ etesanti dhaṅkabhayāti
-------------------------------------------------
[page 394]
     #[1232] Ujjaṅgalanti jaṅgalaṁ vuccati lūkhadhūsaro anudako bhūmippadeso, taṁ
  pana ṭhānaṁ jaṅgalatopi ukkaṁsena jaṅgalanti āha "ujjaṅgalan"ti. Tenāha "tattamivaṁ
  kapālan"ti tattaṁ ayokapālasadisanti attho. Gāthāsukhatthañcettha sānunāsikaṁ katvā
  vuttaṁ. Tattamiva icceva daṭṭhabbaṁ. Anāyasanti natthi ettha āyo sukhanti anāyaṁ,
  tato eva jīvitaṁ sīyati vināsetīti anāyasaṁ. Atha vā na āyasanti 1- anāyasaṁ.
  Paralokenāti narakena tulyaṁ. Narakaṁ hi sattānaṁ ekantānatthatāya parabhūto paṭisattubhūto
  lokoti visesato "paraloko"ti vuccati, samantato ayomayattā āyasañca, idaṁ
  pana tadabhāvato anāyasaṁ, mahato dukkhassa uppattiṭṭhānatāya paralokasadisanti
  dasseti, "anassayan"ti ca keci paṭhanti, sukhassa appatiṭṭhānabhūtanti attho.
  Luddānamāvāsamidaṁ purāṇanti idaṁ ṭhānaṁ cirakālato paṭṭhāya luddānaṁ dāruṇānaṁ
  pisācādīnaṁ āvāsabhūtaṁ. Abhisattarūpoti "evaṁ lūkho ghorākāro hotū"ti porāṇehi
  isīhi sapitasadiso, dinnasapo viyāti attho.
     #[1233] Kena vaṇṇenāti kena kāraṇena. Kimāsamānāti kiṁ paccā-
  sīsantā. 2- Hīti nipātamattaṁ. "padesampī"ti Ca paṭhanti, imampi nāma padesanti
  attho. Sahasā sameccāti sahasā ādīnavānisaṁse avicāretvā samavāyena anupaviṭṭhā
  sappaviṭṭhā. Lobhā bhayā atha vā kenaci anatthakāmena palobhitā 3- lobhato kenaci
  amanussādinā 4- paripātitā bhayā vā. Atha vā sampamūḷhāti maggavippanaṭṭhā imaṁ
  padesaṁ anupaviṭṭhāti yojanā.
      Idāni vāṇijā āhaṁsu:-
      [1234] Magadhesu aṅgesu ca satthavāhā
                     āropayitvā paṇiyaṁ puthuttaṁ

  *  *  *  *  *  *
  Footnote: 1 Sī. na āyusanti 2 Sī. paccāsiṁsantā 3 Sī.,i. patāritā 4 Ma. amanussādīhi
-------------------------------------------------
[page 395]
                     Te yāmase sindhusovīrabhūmiṁ
                     dhanatthikā uddayaṁ patthayānā.
      [1235] Divā pipāsaṁ'nadhivāsayantā
                     yoggānukampañca samekkhamānā
                     etena vegena āyāmasabbe
                     rattiṁ maggaṁ paṭipannā vikāle.
      [1236] Te duppayātā aparaddhamaggā
                     andhākulā vippanaṭṭhā araññe
                     suduggame vaṇṇupathassa majjhe
                     disaṁ na jānāma pamūḷhacittā.
      [1237] Idañca disvāna adiṭṭhapubbaṁ
                     vimānaseṭṭhañca tvañca yakkha
                     tatuttariṁ jīvitamāsamānā
                     disvā patītā sumanā udaggā"ti.
     #[1234] Tattha magadhesu aṅgesu ca satthavāhāti magadharaṭṭhe ca aṅgaraṭṭhe
  ca jātā saṁvaḍḍhā taṁnivāsino satthe satthassa ca vāhanakā satthakā ceva
  satthasāmikā ca. Paṇiyanti bhaṇḍaṁ. Teti te mayaṁ. Yāmaseti gacchāMa. Sindhusovīrabhūminti
  sindhudesaṁ sovīradesañca. Uddayanti ānisaṁsaṁ atirekalābhaṁ.
     #[1235] Anadhivāsayantāti adhivāsetuṁ asakkontā. Yoggānukampanti
  goṇādīnaṁ sattānaṁ anuggahaṁ. Etena vegenāti iminā javena, yena tava 1-

  *  *  *  *  *  *
  Footnote: 1 i. tvaṁ
-------------------------------------------------
[page 396]
  Dassanato pubbe āyāma āgatamha. Rattiṁ maggaṁ paṭipannāti rattiyaṁ maggaṁ paṭipannā.
  Vikāleti akāle avelāyaṁ.
     #[1236] Duppayātāti duṭṭhu payātā apathe gatā, tato eva aparaddhamaggā.
  Andhākulāti andhā viya ākulā, maggajānanasamatthassa paññācakkhuno abhāvena
  andhā, tato eva ākulā, vippanaṭṭhā ca maggasammūḷhatāya. Disanti
  gantabbadisaṁ, yassaṁ disāyaṁ sindhusovīradeso, taṁ disaṁ. Pamūḷhacittāti
  disāsaṁsayasumūḷhacittā. 1-
     #[1237] Tvañcāti tuvañca. Yakkhāti ālapanaṁ. Tatuttariṁ jīvitamāsamānāti
  yo "ito paraṁ amhākaṁ jīvitaṁ natthī"ti jīvitasaṁsayo uppanno, idāni tato
  uttarimpi jīvitaṁ āsīsantā. Disvāti dassanahetu. Patītāti pahaṭṭhā. Sumanāti
  somanassappattā. Udaggāti udaggāya pītiyā 2- udaggacittā.
      Evaṁ vāṇijehi attano pavattiyā pakāsitāya puna devaputto dvīhi gāthāhi
  pucchi:-
      [1238] "pāraṁ Samuddassa imañca 3- vaṇṇuṁ
                    vettācaraṁ saṅkupathañca maggaṁ
                    nadiyo pana pabbatānañca duggā
                    puthuddisā gacchatha bhogahetu.
      [1239] Pakkhandiyāna vijitaṁ paresaṁ
                    verajjake mānuse pekkhamānā
                    yaṁ vo sutaṁ vā atha vāpi diṭṭhaṁ
                    accherakaṁ taṁ vo suṇoma tātā"ti.

  *  *  *  *  *  *
  Footnote: 1 Ma. satipamūḷhacittā 2 Sī. odaggiyapītiyā 3 Sī.,i. idañca
-------------------------------------------------
[page 397]
      Tassattho:- pāraṁ samuddassāti samuddassa paratīraṁ imañca īdisaṁ vaṇṇuṁ
  vaṇṇupathaṁ vettalatā bandhitvā ācaritabbato vettācaraṁ maggaṁ, saṅkuke khāṇuke
  koṭṭetvā gantabbato saṅkupathaṁ maggaṁ, nadiyo pana candabhāgādikā pabbatānañca
  visamappadesāti evaṁ duggā puthuddisā bhoganimittaṁ gacchatha, evaṁ gacchantā ca
  pakkhandiyāna pakkhanditvā anupavisitvā paresaṁ rājūnaṁ vijitaṁ tattha verajjake
  videsavāsike mānuse 1- pekkhamānā gacchatha, evaṁbhūtehi vo tumhehi yaṁ sutaṁ vā
  atha vā diṭṭhiṁ vā accherakaṁ acchariyaṁ, taṁ vo santike tātā vāṇijā suṇomāti
  attano vimānassa acchariyabhāvaṁ tehi kathāpetukāmo pucchati.
      Evaṁ devaputtena puṭṭhā vāṇijā āhaṁsu:-
      [1240] "itopi Accherataraṁ kumāra
                    na no sutaṁ vā atha vāpi diṭṭhaṁ
                    atītamānusakameva sabbaṁ
                    disvā na tappāma anomavaṇṇaṁ.
      [1241] Vehāyasaṁ pokkharañño savanti
                    pahūtamalyā bahupuṇḍarīkā
                    dumā cime niccaphalūpapannā
                    atīva gandhā surabhiṁ pavāyanti.
      [1242] Veḷūriyathambhā satamussitāse
                    silāpavāḷassa ca āyataṁsā
                    masāragallā sahalohitaṅgā
                    thambhā ime jotirasāmayāse.

  *  *  *  *  *  *
  Footnote: 1 chaṂa. manusse
-------------------------------------------------
[page 398]
      [1243] Sahassathambhaṁ atulānubhāvaṁ
                    tesū'pari sādhumidaṁ vimānaṁ
                    ratanantaraṁ kañcanavedimissaṁ
                    tapanīyapaṭṭehi ca sādhuchannaṁ.
      [1244] Jambonaduttattamidaṁ sumaṭṭho
                    pāsādasopānaphalūpapanno
                    daḷho ca vaggu ca susaṅgato ca 1-
                    atīva nijjhānakhamo manuñño.
      [1245] Ratanantarasmiṁ bahuannapānaṁ
                    parivārito accharāsaṅgaṇena
                    murajāalambaratūriyaghuṭṭho 2-
                    abhivanditosi thutivandanāya.
      [1246] So modasi nārigaṇappabodhano
                    vimānapāsādavare manorame
                    acintiyo sabbaguṇūpapanno
                    rājā yathā vessavaṇo naḷinyā.
      [1247] Devo nu āsi udavāsi yakkho
                    udāhu devindo manussabhūto
                    pucchanti taṁ vāṇijā satthavāhā
                    ācikkha ko nāma tuvaṁsi yakkho"ti.

  *  *  *  *  *  *
  Footnote: 1 Sī. vaggu sumukho susaṅgato 2 ka....ṭuriyasaṅghuṭṭho
-------------------------------------------------
[page 399]
     #[1240-2] Tattha kumārāti paṭhamavaye ṭhitattā devaputtaṁ ālapati. Sabbanti
  devaputtaṁ tassa vimānapaṭibaddhañca sandhāya vadati. Pokkharaññoti pokkharaṇiyo.
  Satamussitāseti sataratanubbedhā. Silāpavāḷassāti silāya pavāḷassa ca, silāmayā 1-
  pavāḷamayāti attho. Āyataṁsāti dīghaṁsā. Atha vā āyatā hutvā aṭṭhasoḷasa-
  duvattiṁsādiaṁsavanto.
     #[1243] Tesū'parīti tesaṁ thambhānaṁ upari. Sādhumidanti sundaraṁ idaṁ tava
  vimānaṁ. Ratanantaranti ratanantaravantaṁ, bhittithambhasopānādīsu nānāvidhehi aññehi
  ratanehi yuttaṁ. Kañcanavedimissanti suvaṇṇamayāya vedikāya sahitaṁ parikkhittaṁ.
  Tapanīyapaṭṭehi ca sādhuchannanti tapanīyamayehi anekaratanamayehi ca chadanehi tattha
  tattha suṭṭhu chāditaṁ.
     #[1244] Jambonaduttattamidanti idaṁ tava vimānaṁ yebhuyyena uttattajambunada-
  bhāsuraṁ. Sumaṭṭho pāsādasopānaphalūpapannoti tassa ca so so padeso sumaṭṭho
  suṭṭhu majjito. Tehi tehi anantarapāsādehi sopānavisesehi ramaṇīyehi phalakehi
  ca yutto. Daḷhoti thiro. Vaggūti abhirūpo samuggato. 2- Susaṅgatoti suṭṭhu
  saṅgatāvayavo aññamaññānurūpapāsādāvayavo. Atīva nijjhānakhamoti pabhassarabhāvepi
  ativiya olokanakkhamo. Manuññoti manoramo.
     #[1245] Ratanantarasminti ratanamaye, ratanabhūte vā sārabhūte vimānassa
  abbhantare. Bahuannapānanti pesalaṁ pahūtaṁ annañca pānañca vijjati, upalabbhatīti
  adhippāyo. Murajāalambaratūriyaghuṭṭhoti mudiṅgānaṁ ālambarānaṁ avasiṭṭhatūriyānañca
  saddehi niccaghosito. Abhivanditosīti namassito, thomito vā asi. Tenāha
  "thutivandanāyā"ti.

  *  *  *  *  *  *
  Footnote: 1 Sī.,i. phalikasilāmayā 2 Sī. sumukho
-------------------------------------------------
[page 400]
     #[1246] Acintiyoti acinteyyānubhāvo. Naḷinyāti evaṁ nāmake kīḷanaṭ-
  ṭhāne yathā vessavaṇo mahārājā, evaṁ tvaṁ modasīti yojanā. 1-
     #[1247] Āsīti asi bhavasi. Devindoti sakko devarājā. Manussabhūtoti
  manussesu bhūto manussajātiko. Yakkhoti devādibhāvaṁ pucchitvāpi yakkhabhāvaṁ
  āsaṅkantā vadanti.
      Idāni so devaputto attānaṁ jānāpento:-
      [1248] "serīsako Nāma ahamhi 2- yakkho
                   kantāriyo vaṇṇupathamhi gutto
                   imaṁ padesaṁ abhipālayāmi
                   vacanakaro vessavaṇassa rañño"ti.
  Āha. 3- Tattha ahamhi yakkhoti ahaṁ yakkho amhi. Kantāriyoti ārakkhaṇatthaṁ
  kantāre niyutto. Guttoti gopako. Tenāha "abhipālayāmī"ti.
      Idāni vāṇijā tassa kammādīni pucchantā āhaṁsu:-
      [1249] "adhiccaladdhaṁ Pariṇāmajaṁ te
                   sayaṁkataṁ udāhu devehi dinnaṁ
                   pucchanti taṁ vāṇijā satthavāhā
                   kathaṁ tayā laddhamidaṁ manuññan"ti.
      Tattha adhiccaladdhanti adhiccasamuppattikaṁ, yadicchakaṁ laddhanti attho. Pariṇāmajaṁ
  teti niyatisaṅgatibhāvapariṇataṁ, kālapariṇataṁ vā. Sayaṁkatanti tayā sayameva kataṁ,

  *  *  *  *  *  *
  Footnote: 1 Sī. dasseti 2 Sī. ahampi 3 ka. gāthamāha
-------------------------------------------------
[page 401]
  Deviddhiyā tayā sayameva nibbattitanti attho. Udāhu devehi dinnanti tayā
  ārādhitehi devehi pasādavasena nissaṭṭhaṁ.
      Idāni devaputto caturopi pakāre paṭikkhipitvā puññameva apadisanto:-
      [1250] "nādhiccaladdhaṁ Na pariṇāmajaṁ me
                       na sayaṁkataṁ na hi devehi dinnaṁ
                       sakehi kammehi apāpakehi
                       puññehi me laddhamidaṁ manuññan"ti.
  Gāthamāha.
      Taṁ sutvā vāṇijā puna "nādhiccaladdhan"ti gāthāyaṁ puññādhikameva te
  caturo pakāre āropetvā puññassa ca sarūpaṁ pucchiṁsu:-
      [1251] "kiṁ Te vataṁ kiṁ pana brahmacariyaṁ
                       kissa suciṇṇassa ayaṁ vipāko
                       pucchanti taṁ vāṇijā satthavāhā
                       kathaṁ tayā laddhamidaṁ vimānan"ti.
      Tattha vatanti vatasamādānaṁ. Brahmacariyanti seṭṭhacariyaṁ.
      Puna devaputto te paṭikkhipitvā attānaṁ yathūpacitaṁ puññañca
  dassento:-
      [1252] "mamaṁ Pāyāsīti ahu samaññā
                       rajjaṁ yadā kārayiṁ kosalānaṁ
                       natthikadiṭṭhi kadariyo pāpadhammo
                       ucchedavādī ca tadā ahosiṁ.
-------------------------------------------------
[page 402]
      [1253] Samaṇo ca kho āsi kumārakassapo
                       bahussuto cittakathī uḷāro
                       so me tadā dhammakathaṁ abhāsi 1-
                       diṭṭhivisūkāni vinodayī me.
      [1254] Tāhaṁ tassa 2- dhammakathaṁ suṇitvā
                       upāsakattaṁ paṭivedayissaṁ
                       pāṇātipātā virato ahosiṁ
                       loke adinnaṁ parivajjayissaṁ
                       amajjapo no ca musā abhāṇiṁ
                       sakena dārena ca ahosiṁ tuṭṭho.
      [1255] Taṁ me vataṁ taṁ pana brahmacariyaṁ
                       tassa suciṇṇassa ayaṁ vipāko
                       teheva kammehi apāpakehi
                       puññehi me laddhamidaṁ vimānan"ti.
  Āha. Taṁ suviññeyyameva.
      Atha vāṇijā devaputtaṁ vimānañcassa paccakkhato disvā kammaphalaṁ saddahitvā
  attano kammaphale saddhaṁ pavedentā:-
      [1256] "saccaṁ Kirāhaṁsu narā sapaññā
                       anaññathā vacanaṁ paṇḍitānaṁ
                       yahiṁ yahiṁ gacchati puññakammo
                       tahiṁ tahiṁ modati kāmakāmī.

  *  *  *  *  *  *
  Footnote: 1 Sī. akāsi 2 Ma. tāhaṁ
-------------------------------------------------
[page 403]
      [1257] Yahiṁ yahiṁ sokapariddavo ca
                       vadho ca bandho ca parikkileso
                       tahiṁ tahiṁ gacchati pāpakammo
                       na muccati duggatiyā kadācī"ti.
  Gāthādvayaṁ avocuṁ. Tattha sokapariddavoti soko ca paridevo 1- ca. Parikkilesoti vuttā
  anaṭṭhuppatti.
      Evaṁ tesu kathentesuyeva vimānadvāre sirīsarukkhato paripākena muttabandhanā
  paripakkā sipāṭikā pati, tena devaputto saparijano domanassappatto ahosi.
  Taṁ disvā vāṇijā:-
      [1258] "sammūḷharūpova Jano ahosi
                       asmiṁ muhutte kalalīkatova
                       janassimassa tuyhañca kumāra
                       appaccayo kena nu kho ahosī"ti.
  Gāthamāhaṁsu. Tattha sammūḷharūpovāti sokavasena sabbaso mūḷhasabhāvo viya. Janoti
  devajano. Asmiṁ muhutteti imasmiṁ muhuttamatte. Kalalīkatoti kalalaṁ viya kato,
  kalalanissitaudakībhūto viya āviloti adhippāyo. Janassimassa tuyhañcāti imassa tava
  parijanassa tuyhañca. Appaccayoti domanassaṁ.
      Taṁ sutvā devaputto:-
      [1259] "ime Ca sirīsavanā 2- tātā
                       dibbā gandhā surabhī sampavanti

  *  *  *  *  *  *
  Footnote: 1 Sī. pariddavo 2 Sī. ime sirīsūpavanā ca
-------------------------------------------------
[page 404]
                       Te sampavāyanti imaṁ vimānaṁ
                       divā ca ratto ca tamaṁ nihantvā.
      [1260] Imesañca kho vassasataccayena
                       sipāṭikā phalati ekamekā
                       mānussakaṁ vassasataṁ atītaṁ
                       yadagge kāyamhi idhūpapanno.
      [1261] Disvānahaṁ vassasatāni pañca
                       asmiṁ vimāne ṭhatvāna tātā
                       āyukkhayā puññakkhayā cavissaṁ
                       teneva sokena pamucchitosmī"ti 1- āha.
     #[1259] Tattha sirīsavanāti sirīsavipinato. 2- Tātāti vāṇije ālapati. Ime
  tumhākaṁ mayhañca paccakkhabhūtā dibbā gandhā surabhī ativiya sugandhāyeva
  samantato pavanti pavāyanti, te dibbā gandhā evaṁ vāyantā imaṁ vimānaṁ
  sampavāyanti sammadeva gandhaṁ gāhāpenti, na kevalaṁ sampavāyanameva, atha kho
  attano pabhāya tamampi nihanti. Tenāha "divā ca ratto ca tamaṁ
  nihantvā"ti.
     #[1260-61] Imesanti sirīsānaṁ. Sipāṭikāti phalakuṭṭhilikā. Phalatīti paccitvā
  vaṇṭato muccati, puṭabhedaṁ vā patvā sissati. Mānussakaṁ vassasataṁ atītanti yasmā
  vassasatassa accayena imassa sirīsassa sipāṭikā phalati, ayañca phalitā, tasmā
  mayhaṁ mānussakaṁ vassasataṁ atītaṁ, yadagge yato paṭṭhāya kāyamhi idha imasmiṁ
  devanikāye upapanno nibbatto. Mayhañca devagaṇanāya pañca vassasatāni āyu,

  *  *  *  *  *  *
  Footnote: 1 i. samucchitosmīti 2 Sī. sirīsūpavanāti sirīsūpavanato
-------------------------------------------------
[page 405]
  Tasmā khīyati me āyūti sokavasena sampamūḷhoti dasseti. Tenāha "disvāna'haṁ
  vassasatāni pañca .pe. Teneva sokena pamucchitosmī"ti.
      Atha naṁ vāṇijā samassāsentā:-
      [1262] "kathaṁ Nu soceyya tathāvidho so
                    laddhā vimānaṁ atulaṁ cirāya
                    ye cāpi kho ittaramupapannā
                    te nūna soceyyuṁ parittapuññā"ti
  āhaṁsu. Tattha yādisehi appāyukehi 1- maraṇaṁ paṭicca socitabbaṁ siyā, tādiso
  pana evaṁ dibbānubhāvasampanno navutivassasatasahassāyuko kathaṁ nu soceyya, na
  socitabbamevāti adhippāyo.
      Devaputto tattakeneva samassāsetvā tesaṁ vacanaṁ sampaṭicchanto tesañca
  upadesaṁ dento 2-:-
      [1263] "anucchaviṁ Ovadiyañca me taṁ
                    yaṁ maṁ tumhe peyyavācaṁ vadetha
                    tumhe ca kho tātā mayānuguttā
                    yenicchakaṁ tena paletha sotthin"ti
  gāthamāha. Tattha anucchavinti anucchavikaṁ, tumhākameva taṁ yuttarūpaṁ. Ovadiyañca
  me tanti me mayhaṁ tumhehi ovadiyaṁ ovādavasena vattabbametaṁ. Yaṁ yasmā maṁ
  mayhaṁ tumhe "kathaṁ nu soceyyan"tiādinā peyyavācaṁ piyavacanaṁ vadetha, yaṁ vā
  peyyavācāya vadanaṁ kathanaṁ, taṁ tumhākameva anucchavikanti yojanā. Atha vā yaṁ

  *  *  *  *  *  *
  Footnote: 1 i. yādisehi appapuññehi, ka. yādisehi appāyukehi appapuññehi
  2 Sī.,i. upadesento
-------------------------------------------------
[page 406]
  Yasmā tumhe peyyavācaṁ vadetha, tasmā anucchavikaṁ ovadiyañca ovaditabbaṁ
  ovādānurūpaṁ kātabbañca me mayā kataṁ, kiṁ pana tanti āha "tumhe ca kho
  tātā"tiādi. Tattha mayānuguttāti imasmiṁ amanussapariggahe marukantāre yāva
  kantārātikkamā mayā anuguttā rakkhitā yenicchakaṁ yathārucitena sotthiṁ khemena
  paletha gacchathāti attho.
      Atha vāṇijā kataññubhāvaṁ pakāsentā:-
      [1264] "gantvā Mayaṁ sindhusovīrabhūmiṁ
                    dhanatthikā uddayaṁ patthayānā
                    yathāpayogā paripuṇṇacāgā
                    kāhāma serīsamahaṁ 1- uḷāran"ti
  gāthamāhaṁsu. Tattha yathāpayogāti idāni katapaṭiññānurūpapayogā. Paripuṇṇacāgāti
  samattacāgā, uḷārassa mahassa pariyattapariccāgā. Mahanti ussavapūjaṁ.
      Puna devaputto mahakaraṇaṁ paṭikkhipanto kattabbesu ca te niyojento:-
      [1265] "mā Ceva serīsamahaṁ akattha
                    sabbañca vo bhavissati yaṁ vadetha
                    pāpāni kammāni vivajjayātha
                    dhammānuyogañca adhiṭṭhahāthā"ti
  gāthamāha. Tattha yaṁ vadethāti yaṁ tumhe khemena sindhusovīradesapattiṁ tattha ca
  vipulaṁ uddayaṁ lābhaṁ paccāsīsantā "gantvā mayan"tiādīni vadatha, sabbaṁ taṁ vo
  tumhākaṁ tatheva bhavissati, tattha nikkaṅkhā hotha. Tumhe pana ito paṭṭhāya pāpāni

  *  *  *  *  *  *
  Footnote: 1 Sī. serissamahaṁ
-------------------------------------------------
[page 407]
  Kammāni pāṇātipātādīni vivajjayātha parivajjetha. Dhammānuyoganti dānādikusala-
  dhammassa anuyuñjanaṁ. Adhiṭṭhahāthāti anusikkhatha idaṁ serīsakamahanti dasseti.
      Yaṁ pana upāsakaṁ anuggaṇhanto tesaṁ rakkhāvaraṇaṁ kātukāmo ahosi, tassa
  guṇaṁ kittetvā taṁ tesaṁ uddisanto imā gāthāyo āha:-
      [1266] "upāsako Atthi imamhi saṁghe
                    bahussuto sīlavatūpapanno
                    saddho ca cāgī ca supesalo ca
                    vicakkhaṇo santusito mutīmā.
      [1267] Sañjānamāno na musā bhaṇeyya
                    parūpaghātāya na cetayeyya
                    vebhūtikaṁ pesuṇaṁ 1- no kareyya
                    saṇhañca vācaṁ sakhilaṁ bhaṇeyya.
      [1268] Sagāravo sappatisso vinīto
                    apāpako adhisīle visuddho
                    so mātaraṁ pitarañcāpi jantu
                    dhammena poseti ariyavutti.
      [1269] Maññe so mātāpitūnaṁ kāraṇā
                    bhogāni pariyesati na attahetu
                    mātāpitūnañca yo accayena
                    nekkhammapoṇo carissati brahmacariyaṁ.

  *  *  *  *  *  *
  Footnote: 1 ka. pisuṇaṁ
-------------------------------------------------
[page 408]
      [1270] Ujū avaṅko asaṭho amāyo
                    na lesakappena ca vohareyya
                    so tādiso sukatakammakārī
                    dhamme ṭhito kinti labhetha dukkhaṁ.
      [1271] Taṁkāraṇā pātukatomhi attanā
                    tasmā dhammaṁ passatha vāṇijāse
                    aññatra teniha bhasmī bhavetha
                    andhākulā vippanaṭṭhā araññe
                    taṁ khippamānena lahuṁ parena
                    sukho have sappurisena saṅgamo"ti.
     #[1266] Tattha saṁgheti sattasamūhe. Vicakkhaṇoti tattha tattha kattabbatāya
  kusalo. Santusitoti santuṭṭho. Mutīmāti kammassakatañāṇādinā idhalokaparalokahitānaṁ
  munanato 1- mutimā.
     #[1267] Sañjānamāno na musā bhaṇeyyāti sampajānamusā na bhāseyya. 2-
  Vebhūtikanti sahitānaṁ vinābhāvakaraṇato "vebhūtikan"ti laddhanāmaṁ pisuṇaṁ no kareyya
  na vadeyya.
     #[1268] Sappatissoti patissayo garuṭṭhāniyesu nivātavuttikattā soraccaṁ,
  saha patissenāti sappatisso. Adhisīleti upāsakena rakkhitabbādhisīlasikkhāya.
  Ariyavuttīti parisuddhavutti.
     #[1269] Nekkhammapoṇoti nibbānaninno. Carissati brahmacariyanti pabbajjaṁ
  sāsanabrahmacariyaṁ carissati.

  *  *  *  *  *  *
  Footnote: 1 ka. munamato 2 ka. bhaṇeyya
-------------------------------------------------
[page 409]
     #[1270] Lesakappenāti kappiyalesena. Na ca vohareyyāti māyāsāṭheyyavasena
  vacanaṁ na nicchāreyya. Dhamme ṭhito kinti labhetha dukkhanti evaṁ vuttanayena dhamme
  ṭhito dhammacārī samacārī kinti kena pakārena dukkhaṁ labhetha pāpuṇeyya.
     #[1271] Taṁkāraṇāti tannimittaṁ tassa upāsakassa hetu. Pātukatomhi
  attanāti sayameva tumhākaṁ ahaṁ pāturahosiṁ. "attānan"tipi Pāṭho, mama attānaṁ
  tumhākaṁ pātvākāsinti attho. Tasmāti yasmā ahaṁ dhammaṁ apacāyamāno taṁ
  rakkhanto tumhepi rakkhāmi, tasmā dhammaṁ passatha dhammameva caritabbaṁ katvā
  oloketha. Aññatra teniha bhasmī bhavethāti tena upāsakena vinā ce āgatā,
  imasmiṁ marukantāre anāthā appaṭisaraṇā bhasmabhāvaṁ gaccheyyātha. Khippamānenāti
  evaṁ khippantena vambhantena 1- pīḷantena. Lahunti sukaraṁ. Parenāti adhikaṁ, aññena
  vā. Tasmā sukho have sappurisena saṅgamoti. So hi khantisoracce niviṭṭho
  kenaci kiñci vuttopi na paṭippharatīti adhippāyo.
      Evaṁ sāmaññato kittitaṁ sarūpato ñātukāmā vāṇijā:-
      [1272] "kiṁ Nāma so kiñca karoti kammaṁ
                    kiṁ nāmadheyyaṁ kiṁ pana tassa gottaṁ
                    mayampi naṁ daṭṭhukāmamha yakkha
                    yassānukampāya idhāgatosi
                    lābhā hi tassa yassa tuvaṁ pihesī"ti
  gāthamāhaṁsu. Tattha kiṁ nāma soti nāmato so jantu satto ko nāMa. Kiñca
  karoti kammanti kasivaṇijjādīsu kīdisaṁ kammaṁ karoti. Kiṁ nāmadheyyanti mātāpitūhi
  kataṁ pana "tisso phusso"tiādīsu tassa kiṁ nāmadheyyaṁ. "bhaggavo Bhāradvājo"ti-
  ādīsu kiṁ vā tassa gottaṁ. Yassa tuvaṁ pihesīti yaṁ tuvaṁ piyāyasi.

  *  *  *  *  *  *
  Footnote: 1 i. vambhentena
-------------------------------------------------
[page 410]
      Idāni devaputto taṁ nāmagottādivasena dassento:-
      [1273] "yo Kappako sambhavanāmadheyyo
                    upāsako kocchaphalūpajīvī
                    jānātha naṁ tumhākaṁ pesiyo so
                    mā kho naṁ hīḷittha supesalo so"ti.
  Āha. Tattha kappakoti nhāpito. Sambhavanāmadheyyoti sambhavoti evaṁnāmo.
  Kocchaphalūpajīvīti kocchañca phalañca upanissāya jīvanako. Tattha kocchaṁ nāma āḷakādi-
  saṇṭhāpanatthaṁ kesādīnaṁ ullikhanasādhanaṁ. Pesiyoti pesanakārako veyyāvaccakaro.
      Idāni vāṇijā taṁ sañjānitvā āhaṁsu:-
      [1274] "jānāmase Yaṁ tvaṁ pavadesi 1- yakkha
                    na kho naṁ jānāma sa edisoti
                    mayampi naṁ pūjayissāma yakkha
                    sutvāna tuyhaṁ vacanaṁ uḷāran"ti.
      Tattha jānāmaseti yaṁ tvaṁ vadesi, taṁ mayaṁ sarūpato jānāMa. Edisotīti
  guṇato pana yathā tayā kittitaṁ, evaṁ edisoti taṁ na kho jānāma, yathā
  taṁ aviddasunoti adhippāyo.
      Idāni devaputto te attano vimānaṁ āropetvā anusāsanatthaṁ
  gāthamāha:-
      [1275] "ye Keci imasmiṁ satthe manussā
                    daharā mahantā atha vāpi majjhimā

  *  *  *  *  *  *
  Footnote: 1 Sī.,ka. vadesi
-------------------------------------------------
[page 411]
                    Sabbeva te ālambantu vimānaṁ
                    passantu puññānaṁ phalaṁ kadariyā"ti.
      Tattha mahantāti vuḍḍhā. Ālambantūti ārohantu. Kadariyāti maccharino
  adānasīlā. 1-
      Idāni pariyosāne cha gāthā dhammasaṅgāhakehi vuttā:-
      [1276] "te Tattha sabbeva ahaṁ pureti
                    taṁ kappakaṁ tattha purakkhatvā 2-
                    sabbeva te ālambiṁsu vimānaṁ
                    masakkasāraṁ viya vāsavassa.
      [1277] Te tattha sabbeva ahaṁ pureti
                    upāsakattaṁ paṭivedayiṁsu
                    pāṇātipātā viratā ahesuṁ
                    loke adinnaṁ parivajjayiṁsu
                    amajjapā no ca musā bhaṇiṁsu
                    sakena dārena ca ahesuṁ tuṭṭhā.
      [1278] Te tattha sabbeva ahaṁ pureti
                    upāsakattaṁ paṭivedayitvā
                    pakkāmi sattho anumodamāno
                    yakkhiddhiyā anumato punappunaṁ.

  *  *  *  *  *  *
  Footnote: 1 ka. acāgasīlā 2 Sī. purakkhipitvā
-------------------------------------------------
[page 412]
      [1279] Gantvāna te sindhusovīrabhūmiṁ
                    anatthikā uddayaṁ 1- patthayānā
                    yathāpayogā paripuṇṇalābhā
                    paccāgamuṁ pāṭaliputtamakkhataṁ.
      [1280] Gantvāna te saṁgharaṁ sotthivanto
                    puttehi dārehi samaṅgibhūtā
                    ānandī vittā sumanā patītā
                    akaṁsu serīsamahaṁ uḷāraṁ
                    serīsakaṁ te pariveṇaṁ māpayiṁsu.
      [1281] Etādisā sappurisāna sevanā
                    mahatthikā dhammaguṇāna sevanā
                    ekassa atthāya upāsakassa
                    sabbeva sattā sukhitā 2- ahesun"ti.
     #[1276] Tattha ahaṁ pureti ahaṁ purimaṁ ahaṁ purimanti ahamahaṁkarāti 3- attho.
  Te tattha sabbevāti vatvā puna "sabbeva te"ti vacanaṁ "sabbeva te yathā
  vimānassa āruhane ussukkajātā ahesuṁ, tathā sabbeva taṁ āruhiṁsu, na kassaci
  āruhane antarāyo ahosī"ti dassanatthaṁ vuttaṁ. Masakkasāraṁ viya vāsavassāti
  "masakkasāran"ti ca tāvatiṁsabhavanaṁ vuccati, sabbaṁ vā devabhavanaṁ, idha pana sakkabhavanaṁ
  veditabbaṁ. Tenāha "masakkasāraṁ viya vāsavassā"ti.
     #[1277-8] Atha te vāṇijā vimānaṁ passitvā pasannacittā tassa deva-
  puttassa ovāde ṭhatvā saraṇesu ca sīlesu ca patiṭṭhāya tassa ānubhāvena

  *  *  *  *  *  *
  Footnote: 1 i. udaya 2 i. sukhino 3 Ma. ahaṁkārāti
-------------------------------------------------
[page 413]
  Sotthinā icchitaṁ desaṁ agamaṁsu. Tena vuttaṁ "te tattha sabbevā"tiādi. Tattha
  anumato pakkāmi sattho yakkhiddhiyā punappunaṁ anumodamānoti yojanā. Kena pana
  anumatoti? yakkhenāti pākaṭoyamattho.
     #[1279] Yathāpayogāti yathāajjhāsayaṁ katapayogā. Paripuṇṇalābhāti samiddha-
  lābhā. Akkhatanti anupaddutaṁ pāṭaliputtaṁ. Akkhatanti vā anābādhaṁ anuppīḷaṁ,
  anantarāyenāti attho.
     #[1280] Saṁgharanti sakaṁ gehaṁ. Sotthivantoti sotthibhāvena yuttā khemino.
  Ānandītiādīhipi 1- catūhi padehi somanassitabhāvameva vadati. Serīsakaṁ te pariveṇaṁ
  māpayiṁsūti kataññutāya ṭhatvā paṭissavamocanatthañca devaputtassa nāmena serīsakaṁ
  nāma paricchedavaseneva 2- veṇiyato pekkhitabbato pariveṇaṁ pāsādakūṭāgārarattiṭṭhānādi-
  sampannaṁ pākāraparikkhittaṁ dvārakoṭṭhakayuttaṁ āvāsaṁ akaṁsu.
     #[1281] Etādisāti edisī, evaṁ anatthapaṭibāhinī atthasādhikā ca. Mahatthikāti
  mahāpayojanā mahānisaṁsā. Dhammaguṇānanti aviparītaguṇānaṁ. Ekassa sattassa
  hitatthaṁ sabbeva sattā sabbe eva te satthapariyāpannā sattā sukhitā 3- sukhappattā
  khemappattā ahesuṁ.
      Sambhavo pana upāsako pāyāsissa devaputtassa tesañca vāṇijānaṁ
  vacanapaṭivacanavasena pavattaṁ gāthābandhaṁ sutaniyāmeneva uggahetvā therānaṁ ārocesi.
  Pāyāsidevaputto āyasmato sambhavattherassa kathesīti apare. Taṁ yasattherappamukhā
  mahātherā dutiyasaṅgītiyaṁ saṅgahaṁ āropesuṁ. Sambhavo pana upāsako mātāpitūnaṁ
  accayena pabbajitvā arahatte patiṭṭhāsi.
                      Serīsakavimānavaṇṇanā niṭṭhitā.

  *  *  *  *  *  *
  Footnote: 1 chaṂa. ādīhi 2 chaṂa. eva-saddo na dissati 3 i. sukhino
-------------------------------------------------
[page 414]
                      85. 11. Sunikkhittavimānavaṇṇanā
      uccamidaṁ maṇithūṇaṁ vimānanti sunikkhittavimānaṁ. Tassa kā uppatti? bhagavā
  sāvatthiyaṁ viharati jetavane. Tena samayena āyasmā mahāmoggallāno heṭṭhā
  vuttanayeneva devacārikaṁ caranto tāvatiṁsabhavanaṁ upagato. Tasmiṁ ca khaṇe aññataro
  devaputto attano vimānadvāre ṭhito āyasmantaṁ mahāmoggallānaṁ disvā sañjāta-
  gāravabahumāno upasaṅkamitvā pañcapatiṭṭhitena vanditvā añjaliṁ paggayha aṭṭhāsi.
      So kira atīte kassapasammāsambuddhe parinibbute tassa sarīradhātuyo pakkhipitvā
  yojanike kanakathūpe ca kate catasso parisā kālena kālaṁ 1- upasaṅkamitvā gandhapuppha-
  dhūpādīhi cetiye pūjaṁ karonti, tattha aññataro upāsako aññesu pupphapūjaṁ katvā
  gatesu tehi pūjitaṭṭhāne dunnikkhittāni pupphāni disvā tattheva tāni sammadeva
  ṭhapento sannivesavasena 2- dassanīyaṁ pāsādikaṁ vibhattivisesayuttaṁ 3- pupphapūjaṁ
  akāsi. Katvā ca pana etaṁ ārammaṇaṁ gaṇhanto satthu 4- guṇe anussaritvā
  pasannacitto taṁ puññaṁ hadaye ṭhapesi.
      So aparabhāge kālaṁ katvā tasseva kammassa ānubhāvena tāvatiṁsabhavane
  dvādasajonike kanakavimāne nibbatti, mahānubhāvo mahā cassa parivāro ahosi.
  Taṁ sandhāya vuttaṁ "tasmiṁ ca khaṇe aññataro devaputto .pe. Aṭṭhāsī"ti. Atha
  naṁ āyasmā mahāmoggallāno yathāladdhasampattikittanamukhena katasucaritaṁ kammaṁ imāhi
  gāthāhi pucchi:-
      [1282] "uccamidaṁ Maṇithūṇaṁ vimānaṁ
                    samantato dvādasa yojanāni

  *  *  *  *  *  *
  Footnote: 1 i. kāle kāle 2 Sī.,i. sannivesavisesena 3 Sī. bhattivisesayuttaṁ
  4 Sī. bhagavato satthu
-------------------------------------------------
[page 415]
                    Kūṭāgārā sattasatā uḷārā
                    veḷuriyathambhā rucakatthatā subhā.
      [1283] Tatthacchasi pivasi khādasi ca
                    dibbā ca vīṇā pavadanti vagguṁ
                    dibbā rasā kāmaguṇettha pañca
                    nāriyo ca naccanti suvaṇṇachannā.
      [1284] Kena te'tādiso vaṇṇo kena te idha mijjhati
              uppajjanti ca te bhogā ye keci manaso piyā.
      [1285] Pucchāmi taṁ deva mahānubhāva
                    manussabhūto kimakāsi puññaṁ
                    kenāsi evañjalitānubhāvo
                    vaṇṇo ca te sabbadisā pabhāsatī"ti.
      Sopi tassa attano katakammaṁ imāhi gāthāhi kathesi. Taṁ dassentā saṅgītikārā
  āhaṁsu:-
      [1286] "so Devaputto attamano moggallānena pucchito
              pañhaṁ puṭṭho viyākāsi yassa kammassidaṁ phalaṁ.
      [1287] Dunnikkhittaṁ mālaṁ sunikkhipitvā
                    patiṭṭhapetvā sugatassa thūpe
                    mahiddhiko camhi mahānubhāvo
                    dibbehi kāmehi samaṅgibhūto.
-------------------------------------------------
[page 416]
      [1288] Tena me'tādiso vaṇṇo tena me idha mijjhati
              uppajjanti ca me bhogā ye keci manaso piyā.
      [1289] Akkhāmi te bhikkhu mahānubhāva
                    manussabhūto yamahaṁ akāsiṁ
                    tenamhi evañjalitānubhāvo
                    vaṇṇo ca me sabbadisā pabhāsatī"ti.
     #[1287] Tattha dunnikkhittaṁ mālanti cetiye pūjākaraṇaṭṭhāne
  nirantaraṭṭhapanādinā racanāvisesena aṭṭhapetvā yathānikkhittatāya na suṭṭhu nikkhittaṁ,
  vātena vā paharitvā 1- dunnikkhittaṁ pupphaṁ. Sunikkhipitvāti suṭṭhu
  nikkhipitvā racanāvisesena dassanīyaṁ pāsādikaṁ katvā nikkhipiya. Patiṭṭhapetvāti
  vibhattivisesādivasena pupphaṁ patiṭṭhāpetvā, taṁ vā pupphaṁ nikkhipanto satthu
  cetiyaṁ uddissa mama santāne kusaladhammaṁ patiṭṭhāpetvāti evaṁ ettha attho
  daṭṭhabbo. Sesaṁ vuttanayameva.
      Evaṁ devaputtena attano sucaritakamme pakāsite thero tassa dhammaṁ desetvā
  āgantvā bhagavato tamatthaṁ nivedesi. Bhagavā taṁ aṭṭhupattiṁ katvā sampattamahājanassa
  dhammaṁ desesi, desanā mahājanassa sātthikā ahosīti.
                      Sunikkhittavimānavaṇṇanā niṭṭhitā.
  Iti paramatthadīpaniyā khuddakaṭṭhakathāya vimānavatthusmiṁ ekādasavatthupaṭimaṇḍitassa
                sattamassa sunikkhittavaggassa atthavaṇṇanā niṭṭhitā.
                       Niṭṭhitā ca purisavimānavaṇṇanā.
                           -------------

  *  *  *  *  *  *
  Footnote: 1 i. paṭiharitvā
-------------------------------------------------
[page 417]
                              Nigamakathā
  ettāvatā ca:-
              devatānaṁ vimānādi- sampattiṁ tassa kāraṇaṁ
              pakāsayantī sattānaṁ sabbalokahitāvahā.
              Appakānampi kārānaṁ yā vibhāveti desanā
              uḷāraphalataṁ citta- khettasampattiyo gato.
              Yaṁ kathāvatthukusalā supariññātavatthukā
              vimānavatthu icceva saṅgāyiṁsu mahesayo.
              Tassa atthaṁ pakāsetuṁ porāṇaṭṭhakathānayaṁ
              sannissāya samāraddhā atthasaṁvaṇṇanā mayā.
              Yā tattha paramatthānaṁ tattha tattha yathārahaṁ
              pakāsanā paramattha- dīpanī nāma nāmato.
              Sampattā pariniṭṭhānaṁ anākulavinicchayā
              sā sattarasamattāya pāḷiyā bhāṇavārato.
              Iti taṁ saṅkharontena 1- yaṁ taṁ adhigataṁ mayā
              puññaṁ tassānubhāvena lokanāthassa sāsanaṁ.
              Ogāhetvā visuddhāya sīlādipaṭipattiyā
              sabbepi dehino hontu vimuttirasabhāgino.

  *  *  *  *  *  *
  Footnote: 1 Sī. iti naṁ saṁkarontena
-------------------------------------------------
[page 418]
              Ciraṁ tiṭṭhatu lokasmiṁ sammāsambuddhasāsanaṁ
              tasmiṁ sagāravā niccaṁ hontu sabbepi pāṇino.
              Sammā vassatu kālena devopi jagatīpati
              saddhammanirato lokaṁ dhammeneva pasāsatūti.
                          ---------------
               Iti badaratitthavihāravāsinā ācariyadhammapālena katāya
                       paramatthadīpaniyā khuddakaṭṭhakathāya
                      vimānavatthuatthavaṇṇanā niṭṭhitā.
                       Vimānavatthuaṭṭhakathā samattā.
-------------------------------------------------

[page 001]
                     Ekādasanipātavaṇṇanā
             namo tassa bhagavato arahato sammāsambuddhassa
                     ---------------
                     1 mātuposakajātakaṁ.
      Tassa nāgassa vippavāsenāti idaṁ satthā jetavane viharanto
  mātuposakabhikkhuṁ ārabbha kathesi.
      Paccuppannavatthu sāmajātakavatthusadisameva. Satthā pana bhikkhū
  āmantetvā mā bhikkhave etaṁ bhikkhuṁ ujjhāyittha porāṇakapaṇḍitā
  tiracchānayoniyaṁ nibbattāpi mātarā viyuttā sattāhaṁ nirāhāratāya
  sussamānā rājārahaṁ bhojanaṁ labhitvāpi mātarā vinā na bhuñjissāmāti
  mātaraṁ disvāva gocaraṁ gaṇhiṁsūti vatvā tehi yācito atītaṁ āhari
      atīte bārāṇasiyaṁ brahmadatte rajjaṁ kārente tadā
  bodhisatto himavantappadese hatthiyoniyaṁ nibbattitvā sabbaseto
  ahosi abhirūpo dassanīyo pāsādiko lakkhaṇasampanno anuvuḍḍhikaro
  asītisahassahatthiparivāro. Mātā panassa andhā. So madhuramadhurāni
  phalāni pana hatthīnaṁ datvā mātu santikaṁ pesesi. Hatthino
  tassā adatvāva attanā khādanti. So pariggaṇhanto taṁ
  pavuttiṁ ñatvā yūthaṁ chaḍḍetvā mātarameva posessāmīti
-------------------------------------------------
[page 002]
  Rattibhāge aññesaṁ hatthīnaṁ ajānantānaṁ mātaraṁ gahetvā caṇḍoraṇaṁnāma
  pabbatapādaṁ gantvā ekanilīnaṁ upanissāya ṭhitāya pabbatagūhāya
  mātaraṁ ṭhapetvā posesi. Atheko bārāṇasīvanacarako maggamuḷho
  disaṁ vavatthapetuṁ asakkonto mahantena saddena paridevi. Bodhisatto
  tassa saddaṁ sutvā ayaṁ puriso anātho nakho pana me taṁ
  paṭirūpaṁ yaṁ esa mayi ṭhite idha vinasseyyāti tassa santikaṁ
  gantvā taṁ bhayena palāyantaṁ disvā ambho purisa natthi te maṁ
  nissāya bhayaṁ mā palāyi kasmā tvaṁ paridevanto vicarasīti
  pucchitvā sāmi ahaṁ maggamuḷho ajja me sattamo divasoti
  vutte bho purisa mā bhāyi ahaṁ taṁ manussapathe ṭhapessāmīti
  taṁ attano piṭṭhiyaṁ nisīdāpetvā araññā nīharitvā nivatti.
  Sopi pāpo cintesi ahaṁ nagaraṁ gantvā rañño ārocessāmīti
  rukkhasaññaṁ pabbatasaññaṁ karontova nikkhamitvā bārāṇasiṁ
  agamāsi. Tasmiṁ kāle rañño maṅgalahatthī kālamakāsi.
  Rājā sace kenaci katthaci upavayhaṁ kātuṁ yuttarūpo hatthī diṭṭho
  atthi so ācikkhatūti bheriṁ cārāpesi. So puriso rājānaṁ
  upasaṅkamitvā mayā deva tumhākaṁ upavayho bhavituṁ yuttarūpo
  sabbaseto sīlavā hatthirājā diṭṭho ahaṁ maggaṁ desessāmi
  mayā saddhiṁ hatthācariyaṁ pesetvā taṁ gaṇhāpethāti āha. Rājā
  sādhūti imaṁ magguddesakaṁ katvā araññaṁ gantvā iminā vuttaṁ
  hatthināgaṁ ānethāti tena saddhiṁ mahantena parivārena hatthācariyaṁ
-------------------------------------------------
[page 003]
  Pesesi. So tena saddhiṁ gantvā bodhisattaṁ nilīniṁ pavisitvā
  gocaraṁ gaṇhantaṁ passi. Bodhisattopi hatthācariyaṁ disvā idaṁ
  bhayaṁ na aññato uppannaṁ tassa pāpapurisassa santikā uppannaṁ
  bhavissati ahaṁ kho pana mahabbalo hatthisahassaṁpi viddhaṁsetuṁ
  samattho ca homi kujjhitvā saraṭṭhakaṁ senāvāhanaṁ nāsetuṁ sace
  pana kujjhissāmi sīlaṁ me bhijjissati tasmā ajja mama sīsaṁ
  sattīhi koṭiyamānopi na kujjhissāmīti adhiṭṭhāya sīsaṁ nāmetvā
  niccalova aṭṭhāsi. Hatthācariyo padumasaraṁ otaritvā tassa
  lakkhaṇasampattiṁ disvā ehi puttāti rajaṭadāmasadisāya soṇḍāya
  gahetvā sattame divase bārāṇasiṁ pāpuṇi. Bodhisattassa mātā
  pana putte anāgacchante putto me rājarājamahāmattehi nīto
  bhavissati idāni tassa vippavāsena ayaṁ vanaghaṭo vaḍḍhissatīti
  paridevamānā dve gāthā abhāsi
               tassa nāgassa vippavāsena
               viruḷhā sallakiyo ca kuṭajā
               kuruvindakaravarā bhisasāmā
               nivāte pupphitā ca kaṇṇikārā.
               Kocideva suvaṇṇakāyurā
               nāgarājaṁ bharanti piṇḍena
               yattha rājā rājakumāro vā
               kavacamabhihessati asaṁbhitoti.
-------------------------------------------------
[page 004]
      Tattha viruḷhāti vaḍḍhitānāma natthettha saṁsayoti āsiṁsavasenevamāha.
  Sallakiyo ca kuṭajāti indasālarukkhā ca kuṭajarukkhā ca.
  Kuruvindakaravarā bhisasāmāti kuruvindarukkhā ca karavaranāmakāni
  mahātiṇāni ca bhisāni ca sāmakāni cāti attho. Ete ca
  sabbe idāni vaḍḍhissantīti paridevantī. Nivāteti pabbatapāde.
  Pupphitāti mama puttena sākhā bhañjitvā akhādiyamānā
  kaṇṇikārā ca pupphitā bhavissantīti vuttaṁ hoti. Kocidevāti
  katthacideva gāme vā nagare vā. Suvaṇṇakāyurāti suvaṇṇābharaṇā
  rājarājamahāmattā. Bharanti piṇḍenāti ajja mātuposakaṁ
  nāgarājaṁ rājārahassa bhojanassa suvaḍḍhitena piṇḍena posenti.
  Yatthāti yasmiṁ nāgarāje rājā nisīditvā. Kavacamabhihessatīti
  saṅgāmaṁ pavisitvā paccāmittānaṁ kavacaṁ abhihanissati bhindissatīti.
  Idaṁ vuttaṁ hoti yattha mama putte nisinno rājā vā rājakumāro
  vā asaṁbhīto hutvā sampattānaṁ kavacaṁ hanissati taṁ me nāgarājānaṁ
  suvaṇṇābharaṇā ajja piṇḍena bharantīti.
      Hatthācariyopi antarāmagge vattamāno ca rañño sāsanaṁ
  pesesi. Rājā nagaraṁ alaṅkārāpesi. Hatthācariyopi bodhisattaṁ
  katagandhaparibhaṇḍaṁ alaṅkatapaṭiyattaṁ hatthisālaṁ netvā vicittasāṇiyā
  parikkhipāpetvā upari vicittāni bandhāpetvā rañño ārocāpesi.
  Rājā nānaggarasabhojanaṁ ādāya āgantvā bodhisattassa adāsi.
  So mātaraṁ vinā gocaraṁ na gaṇhissāmīti piṇḍaṁ na gaṇhi.
-------------------------------------------------
[page 005]
  Atha naṁ yācanto rājā tatiyaṁ gāthamāha
          gaṇhāhi nāga kabalaṁ mā nāga kisako bhava
          bahūni rājakiccāni tāni nāga karissasīti.
      Taṁ sutvā bodhisatto catutthaṁ gāthamāha
          sā nūna sā kappaṇikā andhā aparināyakā
          khāṇuṁ pādena ghaṭṭeti giriṁ caṇḍoraṇaṁ patīti.
      Tattha sā nūna sāti mahārāja nūna sā. Kappaṇikāti
  puttaviyogena kapaṇā. Khāṇunti tattha tattha patitarukkhakaliṅgaraṁ.
  Ghaṭṭetīti paridevamānā tattha tattha pādena pothentī nūna pādena
  hanati. Caṇḍoraṇaṁ patīti caṇḍoraṇapabbatābhimukhī pabbatapāde
  pariphandamānāti attho.
      Atha naṁ rājā pucchanto pañcamaṁ gāthamāha
          kānu te sā mahānāga andhā aparināyakā
          khāṇuṁ pādena ghaṭṭeti giriṁ caṇḍoraṇaṁ patīti.
      Bodhisatto chaṭṭhaṁ gāthamāha
          mātā me sā mahārāja andhā aparināyakā
          khāṇuṁ pādena ghaṭṭeti giriṁ caṇḍoraṇaṁ patīti.
      Rājā chaṭṭhagāthāya tamatthaṁ sutvā muñcāpento sattamaṁ
  gāthamāha
          muñcathetaṁ mahānāgaṁ yoyaṁ bharati mātaraṁ
          sametu mātarā nāgo saha sabbehi ñātibhīti.
-------------------------------------------------
[page 006]
      Tattha yoyaṁ bharatīti ayaṁ nāgo ahaṁ mahārāja andhaṁ mātaraṁ
  posāmi mayā vinā mayhaṁ mātā jīvitakkhayaṁ pāpuṇissati tāya
  vinā mayhaṁ issariyena attho natthi ajja me mātu gocaraṁ
  alabhantiyā sattamo divasoti vadati tasmā yo ayaṁ mātaraṁ bharati
  etaṁ mahānāgaṁ khippaṁ muñcatha sabbehi ñātīhi saddhiṁ esa mātarā
  sametu samāgacchatūti.
      Aṭṭhamanavamā abhisambuddhagāthā honti
          muttova bandhanā nāgo kāsirājena pesito
          muhuttaṁ visamitvāna agamā yena pabbato
          tato so nilīnaṁ gantvā sītaṁ kuñjarasevitaṁ
          soṇḍāya udakamāhitvā mātaraṁ abhisiñcathāti.
       So kira nāgo bandhanā mutto thokaṁ visamitvā rañño
  dasarājadhammagāthāya dhammaṁ desetvā appamatto hohi mahārājāti
  ovādaṁ datvā mahājanehi gandhamālādīhi pūjiyamāno nagarā nikkhamitvā
  tadaheva taṁ padumasaraṁ patvā mama mātaraṁ gocaraṁ agāhāpetvāva
  nāhaṁ sayaṁ gaṇhissāmīti bahū bhisamūlāni ādāya soṇḍāya puraṁ
  udakaṁ gahetvā guhāleṇato nikkhamitvā guhādvāre nippannāya mātu
  santikaṁ gantvā sattāhaṁ nirāhāratāya mātu sarīrassa phassapaṭilābhatthaṁ
  upari udakaṁ siñca. Tamatthaṁ āvīkaronto satthā imā dve
  gāthā abhāsi. Bodhisattassa mātāpi devo vassatīti saññāya
  taṁ akkosantī dasamaṁ gāthamāha
-------------------------------------------------
[page 007]
           Koyaṁ anariyo devo akālena pavassati
           gato me atrajo putto yo mayhaṁ paricārakoti.
      Tattha atrajoti attani jāto.
      Atha naṁ samassāsento bodhisatto ekādasamaṁ gāthamāha
           uṭṭhehi amma kiṁ sesi āgato tyāhamatrajo
           muttomhi kāsirājena vedehena yasassināti.
      Tattha āgato tyāhanti āgato te ahaṁ. Vedehenāti
  ñāṇasampannena. Yasassināti mahāparivārena. Tena raññā
  maṅgalahatthibhāvāya gahitopi ahaṁ mutto idāni tava santikaṁ āgato
  uṭṭhehi gocaraṁ gaṇhāhīti.
      Sā tuṭṭhamānasā rañño anumodanaṁ karontī osānagāthamāha
          ciraṁ jīvatu so rājā kāsīnaṁ raṭṭhavaḍḍhano
          yo me puttaṁ pamocesi sadā vuḍḍhāpacāyikanti.
      Tadā rājā bodhisattassa guṇe pasīditvā nilīniyā avidūre
  gāmaṁ māpetvā bodhisattassa mātuyā ca nivaddhaṁ bhattaṁ paṭṭhapesi.
  Aparabhāge bodhisatto mātari kālakatāya tassā sarīraparihāraṁ katvā
  karaṇḍakaṁ assamapadaṁnāma gato. Tasmiṁ pana ṭhāne himavantato
  otaritvā pañcasatā isayo vasiṁsu. Taṁ pavattaṁ tesaṁ adāsi. Rājā
  bodhisattassa samānarūpasilāpaṭimaṁ kāretvā mahāsakkāraṁ pavattesi.
  Jambūdīpavāsino anusaṁvaccharaṁ sannipatitvā hatthimahannāma kariṁsu.
-------------------------------------------------
[page 008]
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi (saccapariyosāne mātuposakabhikkhu sotāpattiphale
  patiṭṭhahi .) tadā rājā ānando ahosi. Pāpapuriso devadatto
  ahosi. Hatthācariyo sārīputto ahosi sā hatthinī mahāmāyā
  mātuposakanāgo pana ahameva sammāsambuddhoti.
                    Mātuposakajātakaṁ paṭhamaṁ.
                    -----------------
                       2 Juṇhajātakaṁ.
      Suṇohi mayhaṁ vacanaṁ janindāti idaṁ satthā jetavane viharanto
  ānandattherena laddhavare ārabbha kathesi.
      Paṭhamabodhiyamhi vīsati vassāni bhagavato anivaddhupaṭṭhākā ahesuṁ.
  Ekadā thero nāgasamālo ekadā nāgito ekadā upavāṇo
  ekadā sunakkhatto ekadā cundo ekadā sāgato ekadā meghiyo
  bhagavantaṁ upaṭṭhahi.
      Athekadivasaṁ bhagavā bhikkhū āmantesi bhikkhave idānimhi
  mahallako ekacce bhikkhū iminā maggena gacchāmāti vutte
  aññena gacchanti ekacce mayhaṁ pattacīvaraṁ bhūmiyaṁ nikkhipanti
  nivaddhupaṭṭhākaṁ me ekaṁ bhikkhuṁ jānāthāti. Bhante ahaṁ upaṭṭhahissāmi
  ahaṁ upaṭṭhahissāmīti sirasi añjaliṁ katvā uṭaṭhite sārīputtattherādayo
  tumhākaṁ patthanā matthakaṁ pattā alanti paṭikkhipi. Tato bhikkhū
-------------------------------------------------
[page 009]
  Ānandattheraṁ tvaṁ āvuso upaṭṭhānaṁ yācāhīti āhaṁsu. Thero
  sace me bhante bhagavā attanā laddhaṁ cīvaraṁ na dassati piṇḍapātaṁ na
  dassati ekagandhakuṭiyaṁ vasituṁ na dassati maṁ gahetvā nimantanaṁ
  na gamissati sace pana bhagavā mayā gahitaṁ nimantanaṁ gamissati
  sacāhaṁ tiroraṭṭhā tirojanapadā bhagavantaṁ daṭṭhuṁ āgataṁ parisaṁ
  āgatakkhaṇeyeva dassetuṁ labhissāmi yadā me kaṅkhā uppajjati tasmiṁ
  khaṇe bhagavantaṁ upasaṅkamituṁ labhissāmi sace yaṁ bhagavā mama parammukhā
  dhammaṁ katheti āgantavā mayhaṁ kathessati evāhaṁ taṁ bhagavantaṁ
  upaṭṭhahissāmīti ime cattāro paṭikkhepe catasso āyācanāti
  aṭṭha vare yāci. Bhagavāpissa adāsi. So tato paṭṭhāya
  pañcavīsati vassāni nivaddhupaṭṭhāko ahosi. So pañcasu ṭhānesu
  etadagge ṭhapanaṁ patvā āgamasampadā adhigamasampadā pubbahetusampadā
  atthatthaparipucchāsampadā tiṭṭhavāsasampadā yonisomanasikārasampadā
  buddhupanissayasampadāti imāhi sattahi sampadāhi samannāgato
  buddhānaṁ santike aṭṭhavaradāyajjaṁ labhitvā buddhasāsane paññāto
  gagaṇamajjhe candoviya pākaṭo ahosi. Athekadivasaṁ bhikkhū dhammasabhāyaṁ
  kathaṁ samuṭṭhāpesuṁ āvuso tathāgato ānandattheraṁ varadānena
  santappesīti. Satthā āgantvā kāyanuttha bhikkhave etarahi kathāya
  sannisinnāti pucchitvā imāyanāmāti vutte na bhikkhave idāneva
  pubbepāhaṁ ānandaṁ varena santappesiṁ pubbevāhaṁ yaṁyaṁ esa yācati
  taṁtaṁ adāsiṁyevāti vatvā atītaṁ āhari
-------------------------------------------------
[page 010]
      Atīte bārāṇasiyaṁ brahmadatte rajjaṁ kārente bodhisatto
  tassa putto juṇhakumāronāma takkasilāyaṁ sippaṁ uggahetvā
  ācariyassa anuyogaṁ datvā rattibhāge andhakāre ācariyassa gharā
  nikkhamitvā attano nivāsanaṭṭhānaṁ vegena gacchanto aññataraṁ
  brāhmaṇaṁ bhikkhaṁ caritvā attano nivāsanaṭṭhānaṁ gacchantaṁ apassanto
  bāhunā paharitvā tassa bhattacātiṁ bhindi. Brāhmaṇo patitvā
  viravi. Kumāro kāruññena nivattitvā taṁ hatthe gahetvā
  uṭṭhāpeti. Brāhmaṇo tayā tāta mama bhikkhābhājanaṁ bhinnaṁ
  bhattamūlaṁ me dehīti āha. Kumāro brāhmaṇa idānāhaṁ
  tava taṁ bhattamūlaṁ dātuṁ na sakkomi ahaṁkho pana kāsikarañño
  putto juṇhakumāronāma mayi rajje patiṭṭhite āgantvā maṁ
  dhanaṁ yāceyyāsīti vatvā niṭṭhitasippo ācariyaṁ vanditvā bārāṇasiṁ
  gantvā pitu sippaṁ dassesi. Pitā jīvantena me putto
  diṭṭho rājabhūtaṁpi taṁ passissāmīti rajje abhisiñci. So
  juṇharājānāma hutvā dhammena rajjaṁ kāresi. Brāhmaṇo taṁ
  pavuttiṁ sutvā idāni mama bhattamūlaṁ āharāpessāmīti bārāṇasiṁ
  gantvā rājānaṁ alaṅkatanagaraṁ padakkhiṇaṁ karontameva disvā ekasmiṁ
  uṇṇatappadese ṭhito hatthaṁ pasāretvā jayāpesi. Rājā
  anoloketvāva atikkami. Brāhmaṇo tena adiṭṭhabhāvaṁ ñatvā kathaṁ
  samuṭṭhāpento paṭhamaṁ gāthamāha
-------------------------------------------------
[page 011]
         Suṇohi mayhaṁ vacanaṁ janinda
         atthena juṇhamhi idhānupatto
         na brāhmaṇe addhike tiṭṭhamāne
         gantabbamāhu dipadinda seṭṭhāti.
      Tattha juṇhamhīti mahārāja tayi juṇhamhi ahaṁ ekena atthena
  idhānuppatto na nikāraṇena āgatoti dīpeti. Addhiketi addhānaṁ
  āgate. Gantabbanti taṁ addhikaṁ addhānagataṁ yācamānaṁ brāhmaṇaṁ
  anoloketvāva gantabbanti paṇḍitā na āhu na kathentiṁti.
      Rājā tassa vacanaṁ sutvā hatthiṁ vajiraṁkusena niggahetvā
  dutiyaṁ gāthamāha
         suṇomi tiṭṭhāmi vadehi brāhme
         yenāpi atthena idhānupatto
         kaṁ vā tvamatthaṁ mayi paṭṭhayāno
         idhāgamā brāhme tadiṁgha brūhīti.
      Tattha iṁghāti codanatthe nipāto. Tato paraṁ brāhmaṇassa
  ca rañño ca vacanapaṭivacanavasena sesagāthā kathitā
         dadāhi me gāmavarāni pañca
         dāsīsataṁ satta gavaṁ satāni
         parosahassañca suvaṇṇanikkhe
         bhariyā ca me sādisī dve dadāhi.
-------------------------------------------------
[page 012]
         Tapo nu te brāhmaṇa bhiṁsarūpo
         mantā nu te brāhmaṇa cittarūpā
         yakkhā nu te assavā santi keci
         atthaṁ vā me abhijānāsi kattaṁ.
         Na me tapo atthi na cāpi mantā
         yakkhāpi me assavā natthi keci
         atthaṁpi te nābhijānāmi kattaṁ
         pubbe ca kho saṅgatimattamāsi.
         Paṭhamaṁ idaṁ dassanaṁ jānato me
         na tābhijānāmi ito puratthā
         akkhāhi me pucchito etamatthaṁ
         kadā kuhiṁ vā ahu saṅgamo no.
         Gandhārarājassa puramhi ramme
         avasimhase takkasilāya deva
         tatthandhakāramhi timissakāyaṁ
         aṁsena aṁsaṁ abhighaṭṭayimhā
         te tattha ṭhatvāna ubho janinda
         sārāṇiyaṁ vītisārimha tattha
         sāyeva no saṅgatimattamāsi
         tato na pacchā na pure ahosi.
-------------------------------------------------
[page 013]
         Yadā kadāci manujesu brāhme
         samāgato sappurisena hoti
         na paṇḍitā saṅgatisanthavāni
         pubbe kataṁ vāpi vināsayanti.
         Bālā ca kho saṅgatisanthavāni
         pubbe kataṁ vāpi vināsayanti
         bahuṁpi bālesu kataṁ vinassati
         tathā hi bālā akataññurūpā.
         Dhīrā ca kho saṅgatisanthavāni
         pubbe kataṁ vāpi na nāsayanti
         appaṁpi dhīresu kataṁ na nassati
         tathā hi dhīrā sukataññurūpā
         dadāmi te gāmavarāni pañca
         dāsīsataṁ satta gavaṁ satāni
         parosahassañca suvaṇṇanikkhe
         bhariyā ca te sādisī dve dadāmi.
         Evaṁ sataṁ hoti samecca rāja
         nakkhattarājāriva tārakānaṁ
         āpūratī kāsipatī yathā ahaṁ
         tayā hi me saṅgamo ajja laddhoti.
      Tattha sādisīti rūpavaṇṇajātikulappadeseneva sādisī ekasadisā
-------------------------------------------------
[page 014]
  Dve mahāyasā bhariyā ca me dehīti attho. Bhiṁsarūpoti kinnu
  te brāhmaṇa balavarūpaṁ sīlācāraguṇasaṅkhātaṁ tapokammaṁ atthīti
  pucchati. Mantā nu teti udāhu vicitrarūpā sabbatthasādhakā
  mantā te atthi. Assavāti vacanakārakā icchiticchitadāyakā
  yakkhā vā te keci santi. Kattanti kataṁ udāhu tayā kataṁ
  kiñci mama atthaṁ abhijānāsīti pucchati. Saṅgatimattanti samāgamamattaṁ
  tayā saddhiṁ pubbe mama āsīti vadati. Jānato meti jānantassa
  mama idaṁ paṭhamaṁ tava dassanaṁ. Na tābhijānāmīti na taṁ abhijānāmi.
  Timissakāyanti balavatimirāya rattiyā. Te tattha ṭhatvānāti
  te mayaṁ tasmiṁ aṁsena aṁsaṁ ghaṭṭitaṭṭhāne ṭhatvā. Vītisārimha
  tatthāti etasmiṁyeva ṭhāne saritabbayuttakaṁ kathaṁ vītisārimhā
  ahaṁ bhikkhābhājanaṁ me tayā bhinnaṁ bhattamūlaṁ me dehīti
  avacaṁ tvaṁ idānāhaṁ tava bhattamūlaṁ dātuṁ na sakkomi ahaṁ
  kho pana kāsikarañño putto juṇhakumāronāma mayi rajje
  patiṭṭhite āgantvā maṁ dhanaṁ yāceyyāsīti avacāti imaṁ sārāṇīyaṁ
  kathaṁ karimhāti āha. Sāyeva no saṅgatimattamāsīti deva amhākaṁ
  sāyeva aññamaññaṁ saṅgatimattamāsi ekamuhuttaṁ ahosīti dīpeti.
  Tatoti tato pana taṁ muhuttikamittadhammato pacchā vā pure vā
  kadāci amhākaṁ saṅgatināma na bhūtapubbā. Na paṇḍitāti brāhmaṇa
  paṇḍitānāma taṁ muhuttikamattakaṁ saṅgatiṁ vā cirakālasanthavāni vā
  kiñci pubbe kataguṇaṁ vā na nāsenti. Bahuṁpīti bahukaṁpi.
-------------------------------------------------
[page 015]
  Akataññurūpāti yasmā bālā akataññusabhāvā tasmā tesu bahuṁpi
  kataṁ nassatīti attho. Sukataññurūpāti suṭṭhu kataññusabhāvā etthāpi
  tatthāpi tathā hīti hikāro kāraṇattho. Dadāmi teti brāhmaṇena
  yācitaṁ dadanto evamāha. Evaṁ satanti brāhmaṇo rañño
  anumodanaṁ karonto vadati sataṁ sappurisānaṁ ekavāraṁpi samecca
  saṅgatināma evaṁ hoti. Nakkhattarājārivāti ettha rivakāro
  nipātamattaṁ. Tārakānanti tāragaṇamajjhe. Kāsipatīti rājānaṁ
  ālapati idaṁ vuttaṁ hoti deva kāsiraṭṭhādhipati yathā cando
  tārakānaṁ majjhe ṭhito tārāgaṇaparivuto pāṭipadato paṭṭhāya yāva
  puṇṇamā āpūrati tathā ahaṁpi ajja tayā dinnehi gāmavarādīhi
  āpūrāmīti. Tayā hi meti mayā pubbe tayā saddhiṁ laddhopi
  saṅgamo aladdhova ajja pana mama manorathassa nipphannattā
  mayā tayā saha saṅgamo laddho nāmāti nipphannaṁ me tayā saddhiṁ
  mettiphalanti vadati.
         Bodhisatto tassa mahantaṁ yasaṁ adāsi.
         Satthā imaṁ dhammadesanaṁ āharitvā na bhikkhave idāneva
  pubbepāhaṁ ānandaṁ varena santappesiṁyevāti vatvā jātakaṁ samodhānesi
  tadā brāhmaṇo ānando ahosi rājā pana ahamevāti.
                      Juṇhajātakaṁ dutiyaṁ.
                      ------------
-------------------------------------------------
[page 016]
                    3 Dhammadevaputtajātakaṁ.
      Yasokaro puññakarohamasmīti idaṁ satthā jetavane viharanto
  devadattassa paṭhavippavesanaṁ ārabbha kathesi.
      Tadā hi bhikkhū dhammasabhāyaṁ kathaṁ samuṭṭhāpesuṁ āvuso devadatto
  tathāgatena saddhiṁ paṭivirujjhitvā paṭhaviṁ paviṭṭhoti. Satthā āgantvā
  kāyanuttha bhikkhave etarahi kathāya sannisinnāti pucchitvā
  imāyanāmāti vutte na idāni tāvesa bhikkhave mama jinacakke ca
  pahāraṁ datvā paṭhaviṁ paviṭṭho pubbepi dhammacakke pahāraṁ datvā
  paṭhaviṁ paviṭṭho avīciparāyano jātoti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  kāmāvacaradevaloke dhammonāma devaputto hutvā nibbatti.
  Devadatto adhammonāma. Tesu dhammo dibbālaṅkārapaṭimaṇḍito
  dibbarathavaramāruyha accharāgaṇaparivuto manussesu sāyamāsaṁ bhuñjitvā
  attano attano gharadvāresu sukhakathāya nisinnesu puṇṇamuposathadivase
  gāmanigamajanapadarājadhānīsu ākāse ṭhatvā pāṇātipātādīhi dasahi
  akusalakammapathehi viramitvā mātupaṭṭhānadhammaṁ pitupaṭṭhānadhammaṁ
  tividhasucaritadhammameva pūretha evaṁ saggaparāyanā hutvā mahantaṁ yasaṁ
  anubhavissathāti manusse dasa kusalakammapathe samādapento jambūdīpaṁ
  padakkhiṇaṁ karoti. Adhammo pana devaputto pāṇaṁ hanathāti
  ādinā nayena dasa akusalakammapathe samādapento jambūdīpaṁ vāmaṁ
-------------------------------------------------
[page 017]
  Karoti. Atha tesaṁ ākāse rathā sammukhā ahesuṁ. Atha tesaṁ
  parisā tumhe kassa tumhe kassāti pucchitvā mayaṁ dhammassāti
  mayaṁ dhammassāti vatvā maggā ukkamitvā dvidhā jātā. Dhammopi
  adhammaṁ āmantetvā samma tvaṁ adhammo ahaṁ dhammo maggo
  mayhaṁ anucchaviko tava rathaṁ ukkāmetvā mayhaṁ maggaṁ dehīti
  paṭhamaṁ gāthamāha
         yasokaro puññakarohamasmi
         sadatthuto samaṇabrāhmaṇānaṁ
         maggāraho devamanussapūjito
         dhammo ahaṁ dehi adhamma magganti.
      Tattha yasokaroti ahaṁ devamanussānaṁ yasadāyako dutiyapadepi
  eseva nayo. Sadatthutoti sadā thuto niccappasaṭṭho.
      Tatoparo āha
         adhammayānaṁ daḷhamāruhitvā
         asantasanto balavāhamasmi
         sa kissa hetumhi tavajjadajjaṁ
         maggaṁ ahaṁ dhamma adinnapubbaṁ.
         Dhammo have pāturahosi pubbe
         pacchā adhammo udapādi loke
         jeṭṭho ca seṭṭho ca sanantano ca
         uyyāhi jeṭṭhassa kaniṭṭha maggā.
-------------------------------------------------
[page 018]
         Na yācanāya napi pāṭirūpā
         na arahati tehaṁ dadeyya maggaṁ
         yuddhañca no hotu ubhinnamajja
         yuddhasmi yo jīyati tassa maggo.
         Sabbā disā anusaṭohamasmi
         mahabbalo amitayaso atulyo
         guṇehi sabbehi upetarūpo
         dhammo adhamma tvaṁ kathaṁ vijessasi.
         Lohena ve haññati jātarūpaṁ
         na jātarūpena hananti lohaṁ
         sace adhammo haññati dhammamajja
         ayo suvaṇṇaṁ viya dassaneyyaṁ.
         Sace tuvaṁ yuddhabalo adhamma
         na tuyha vuḍḍhā ca gurū ca atthi
         maggañca te damhi piyāppiyena
         vācāduruttānipi te khamāmīti.
      Imā cha gāthā tesaṁyeva vacanapaṭivacanavasena kathitā.
      Tattha sa kissa hetumhi tavajjadajjanti so hi ahaṁ adhammo
  adhammayānaṁ rathaṁ āruyha abhīto balavā kiṁkāraṇā ajja bho dhamma
  kassaci adinnapubbaṁ maggaṁ tuyhaṁ dammīti. Pubbeti paṭhamakappikakāle
  imasmiṁ loke dasakusalakammapathadhammo ca pubbeva pāturahosi pacchā
-------------------------------------------------
[page 019]
  Adhammo. Jeṭṭho cāti pubbe nibbattabhāvena ahaṁ jeṭṭho ca
  seṭṭho ca porāṇako ca tvaṁ pana kaniṭṭho tasmā maggā uyyāhīti
  vadati. Napi pāṭirūpāti ahaṁ te neva yācanāya na paṭirūpavacanena
  na maggārahatāya maggaṁ dadeyyaṁ. Anusaṭoti ahañcatasso disā
  catasso anudisāti sabbā disā attano guṇena paṭṭhato paññāto
  pākaṭo. Lohenāti ayamuṭṭhikena. Haññatīti hanissati.
  Yuddhabalo adhammāti sace tvaṁ yuddhabalosi. Vuḍḍhā ca gurū cāti yadi
  tuyhaṁ ime vuḍḍhā ime gurū paṇḍitāti evaṁ natthi. Piyāppiyenāti
  piyenapi appiyenapi dadanto piyena piyaṁ te maggaṁ dadāmīti attho.
      Bodhisattena pana imāya gāthāya kathitakkhaṇeyeva adhammo
  rathe ṭhātuṁ asakkonto avaṁsiro paṭhaviyaṁ patitvā paṭhaviyā vivare
  dinne gantvā avīcimhiyeva nibbatti. Etamatthaṁ viditvā bhagavā
  abhisambuddho hutvā sesagāthā abhāsi
         idañca sutvā vacanaṁ adhammo
         avaṁsiro patito uddhapādo
         yuddhatthiko na labhāmi yuddhaṁ
         ettāvatā hoti hato adhammo.
         Khantībalo yuddhabalaṁ vijetvā
         hantvā adhammaṁ nihanitva bhūmyā
-------------------------------------------------
[page 020]
         Pāyāsi citto abhiruyha sandanaṁ
         maggeneva atibalo saccanikkamo.
         Mātāpitā samaṇabrāhmaṇā ca
         asammānitā yassa sake agāre
         idheva nikkhippa sarīradehaṁ
         kāyassa bhedā nirayaṁ vajanti te
         yathā adhammo patito avaṁsiro.
         Mātāpitā samaṇabrāhmaṇā ca
         susammānitā yassa sake agāre
         idheva nikkhippa sarīradehaṁ
         kāyassa bhedā sugatiṁ vajanti te
         yathāpi dhammo abhiruyha sandananti.
      Tattha yuddhatthiko ceti ayaṁ tassa vilāpo. So kira
  vilapantoyeva patitvā paṭhaviṁ paviṭṭho. Ettāvatāti bhikkhave
  yāvatā paṭhaviṁ paviṭṭho ettāvatā adhammo hatonāma hoti.
  Khantībaloti bhikkhave evaṁ adhammo paṭhaviṁ paviṭṭho adhivāsanakhantībalo
  yuddhabalaṁ vijetvā vadhitvā bhūmiyaṁ nihanitvā pātetvā cittajātatāya
  niyacitto attano rathaṁ āruyha maggeneva saccanikkamo tathaparakkamo
  devaputto pāyāsi. Asammānitāti asakkatā. Sarīradehanti
  imasmiṁyeva loke sarīrasaṅkhātaṁ dehaṁ nikkhipitvā. Nirayaṁ vajantīti
  yassa pāpapuggalassa ete ca sakkārārahā geheva asakkatā tathārūpā
-------------------------------------------------
[page 021]
  Yathā adhammo patito avaṁsiro evaṁ avaṁsirā nirayaṁ vajantīti
  attho. Sugatiṁ vajantīti yassa panete sakkatā tādisā paṇḍitā
  yathāpi dhammo sandanaṁ abhiruyha devalokaṁ gato evaṁ sugatiṁ vajantīti.
      Satthā imaṁ dhammadesanaṁ āharitvā na bhikkhave idāneva
  pubbepi devadatto mayā saddhiṁ paṭivirujjhitvā paṭhaviṁ paviṭṭhoti
  vatvā jātakaṁ samodhānesi tadā adhammo devadatto ahosi
  parisāpissa devadattassa parisā dhammo pana ahameva parisā
  pana buddhaparisāyevāti.
                   Dhammadevaputtajātakaṁ tatiyaṁ.
                   ------------------
                       4 Udayajātakaṁ.
      Ekā nisinnāti idaṁ satthā jetavane viharanto ukkaṇṭhitabhikkhuṁ
  ārabbha kathesi. Vatthuṁ kusajātake āvībhavissati.
      Satthā pana taṁ bhikkhuṁ saccaṁ kira tvaṁ ukkaṇṭhitosīti pucchitvā saccaṁ
  bhanteti vutte bhikkhu kasmā kilesavasena evarūpe niyyānikasāsane
  pabbajitvā ukkaṇṭhitosi porāṇakapaṇḍitāpi samiddhe dvādasayojanike
  surundhananagare rajjaṁ kārentā devaccharapaṭibhāgāya itthiyā
  saddhiṁ satta vassasatāni ekagabbhe vasantāpi indriyāni
  bhinditvā lobhavasena na olokesunti vatvā atītaṁ āhari
      atīte kāsikaraṭṭhe surundhananagare kāsikarājā rajjaṁ kāresi.
-------------------------------------------------
[page 022]
  Tassa neva putto na dhītā ahosi. So attano deviyo
  putte paṭṭhethāti āha. Devīpi rañño vacanaṁ sampaṭicchitvā
  tathā akāsi. Tadā bodhisatto brahmalokā cavitvā rañño
  aggamahesiyā kucchimhi paṭisandhiṁ gaṇhitvā nibbatti. Atha
  mahājanassa hadayaṁ vaḍḍhetvā jātabhāvena tassa udayabhaddoti nāmaṁ
  kariṁsu. Kumārassa pādacaraṇakāle añño satto brahmalokato
  cavitvā tasseva rañño aññatarāya deviyā kucchimhi kumārikā
  hutvā nibbatti. Tassāpi udayabhaddāti nāmaṁ kariṁsu. Kumāro
  vayappatto sabbasippānaṁ nipphattiṁ pāpuṇi jātibrahmacārī pana
  ahosi supinantenapi methunadhammaṁ na jānāti. Nāssa kilesesu
  cittaṁ allīyi. Rājā puttaṁ abhisiñcitukāmo kumāra idānissa
  rajjasukhasevanakālo tamevassa dassāmīti sāsanaṁ pesesi. Bodhisatto
  na mayhaṁ rajjenattho kilesesu me cittaṁ na allīyīti paṭikkhipitvā
  punappunaṁ vuccamāno rattajambūnudamayaṁ itthīrūpaṁ kāretvā sace
  evarūpaṁ itthiṁ labhamāno rajjaṁ sampaṭicchissāmīti mātāpitūnaṁ
  pesesi. Te taṁ suvaṇṇarūpakaṁ sakalajambūdīpaṁ pariharāpetvā tathārūpaṁ
  itthiṁ alabhantā udayabhaddaṁ alaṅkaritvā tassa santike vasāpesuṁ.
  Sā taṁ suvaṇṇarūpakaṁ abhibhavitvā aṭṭhāsi. Atha nesaṁ anicchamānānaññeva
  vemātikabhaginiṁ udayabhaddakumāriṁ aggamahesiṁ katvā bodhisattaṁ
  abhisiñciṁsu. Te pana dvepi brahmacariyavāsameva vasiṁsu.
  Aparabhāge mātāpitūnaṁ accayena bodhisatto rajjaṁ kāresi.
-------------------------------------------------
[page 023]
  Ubhopi ekagabbhe vasamānā ca lobhavasena indriyāni bhinditvā
  aññamaññaṁ na olokesuṁ apica kho pana yo amhesu paṭhamataraṁ
  kālaṁ karoti so nibbattaṭṭhānato āgantvā asukaṭṭhāne
  nibbattosmīti ārocetūti saṅkaramakaṁsu. Atha bodhisatto abhisekato
  sattavassasataccayena kālamakāsi. Añño rājā nāhosi.
  Udayabhaddāyeva āṇā pavattati. Amaccā rajjaṁ anusāsiṁsu. So
  bodhisattopi cutikkhaṇe tāvatiṁsabhavane sakkattaṁ patvā yasamahantatāya
  sattāhaṁ anussarituṁ nāsakkhi. Iti so manussagaṇanāya sattavassasataccayena
  āvajjitvā udayabhaddaṁ rājadhītaraṁ dhanena vimaṁsitvā sīhanādaṁ
  nadāpetvā dhammaṁ desetvā saṅkaraṁ mocetvā āgamissāmīti
  cintesi. Tadā kira manussānaṁ dasavassasahassāyukakālo hoti.
  Rājadhītāpi taṁ divasaṁ rattibhāge pidahitesu dvāresu ṭhapite
  ārakkhe sattabhūmikapāsādavaratale alaṅkatasirigabbhe ekikāva
  niccalā attano sīlaṁ āvajjamānā nisīdi. Atha sakko
  suvaṇṇamāsakapūraṁ ekaṁ suvaṇṇapātiṁ ādāya gantvā sayanagabbheyeva
  pātubhavitvā ekamantaṁ nisīdi. Bodhisatto tāya saddhiṁ sallapanto
  paṭhamaṁ gāthamāha
               ekā nisinnā suci saññatūru
               pāsādamāruyha aninditaṅgī
               yācāmi taṁ kinnaranettacakkhu
               imekarattiṁ ubhayo vasemāti.
-------------------------------------------------
[page 024]
     Tattha sucīti sucivatthanivatthā. Saññatūrūti suṭṭhu ṭhapitaūru
  iriyāpathaṁ saṇṭhapetvā sucivatthā ekikāva nisinnāsīti vuttaṁ
  hoti. Aninditaṅgīti pādantato yāva kesaggā aninditasarīrā
  paramasobhaggappattasarīrā. Kinnaranettacakkhūti tīhi maṇḍalehi pañcahi ca
  pasādehi upasobhitattā kinnarānaṁ nettasadisehi cakkhūhi samannāgate.
  Imekarattinti idaṁ ekarattiṁ ajja imasmiṁ alaṅkatasayanagabbhe ekato
  vaseyyāmāti yācati.
     Tato rājadhītā dve gāthā abhāsi
          okiṇṇantaraparikkhaṁ daḷhamaṇḍālakoṭṭhakaṁ
          rakkhitaṁ khaggahatthehi duppavesamidaṁ puraṁ.
          Daharassa yuvino cāpi āgamo ca na vijjati
          atha kena nu vaṇṇena saṅgamaṁ icchase mayāti.
      Tattha okiṇṇantaraparikkhanti idaṁ dvādasayojanikaṁ surundhanapuraṁ
  antarantarā udakaparikkhānaṁ kaddamaparikkhānaṁ sukkhaparikkhānañca
  okiṇṇattā okiṇṇantaraparikkhaṁ. Daḷhamaṇḍālakoṭṭhakanti thirehi
  addālakehi dvārakoṭṭhakehi ca samannāgataṁ. Khaggahatthehīti
  āvudhahatthehi dasahi yodhasahassehi rakkhitaṁ. Duppavesamidaṁ puranti
  idaṁ sakalapuraṁpi tassa anto māpitaṁ mayhaṁ nivāsanapuraṁpi ubhayaṁ
  kassaci pavisituṁ na sakkā. Āgamo cāti idha imāya velāya
  taruṇassa vā yobbanappattassa vā thāmasampannayodhassa vā aññassa
  vā mahantaṁpi paṇṇākāraṁ gahetvā āgacchantassa āgamonāma
-------------------------------------------------
[page 025]
  Natthi. Saṅgamanti atha tvaṁ kena kāraṇena imāya velāya mayā
  samāgamaṁ icchasīti.
      Atha sakko catutthaṁ gāthamāha
          yakkhohamasmi kalyāṇi āgatosmi tavantike
          tvaṁ maṁ nandassu bhaddante puṇṇakaṁsaṁ dadāmi teti.
      Tassattho kalyāṇi sundaradassane ahameko devaputto
  devatānubhāvena idhāgato tvaṁ ajja maṁ nandassu tosehi ahaṁ
  te imaṁ suvaṇṇamāsakapuṇṇaṁ suvaṇṇapātiṁ dadāmīti.
      Taṁ sutvā rājadhītā pañcamaṁ gāthamāha
               devaṁ vā yakkhaṁ athavā manussaṁ
               na paṭṭhaye udayaṁ paṭicca aññaṁ
               gaccheva tvaṁ yakkha mahānubhāva
               mā cassu gantvā punarāvajitthāti.
      Tassattho ahaṁ devarāja devaṁ vā yakkhaṁ vā manussaṁ vā
  udayaṁ atikkamitvā aññaṁ na paṭṭhemi so tvaṁ gaccheva mā
  idha aṭṭhāsi na me tayā ābhaṭena paṇṇākārena attho
  gantvāva mā imaṁ ṭhānaṁ punarāvajitthāti.
      So tassā sīhanādaṁ sutvā aṭhatvā gatasadiso hutvā tattheva
  antarahito aṭṭhāsi. So punadivase tāyameva velāyaṁ suvaṇṇamāsakapūraṁ
  rajaṭapātiṁ ādāya tāya saddhiṁ sallapanto chaṭṭhaṁ gāthamāha
-------------------------------------------------
[page 026]
               Yā sā ratī uttamā kāmabhoginaṁ
               ratīsu sattā visamaṁ caranti
               mā taṁ ratiṁ jīyi tuvaṁ sucimhi te
               dadāmi te rūpiyakaṁsapūranti.
      Tassattho bhadde rājadhīte yā esā kāmabhogīnaṁ sattānaṁ
  ratīsu methunakāmaratināma uttamā uttamarati yassā ratiyā kāraṇā
  sattā kāyaduccaritādivisamaṁ caranti taṁ ratiṁ tvaṁ bhadde sucimhi
  te nāmasamāpi mā jīyi. Ahaṁpi āgacchanto na tucchahattho
  āgato hīyo suvaṇṇamāsakapūraṁ suvaṇṇapātiṁ āhariṁ ajja
  rūpiyapāṭiṁ suvaṇṇapūraṁ imaṁ te ahaṁ rūpiyapātiṁ suvaṇṇapūraṁ
  dadāmīti.
      Rājadhītā cintesi ayaṁ kathāsallāpaṁ labhanto punappunaṁ
  āgamissati nadāni tena saddhiṁ kathessāmīti. Sā kiñci na
  kathesi. Sakko tassā akathitabhāvaṁ ñatvā tattheva antarahito
  hutvā punadivase tāya velāya lohapātiṁ kahāpaṇapūraṁ ādāya bhaddaṁ
  tvaṁ maṁ kāmaratiyā santappehi imaṁ te kahāpaṇapūraṁ lohapātiṁ
  dassāmīti āha. Taṁ divasaṁ rājadhītā sattamaṁ gāthamāha
               nāriṁ naro nijjhapayaṁ dhanena
               ukkaṁsatī yattha karoti channaṁ
               vipaccanīko tava devadhammo
               paccakkhato thokatarena esīti.
-------------------------------------------------
[page 027]
      Tassattho bho purisa tvaṁ jaḷo naro hi nāma nāriṁ
  kilesaratikāraṇā dhanena nijjhāpayaṁ nijjhāpento saññāpento yattha
  nāriyā chandaṁ karoti taṁ ukkaṁsati vaṇṇetvā thometvā bahutarena
  dhanena palobheti tuyhaṁ paneso devasabhāvo vipaccaniko tvaṁ hi mayā
  paccakkhato thokatarena esi paṭhamadivase suvaṇṇapūraṁ suvaṇṇapātiṁ
  āharitvā dutiyadivase suvaṇṇapūraṁ rajaṭapātiṁ tatiyadivase kahāpaṇapūraṁ
  lohapātiṁ āharasīti.
      Taṁ sutvā sakko bhadde rājakumāri ahaṁ chekavāṇijo
  niratthakena atthaṁ na nāsemi sace tvaṁ āyunā vā vaṇṇena
  vā vaḍḍheyyāsi ahaṁ te paṇṇākāraṁ vaḍḍhetvā āhareyyaṁ
  tvaṁ pana parihāpeseva tenāhaṁpi dhanaṁ parihāpemīti vatvā tisso
  gāthā abhāsi
               āyu ca vaṇṇo ca manussaloke
               nihiyyati manujānaṁ sugatte
               teneva vaṇṇena dhanaṁpi tuyhaṁ
               nihiyyati jiṇṇatarāsi ajja.
          Evaṁ me pekkhamānassa rājaputti yasassini
          hāyateva tato vaṇṇo ahorattānamaccaye.
          Imināva tvaṁ vayasā rājaputti sumedhase
          brahmacariyaṁ careyyāsi bhiyyo vaṇṇavatī siyāti.
  Tattha nihiyyatīti manussānaṁ pana parissāvane āsittaudakaṁ viya
-------------------------------------------------
[page 028]
  Parihāyati. Manussalokasmimhi sattā jīvitena vaṇṇena cakkhupasādādīhi
  dine dine parihāyanteva. Jiṇṇatarāsīti mama paṭhamaṁ āgatadivase pavattaṁ
  hi te āyu hīyodivasaṁ na pāpuṇi kudhāriyā chinnaṁ viya tattheva nirujjhi
  hīyo pavattaṁpī ajjadivasaṁ na pāpuṇi hīyova kudhāriyā chinnaṁ viya tattheva
  nirujjhi tasmā ajja jiṇṇatarāsi rājā. Evaṁ meti hīyova passato
  ajjeva pana mayhaṁ evaṁ pekkhamānasseva hāyateva tato vaṇṇo.
  Ahorattānamaccayeti ito paṭṭhāya rattindivesu vītivattesu ahorattānaṁ
  accaye apaṇṇattikabhāvameva bhavissatīti dasseti. Imināvāti tasmā
  bhadde sace tvaṁ imināva vayena imasmiṁ suvaṇṇavaṇṇe sarīre
  jarāya avilutteyeva seṭṭhacariyaṁ careyyāsi pabbajitvā samaṇadhammaṁ
  kareyyāsīti. Bhiyyo vaṇṇavatī siyāti atirekataravaṇṇiṁ bhaveyyāsīti.
      Tato rājadhītā itaraṁ gāthamāha
               devā na jīranti yathā manussā
               gattesu tesaṁ valiyo na honti
               pucchāmi taṁ yakkha mahānubhāvaṁ
               kathannu devāna sarīradehoti.
      Tattha sarīradehoti sarīrasaṅkhāto deho devānaṁ sarīraṁ kathaṁ
  na jīrati idaṁ ahaṁ taṁ pucchāmīti vadati.
      Athassā kathento sakko itaraṁ gāthamāha
-------------------------------------------------
[page 029]
               Devā na jīranti yathā manussā
               gattesu tesaṁ valiyo na honti
               suve suve bhiyyatarova tesaṁ
               dibbo ca vaṇṇo vipulā ca bhogāti.
      Tattha yathā manussāti yathā manussā jīrantā rūpena vaṇṇena
  bhogena cakkhupasādādīhi jīranti na evaṁ devā tesaṁ hi gattesu
  valliyopi na santi maṭṭhakāñcanamattavaṇṇameva sarīraṁ hoti. Suve suveti
  divase divase. Bhiyyatarovāti atirekatarova tesaṁ dibbo ca vaṇṇo
  vipulā ca bhogā honti. Manussesu hi rūpaparihāni ciraṁ jātabhāvassa
  sakkhi devesu atirekarūpasampatti ca atirekaparivārasampatti ca.
  Evaṁ aparihānadhammonāmesa devaloko tasmā tvaṁ jaraṁ appatvāva
  nikkhamitvā pabbaja evaṁ parihāniyasabhāvā manussalokā cavitvā
  aparihāniyasabhāvaṁ evarūpaṁ devalokaṁ gamissasīti.
      Sā devalokassa vaṇṇaṁ sutvā tassa gamanamaggaṁ pucchantī
  itaraṁ gāthamāha
               kiṁsūdha bhītā janatā anekā
               maggo ca nekāyatanappavutto
               pucchāmi taṁ yakkha mahānubhāva
               kattha ṭhito paralokaṁ na bhāyeti.
      Tattha kiṁsūdha bhītāti devarāja ayaṁ khattiyādibhedā janatā anekā
  kiṁ bhītā kassa bhayena parihāniyasabhāvā manussalokā devalokaṁ na
-------------------------------------------------
[page 030]
  Gacchātīti pucchati. Maggoti devalokagāmimaggo. Idha pana kinti
  āharitvā koti pucchā kattabbā. Ayaṁ hetthattho anekatitthāyatana-
  vasena paṇḍitehi pavutto devalokamaggova ko kataroti vutto hoti.
  Kattha ṭhitoti paralokaṁ gacchanto katarasmiṁ magge ṭhito na bhāyatīti.
      Athassā kathento sakko itaraṁ gāthamāha
               vācaṁ manañca paṇidhāya sammā
               kāyena pāpāni akubbamāno
               bahunnapānaṁ gharamāvasanto
               saddho mudū saṁvibhāgī vadaññū
               saṅgāhako sakhilo saṇhavāco
               ettha ṭhito paralokaṁ na bhāyeti.
      Tassattho bhadde yo vācaṁ manañca sammā ṭhapetvā kāyenapi
  pāpāni akaronto ime dasa kusalakammapathe samādāya pavattanto
  bahuannapāne pahutadeyyadhamme ghare vasanto dānassa vipāko
  atthīti saddhāya samannāgato muducitto dānasaṁvibhāgatāya saṁvibhāgī
  pabbajitā bhikkhāya caramānā vadanti tesaṁ paccayadānajānanato
  imassa vādassa jānanato vadaññū catūhi saṅgahavatthūhi saṅgāhako
  piyabhāṇitāya sakhilo atthavacanatāya saṇhavāco ettha ettake
  guṇarāsimhi ṭhito paralokaṁ gacchanto na bhāyatīti.
      Tato rājadhītā tassa vacanaṁ sutvā thutiṁ karontī itaraṁ gāthamāha
-------------------------------------------------
[page 031]
          Anussāsasi maṁ yakkha yathā mātā yathā pitā
          uḷāravaṇṇa pucchāmi konu tvamasi subrahāti.
      Tassattho yathā mātāpitaro puttake anusāsenti tathā
  maṁ anusāsati. Uḷāravaṇṇa sobhaggappattarūpādhāraka konusi tvaṁ
  evaṁ accuggatasarīroti.
      Tato bodhisatto itaraṁ gāthamāha
          udayohamasmi kalyāṇi saṅkaratthāyidhāgato
          āmanta kho taṁ gacchāmi muttosmi tava saṅkarāti.
      Tassattho kalyāṇadassane ahaṁ purimabhave tava sāmiko
  udayonāma tāvatiṁsabhavane sakko hutvā nibbatto idhāgacchanto na
  kilesavasenāgato taṁ vimaṁsitvā pana saṅkaraṁ mocessāmīti saṅkaratthāya
  pubbe saṅkarassa katattā āgatosmi idāni taṁ āmantetvā
  gacchāmi muttosmi tava saṅkarāti.
      Rājadhītā assāsetvā sāmi tvaṁ udayabhaddarājāti assudhārāya
  pavattamānāya ahaṁ tumhehi vinā vasituṁ na sakkomi yathā tumhākaṁ
  santike vasāmi tathā maṁ anusāsathāti vatvā itaraṁ gāthamāha
          sace kho tvaṁ udayosi saṅkaratthāyidhāgato
          anusāsa maṁ rājaputta yathāssu puna saṅgamoti.
       Atha naṁ anusāsanto mahāsatto catasso gāthā abhāsi
-------------------------------------------------
[page 032]
               Adhipatati vayo khaṇo tatheva
               ṭhānaṁ natthi dhuvaṁ cavanti sattā
               parijīyati adhuvaṁ sarīraṁ
               udaye mā pamādaṁ carassu dhammaṁ.
               Kasiṇā paṭhavī dhanassa pūrā
               ekasseva siyā anaññadheyyā
               taṁ vā vijahati avītarāgo
               udaye mā pamādaṁ carassu dhammaṁ.
               Mātā pitā ca bhātaro
               sāmiko sadhanena hoti
               te vāpi jahanti aññamaññaṁ
               udaye mā pamādaṁ carassu dhammaṁ.
               Kāyo parabhojananti ñatvā
               saṁsāre sugatī ca duggatī ca
               itaravāsoti jānitvā
               udaye mā pamādaṁ carassu dhammanti.
      Tattha adhipatatīti ativiya patati siṅghaṁ atikkamati. Vayoti
  paṭhamavayāditividhopi. Khaṇo tathevāti uppādaṭhitibhaṅgakkhaṇopi tatheva
  adhipatatīti ubhayenāpi bhinno imesaṁ sattānaṁ āyusaṅkhāronāma
  siṅghasotā nadī viya ativattanto siṅghaṁ atikkamatīti dasseti.
  Ṭhānaṁ natthīti uppannā saṅkhārā abhijjitvā tiṭṭhantīti patthanāyapi
-------------------------------------------------
[page 033]
  Tesaṁ ṭhānaṁnāma natthi dhuvaṁ ekaṁseneva buddhaṁ bhagavantaṁ ādiṁ
  katvā sabbepi sattā cavanti dhuvaṁ maraṇaṁ adhuvaṁ jīvitanti evaṁ
  maraṇassatiṁ bhāvehīti dīpeti. Parijīyatīti idaṁ suvaṇṇavaṇṇaṁ sarīraṁ
  jīrateva evaṁ jānāhīti. Mā pamādanti tasmā tvaṁ udayabhadde
  mā pamādaṁ āpajja appamattā hutvā dasakusalakammapathaṁ dhammaṁ
  carāhīti. Kasiṇāti sakalā. Ekassevāti yadi ekasseva
  rañño tasmiṁ ekasmiṁyeva atītānāgatāpi hoti. Taṁ vā vijahati
  avītarāgoti taṇhāvasiko puggalo ettakenāpi yasena atitto
  maraṇakāle avītarāgova taṁ vijahati evaṁ taṇhāya apūraṇīyabhāvaṁ
  jānāhīti dīpeti. Tevāpīti mātā puttaṁ putto mātaraṁ
  pitā puttaṁ putto pitaraṁ bhariyā sāmikaṁ sāmiko bhariyanti ete
  aññamaññaṁ pajahanti nānā honti evaṁ sattānaṁ vinābhāvaṁ
  jānāhīti dīpeti. Parabhojananti vividhānaṁ kākādīnaṁ parasattānaṁ
  bhojanaṁ. Itaravāsoti yā esā imasmiṁ saṁsāre manussabhūtā
  sugati ca tiracchānabhūtā duggati ca etaṁ ubhayaṁpi itaravāsoti
  jānitvā mā pamādaṁ carassu dhammaṁ imesaṁ sattānaṁ nānāṭhānato
  āgantvā ekaṭṭhāne samāgamo paritto ime sattā appakameva
  kālaṁ ekato vasanti tasmā appamattā hohīti evaṁ mahāsatto
  tassā ovādaṁ adāsi.
      Sāpi tassa dhammakathāya pasīditvā thutiṁ karontī osānagāthamāha
-------------------------------------------------
[page 034]
          Sādhu bhāsati yaṁ yakkho appaṁ maccāna jīvitaṁ
          kasirañca parittañca tañca dukkhena saṁyutaṁ
          sāhaṁ ekā pabbajissāmi hitvā kāsaṁ surundhananti.
      Tattha sādhūti sundaraṁ. Appaṁ maccānajīvitanti bhāsamāno
  ayaṁ devarājā sādhu bhāsati kiṁkāraṇā idañca kasirañca dukkhaṁ
  assādarahitaṁ parittañca na bahukaṁ ittarakālaṁ sace hi kasirampi
  samānaṁ dīghakālaṁ pavatteyya parittakampi ca samānaṁ sukhaṁ bhaveyya
  idaṁ pana kasirañceva parittañca sakalena vaṭṭadukkhena saṁyuttaṁ
  sannihitaṁ. Sāhanti sā ahaṁ. Surundhananti surundhananagarañca
  kāsikaraṭṭhañca chaḍḍetvā ekikā pabbajissāmīti āha.
      Bodhisatto tassā ovādaṁ datvā sakaṭṭhānameva gato. Sāpi
  punadivase amacce rajjaṁ paṭicchāpetvā antonagareyeva rammaṇīye
  uyyāne isipabbajjaṁ pabbajitvā dhammaṁ caritvā āyupariyosāne
  tāvatiṁsabhavane bodhisattassa pādaparicārikā hutvā nibbatti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi (saccapariyosāne ukkaṇṭhitabhikkhu sotāpattiphale
  patiṭṭhahi) tadā rājadhītā rāhulamātā ahosi. Sakko pana
  ahamevāti.
                     Udayajātakaṁ catutthaṁ.
                     ---------------
-------------------------------------------------
[page 035]
                      5 Pānīyajātakaṁ.
      Mitto mittassāti idaṁ satthā jetavane viharanto kilesaniggahaṁ
  ārabbha kathesi.
      Ekasmiṁ hi samaye sāvatthivāsino pañcasatā gihisahāyakā
  tathāgatassa dhammadesanaṁ sutvā pabbajitvā upasampadaṁ pattā anto
  koṭṭhisaṇṭhāgāre vasantā aḍḍharattikasamaye kāmavitakkaṁ vitakkesuṁ.
  Sabbaṁ heṭṭhā vuttanayeneva vitthāretabbaṁ. Bhagavato āṇattiyā
  panāyasmatā ānandena bhikkhusaṅghe sannipātite satthā paññattāsane
  nisīditvā anodissakaṁ katvā kāmavitakkaṁ vitakkayitthāti avatvā
  sabbasaṅgāhikavasena bhikkhave kileso khuddakonāma natthi bhikkhunānāma
  uppannuppannā kilesā niggahetabbā porāṇakapaṇḍitā anuppanne
  buddhe kilese niggahetvā paccekabuddhañāṇaṁ pattāti vatvā
  atītaṁ āhari
      atīte bārāṇasiyaṁ brahmadatte rajjaṁ kārente kāsikaraṭṭhe
  ekasmiṁ gāmake dve sahāyā pānīyatumbāni ādāya vanakhettaṁ
  gantvā ekamante ṭhapetvā khettaṁ koṭetvā pipāsitakāle
  āgantvā pānīyaṁ pivanti. Tesu eko pānīyatthāya āgantvā
  attano pānīyaṁ rakkhanto itarassa tumbato pivitvā sāyaṁ araññā
  nikkhamitvā nhāyitvā ṭhito atthi nukho me kāyadvārādīhi ajja
  kiñci pāpaṁ katanti upadhārento thenetvā pānīyassa pivanabhāvaṁ
  disvā saṁvegappatto hutvā ayaṁ taṇhā vaḍḍhamānā maṁ apāyesu
-------------------------------------------------
[page 036]
  Khipissati imaṁ kilesaṁ niggahessāmīti pānīyassa thenetvā pivanabhāvaṁ
  ārammaṇaṁ katvā vipassanaṁ vaḍḍhetvā paccekabuddhañāṇaṁ nibbattetvā
  paṭiladdhaguṇaṁ āvajjento aṭṭhāsi. Atha naṁ itaro nhāyitvā
  uṭṭhito ehi samma gharaṁ gacchāmāti āha. Gaccha tvaṁ mama
  gharena kiccaṁ natthi paccekabuddhānāma mayanti. Paccekabuddhānāma
  tumhādisā na hontīti. Atha naṁ kīdisā hontīti. Dvaṅgulakesā
  kāsāvavatthanivasanā uttarahimavante nandamūlakapabbhāre vasantīti.
  So sīsaṁ parāmasi. Taṁ khaṇaññevassa gihiliṅgaṁ antaradhāyi.
  Rattadupaṭṭaṁ nivatthameva vijjulatāsadisaṁ kāyabandhanaṁ bandhameva
  alattakapaṭalavaṇṇaṁ uttarāsaṅgacīvaraṁ ekaṁsaṁ katameva meghavaṇṇaṁ
  paṁsukulacīvaraṁ dakkhiṇaṁsakūṭe ṭhapitameva bhamaravaṇṇo mattikāpatto
  vāmaṁsakūṭe laggitova ahosi. So ākāse ṭhatvā dhammaṁ
  desetvā uppatitvā nandamūlakapabbhāreyeva otari. Aparopi
  kāsikagāmeyeva kuṭumbiko āpaṇe nisinno ekaṁ purisaṁ attano
  bhariyaṁ ādāya gacchantaṁ disvā taṁ uttamarūpadharaṁ itthiṁ indriyāni
  bhinditvā oloketvā puna cintesi ayameva lobho vaḍḍhamāno
  maṁ apāyesu khipissatīti saṁvegamānaso vipassanaṁ vaḍḍhetvā
  paccekabuddhañāṇaṁ nibbattetvā ākāse ṭhito dhammaṁ desetvā
  nandamūlakapabbhārameva gato. Aparāpi kāsikagāmavāsinoyeva dve
  pitāputtā ekato maggaṁ paṭipajjiṁsu. Aṭavīmukhe vanacorā ṭhitā honti.
  Te pitāputte labhitvā puttaṁ gahetvā dhanaṁ āharitvā tava puttaṁ
-------------------------------------------------
[page 037]
  Gaṇhāti pitaraṁ visajjenti dve bhātaro labhitvā kaniṭṭhaṁ gahetvā
  jeṭṭhakaṁ visajjenti ācariyantevāsike labhitvā ācariyaṁ gahetvā
  antevāsikaṁ visajjenti. Antevāsiko sippalobhena dhanaṁ āharitvā
  ācariyaṁ gahetvā gacchati. Atha te pitāputtā tattha corānaṁ
  ṭhitabhāvaṁ ñatvā tvaṁ maṁ pitāti mā vada ahaṁpi taṁ puttoti na
  vakkhāmīti katikaṁ katvā corehi gahitakāle tumhe aññamaññaṁ
  kiṁ hothāti puṭṭhā na kiñci homāti sampajānamusāvādaṁ kariṁsu.
  Tesu aṭavito nikkhamitvā sāyaṁ nhāyitvā ṭhitesu putto attano
  sīsaṁ sodhento taṁ musāvādaṁ disvā idaṁ pāpaṁ vaḍḍhamānaṁ maṁ
  apāyesu khipissati imaṁ kilesaṁ niggahessāmīti vipassanaṁ vaḍḍhetvā
  paccekabuddhañāṇaṁ nibbattetvā ākāse ṭhito pitu dhammaṁ desetvā
  nandamūlakapabbhārameva gato. Aparopi kāsikagāmeyeva eko
  gāmabhojako pāṇaghāṭanaṁ kārāpesi. Atha naṁ balikammakāle mahājano
  sannipatitvā āha sāmi mayaṁpi migasukarādayo māretvā yakkhānaṁ
  balikammaṁ karissāma balikammakālo esoti. Tumhākaṁ pubbe
  karaṇaniyāmeneva karothāti. Manussā ettake pāṇe mārentā
  mamevekassa vacanena mārayiṁsūti kukkuccaṁ katvā vātapānaṁ nissāya
  ṭhitakova vipassanaṁ vaḍḍhetvā paccekabuddhañāṇaṁ nibbattetvā ākāse ṭhito
  dhammaṁ desetvā nandamūlakapabbhārameva gato. Aparopi kāsikaraṭṭheyeva
  gāmabhojako majjavikayaṁ nivāretvā sāmi pubbe imasmiṁ kāle
-------------------------------------------------
[page 038]
  Surāchaṇonāma hoti kiṁ karomāti mahājanena vutto tumhe
  porāṇikaniyāmeneva karothāti āha. Manussā chaṇaṁ katvā suraṁ
  pivitvā kalahaṁ karontā hatthapāde bhañjitvā sīsaṁ bhinditvā kaṇṇaṁ
  chinditvā bahudaṇḍena bajjhiṁsu. Gāmabhojako te disvā cintesi
  mayi ananujānante ime etaṁ dukkhaṁ na vindeyyunti. So ettakena
  kukkuccaṁ katvā vātapānaṁ nissāya ṭhitakova vipassanaṁ vaḍḍhetvā
  paccekabodhiñāṇaṁ nibbattetvā appamattā hothāti ākāse ṭhatvā
  dhammaṁ desetvā nandamūlakapabbhārameva gato. Aparabhāge pañca
  paccekabuddhā bhikkhācāratthāya bārāṇasidvāre otaritvā sunivatthā
  supārutā pāsādikehi abhikkamādīhi piṇḍāya carantā rājadvāraṁ
  sampāpuṇiṁsu. Rājā te disvā pasannacitto rājanivesanaṁ pavesetvā
  pāde dhovitvā gandhatelena makkhetvā paṇītena khādanīyena bhojanīyena
  parivisitvā ekamantaṁ nisīditvā bhante tumhākaṁ paṭhamavaye pabbajjā
  sobhati imasmiṁ vaye pabbajantā kathaṁ kāmesu ādīnavaṁ passatha
  kiṁ vo ārammaṇaṁ ahosīti pucchi. Te tassa kathentā gāthamāhaṁsu
          mitto mittassa pānīyaṁ adinnaṁ paribhuñjisaṁ
          tena pacchā vijigucchiṁ taṁ pāpaṁ pakataṁ mayā
          mā puna akaraṁ pāpaṁ tasmā pabbajito ahaṁ.
          Paradārañca disvāna chando me upapajjatha
          tena pacchā vijigucchiṁ taṁ pāpaṁ pakataṁ mayā
          mā puna akaraṁ pāpaṁ tasmā pabbajito ahaṁ.
-------------------------------------------------
[page 039]
          Pitaraṁ me mahārāja corā agaṇhi kānane
          tesāhaṁ pucchito jānaṁ aññathā naṁ viyākariṁ
          tena pacchā vijigucchiṁ taṁ pāpaṁ pakataṁ mayā
          mā puna akaraṁ pāpaṁ tasmā pabbajito ahaṁ.
          Pāṇātipātamakaruṁ somayāge upaṭṭhite
          tesāhaṁ samanuññāsiṁ
          tena pacchā vijigucchiṁ taṁ pāpaṁ pakataṁ mayā
          mā puna akaraṁ pāpaṁ tasmā pabbajito ahaṁ.
          Surāmerayamadhukā ye janā paṭhamāsu no
          bahunnaṁ te anatthāya majjapānamakampayuṁ
          tesāhaṁ samanuññāsiṁ
          tena pacchā vijigucchiṁ taṁ pāpaṁ pakataṁ mayā
          mā puna akaraṁ pāpaṁ tasmā pabbajito ahanti.
      Paccekabuddhā imā paṭipātiyā pañca gāthā abhāsiṁsu.
  Rājāpi ekamekassa byākaraṇaṁ sutvā bhante ayaṁ pabbajjā
  tumhākaṁyeva anucchavikāti thutiṁ akāsi.
      Tattha mitto mittassāti mahārāja ahaṁ ekassa mitto hutvā
  tassa mittassa santakaṁ pānīyaṁ iminānāma niyāmena paribhuñji.
  Tasmāti yasmā puthujjanānāma pāpakammaṁ karonti tasmā ahaṁ mā
  puna akariṁ. Pāpanti taṁ pāpaṁ ārammaṇaṁ katvā pabbajitomhīti.
  Chandoti mahārāja iminānāma niyāmena mama paradāraṁ
-------------------------------------------------
[page 040]
  Disvā kāme chando uppajji. Agaṇhīti agaṇhiṁsu. Jānanti
  tesaṁ corānaṁ ayaṁ kiṁ te hotīti pucchito jānantoyeva na
  kiñci hotīti aññathā byākāsiṁ. Somayāgeti navachaṇe upaṭṭhite
  somayāgaṁnāma yakkhabalikammaṁ kariṁsu tasmiṁ upaṭṭhite samanuññāsiṁ.
  Surāmerayamadhukāti piṭṭhasurādīsu pupphāsavādimerayañca pakkamadhu viya
  maññamānā. Ye janā paṭhamāsu noti ye no gāme janā paṭhamaṁ
  evarūpā āsuṁ ahesuṁ. Bahunnaṁ teti te ekadivasaṁ ekasmiṁ chaṇe
  patte bahunnaṁ anatthāya majjapānaṁ kappayuṁ.
      Rājā tesaṁ dhammaṁ sutvā pasannacitto cīvarasāṭake ca bhesajjāni
  ca datvā paccekabuddhe uyyojesi. Tepissa anumodanaṁ katvā
  tattheva agamaṁsu. Tato paṭṭhāya rājā vatthukāmesu viratto
  anapekkho hutvā nānaggarasabhojanaṁ bhuñjitvā itthiyo anālapitvā
  anoloketvā virattacitto uṭṭhāya sirigabbhaṁ pavisitvā nisinno
  setabhittiyaṁ kasiṇaparikammaṁ katvā jhānaṁ nibbatteti. So jhānappatto
  kāme garahanto gāthamāha
          dhiratthusu bahukāme duggandhe bahukaṇṭake
          yocāhaṁ paṭisevanto nālabhiṁ tādisaṁ sukhanti.
      Tattha bahukaṇṭaketi bahupaccāmitte. Yo cāti yo ahaṁ
  ayameva vā pāṭho. Tādisanti etādisaṁ kilesarahitaṁ jhānasukhaṁ.
      Athassa aggamahesī ayaṁ rājā paccekabuddhānaṁ dhammakathaṁ
  sutvā ukkaṇṭhitarūpo amhehi saddhiṁ akathetvāva sirigabbhaṁ paviṭṭho
-------------------------------------------------
[page 041]
  Parigaṇhissāmi tāva nanti cintetvā sirigabbhadvāraṁ gantvā
  dvāre ṭhitā rañño kāmesu garahantassa udānaṁ sutvā mahārāja
  tvaṁ kāme garahasi kāmasukhasadisaṁnāma sukhaṁ natthīti kāme sukhaṁ
  vaṇṇentī itaraṁ gāthamāha
         mahassādā sukhā kāmā natthi kāmā paraṁ sukhaṁ
         ye kāme paṭisevanti saggante upapajjareti.
      Tattha mahassādāti mahārāja ete kāmānāma mahāassādā
  ito uttariṁ aññaṁ sukhaṁ natthi kāmasevino hi apāye anupagamma
  sagge nibbattantīti attho.
      Taṁ sutvā bodhisatto nassa vasali kiṁ kathesi kāmesu
  sukhaṁnāma kuto atthi vipariṇāmadukkhā hi eteti garahanto sesā
  gāthā abhāsi
         appassādā dukkhā kāmā natthi kāmā paraṁ dukkhaṁ
         ye kāme paṭisevanti nirayante upapajjare.
         Asi yathā sunisito nettiṁsova supāyiko
         sattīva urasī khittā kāmā dukkhatarā tato.
         Aṅgārānaṁva jalitaṁ kāsuṁ sādhikaporisaṁ
         jālaṁva divasantattaṁ kāmā dukkhatarā tato.
         Visaṁ yathā halāhalaṁ telaṁ pakkuṭṭhitaṁ yathā
         tambalohaṁ vilīnaṁva kāmā dukkhatarā tatoti.
-------------------------------------------------
[page 042]
      Tattha nettiṁsoti nettiso idaṁpi etassa khaggassa nāmaṁ.
  Dukkhatarāti
  evaṁ jālitaṅgārakāsuṁ vā divasantattajālaṁ vā paṭiccassa yaṁ dukkhaṁ
  uppajjati tatopi kāmāyeva dukkhatarāti attho. Anantaragāthāya
  yathā etāni visādīni dukkhāvahanato dukkhāni evaṁ kāmāpi dukkhā
  taṁ pana kāmadukkhaṁ itarehi dukkhehi dukkhataranti attho.
      Evaṁ mahāsatto deviyā dhammaṁ desetvā amacce sannipātetvā
  bho amaccā tumhe rajjaṁ paṭicchatha ahaṁ pabbajissāmīti vatvā
  mahājanassa rodantassa paridevantasseva uṭṭhāya ākāse ṭhatvā
  ovādaṁ datvā anilapatheneva uttarahimavantaṁ gantvā rammaṇīye
  padese assamaṁ māpetvā isipabbajjaṁ pabbajitvā āyupariyosāne
  brahmalokaparāyano ahosi.
      Satthā imaṁ dhammadesanaṁ āharitvā bhikkhave kilesonāma
  khuddako natthi appamattakopi paṇḍitehi niggahetabboyevāti vatvā
  saccāni pakāsetvā jātakaṁ samodhānesi (saccapariyosāne
  pañcasatā bhikkhū arahatte patiṭṭhahiṁsu) tadā paccekabuddhā parinibbāyiṁsu
  devī rāhulamātā ahosi bārāṇasirājā pana ahamevāti.
                     Pānīyajātakaṁ pañcamaṁ.
                     ---------------
-------------------------------------------------
[page 043]
                      6 Yudhañjayajātakaṁ.
      Mittāmaccaparibyuḷhanti idaṁ satthā jetavane viharanto
  mahābhinikkhamanaṁ ārabbha kathesi.
      Ekadivasamhi bhikkhū dhammasabhāyaṁ sannipatitvā āvuso sace
  dasabalo agāraṁ ajjhāvasissati sakalacakkavāḷagabbhe cakkavattirājā
  abhavissa sattaratanasamannāgato caturiddhisamiddho parosahassaputtaparivāro
  so evarūpaṁ sirivibhavaṁ pahāya kāmesu dosaṁ disvā aḍḍharattikasamaye
  channasahāyena kaṇṭhakamāruyha nagarā nikkhamitvā anomānadītīre
  pabbajitvā cha vassāni dukkarakārikaṁ katvā sammāsambodhiṁ pattoti
  satthu guṇakathaṁ kathayiṁsu. Satthā āgantvā kāyanuttha bhikkhave
  etarahi kathāya sannisinnāti pucchitvā imāyanāmāti vutte
  na bhikkhave idāneva tathāgato mahābhinikkhamanaṁ nikkhanto pubbepi
  dvādasayojanike bārāṇasinagare rajjaṁ pahāya nikkhantoyevāti vatvā
  atītaṁ āhari
      atīte rammanagare sabbadattonāma rājā ahosi. Ayamhi
  bārāṇasi udayajātake surundhananagaraṁnāma jātaṁ cullasuttasomajātake
  sudassanaṁnāma soṇanandajātake brahmavaḍḍhanaṁnāma kaṇṭhahālajātake
  pupphavatīnāma imasmiṁ pana yudhañjayajātake rammanagaraṁnāma ahosi
  evamassā kadāci nāmaṁ parivatteti. Tattha sabbadattarañño
  puttā sahassā ahesuṁ yudhañjayassanāma jeṭṭhaputtassa uparajjaṁ
  adāsi. So divase divase mahādānaṁ pavattesi. Evaṁ
-------------------------------------------------
[page 044]
  Gacchante kāle bodhisatto ekadivasaṁ pātova rathavaramāruyha mahantena
  sirivibhavena uyyānakīḷaṁ gacchanto rukkhaggatiṇaggasākhaggamakaṭasuttajālādīsu
  suttajālākārena lagge ussāvavindū disvā samma sārathi kinnāmetanti
  pucchitvā ete deva himasamaye patanakaussāvavindūnāmāti sutvā
  divasabhāgaṁ uyyāne kīḷitvā sāyaṇhasamaye paccāgacchanto te
  adisvā samma sārathi kahaṁ ete ussāvavindū na tedāni passāmīti
  pucchitvā deva te suriye uggacchante sabbeva bhijjitvā paṭhaviyaṁ
  patantīti sutvā saṁvegappatto hutvā imesaṁ sattānaṁ jīvitasaṅkhārāpi
  tiṇagge ussāvavindusadisā mayā byādhijarāmaraṇehi apīḷiteneva
  mātāpitaro āpucchitvā pabbajituṁ vaṭṭatīti ussāvavindumeva
  ārammaṇaṁ katvā āditte viya tayo bhave passanto attano
  gehaṁ āgantvā alaṅkatapaṭiyattāya vinicchayasālāya nisinnassa pitu
  santikaṁyeva gantvā pitaraṁ vanditvā ekamante ṭhito pabbajjaṁ
  yācanto paṭhamaṁ gāthamāha
         mittāmaccaparibyuḷhaṁ ahaṁ vande rathesabhaṁ
         pabbajissāmahaṁ rāja taṁ devo anumaññatūti.
      Tattha paribyuḷhanti parivāritaṁ. Taṁ devoti taṁ mama pabbajjaṁ
  devo anujānātūti attho.
      Atha naṁ rājā nivarento dutiyaṁ gāthamāha
         sace te ūnaṁ kāmehi ahaṁ paripūrayāmi te
         yo taṁ hiṁsati vāremi mā pabbaja yudhañjayāti.
-------------------------------------------------
[page 045]
     Taṁ sutvā kumāro tatiyaṁ gāthamāha
         na matthi ūnaṁ kāmehi hiṁsanto me na vijjati
         dīpañca kattumicchāmi yaṁ jarā nābhikīratīti.
      Tattha dīpañcāti tāta neva mayhaṁ kāmehi onaṁ atthi na
  maṁ hiṁsanto koci atthi ahaṁ pana paralokagamanāya attano patiṭṭhaṁ
  kattuṁ icchāmi. Yaṁ jarā nābhikīratīti yaṁ dīpaṁ jarā nābhikīrati na
  viddhaṁseti tamahaṁ kattumicchāmi amatamahānibbānaṁ gavesissāmi na
  me kāmehi attho anujānātha maṁ mahārājāti vadati.
      Iti punappunaṁ kumāro pabbajjaṁ yāci. Rājā mā pabbajāti
  nivāreti. Tamatthaṁ pakāsento satthā upaḍḍhagāthamāha
         putto vā pitaraṁ yāce pitā vā puttamorasanti.
      Tattha vākāro sampiṇḍanattho. Idaṁ vuttaṁ hoti evaṁ
  bhikkhave putto ca pitaraṁ yācati pitā ca orasaṁ puttaṁ yācatīti.
      Sesaṁ upaḍḍhagāthaṁ rājā āha
         negamo yācate tāta mā pabbaja yudhañjayāti.
      Tassattho ayaṁ te tāta nigamavāsī mahājano yācati nāgarajanopi
  mā tvaṁ pabbajāti.
      Kumāro pañcamaṁ gāthamāha
         mā maṁ tāta nivāresi pabbajantaṁ rathesabha
         māhaṁ kāmehi sammatto jarāya vasamanvagūti.
      Tattha vasamanvagūti mā ahaṁ kāmehi sammatto jarāya
-------------------------------------------------
[page 046]
  Vasaṅgāmīnāma homi vaṭṭadukkhaṁ pana khepetvā yathā ca sabbaññutañāṇaṁ
  paṭivijjhanako homi tathā maṁ olokehīti adhippāyo.
      Evaṁ vutte rājā appaṭibhāṇo ahosi. Mātā panassa
  putto te devi pitaraṁ pabbajjaṁ anujānāpetīti sutvā kiṁ tumhe
  kathethāti nirussāsena mukhena suvaṇṇasīvikāyaṁ nisīditvā siṅghaṁ
  vinicchayaṭṭhānaṁ gantvā yācamānā chaṭṭhaṁ gāthamāha
         ahaṁ taṁ tāta yācāmi ahaṁ putta nivāraye
         ciraṁ taṁ daṭṭhumicchāmi mā pabbaja yudhañjayāti.
      Taṁ sutvā kumāro sattamaṁ gāthamāha
         ussāvova tiṇaggamhi suriyassuggamanaṁ pati
         evamāyumanussānaṁ mā maṁ amma nivārayeti.
      Tassattho amma yathā tiṇagge ussāvavindu suriyassa
  uggamanaṁ pati ṭhātuṁ na sakkoti paṭhaviyaṁ patati evaṁ imesaṁ sattānaṁ
  jīvitaṁ parittaṁ tāvakālikaṁ aciraṭṭhitikaṁ evarūpe lokasannivāse kathaṁ
  tvaṁ maṁ ciraṁ passasi mā maṁ nivārehīti.
      Evaṁ vuttepi sā punappunaṁ yāciyeva. Tato mahāsatto
  pitaraṁ āmantento aṭṭhamaṁ gāthamāha
         taramāno imaṁ yānaṁ āropetu rathesabha
         mā me mātā tarantassa antarāyakarā ahūti.
      Tassattho tāta rathesabha imaṁ mama mātaraṁ taramāno puriso
  suvaṇṇasīvikāyānaṁ āropetu mā me jātijarābyādhimaraṇakantāraṁ
-------------------------------------------------
[page 047]
  Tarantassa atikkamantassa mātā antarāyakarā ahūti.
      Rājā puttassa vacanaṁ sutvā gaccha bhadde tava sīvikāyaṁ
  nisīditvā rativaḍḍhanapāsādaṁyeva abhiruyhāti āha. Sā tassa vacanaṁ
  sutvā ṭhātuṁ asakkontī nārīgaṇaparivutā gantvā pāsādaṁ abhiruyha
  kinnukho puttassa pavuttīti vinicchayaṭṭhānaṁ olokentī aṭṭhāsi.
  Bodhisattopi mātu gatakāle puna pitaraṁ yāci. Rājā paṭibāhituṁ
  asakkonto tenahi tāta tava manaṁ matthakaṁ pāpetu pabbajāhīti
  anujānāti. Rañño anuññātakāle bodhisattassa kaniṭṭho
  yudhiṭṭhilakumāronāma pitaraṁ vanditvā tāta mayhaṁ pabbajjaṁ
  anujānāthāti anujānāpesi. Ubhopi bhātaro pitaraṁ vanditvā
  kāme pahāya mahājanaparivutā vinicchayaṭṭhānā nikkhamiṁsu. Devīpi
  mahāsattaṁ oloketvā mama putte pabbajite rammanagaraṁ tucchaṁ
  bhavissatīti paridevamānā gāthādvayamāha
         abhidhāvatha bhaddante suññaṁ hessati rammakaṁ
         yudhañjayo anuññāto sabbadattena rājinā.
         Yohu seṭṭho sahassānaṁ yuvā kāñcanasannibho
         soyaṁ putto pabbajito kāsāyavasano balīti.
      Tattha abhidhāvathāti parivāretvā ṭhitā nāriyo sabbāva bho
  dhāvathāti āṇāpeti. Bhaddanteti evaṁ gantvā bhaddaṁ tava hotūti
  vadati. Rammakanti rammanagaraṁ sandhāyāha. Yohu seṭṭhoti yo
  rañño putto sahassassa seṭṭho ahosi so pabbajitoti
-------------------------------------------------
[page 048]
  Pabbajjāya gacchantaṁ sandhāyevamāha.
      Bodhisatto pana na tāva pabbajati. So hi mātāpitaro
  vanditvā kaniṭṭhaṁ yudhiṭṭhilakumāraṁ gahetvā nagarā nikkhamitvā mahājanaṁ
  nivattetvā ubhopi bhātaro himavantaṁ pavisitvā manoramme ṭhāne
  assamapadaṁ katvā isipabbajjaṁ pabbajitvā jhānābhiññā nibbattetvā
  vanamūlaphalādīhi yāvajīvaṁ yāpetvā brahmalokaparāyanā ahesuṁ.
  Tamatthaṁ pakāsento osānagāthamāha
         ubho kumārā pabbajitā yudhañjayo yudhiṭṭhilo
         pahāya mātāpitaro saṅgaṁ chetvāna maccunoti.
      Tattha maccunoti mārassa idaṁ vuttaṁ hoti bhikkhave yudhañjayo
  yudhiṭṭhilo ca te ubhopi kumārā mātāpitaro pahāya mārassa
  saṅgaṁ rāgadosamohasaṅgaṁ chinditvā pabbajiṁsūti.
      Satthā imaṁ dhammadesanaṁ āharitvā saccāni pakāsetvā na bhikkhave
  idāneva pubbepi tathāgato rajjaṁ chaḍḍetvā pabbajitoyevāti
  vatvā jātakaṁ samodhānesi tadā mātāpitaro mahārājakulāni ahesuṁ
  yudhiṭṭhilakumāro ānando ahosi yudhañjayo pana ahamevāti.
                    Yudhañjayajātakaṁ chaṭṭhamaṁ.
                    ----------------
-------------------------------------------------
[page 049]
                      7 Dasarathajātakaṁ.
      Etha lakkhaṇasītā cāti idaṁ satthā jetavane viharanto ekaṁ
  matapitaraṁ kuṭumbikaṁ ārabbha kathesi.
      So hi pitari kālakate sokābhibhūto sabbakiccāni pahāya
  sokānuvattakova ahosi. Satthā paccūsasamaye lokaṁ volokento
  tassa sotāpattiphalupanissayaṁ disvā punadivase sāvatthiyaṁ piṇḍāya
  caritvā katabhattakicco bhikkhū uyyojetvā ekaṁ pacchāsamaṇaṁ gahetvā
  tassa gehaṁ gantvā vanditvā nisinnaṁ madhuravacanena ālapanto kiṁ
  socasi upāsakāti vatvā āma bhante pitusoko maṁ bādhatīti
  vutte upāsaka porāṇakapaṇḍitā aṭṭhavidhe lokadhamme tattato
  jānantā pitari kālakate appamattakaṁpi sokaṁ na vindiṁsūti vatvā
  tena yācito atītaṁ āhari
      atīte bārāṇasiyaṁ dasarathamahārājānāma agatigamanaṁ pahāya
  dhammena rajjaṁ kāresi. Tassa soḷasannaṁ itthīsahassānaṁ jeṭṭhakā
  aggamahesi dve putte ekañca dhītaraṁ vijāyi jeṭṭhaputto
  rāmapaṇḍitonāma ahosi dutiyo lakkhaṇakumāronāma dhītā sitādevīnāma.
  Aparabhāge aggamahesi kālamakāsi. Rājā tassā kālakatāya
  cirataraṁ sokavasaṁ gantvā amaccehi saññāpito tassā kattabbaparihāraṁ
  katvā aññaṁ aggamahesiṭṭhāne ṭhapesi. Sā rañño piyā manāpā
-------------------------------------------------
[page 050]
  Ahosi. Sāpi aparabhāge gabbhaṁ gaṇhitvā laddhagabbhaparihārā puttaṁ
  vijāyi. Bharatakumārotissa nāmaṁ kariṁsu. Rājā puttasinehena
  bhadde te varaṁ dammi gaṇhāhīti āha. Sā gahitakaṁ katvā
  ṭhapetvā kumārassa sattaṭṭhavassikakāle rājānamupasaṅkamitvā deva
  tumhehi mayhaṁ puttassa varo dinno idānissa naṁ dethāti
  āha. Gaṇha bhaddeti. Deva puttassa me rajjaṁ dethāti
  āha. Rājā accharaṁ paharitvā nassa vasali mayhaṁ dve
  puttā aggikkhandhā viya jalanti te mārāpetvā tava puttassa
  rajjaṁ yācasīti tajjesi. Sā bhītā sirigabbhaṁ pavisitvā aññesupi
  divasesu rājānaṁ punappunaṁ rajjameva yāci. Rājā tassā varaṁ
  adatvāva cintesi mātugāmonāma akataññū mittadubbhī ahaṁ me
  kuṭapaṇṇaṁ vā kuṭalañcaṁ vā katvā putte ghāteyyāti. So
  putte pakkosāpetvā tamatthaṁ ārocetvā tāta tumhākaṁ idha
  vasantānaṁ antarāyopi bhaveyya tumhe sāmantarajjaṁ vā araññaṁ
  vā gantvā mama matakāle āgantvā kularajjakaṁ gaṇhathāti vatvā
  puna nemittake pakkosāpetvā attano āyuparicchedaṁ pucchitvā
  aññāni dvādasa vassāni pavattissatīti sutvā tāta ito
  dvādasavassaccayena āgantvā chattaṁ ussāpeyyāthāti āha.
  Te sādhūti vatvā pitaraṁ vanditvā rodantā pāsādā otariṁsu.
  Sitādevī ahaṁpi bhātikehi saddhiṁ gamissāmīti pitaraṁ vanditvā rodantā
  nikkhami. Te tayopi mahājanena parivutā nagarā nikkhamitvā mahājanaṁ
-------------------------------------------------
[page 051]
  Nivattetvā anupubbena himavantaṁ pavisitvā sampannodakamūlaphalāphale
  padese assamaṁ māpetvā phalāphalena yāpentā vasiṁsu.
  Lakkhaṇapaṇḍito pana sitā ca rāmapaṇḍitaṁ yācitvā tumhe amhākaṁ
  pituṭṭhāne ṭhitā tasmā assamapadeyeva hotha mayaṁ phalāphalaṁ
  āharitvā tumhe posessāmāti paṭiññaṁ gaṇhiṁsu. Tato paṭṭhāya
  rāmapaṇḍito tattheva ahosi. Itare phalāphalaṁ āharitvā taṁ
  paṭijaggiṁsu. Evaṁ tesaṁ phalāphalena yāpetvā vasantānaṁ
  dasarathamahārājā puttasokena navame saṁvacchare kālamakāsi. Tassa
  sarīrakiccaṁ kāretvā devī attano puttassa bharatakumārassa chattaṁ
  ussāpethāti āha. Amaccā pana chattasāmikā araññe
  vasantīti na adaṁsu. Bharatakumāro mama bhātaraṁ rāmapaṇḍitaṁ
  araññato ānetvā chattaṁ ussāpessāmīti pañcarājakakudhabhaṇḍāni
  gahetvā caturaṅginiyā senāya tassa vasanaṭṭhānaṁ patvā avidūre
  khandhāvāraṁ nivāsāpetvā katipayehi amaccehi saddhiṁ lakkhaṇapaṇḍitassa
  sitāya ca araññaṁ gatakāle assamapadaṁ pavisitvā assamapadadvāre
  ṭhapitakāñcanarūpakaṁ viya rāmapaṇḍitaṁ nirāsaṅkaṁ sukhanisinnaṁ upasaṅkamitvā
  vanditvā ekamantaṁ ṭhito rañño pavuttiṁ ārocetvā saddhiṁ
  amaccehi pādesu nipatitvā rodi. Rāmapaṇḍito neva soci
  na rodi. Indriyavikāramattaṁpissa nāhosi. Bharatassa pana
  roditvā nisinnakāle sāyaṇhasamaye itare dve phalāphalaṁ
  ādāya āgamiṁsu. Rāmapaṇḍito cintesi ime daharā mayhaṁ viya
-------------------------------------------------
[page 052]
  Na pariggahaṇapaññā etesaṁ atthi sahasā pitā te matoti vutto
  sokaṁ saṇṭhāretuṁ asakkontānaṁ hadayaṁpi nesaṁ phaleyya upāyena
  te udakaṁ otāretvā etaṁ pavuttiṁ sāvessāmīti. Atha nesaṁ
  purato ekaṁ udakaṭṭhānaṁ dassetvā tumhe aticirena āgatā
  idaṁ vo daṇḍakammaṁ hotu udakaṁ otaritvā tiṭṭhathāti upaḍḍhagāthamāha
         etha lakkhaṇasītā ca ubho otarathodakanti.
      Tassattho etha lakkhaṇasitā ca āgacchantu ubho otaratha
  udakanti.
      Te ekavacaneneva otaritvā aṭṭhaṁsu. Atha nesaṁ pitu pavuttiṁ
  ārocento sesaṁ upaḍḍhagāthamāha
         evāyaṁ bharato āha rājā dasaratho matoti.
      Te pitu matasāsanaṁ sutvāva visaññī ahesuṁ. Punapi nesaṁ kathesi.
  Puna visaññī ahesuṁ. Evaṁ yāvatatiyaṁ visaññitaṁ patte te amaccā
  ukkhipitvā udakā nīharitvā thale nisīdāpesuṁ. (laddhassāsesu tesu)
  sabbe aññamaññaṁ roditvā paridevitvā nisīdiṁsu. Tadā bharatakumāro
  cintesi mayhaṁ bhātā lakkhaṇakumāro bhaginī ca sitādevī dasarathassa
  matasāsanaṁ sutvā sokaṁ saṇṭhāretuṁ na sakkonti rāmapaṇḍito pana na
  socati na paridevati kinnukho tassa asocanakāraṇaṁ pucchissāmi nanti.
  So taṁ pucchanto dutiyaṁ gāthamāha
-------------------------------------------------
[page 053]
         Kena rāma pabhāvena socitabbaṁ na socasi
         pitaraṁ kālakataṁ sutvā na taṁ pasahate dukkhanti.
      Tattha pabhāvenāti ānubhāvena. Na taṁ pasahate dukkhanti
  evarūpaṁ dukkhaṁ kena kāraṇena taṁ na pīḷeti kiṁ te asocanakāraṇaṁ
  kathehi tāva noti.
      Athassa rāmapaṇḍito attano asocanakāraṇaṁ kathento āha
         yaṁ na sakkā naṁ pāletuṁ posena lapataṁ bahuṁ
         sa kissa viññū medhāvī attānamupatāpaye.
         Daharā ca hi ye vuḍḍhā ye bālā ye ca paṇḍitā
         addhā ceva daliddā ca sabbe maccuparāyanā.
         Phalānamiva pakkānaṁ niccaṁ patanato bhayaṁ
         evaṁ jātāna maccānaṁ niccaṁ maraṇato bhayaṁ.
         Sāyameke na dissanti pāto diṭṭhā bahū janā
         pāto eke na dissanti sāyaṁ diṭṭhā bahū janā.
         Paridevayamāno ce kiñcidatthaṁ udabbahe
         sammuḷho hiṁsamattānaṁ kayirā ce naṁ vicakkhaṇo.
         Kīso vivaṇṇo bhavati hiṁsamattānamattano
         na tena petā pālenti niratthā paridevanā.
         Yathā saraṇamādittaṁ vārinā parinibbaye
         evampi dhīro sutavā medhāvī paṇḍito naro
         khippamuppatitaṁ sokaṁ vāto tūlaṁva dhaṁsaye.
-------------------------------------------------
[page 054]
      Ekova macco acceti ekova jāyate kule
      saṁyogaparamātveva sambhogā sabbapāṇinaṁ.
               Tasmāhi dhīrassa bahussutassa
               sampassato lokamimaṁ parañca
               aññāya dhammaṁ hadayaṁ manañca
               sokā mahantāpi na tāpayanti.
      Sohaṁ yasañca bhogañca bhariyāpi ca ñātake
      sesaṁ sampālayissāmi kiccametaṁ vijānatoti.
         Imāhi chahi gāthāhi aniccataṁ pakāsesi.
      Tattha pāletunti rakkhituṁ. Lapatanti lapantānaṁ idaṁ vuttaṁ
  hoti tāta bharata yaṁ sattānaṁ jīvitaṁ taṁ bahuṁpi vilapantānaṁ
  purisānaṁ ekenāpi mā upacchijjīti na sakkā rakkhituṁ. Sodāni
  mādiso aṭṭha lokadhamme tattato jānanto viññū medhāvī
  paṇḍito maraṇapariyosānajīvitesu sattesu matesu kissa attānamupatāpaye
  kiṁkāraṇā anupakārena sakadukkhena attānaṁ santāpeyyāti. Daharā
  cāti gāthā maccunāmesā tāta bharata neva suvaṇṇarūpakasadisānaṁ
  daharānaṁ khattiyakumārādīnaṁ na guṇavuḍḍhippattānaṁ mahāyodhānaṁ na
  bālānaṁ puthusattānaṁ na buddhādīnaṁ paṇḍitānaṁ na cakkavattiādīnaṁ
  issarānaṁ na niravasesānaṁ daliddānaṁ lajjati sabbepime sattā
  maccuparāyanā maraṇamukhe sambhaggavibhaggāva bhavantiyevāti dassanatthaṁ
  vuttā. Patanatoti papatanto idaṁ vuttaṁ hoti yathā hi
-------------------------------------------------
[page 055]
  Tāta bharata pakkānaṁ phalānaṁ pakkakālato paṭṭhāya idāni vaṇḍā
  bhijjitvā patissanti idāni patissantīti patanato tesaṁ niccaṁ dhuvaṁ
  ekaṁsikameva bhayanti evaṁ āsaṅkiyato evaṁ jātānaṁ maccānaṁpi
  ekaṁsikameva maraṇato bhayanti natthi so khaṇo vā layo vā yattha
  etesaṁ maraṇaṁ na āsaṅkitabbaṁ bhaveyyāti. Sāyanti vikāle iminā
  rattibhāge ca diṭṭhānaṁ divasabhāge ca diṭṭhānaṁ rattibhāge adassanaṁ
  dīpeti. Kiñcidatthanti pitā me putto meti ādīhi paridevamāno
  ce poso sammuḷho attānaṁ hiṁsanto kilamanto appamatakampi
  atthaṁ āhareyya. Kayirācenaṁ vicakkhaṇoti atha paṇḍito puriso
  evaṁ paridevaṁ kareyya. Yasmā pana paridevanto mataṁ vā ānetuṁ
  aññaṁ vā tassa vuḍḍhikātuṁ na sakkoti tasmā niratthakatā
  paridevitassa paṇḍitā na paridevantīti. Attānamattanoti attano
  attabhāvaṁ sokaparidevadukkhena hiṁsanto. Na tenāti tena paridevena
  paralokagatā sattā na pālenti na yāpenti. Niratthāti tasmā
  tesaṁ matasattānaṁ ayaṁ paridevanā niratthakā. Saraṇanti nivāsanagehaṁ
  idaṁ vuttaṁ hoti yathā paṇḍito puriso attano vasanāgāre
  āditte muhuttaṁpi vosānaṁ anāpajjitvā ghaṭasahassena vārinā
  nibbāpayateva evaṁ dhīro uppatitaṁ sokaṁ khippameva nibbāpaye
  tūlaṁ viya vāto yathā saṇṭhāretuṁ na sakkoti evaṁ dhaṁsaye viddhaṁseyyāti
  attho. Ekova maccoti ettha tāta bharata ime sattā
  kammassakānāma tehi ito paralokaṁ gacchanto satto ekova
-------------------------------------------------
[page 056]
  Acceti atikkamati khattiyādike kule jāyamānopi ekova gantvā
  jāyati. Tattha tattha pana ñātimittasaṁyogavasena ayaṁ me pitā ayaṁ me
  mātā ayaṁ me mittoti saṁyogaparamātveva sambhogā sabbapāṇinaṁ
  paramatthena pana tīsu bhavesu kammassakāvete sattāti attho. Tasmāti
  yasmā etesaṁ sattānaṁ ñātimittasaṁyogaṁ ñātimittaparibhogamattaṁ
  ṭhapetvā ito paraṁ aññaṁ natthi tasmā sampassatoti imañca
  parañca lokaṁ nānāvinābhāvameva sammā passato. Aññāya
  dhammanti aṭṭhavidhaṁ lokadhammaṁ jānitvā. Hadayaṁ manañcāti idaṁ
  ubhayaṁpi cittasseva nāmaṁ. Idaṁ vuttaṁ hoti
               lābho alābho yaso ayaso ca
               nindā pasaṁsā ca sukhaṁ ca dukkhaṁ
               ete aniccā manujesu dhammā
               mā soci kiṁ socasi poṭṭhapādāti.
      Imesaṁ aṭṭhannaṁ lokadhammānaṁ yenakenaci cittena paññāyanti
  tassa ca aniccataṁ ñatvā ṭhitassa dhīrassa piyaputtamaraṇādivatthukā
  mahantāpi sokā hadayaṁ na tāpayantīti. Ekaṁ vā aṭṭhavidhaṁ
  lokadhammaṁ ñatvā dhīrassa hadayavatthuñca manañca mahantāpi sokā
  na tāpayantīti evamettha attho daṭṭhabbo. Sohaṁ yasañca bhogañcāti
  gāthāya tāta bharata andhabālasattānaṁ viya mama rodanaparidevanaṁnāma
  ananucchavikaṁ ahaṁ pana pitu accayena tassa ṭhāneva ṭhatvā kapaṇādīnaṁ
  dānārahānaṁ dānaṁ ṭhānantarārahānaṁ ṭhānantaraṁ yasārahānaṁ yasaṁ dassāmi
-------------------------------------------------
[page 057]
  Pitarā me paribhuttanayena issariyaṁ bhuñjissāmi ñātake posessāmi
  avasesañca anto parijanādhikaṁ janaṁ pālessāmi dhammikasamaṇabrāhmaṇānaṁ
  dhammikārakkhāvaraṇaguttiṁ karissāmīti etañhi vijānato paṇḍitapurisassa
  anurūpaṁ kiccanti attho.
      Parisā imaṁ rāmapaṇḍitassa aniccatāpakāsanaṁ dhammadesanaṁ sutvā
  nissokā ahesuṁ. Tato bharatakumāro rāmapaṇḍitaṁ vanditvā
  bārāṇasirajjaṁ paṭicchathāti āha. Tāta lakkhaṇañca sitadeviñca
  gahetvā rajjaṁ anusāsathāti. Tumhe pana devāti. Tāta mama
  pitā dvādasavassaccayena āgantvā rajjaṁ kareyyāsīti maṁ avoca
  ahaṁ idāneva gacchanto tassa vacanakaronāma nāhomi aññāni
  pana tīṇi vassāni atikkamitvā āgamissāmīti. Ettakaṁ kālaṁ
  ko rajjaṁ kāressatīti. Tumhe kārethāti. Na mayaṁ kāressāmāti.
  Tenahi yāva mamāgamanā imāni pādukā kāressantīti attano
  tiṇapādukā omuñcitvā adāsi. Tayopi janā pādukā gahetvā
  rāmapaṇḍitaṁ vanditvā mahājanaparivutā bārāṇasiṁ agamaṁsu. Tīṇi
  saṁvaccharāni pādukā rajjaṁ kāresuṁ. Amaccā tiṇapādukā
  rājapallaṅke ṭhapetvā aṭṭaṁ vinicchananti. Sace duvinicchito hoti
  pādukā aññamaññaṁ paṭihaññanti tāya saññāya puna vinicchananti
  sammāvinicchitakāle pādukā nissaddāva sannisīdanti.
  Rāmapaṇḍito tiṇṇaṁ saṁvaccharānaṁ accayena araññā nikkhamitvā
-------------------------------------------------
[page 058]
  Bārāṇasinagaraṁ patvā uyyānaṁ pāvisi. Tassāgatabhāvaṁ ñatvā
  kumārā amaccaparivutā uyyānaṁ gantvā sitaṁ aggamahesiṁ katvā
  ubhinnaṁpi abhisekaṁ akaṁsu. Evaṁ abhisekaṁ patto mahāsatto
  alaṅkatarathe ṭhatvā mahantena parivārena nagaraṁ pavisitvā padakkhiṇaṁ
  katvā sunandanapāsādavarassa mahātalaṁ abhiruyhi. Tato paṭṭhāya
  soḷasavassasahassāni dhammena rajjaṁ kāretvā āyuhapariyosāne
  saggapuraṁ pūresi.
         Dasavassasahassāni saṭṭhivassasatāni ca
         kambugivo mahābāhu rāmo rajjamakārayīti.
      Ayaṁ abhisambuddhagāthā tamatthaṁ pakāseti.
      Tattha kambugivoti suvaṇṇaliṅgasadisagivo. Suvaṇṇaṁ hi
  kambunti vuccati.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne kuṭumbiko sotāpattiphale patiṭṭhahi.
  Tadā dasarathamahārājā suddhodanamahārājā ahosi. Mātā mahāmāyā.
  Sitā rāhulamātā. Bharato ānando. Lakkhaṇo sārīputto.
  Parisā buddhaparisā. Rāmapaṇḍito pana ahamevāti.
                     Dasarathajātakaṁ sattamaṁ.
                     --------------
-------------------------------------------------
[page 059]
                    8 Saṁvaramahārājajātakaṁ.
      Jānanto no mahārājāti idaṁ satthā jetavane viharanto
  ekaṁ osaṭṭhaviriyaṁ bhikkhuṁ ārabbha kathesi.
      So kira sāvatthivāsī kulaputto satthu dhammadesanaṁ sutvā
  pabbajitvā laddhupasampado ācariyupajjhāyavattaṁ pūrento ubhayāni
  pāṭimokkhāni paguṇāni katvā paripuṇṇapañcavasso kammaṭṭhānaṁ
  gahetvā araññe vasissāmīti ācariyupajjhāye āpucchitvā
  kosalaraṭṭhe ekaṁ paccantagāmaṁ gantvā tattha iriyāpake pasannehi
  manussehi paṇṇasālaṁ katvā upaṭṭhayamāno vassaṁ upagantvā
  yuñjanto ghaṭento vāyamanto āraddhena viriyena temāsaṁ kammaṭṭhānaṁ
  bhāvetvā obhāsamattampi uppādetuṁ asakkonto cintesi addhā
  ahaṁ satthārā desitesu catūsu puggalesu padaparamo kiṁ me araññavāsena
  jetavanaṁ gantvā tathāgatassa rūpasiriṁ passanto madhuradhammadesanaṁ
  suṇanto vītināmessāmīti. So viriyaṁ osajjitvā tato nikkhamanto
  anupubbena jetavanaṁ gantvā ācariyupajjhāyehi ceva sandiṭṭhasambhattehi
  ca āgamanakāraṇaṁ puṭṭho tamatthaṁ kathetvā tehi kasmā evamakāsīti
  garahitvā satthu santikaṁ netvā kiṁ bhikkhave anicchamānaṁ bhikkhuṁ
  ānayitthāti vutte ayaṁ bhante viriyaṁ osajjitvā āgatoti
  ārocite. Satthā saccaṁ kirāti pucchitvā saccanti
  vutte kasmā bhikkhu viriyaṁ osajji imasmiṁ hi sāsane
-------------------------------------------------
[page 060]
  Kusitapuggalassa aggaphalaṁ arahattaphalaṁnāma natthi āraddhaviriyā adhigamadhammaṁ
  ārādhenti tvaṁ kho pana pubbe viriyaṁ vā ovādakkhamo teneva
  kāraṇena bārāṇasirañño puttasatassa sabbakaniṭṭho hutvāpi
  paṇḍitānaṁ ovāde ṭhatvā setacchattaṁ pattosīti vatvā atītaṁ āhari
      atīte bārāṇasiṁ patteneva tena tena saṅgahavatthunā ābandhitvā
  saṅgaṇhi. Sabbesaṁ piyo ahosi manāpo. Aparabhāge rājānaṁ
  maraṇamañce nisinnaṁ amaccā pucchiṁsu deva tumhākaṁ accayena setacchattaṁ
  kassa dassāmāti. Tāta mama puttā sabbepi setacchattassa
  sāmino yo pana tumhākaṁ manaṁ gaṇhati tasseva setacchattaṁ
  dadeyyāthāti. Te tasmiṁ kālakate tassa sarīraparihāraṁ katvā
  sattame divase sannipatitvā raññā yo tumhākaṁ manaṁ gaṇhati
  tassa chattaṁ ussāpeyyāthāti vuttaṁ amhākañca ayaṁ saṁvarakumāro
  manaṁ gaṇhatīti tassa kāñcanamālaṁ setacchattaṁ ussāpayiṁsu. Saṁvaramahārājā
  bodhisattassa ovāde ṭhatvā dhammena rajjaṁ kāresi. Itare
  ekūnasatakumārā pitā kira no kālakato saṁvarakumārassa kira chattaṁ
  ussāpesuṁ so sabbakaniṭṭho tassa chattaṁ na pāpuṇāti sabbajeṭṭhassa
  chattaṁ ussāpessāmāti sabbe ekato āgantvā chattaṁ vā
  no detu yuddhaṁ vāti saṁvaramahārājassa paṇṇaṁ pesetvā
  nagaraṁ upparundhiṁsu. Rājā bodhisattassa taṁ pavuttiṁ ārocetvā
  idāni kiṁ karomāti pucchi. Mahārāja tava bhātikehi saddhiṁ
-------------------------------------------------
[page 061]
  Yujjhanakiccaṁ natthi tvaṁ pitu santakaṁ dhanaṁ ekūnasatakoṭṭhāse katvā
  ekūnasatabhātikānaṁ pesetvā imaṁ tumhākaṁ pitu santakaṁ koṭṭhāsaṁ
  gaṇhatha nāhaṁ tumhehi saddhiṁ yujjhāmīti sāsanaṁ pahiṇāhīti. So
  tathā akāsi. Athassa sabbajeṭṭhakabhātiko uposathakumāronāma
  sese āmantetvā tātā rājānaṁnāma abhibhavituṁ samattho natthi
  ayañca no kaniṭṭhabhātiko paṭisattupi hutvā na tiṭṭhati amhākaṁ
  pitu santakaṁ pesetvā nāhaṁ tumhehi saddhiṁ yujjhāmīti pesesi
  na kho pana mayaṁ sabbe ekakkhaṇe chattaṁ ussāpema ekasseva
  chattaṁ dassāma ayameva rājā hotu etha naṁ passitvā
  rājakuṭumbaṁ paṭicchāpetvā amhākaṁ janapadameva gacchāmāti āha.
  Atha te sabbepi kumārā nagaradvāraṁ vivarāpetvā paṭisattuno
  ahutvā nagaraṁ pavisiṁsu. Rājāpi tesaṁ amaccehi sakkāraṁ gāhāpetvā
  paṭimaggaṁ pesesi. Kumārā mahantena parivārena pattikāva
  āgantvā rājanivesanaṁ abhiruyhitvā saṁvaramahārājassa nipaccanākāraṁ
  dassetvā nīcāsane nisīdiṁsu. Saṁvaramahārājā setacchattassa heṭṭhā
  sīhāsane nisīdi. Mahanto yaso mahantaṁ sirisobhaggaṁ ahosi.
  Olokitolokitaṭṭhānaṁ kampati. Uposathakumāro saṁvaramahārājassa
  sirivibhavaṁ oloketvā amhākaṁ pitā attano accayena saṁvarakumārassa
  rājabhāvaṁ ñatvā aññe amhākaṁ janapade datvā imassa na
  adāsīti cintetvā tena saddhiṁ sallapanto tisso gāthā abhāsi
-------------------------------------------------
[page 062]
         Jānanto no mahārājā tava sīlaṁ janādhipo
         ime kumāre pūjento na taṁ kenaci maññatha.
         Tiṭṭhante no mahārāje ādū deve divaṅgate
         ñātī taṁ samanumaññiṁsu sampassaṁ atthamattano.
         Kena saṁvaravattena sañjāte abhitiṭṭhasi
         kena taṁ nātivattanti ñātisaṅghā samāgatāti.
      Tattha jānanto noti jānanto nu. Janādhipoti amhākaṁ
  pitā narindo. Imeti ime ekūnasate kumāre. Pālipoṭṭhakesu
  pana aññe kumāreti likkhitaṁ. Pūjentoti tena tena janapadena
  mānento. Na taṁ kenacīti khuddakenapi janapadena taṁ pūjetabbaṁ na
  maññittha taṁ ayaṁ mama accayena rājā bhavissatīti ñatvā
  maññe attano pādamūleyeva vāsesīti. Tiṭṭhante noti na
  dharamāneyeva. Nūti pucchati. Ādū deveti udāhu amhākaṁ
  pitari divaṅgate attano atthaṁ vuḍḍhiṁ passantā saddhiṁ rājakārakehi
  negamajanapadehi ñātiyo taṁ rājāno hotūti samanumaññiṁsu vattenāti
  sīlācārena. Sañjāte abhitiṭṭhasīti samānajātike ekūnasatabhātaro
  abhibhavitvā tiṭṭhasi. Nātivattantīti nābhibhavanti.
      Taṁ sutvā saṁvaramahārājā attano guṇaṁ kathento cha gāthā
  abhāsi
         na rājaputta ussuyyāmi samaṇānaṁ mahesinaṁ
         sakkaccante namassāmi pāde vandāmi tādinaṁ.
-------------------------------------------------
[page 063]
         Te maṁ dhammaguṇe yuttaṁ sussūsamanussuyyakaṁ
     samaṇā samanussāsanti isidhammaguṇe ratā.
         Tesāhaṁ vacanaṁ sutvā samaṇānaṁ mahesinaṁ
  na kiñci atimaññāmi dhamme me ramatī mano.
         Hatthārohā anīkaṭṭhā rathikā pattikārakā
         tesaṁ nappaṭibandhāmi nibbatthaṁ bhattavettanaṁ.
         Mahāmattā ca me atthi mantino paricārikā
         bārāṇasiṁ viharanti bahū maṁsaṁ surodakaṁ.
         Athopi vāṇijā phītā nānāraṭṭhehi āgatā
         tesu me vihitā rakkhā evaṁ jānāhuposathāti.
      Tattha na rājaputtāti ahaṁ rājaputta kiñci janaṁ ayaṁnāma sampatti
  imassa mā hotūti na ussuyyāmi. Tādinanti tādilakkhaṇayuttānaṁ
  samitapāpatāya samaṇānaṁ mahantānaṁ sīlakhandhādīnaṁ guṇānaṁ esitatāya
  mahesinaṁ dhammikasamaṇānaṁ pañcapatiṭṭhitena pāde vandāmi dānaṁ
  dadanto dhammikañca nesaṁ rakkhāvaraṇaguttiṁ paccupaṭṭhāpento
  sakkaccante namassāmi manena sampiyāyantova pūjemīti attho.
  Te manti te samaṇā maṁ ayaṁ dhammikakoṭṭhāse yuttapayutto
  sussūsamanussuyyakoti tatthuto ñatvā maṁ dhammaguṇasaṁyuttaṁ sussusaṁ
  anussuyyakaṁ anusāsanti idaṁ kari idaṁ mā karīti ovadantīti attho.
  Tesāhanti tesaṁ ahaṁ. Hatthārohāti hatthiṁ āruyha yujjhanayodhā.
  Anīkaṭṭhāti hatthānīkādīsu ṭhitā. Rathikāti rathayodhā.
-------------------------------------------------
[page 064]
  Pattikārakāti pattinova. Nibbitthanti yaṁ tehi sajjitaṁ bhattañca
  vettanañca ahaṁ taṁ nappaṭibandhāmi aparihāpetvā dadāmīti attho.
  Mahāmattāti bhātika mayhaṁ mahāpaññā mantesu kusalā mahāamaccāceva
  avasesamantino ca paricārikā atthi. Iminā idaṁ dasseti tumhe
  mantasampanne paṇḍite ācariye na labhittha amhākaṁ pana ācariyo
  paṇḍito upāyakusalo te no setacchattena yojesunti. Bārāṇasinti
  bhātika mama chattaṁ ussāpitakālato paṭṭhāya amhākaṁ rājā
  dhammiko aḍḍhamāsaṁ devo vassati nānāsassāni sampajjantīti
  bārāṇasiyaṁ bahuṁ khāditabbayuttakaṁ macchamaṁsaṁ pātabbayuttakaṁ surodakaṁ
  jānanti. Evaṁ nagaravāsino bahuṁ macchamaṁsaṁ surodakaṁ katvā bārāṇasiṁ
  viharanti. Phītāti hatthiratanāssaratanamuttāratanādīni āharitvā
  nirupaddavā vohāraṁ karontā phītā samiddhā. Evaṁ jānāhīti bhātika
  uposatha ahaṁ imehi ettakehi kāraṇehi sabbakaniṭṭhopi hutvā
  mama bhātike abhibhavitvā setacchattaṁ patto evaṁ jānāhīti.
      Athassa guṇaṁ sutvā uposatho kumāro dve gāthā abhāsi
         dhammena kira ñātīnaṁ rajjaṁ kārehi saṁvara
         medhāvī paṇḍito cāsi athopi ñātinaṁ hito
         taṁtaṁ ñātiparibyuḷhaṁ nānāratanamocitaṁ
         amittā nappasahanti inadaṁva asurādhipoti.
      Tattha dhammena kirāti tāta saṁvara mahārāja dhammena kira tvaṁ
  ekūnasatānaṁ ñātīnaṁ attano jeṭṭhabhātikānaṁ ānubhāvaṁ abhibhavasi
-------------------------------------------------
[page 065]
  Ito paṭṭhāya tvameva rajjaṁ kārehi tvameva medhāvī ceva paṇḍito
  ca ñātīnañca hitoti attho. Taṁ tanti evaṁ vividhaguṇasampannaṁ taṁ.
  Ñātiparibyuḷhanti amhehi ekūnasatañātakehi parivāritaṁ.
  Nānāratanamocitanti nānāratanehi ocitaṁ sañcitaṁ bahuratanasañcayaṁ.
  Asurādhipoti yathā tāvatiṁsehi parivutaṁ indaṁ asurarājā nappasahati
  evaṁ amhehi ārakkhaṁ karontehi parivāritaṁ tiyojanasatike
  kāsikaraṭṭhe dvādasayojanikāya bārāṇasiyā rajjaṁ kārentaṁ amittā na
  bādhissantīti dīpeti. Saṁvaramahārājā sabbesaṁ bhātikānaṁ mahantaṁ
  yasaṁ adāsi. Te tassa santike aḍḍhamāsaṁ vasitvā mahārāja
  janapadesu coresu uṭṭhahantesu mayaṁ jānissāma tvaṁ rajjasukhaṁ
  anubhavāti vatvā attano attano janapadaṁ gatā. Rājā bodhisattassa
  ovāde ṭhatvā āyuhapariyosāne devanagaraṁ pūrento agamāsi.
      Satthā imaṁ dhammadesanaṁ āharitvā bhikkhu evaṁ tvaṁ pubbe
  ovādakkhamo idāni kasmā viriyaṁ na akāsīti vatvā saccāni
  pakāsetvā jātakaṁ samodhānesi (saccapariyosāne so bhikkhu
  sotāpattiphale patiṭṭhahi) tadā saṁvarakumāro rājā ayaṁ bhikkhu ahosi
  uposathakumāro sārīputto sesabhātikā therānutherā parisā pana
  buddhaparisā ovādadāyako amacco pana ahamevāti.
                  Saṁvaramahārājajātakaṁ aṭṭhamaṁ.
                  --------------------
-------------------------------------------------
[page 066]
                      9 Supārakajātakaṁ.
      Ummujjanti nimujjantīti idaṁ satthā jetavane viharanto paññāpāramiṁ
  ārabbha kathesi.
      Ekadivasaṁ hi sāyaṇhasamaye tathāgatassa dhammaṁ desetuṁ nikkhamanaṁ
  āgamayamānā bhikkhū dhammasabhāyaṁ nisīditvā āvuso aho vata satthā
  mahāpañño puthupañño hāsapañño javanapañño tikkhapañño
  nibbedhikapañño tatra tatra upāyāya paññāya samannāgato vipulāya
  paṭhavisamāya mahāsamuddo viya gambhīrāya ākāso viya vitthiṇṇāya
  ca sakalajambūdīpasmiṁ hi uṭṭhitapañho dasabalaṁ atikkamitvā gantuṁ
  samatthonāma natthi yathā mahāsamudde uṭṭhitā ummi velaṁ pattamattāva
  bhijjati evaṁ na koci pañho dasabalaṁ atikkami satthu pādamūlaṁ
  patto bhijjatievāti dasabalassa mahāpaññāpāramiṁ vaṇṇayantā
  nisīdiṁsu. Satthā āgantvā kāyanuttha bhikkhave etarahi
  kathāya sannisinnāti pucchitvā imāyanāmāti vutte na bhikkhave
  tathāgato idāneva paññavā pubbepi aparipakkañāṇena paññavāyeva
  andhopi hutvā mahāsamudde udakasaññāya imasmiṁ samudde idaṁnāma
  ratananti aññāsīti vatvā atītaṁ āhari
      atīte kururaṭṭhe kururājā nāma rajjaṁ kāresi. Bharukacchaṁnāma
  paṭṭanagāmo ahosi. Tadā bodhisatto bharukacche niyāmakajeṭṭhakassa
  putto hutvā nibbatti pāsādiko suvaṇṇavaṇṇo.
-------------------------------------------------
[page 067]
  Supārakakumārotissa nāmaṁ kariṁsu. So mahantena parivārena vaḍḍhanto
  soḷasavassakāleyeva niyāmakasippeyeva nipphattiṁ patvā aparabhāge
  pituaccayena niyāmakajeṭṭhako hutvā niyāmakakammaṁ akāsi. Paṇḍito
  ñāṇasampanno ahosi. Tena āruḷhanāvāya byāpattināma natthi.
  Tassa aparabhāge loṇajalapahatāni dvepi cakkhūni nassiṁsu. So tato
  paṭṭhāya niyāmakajeṭṭhako hutvāpi niyāmakakammaṁ akatvā rājānaṁ nissāya
  jīvissāmīti rājānaṁ upasaṅkami. Atha naṁ rājā agghāpaniyakamme
  ṭhapesi. So tato paṭṭhāya rañño hatthiratanāssaratanañca
  muttāsāramaṇisārādīni agghāpesi. Athekadivasaṁ rañño
  maṅgalahatthī bhavissatīti kāḷapāsāṇakūṭavaṇṇaṁ ekaṁ vāraṇaṁ ānesuṁ.
  Taṁ disvā rājā paṇḍitassa dassethāti āha. Atha naṁ tassa
  santikaṁ nayiṁsu. So hatthena tassa sarīraṁ parimajjitvā nāyaṁ maṅgalahatthī
  bhavituṁ anucchaviko pacchā pādehi vāmanakadhātuko esa etaṁhi
  mātā vijāyamānā aṅkena paṭicchituṁ nāsakkhi tasmā bhūmiyaṁ patitvā
  pacchimapādehi vāmanakadhātuko jātoti āha. Te hatthiṁ gahetvā
  āgate manusse pucchiṁsu. Te saccaṁ paṇḍito kathetīti vadiṁsu. Taṁ
  kāraṇaṁ rājā sutvā haṭṭhatuṭṭho tassa aṭṭha kahāpaṇe dāpesi.
  Punekadivasaṁ rañño maṅgalāsso bhavissatīti ekaṁ assaṁ ānayiṁsu. Taṁpi
  rājā paṇḍitassa santikaṁ pesesi. So taṁpi hatthena parāmasitvā
  ayaṁ maṅgalāsso bhavituṁ na yutto etassa hi jātadivaseyeva
  mātā mari tasmā mātu khīraṁ alabhanto na sammā vaḍḍhitoti
-------------------------------------------------
[page 068]
  Āha. Asse gahetvā āgatamanussā sāpissa kathā saccāti
  vadiṁsu. Taṁpi sutvā rājā tusitvā aṭṭha kahāpaṇeyeva dāpesi.
  Athekadivasaṁ rañño maṅgalaratho bhavissatīti rathaṁ ānayiṁsu. Taṁpi
  rājā tassa santikaṁ pesesi. So taṁ hatthena parāmasitvā ayaṁ
  ratho susirarukkhena kato tasmā rañño na anucchavikoti āha.
  Sāpissa kathā saccāva ahosi. Rājā taṁpi sutvā tusitvā
  aṭṭhakahāpaṇe dāpesi. Athassa mahagghaṁ kambalaratanaṁ āhariṁsu.
  Taṁpi tasseva pesesi. Taṁpi hatthena parāmasitvā imassa mūsikacchinnaṁ
  ekaṁ ṭhānaṁ atthīti āha. Sodhentā taṁ disvā rañño ārocesuṁ.
  Rājā taṁ kāraṇaṁ sutvā tusitvā aṭṭheva kahāpaṇe dāpesi. So
  cintesi ayaṁ rājā evarūpāni acchariyāni disvā aṭṭha kahāpaṇe
  dāpesi imassa dāyo nhāpitadāyo nhāpitassa jātiko bhavissati
  kiṁ me evarūpena rājupaṭṭhānena attano vasanaṭṭhānameva gamissāmīti
  so bharukacchapaṭṭanameva paccāgami. Tasmiṁ tattha vasante bāṇijā
  nāvaṁ sajjetvā kaṁ niyāmakaṁ karissāmāti mantetvā supārakapaṇḍitena
  āruḷhanāvā na byāpajjati esa paṇḍito upāyakusalo andho
  samānopi supārakapaṇḍito ca uttamoti taṁ upasaṅkamitvā niyāmako
  no hohīti vatvā tātā ahaṁ andho kathaṁ niyāmakakammaṁ karissāmīti
  vutte sāmi andhāpi tumheyeva amhākaṁ uttamāti punappunaṁ yāciṁsu.
  Sādhu tātā tumhehi āropitasaññāya niyyāmako bhavissāmīti tesaṁ
  nāvaṁ abhirūhi. Te nāvāya mahāsamuddaṁ pakkhandiṁsu. Nāvā
-------------------------------------------------
[page 069]
  Satta divasāni nirupaddavā agamāsi. Tato akālavātaṁ uppātitaṁ
  uppajjati. Nāvā cattāro māse pakatisamuddapiṭṭhe caritvāva
  khuramālisamuddaṁnāma pattā. Tattha macchā manussasamānasarīrā khuranāsā
  udake ummujjanimmujjaṁ karonti. Bāṇijā te disvā mahāsattaṁ
  tassa samuddassa nāmaṁ pucchantā paṭhamaṁ gāthamāhaṁsu
         ummujjanti nimujjanti manussā khuranāsikā
         supārakantaṁ pucchāma samuddo katamo ayanti.
      Evaṁ tehi puṭṭho mahāsatto attano niyāmakasuttena saṁsandetvā
  dutiyaṁ gāthamāha
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya khuramālīti vuccatīti.
      Tattha payātānanti bharukacchapaṭṭanā nikkhamitvā gacchantānaṁ.
  Dhanesinanti tumhākaṁ bāṇijānaṁ dhanaṁ pariyesantānaṁ. Nāvāya
  vippanaṭṭhāyāti tātā tumhākaṁ imāya videsaṁ pakkhantāya nāvāya
  kammakāraṇāya pakatisamuddaṁ atikkamitvā sampatto ayaṁ samuddo
  khuramālīti vuccatīti evametaṁ paṇḍitā kathentīti.
      Tasmiṁ pana samudde vajiraṁ ussannaṁ hoti. So mahāsatto
  sacāhaṁ ayaṁ vajirasamuddoti evaṁ etesaṁ kathessāmi lobhena bahuṁ
  vajiraṁ gahetvā nāvaṁ osīdāpessantīti tesaṁ anācikkhitvāva nāvaṁ
  olambāpetvā upāyeneva yottaṁ gahetvā macchagahaṇaniyāmena
  jālaṁ khipāpetvā vajirasāraṁ uddharitvā nāvāya pakkhipitvā aññaṁ
-------------------------------------------------
[page 070]
  Appagghaṁ bhaṇḍaṁ chaḍḍāpesi. Nāvā taṁ samuddaṁ atikkamitvā
  purato aggimāliṁnāma gatā. So pajjalitāggikkhandho viya
  majjhantikasuriyo viya ca obhāsaṁ muñcanto aṭṭhāsi. Bāṇijā
         yathā aggi suriyo ca samuddo paṭidissati
         supārakantaṁ pucchāma samuddo katamo ayanti.
      Gāthāya taṁ pucchiṁsu. Puna mahāsattopi nesaṁ anantaragāthāya
  kathesi
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya aggimālīti vuccatīti.
      Tasmiṁ pana samudde suvaṇṇaṁ ussannaṁ ahosi. Mahāsattopi
  purimanayeneva tatopi suvaṇṇaṁ gāhāpetvā nāvāya pakkhipāpesi.
  Nāvāpi taṁ samuddaṁ atikkamitvā khīraṁ viya dadhi viya ca obhāsantaṁ
  dadhimāliṁnāma samuddaṁ pāpuṇi.
      Bāṇijā
         yathā dadhi ca khīrañca samuddo paṭidissati
         supārakantaṁ pucchāma samuddo katamo ayanti
      imāya gāthāya tassāpi nāmaṁ pucchiṁsu. Tesaṁ mahāsatto
  anantaragāthāya ācikkhi
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya dadhimālīti vuccatīti.
      Tasmiṁ pana samudde rajaṭ ussannaṁ hoti. Atha so taṁpi
-------------------------------------------------
[page 071]
  Upāyena gāhāpetvā nāvāya pakkhipāpesi. Nāvā taṁ samuddaṁ
  atikkamitvā nīlakusatiṇaṁviya sampannasassamiva ca obhāsamānaṁ nīlavaṇṇaṁ
  kusamāliṁnāma samuddaṁ pāpuṇi. Bāṇijā
         yathā kuso ca sasso ca samuddo paṭidissati
         supārakantaṁ pucchāma samuddo katamo ayanti
      gāthāya tassāpi nāmaṁ pucchiṁsu. So anantaragāthāya ācikkhi
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya kusamālīti vuccatīti.
      Tasmiṁ pana samudde nīlamaṇiratanaṁ ussannaṁ ahosi. Sopi
  naṁ upāyena gāhāpetvā nāvāya pakkhipāpesi. Nāvāpi taṁ samuddaṁ
  atikkamitvā naḷavanaṁ viya veḷuvanaṁ viya ca khāyamānaṁ naḷamāliṁnāma
  samuddaṁ pāpuṇi. Bāṇijā
         yathā naḷo ca veḷu ca samuddo paṭidissati
         supārakantaṁ pucchāma samuddo katamo ayanti
      gāthāya tassāpi nāmaṁ pucchiṁsu. Mahāsatto taṁ anantaragāthāya
  kathesi
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya naḷamālīti vuccatīti.
      Tasmiṁ pana samudde masāragallaveḷuriyaṁ ussannaṁ hoti. So
  taṁpi upāyena gāhāpetvā nāvāya pakkhipāpesi.
      Aparo nayo naḷoti vicchikanaḷo kakkaṭakanaḷopi so
-------------------------------------------------
[page 072]
  Rattavaṇṇo hoti. Veḷūti pana pavālassevetaṁ nāmaṁ so ca
  samuddo pavālassa ussanno rattobhāso ahosi. Tasmā yathā
  naḷo ca veḷu cāti pucchiṁsu.
      Mahāsatto tato pavālaṁ gāhāpesīti. Bāṇijā naḷamāliṁ
  atikkamitvā balavāmukhasamuddaṁnāma passiṁsu. Tattha udakaṁ ukkujitvā
  sabbatobhāgena uggacchati. Tasmiṁ sabbatobhāgena uggataṁ udakaṁ
  sabbatobhāgena chinnataṭamahāsobbho viya paññāyati ummiyā uggatāya
  ekato papātasadisaṁ hoti bhayajanano saddo uppajjati sotāni
  bhindanto viya hadayassa phālento viya ca. Taṁ disvā bāṇijā
  bhītatasitā
         mahabbhayo bhiṁsanako saddo suyyatamānuso
         yathā sobbho papātova samuddo paṭidissati
         supārakantaṁ pucchāma samuddo katamo ayanti
      gāthāya tassa nāmaṁ pucchiṁsu.
      Tattha suyyatamānusoti suyyati amānusso saddo.
      Mahāsatto
         bharukacchā payātānaṁ bāṇijānaṁ dhanesinaṁ
         nāvāya vippanaṭṭhāya balavāmukhīti vuccatīti.
      Bodhisatto anantaragāthāya tassa nāmaṁ ācikkhitvā tātā
  imaṁ balavāmukhaṁ samuddaṁ pattā nivattetuṁ samatthānāma nāvā natthi
  ayaṁ sampattanāvaṁ nimmujjāpetvā vināsaṁ pāpetīti āha. Tañca
-------------------------------------------------
[page 073]
  Nāvaṁ satta manussasatāni abhirūhiṁsu. Te sabbe maraṇabhayabhītā
  ekappahāreneva avicimhi paccamānasattā viya atikalūnaṁ saraṁ
  muñcayamānā parideviṁsu. Mahāsatto ṭhapetvā maṁ añño etesaṁ
  sotthibhāvaṁ kātuṁ samatthonāma natthi saccakiriyāya tesaṁ sotthiṁ
  karissāmīti cintetvā te āmantetvā tātā khippaṁ maṁ gandhodakena
  nhāpetvā ahatavatthāni nivāsāpetvā puṇṇapātiṁ sajjetvā nāvāya
  dhure ṭhapethāti. Te bāṇijā tathā kariṁsu. Mahāsatto ubhohi
  hatthehi puṇṇapātiṁ gahetvā nāvāya dhure ṭhito saccakiriyaṁ karonto
  osānagāthamāha
         yato sarāmi attānaṁ yato pattosmi viññutaṁ
         nābhijānāmi sañcicca ekapāṇaṁpi hiṁsituṁ
         etena saccavajjena sotthiṁ nāvā nivattatūti.
      Tattha yatoti yato paṭṭhāya ahaṁ attānaṁ sarāmi yato
  paṭṭhāya camhi viññutaṁ pattoti attho. Ekapāṇaṁpi hiṁsitunti
  etthantare sañcicca ekaṁ kuṇṭhakipillikapāṇaṁpi hiṁsituṁ nābhijānāmi.
  Desanāmattamevetaṁ. Bodhisatto pana tiṇasalākaṁpi upādāya
  aññassa santakaṁ na gahitapubbaṁ lobhavasena paradāraṁ na olokitapubbaṁ
  musā na bhāsitapubbā tiṇaggenāpi majjaṁ na pītapubbanti evaṁ
  pañca sīlavasena saccakiriyaṁ akāsi. Katvā ca pana puṇṇapātiyā
  udakaṁ nāvāya dhure abhisiñci. Cattāro māse videsaṁ pakkhantā
-------------------------------------------------
[page 074]
  Nāvā nivattitvā iddhimā viya saccānubhāvena ekadivaseneva
  bharukacchapaṭṭanaṁ agamāsi. Gantvā ca pana thale aṭṭhausabhamattaṁ
  ṭhānaṁ pakkhanditvā nāvikassa gharadvāreyeva aṭṭhāsi. Mahāsatto
  tesaṁ bāṇijānaṁ suvaṇṇarajaṭamaṇipavālavajirāni bhājetvā adāsi.
  Ettakehi vo ratanehi alaṁ mā puna samuddaṁ pavisathāti tesaṁ
  ovādaṁ datvā yāvajīvaṁ dānādīni puññāni katvā devapuraṁ pūresi.
      Satthā imaṁ dhammadesanaṁ āharitvā evaṁ bhikkhave pubbepi
  tathāgato mahāpaññoyevāti vatvā jātakaṁ samodhānesi tadā
  andhaparisā buddhaparisā ahesuṁ supārakapaṇḍito pana ahamevāti.
                     Supārakajātakaṁ navamaṁ.
                 Ekādasanipātavaṇṇanā niṭṭhitā.
                  --------------------
-------------------------------------------------
[page 075]
                     Dvādasanipātavaṇṇanā
                        ---------
                     1 culakuṇālajātakaṁ.
      Khuddānaṁ lahucittānanti idaṁ jātakaṁ kuṇālajātake āvībhavissati.
                    Culakuṇālajātakaṁ paṭhamaṁ.
                    ----------------
                     2 Bhaddasālajātakaṁ.
      Kā tvaṁ suddhehi vatthehīti idaṁ satthā jetavane viharanto
  ñātatthacariyaṁ ārabbha kathesi.
      Sāvatthiyaṁ hi anāthapiṇḍikassa nivesane pañcannaṁ bhikkhusatānaṁ
  nibaddhaṁ bhojanaṁ pavattati tathā visākhāya ca kosalarañño ca.
  Tattha pana kiñcāpi nānaggarasabhojanaṁ dīyati. Bhikkhūnaṁ panettha koci
  vissāsiko natthi tasmā bhikkhū rājanivesane na bhuñjanti. Te
  bhattaṁ gahetvā anāthapiṇḍikassa vā visākhāya vā aññesaṁ vā
  vissāsikānaṁ gharaṁ gantvā bhuñjanti. Rājā ekadivasaṁ paṇṇākāraṁ
  ābhataṁ bhikkhūnaṁ dethāti bhattaggaṁ pesetvā bhattagge bhikkhū natthīti
  vutte kahaṁ gatāti pucchitvā attano vissāsikagehesu nisīditvā
  bhuñjantīti sutvā bhuttapātarāso satthu santikaṁ gantvā bhante
  bhojanaṁnāma kiṁ paramanti pucchi. Vissāsikaparamaṁ mahārāja
  kañjikakāṇājabhattaṁpi hi vissāsikena dinnaṁ madhuraṁ hotīti. Bhante kehi
-------------------------------------------------
[page 076]
  Pana saddhiṁ bhikkhūnaṁ vissāso hotīti. Ñātīhi vā sekkhakulehi vā
  mahārājāti. Tato rājā cintesi ekaṁ sākiyadhītaraṁ ānetvā
  aggamahesiṁ karissāmi evaṁ mayā saddhiṁ bhikkhūnaṁ ñātiko paramavissāso
  bhavissatīti. So uṭṭhāyāsanā attano nivesanaṁ gantvā
  kapilavatthupuraṁ dūtaṁ pesesi dhītaraṁ kira me dentu ahaṁ tumhehi
  saddhiṁ ñātibhāvaṁ icchāmīti. Sākiyā dūtassa vacanaṁ sutvā
  sannipatitvā mantayiṁsu mayaṁ kosalarañño āṇāpavattiṭṭhāne
  vasāma sace dārikaṁ na dassāma mahantaṁ varaṁ bhavissatīti sace
  dassāma kulavaṁso no bhijjissati kiṁ nukho kātabbanti. Atha
  ne mahānāmo āha mā cintayittha mama dhītā vāsabhakhattiyānāma
  nāgamuṇḍāyanāma dāsiyā kucchismiṁ nibbattā soḷasavassuddesikā
  uttamarūpadharā sobhaggappattā pitu vasena khattiyajātikā tamassa
  khattiyakaññāti pesessāmāti. Sākiyā sādhūti sampaṭicchitvā
  dūte pakkosāpetvā sādhu dārikaṁ dassāma idāneva naṁ gahetvā
  gacchathāti āhaṁsu. Taṁ sutvā dūtā cintesuṁ ime sākiyānāma
  jātiṁ nissāya atimānino sadisī noti vatvā asadisiṁpi dadeyyuṁ
  etehi saddhiṁ ekato bhuñjamānameva gaṇhissāmāti. Te evamāhaṁsu
  mayaṁ gahetvā gacchantā yā tumhehi saddhiṁ ekato bhuñjati taṁ
  gahetvā gamissāmāti. Sākiyā tesaṁ nivāsanaṭṭhānaṁ dāpetvā
  kiṁ karissāmāti cintayiṁsu. Mahānāmo āha mā tumhe cintayittha
  ahaṁ upāyaṁ karissāmi tumhe mama bhojanakāle vāsabhakhattiyaṁ
-------------------------------------------------
[page 077]
  Alaṅkaritvā ānetvā mayā ekasmiṁ kavale gahitamatteyeva asuko
  rājānāma paṇṇaṁ pahiṇi imaṁ tāva sāsanaṁ suṇāthāti paṇṇaṁ
  dasseyyāthāti. Te sādhūti sampaṭicchitvā tasmiṁ bhuñjamāne
  kumārikaṁ alaṅkariṁsu. Mahānāmo dhītaraṁ me ānetha mayā saddhiṁ
  bhuñjatūti. Atha naṁ alaṅkaritvā tāvadeva thokaṁ papañcaṁ katvā
  ānayiṁsu. Sā pitarā saddhiṁ bhuñjissāmīti ekapātiyā hatthaṁ
  otāresi. Mahānāmo tāya saddhiṁ ekapiṇḍaṁ gahetvā mukhe
  ṭhapesi dutiyapiṇḍassa hatthe pasāritamatte deva asukaraññānāma
  paṇṇaṁ pahitaṁ imaṁ tāva sāsanaṁ suṇāthāti paṇṇaṁ upanāmesuṁ.
  Mahānāmo amma tvaṁ bhuñjāhīti dakkhiṇahatthaṁ pātiyāyeva
  katvā vāmahatthena paṇṇaṁ gahetvā paṇṇaṁ olokesi. Tassa
  sāsanaṁ upadhārentasseva itarā bhuñji. So tassa bhuttakāle
  hatthaṁ dhovitvā mukhaṁ vikkhālesi. Te disvā dūtā niccayeneva
  sā etassa dhītāti niṭṭhamagamaṁsu na taṁ antaraṁ jānituṁ sakkhiṁsu.
  Mahānāmo mahantena parivārena dhītaraṁ pesesi. Dūtāpi naṁ
  sāvatthiṁ netvā ayaṁ kumārikā jātisampannā mahānāmassa dhītāti
  vadiṁsu. Atha taṁ sutvā rājā tusitvā sakalanagaraṁ alaṅkārāpetvā
  taṁ ratanarāsimhi ṭhapetvā aggamahesiṭṭhāne ṭhapetvā abhisiñcāpesi.
  Sā rañño piyā ahosi manāpā. Athassā na cirasseva gabbho
  patiṭṭhahi. Rājā gabbhaparihāraṁ adāsi. Sā dasamāsaccayena
  suvaṇṇavaṇṇaṁ puttaṁ vijāyi. Athassa nāmagahaṇadivase
-------------------------------------------------
[page 078]
  Rājā attano ayyakassa santikaṁ pesesi sākyarājadhītā
  vāsabhakhattiyā puttaṁ vijāyi kimassa nāmaṁ karotūti. Taṁ pana
  sāsanaṁ gahetvā gato amacco thokabadhiradhātuko. So taṁ gantvā
  rañño ayyakassa ārocesi. So taṁ sutvā vāsabhakhattiyā
  puttaṁ vijāyitvāpi sabbajanaṁ abhibhavati idāni pana rañño ativiya
  vallabhā bhavissatīti āha. Badhirāmacco vallabhāti vacanaṁ dussutaṁ
  sutvā viṭaṭubhoti sallakkhetvā rājānaṁ upagantvā deva kumārakassa
  kira viṭaṭubhoti nāmaṁ karothāti āha. Rājā porāṇakaṁ no
  kuladattikaṁ nāmaṁ bhavissatīti cintetvā viṭaṭubhotissa nāmaṁ akāsi.
  Tato paṭṭhāya kumāro kumāraparihārena vaḍḍhanto sattavassikakāle
  aññesaṁ kumārānaṁ mātāmahākulato hatthīrūpakāssarūpakādīni
  āhariyamānāni disvā mātaraṁ pucchi amma aññesaṁ pitāmahākulato
  paṇṇākāraṁ āhariyati mayhaṁ koci kiñci na peseti kiṁ tvaṁ nimmātā
  nippitikāti. Atha naṁ sā tāta tava sākyarājāno mātāmahā
  dūre vasantā tena te kiñci na pesentīti vatvā vañcesi.
  Puna soḷasavassakāle amma mātāmahākulaṁ passitukāmomhīti
  vatvā alaṁ tāta kiṁ tattha karissasīti vāriyamānopi punappunaṁ
  yāci. Athassa mātā tenahi gacchāti sampaṭicchi. So pitu
  ārocetvā mahantena parivārena nikkhami. Vāsabhakhattiyā
  puretaraṁ paṇṇaṁ pesesi ahaṁ idha sukhaṁ vasāmi sāmino māssa
  kiñci antaraṁ dassethāti. Sākiyā viṭaṭubhassa āgamanaṁ ñatvā
-------------------------------------------------
[page 079]
  Taṁ vandituṁ na sakkāti tasmā daharadahare kumārake janapadaṁ
  pahiṇiṁsu. Kumāre kapilavatthuṁ sampatte sākiyā saṇṭhāgāre
  sannipatiṁsu. Kumāro saṇṭhāgāraṁ gantvā aṭṭhāsi. Atha naṁ
  ayante tāta pitāmahā ayaṁ mātuloti vadiṁsu. So sabbe
  vandamāno vicari. So yāva piṭṭhiyā rujanapamāṇā vanditvā
  ekaṁpi attānaṁ vandantaṁ adisvā kinnu kho maṁ vandentā natthīti
  pucchi. Sākiyā tāta tava kaniṭṭhakumārā janapadaṁ gatāti vatvā
  tassa mahantaṁ sakkāraṁ kariṁsu. So katipāhaṁ vasitvā mahantena
  parivārena nikkhami. Athekā dāsī saṇṭhāgāre tena nisinnaphalakaṁ
  idaṁ vāsabhakhattiyāya dāsiyā puttassa nisinnaphalakanti akkositvā
  khīrodakena dhovi. Eko puriso attano āvudhaṁ pamussitvā
  nivatto taṁ gaṇhanto viṭaṭubhakumārassa taṁ akkosanasaddaṁ sutvā taṁ
  antaraṁ pucchitvā vāsabhakhattiyā dāsiyā kucchimhi mahānāmasakkassa
  jātāti ñatvā gantvā balanikāyassa kathesi. Vāsabhakhattiyā kira
  dāsīdhītāti mahākolāhalaṁ ahosi. Kumāro taṁ sutvā ete tāva
  mama nisinnaphalakaṁ khīrodakena dhovantu ahaṁ pana rajje patiṭṭhitakāle
  etesaṁ galalohitaṁ gahetvā mama nisinnaphalakaṁ dhovissāmīti cittaṁ
  ṭhapesi. Tasmiṁ sāvatthiṁ gate amaccā sabbaṁ pavuttiṁ rañño ārocesuṁ.
  Taṁ sutvā rājā mayhaṁ dāsīdhītaraṁ adaṁsūti sākiyānaṁ kujjhitvā
  vāsabhakhattiyāya ca puttassa ca dinnaṁ parihāraṁ acchinditvā dāsadāsīhi
  laddhabbaparihāramattameva dāpesi. Tato katipāhaccayena satthā
-------------------------------------------------
[page 080]
  Rājanivesanaṁ gantvā nisīdi. Rājā satthāraṁ vanditvā bhante
  tumhākaṁ ñātakehi dāsīdhītā mayhaṁ dinnā tenassāhaṁ saputtāya
  parihāraṁ acchinditvā dāsadāsīhi ladadhabbaparihāramattameva dāpesinti
  āha. Satthā ayuttameva mahārāja sākiyehi kataṁ dadantehināma
  samajātikā dātabbā assa taṁ pana mahārāja vadāmi vāsabhakhattiyā
  rājadhītā khattiyarañño gehe abhisekaṁ labhi viṭaṭubhopi
  khattiyarājānameva paṭicca jāto mātu gottaṁnāma kiṁ karissati
  pitu gottameva pamāṇanti porāṇakapaṇḍitā dalidditthiyā
  kaṭṭhahārikāya aggamahesiṭṭhānaṁ adaṁsu tassā ca kucchimhi jātakumāro
  dvādasayojanikāya bārāṇasiyā rajjaṁ patvā kaṭṭhahārikarājānāma
  jātoti kaṭṭhahārikajātakaṁ kathesi. Rājā satthu dhammakathaṁ sutvā pitu
  gottameva kira pamāṇanti tusitvā mātāputtānaṁ pakatiparihārameva
  dāpesi. Rañño pana bandhulonāma senāpati mallikaṁnāma
  attano bhariyaṁ vañjhiṁ tava kulagharameva gacchāhīti kusinārameva
  pesesi. Sā satthāraṁ disvāva gamissāmīti jetavanaṁ pavisitvā
  tathāgataṁ vanditvā ekamantaṁ ṭhitā kahaṁ gacchasīti puṭṭhā sāmiko
  me bhante kulagharaṁ pesetīti vatvā kasmāti vuttā vañjhā
  aputtakā bhanteti vatvā satthārā yadi evaṁ gamanakiccaṁ
  natthi nivattāhīti vuttā tuṭṭhā satthāraṁ vanditvā nivesanameva
  agamāsi. Kasmā nivattāsīti ca puṭṭhā dasabalena nivattitāhaṁ
  sāmīti āha. Senāpati diṭṭhaṁ bhavissati tathāgatena kāraṇanti
-------------------------------------------------
[page 081]
  Āha. Sā na cirasseva gabbhaṁ paṭilabhitvā uppannadohaḷā dohaḷo
  me uppannoti ārocesi. Kiṁdohaḷoti. Sāmi vesālinagare
  gaṇarājakulānaṁ abhisekamaṅgalapokkharaṇiyaṁ otaritvā nhātvā pānīyaṁ
  pātukāmamhi sāmīti. Senāpati sādhūti vatvā sahassathāmadhanuṁ
  gahetvā taṁ rathe āropetvā sāvatthito nikkhamitvā
  rathaṁ vāhento vesāliṁ pāvisi. Tasmiñca kāle kosalaraññā
  ca bandhulasenāpatinā ca saddhiṁ ekācariyakule uggahitasippo mahāli
  andho licchavīnaṁ atthañca dhammañca anusāsanto dvārasamīpeyeva
  vasati. So rathassa ummāre paṭighāṭasaddaṁ sutvā bandhulamallassa
  rathavāhanasaddo eso ajja licchavīnaṁ bhayaṁ uppajjissatīti āha.
  Pokkharaṇiyā anto ca bahi ca ārakkhā balavā upari
  lohajālaṁ patthataṁ sakuṇānaṁpi okāso natthi. Senāpati
  pana rathā otaritvā ārakkhake khaggena paharanto palāpetvā
  lohajālaṁ chinditvā antopokkharaṇiyaṁ bhariyaṁ otārāpetvā
  nhāpetvā pāyetvā sayaṁpi nhātvā mallikaṁ rathe āropetvā
  nagarā nikkhamitvā āgamanamaggeneva pāyāsi. Ārakkhakā gantvā
  licchavīnaṁ ārocesuṁ. Te licchavīrājāno kujjhitvā pañcarathasatāni
  āruyha bandhulamallaṁ gaṇhissāmāti nikkhamiṁsu taṁ pavuttiṁ
  mahālissa ārocesuṁ. Mahāli mā gamittha so hi vo
  sabbe ghāṭessatīti āha. Tepi mayaṁ gamissāmayevāti vadiṁsu.
-------------------------------------------------
[page 082]
  Tenahi cakkassa yāva nābhito paviṭṭhaṭṭhānaṁ disvā nivatteyyātha
  tato anivattantā purato asanisaddaṁ viya suṇissatha tamhā ṭhānā
  nivatteyyātha tato anivattantā tumhākaṁ rathadhuresu chiddaṁ passissatha
  purato mā gamitthāti. Te tassa vacanena anivattitvā taṁ
  anubandhiṁsuyeva. Mallikā disvā rathā sāmi paññāyantīti āha.
  Tenahi ekasseva rathassa paññāyanakāle mama āroceyyāsīti.
  Sā yadā sabbe ekato viya hutvā paññāyiṁsu tadā ekameva
  sāmi rathasīsaṁ paññāyatīti āha. Bandhulo tenahi imā rasmiyo
  gaṇhāti tassā rasmiyo datvā rathe ṭhitova dhanuṁ āropesi.
  Rathacakkaṁ yāva nābhito paṭhaviṁ pāvisi. Licchavino gantvā taṁ ṭhānaṁ
  disvāpi na nivattiṁsu. Itaro thokaṁ gantvā khiyaṁ pothesi. So
  asanisaddoviya ahosi. Te tatopi na nivattiṁsu anubandhantā
  gacchanteva. Bandhulo rathe ṭhitakova ekaṁ saraṁ khipi. So pañcannaṁ
  rathasatānaṁ sīsaṁ chiddaṁ katvā pañcannaṁ rājasatānaṁ parikkhārabandhaṭhāne
  vinivijjhitvā paṭhaviṁ pāvisi. Te attano viddhabhāvaṁ ajānitvā
  tiṭṭha re tiṭṭha reti vadantā anubandhiṁsuyeva. Bandhulo rathaṁ
  ṭhapetvā tumhe matakā matakehi saddhiṁ mayhaṁ yuddhaṁnāma natthīti
  āha. Te matakānāma amhādisā na hontīti vadiṁsu. Tenahi
  sabbapcchimassa parikkhāraṁ mocethāti āha. Te mocayiṁsu.
  So muttamattoyeva maritvā patito. Atha ne sabbepi tumhe
  evarūpā attano gharāni gantvā saṁvidhātabbaṁ saṁvidahitvā puttadāraṁ
-------------------------------------------------
[page 083]
  Anusāsetvā sannāhaṁ mocethāti āha. Te tathā katvā sabbe
  jīvitakkhayaṁ pattā. Bandhulopi mallikaṁ sāvatthiṁ āneti. Sā
  soḷasakkhattuṁ yamake putte vijāyi. Sabbepi puttā sūrā
  thāmasampannā ahesuṁ sabbasippe nipphattiṁ pāpuṇiṁsu. Ekekassa
  purisasahassaparivāro ahosi. Pitarā saddhiṁ rājanivesanaṁ gacchantehi
  teheva rājaṅgaṇaṁ paripūri. Athekadivasaṁ vinicchaye kūṭaṭṭaparājitā
  manussā bandhulaṁ āgacchantaṁ disvā mahāviravaṁ viravantā vinicchayā-
  maccānaṁ kūṭaṭṭakaraṇaṁ tassa ārocesuṁ. So vinicchayaṁ gantvā
  taṁ aṭaṭaṁ tīretvā sāmikameva sāmikaṁ akāsi asāmikameva asāmikaṁ
  akāsi. Mahājano mahāsaddena sādhukāraṁ pavattesi. Rājā
  kimidanti pucchitvā tamatthaṁ sutvā tusitvā sabbepi te amacce
  hāretvā bandhulasseva vinicchayaṁ niyyādesi. So tato paṭṭhāya
  sammā vinicchayi. Tato porāṇakavinicchayikā lañcaṁ alabhantā
  appalābhā hutvā bandhulo rajjaṁ paṭṭhetīti rājakule paribhindiṁsu.
  Rājā tesaṁ kathaṁ gahetvā cittaṁ niggahetuṁ nāsakkhi. Imasmiṁ
  idheva ghāṭiyamāne garahā uppajjissatīti puna cintesi payuttapurisehi
  paccantaṁ paharāpetvā te puna palāpetvā nivattakāle
  antarāmagge puttehi saddhiṁ mārāpetuṁ vaṭṭatīti cintetvā bandhulaṁ
  pakkosāpetvā paccanto kira kupito tava puttehi saddhiṁ
  gantvā core gaṇhāhīti pahiṇitvā tatthevassa dvattiṁsāya puttehi
  saddhiṁ sīsaṁ chinditvā āharathāti tehi saddhiṁ aññepi samatthe
-------------------------------------------------
[page 084]
  Mahāyodhe pesesi. Tasmiṁ paccantaṁ gacchanteyeva senāpati kira
  āgacchatīti payuttacorā palāyiṁsu. So taṁ padesaṁ āvāsāpetvā
  janapadaṁ saṇṭhapetvā nivatti. Athassa nagarato avidūre ṭhāne te
  yodhā saddhiṁ puttehi sīsaṁ chindiṁsu. Taṁ divasaṁ mallikāya pañcahi bhikkhusatehi
  saddhiṁ dve aggasāvakā nimantitā honti. Athassā pubbaṇhasamaye
  sāmikassa te saddhiṁ puttehi sīsaṁ chindiṁsūti paṇṇaṁ āharitvā adaṁsu.
  Sā taṁ pavuttiṁ ñatvā kassaci kiñci avatvā paṇṇaṁ uccaṅke katvā
  bhikkhusaṅghameva parivīsi. Athassā paricārikā bhikkhūnaṁ bhattaṁ datvā
  sappipātiṁ āharantā therānaṁ purato pātiṁ bhindiṁsu. Dhammasenāpati
  upāsike bhedanadhammaṁ bhinnaṁ na cintetabbanti āha. Sā
  uccaṅkato paṇṇaṁ nīharitvā dvattiṁsāya puttehi saddhiṁ pitu sīsaṁ
  chinnanti me imaṁ paṇṇaṁ āhariṁsu ahaṁ idaṁ sutvāpi na cintemi
  imissā pana sappipātiyā bhinnāya kiṁ cinteyyāmi bhanteti āha.
  Dhammasenāpati animittamanaññātantiādīni vatvā dhammaṁ desetvā
  uṭṭhāyāsanā vihāraṁ agamāsi. Sāpi dvattiṁsasuṇisāyo
  pakkosāpetvā tumhākaṁ sāmikā niraparādhā attano
  purimakammaphalaṁ labhiṁsu tumhe mā socittha rañño upari manopadosaṁ
  mā karitthāti ovadi. Rañño cārapurisā taṁ kathaṁ sutvā gantvā
  tesaṁ niddosabhāvaṁ rañño kathesuṁ. Rājā saṁvegappatto tassā
  nivesanaṁ gantvā mallikañca suṇisāyo cassā dosaṁ khamāpetvā
  mallikāya varaṁ adāsi. Sā gahito me hotūti vatvā tasmiṁ
-------------------------------------------------
[page 085]
  Gate matakabhattaṁ datvā nhātvā rājānaṁ upasaṅkamitvā deva tumhehi
  me varo dinno mama aññena attho natthi dvattiṁsāya me suṇisānaṁ
  mamañca kulagamanaṁ anujānāthāti āha. Rājā tassā vacanaṁ sampaṭicchi.
  Sā dvattiṁsasuṇisāyo sakasakakulaṁ pesetvā sayaṁ kusināranagare attano
  kulagharaṁ agamāsi. Rājāpi bandhulasenāpatino bhāgineyyassa
  dīghakārāyanassanāma senāpatiṭṭhānaṁ adāsi. So pana mātulo
  me iminā māritoti rañño otāraṁ gavesanto carati.
  Rājā niraparādhassa banadhulassa māritakālato paṭṭhāya vippaṭisārī
  cittassādaṁ na labhati rajjasukhaṁ nānubhoti. Tadā satthā sākiyānaṁ
  vettanuppannaṁ kulaṁnāma nigamaṁ upanissāya viharati. Rājā tattha
  gantvā ārāmato avidūre khandhāvāraṁ nivāsetvā mahantena
  parivārena satthāraṁ vandāmīti vihāraṁ gantvā pañcarājakakudhabhaṇḍāni
  dīghakārāyanassa datvā ekakova gandhakuṭiṁ pāvisi. Sabbaṁ
  dhammacetiyasuttaniyāmeneva veditabbaṁ. Tasmiṁ gandhakuṭiṁ
  paviṭṭhe dīghakārāyano tāni rājakakudhabhaṇḍāni gahetvā viṭaṭubhaṁ
  rājānaṁ katvā rañño ekaṁ assaṁ ekañca upaṭṭhānakārikaṁ
  mātugāmaṁ nivattetvā sāvatthiṁ agamāsi. Rājā satthārā
  saddhiṁ piyakathaṁ kathetvā nikkhanto senaṁ adisvā taṁ mātugāmaṁ
  pucchitvā taṁ pavuttiṁ sutvā bhāgineyyaṁ ādāya āgantvā viṭaṭubhaṁ
  gahessāmīti rājagahanagaraṁ gacchanto vikāle dvāresu pidahitesu
  nagaraṁ pavisituṁ asakkonto ekissā sālāya nipajjitvā vātātapena
-------------------------------------------------
[page 086]
  Kilamanto rattibhāge tattheva kālamakāsi. Vibhātāya rattiyā
  deva kosalanarinda idāni anāthosi jātoti vilapantiyā tassā
  itthiyā paridevasaddaṁ sutvā rañño ārocesuṁ. So mātulassa
  mahantena sakkārena sarīrakiccaṁ kāresi. Viṭaṭubhopi rajjaṁ labhitvā
  taṁ veraṁ saritvā sabbepi sākiye māressāmīti mahatiyā senāya
  nikkhami. Taṁ divasaṁ satthā paccūsasamaye lokaṁ olokento
  ñātisaṅghassa vināsaṁ disvā ñātisaṅgahaṁ kātuṁ vaṭṭatīti cintetvā
  pubbaṇhasamaye piṇḍāya caritvā piṇḍapātapaṭikkanto gandhakuṭiyaṁ
  sīhaseyyaṁ kappetvā sāyaṇhasamaye ākāsena gantvā
  kapilavatthusāmante ekasmiṁ kavaracchāye rukkhamūle nisīdi. Tato
  avidūre viṭaṭubhassa rajjasimāyaṁ mahanto saṇḍacchāyo nigordharukkho
  atthi. Viṭaṭubho satthāraṁ disvā upasaṅkamitvā vanditvā bhante kiṁ
  kāraṇā evarūpāya uṇhavelāya imasmiṁ kavaracchāye rukkhamūle
  nisīdatha ekasmiṁ saṇḍacchāye nigrodhamūle nisīdatha bhanteti vatvā
  hotu mahārāja ñātakānaṁ chāyānāma sītalāti vutte ñātakānaṁ
  rakkhaṇatthāya satthā āgato bhavissatīti cintetvā satthāraṁ vanditvā
  nivattitvā sāvatthimeva paccāgami. Satthāpi uppatitvā jetavanameva
  gato. Rājā sākiyānaṁ dosaṁ saritvā dutiyaṁpi nikkhamitvā
  tattheva satthāraṁ passitvā puna nivatti. Tatiyavāre nikkhamitvā
  tattheva satthāraṁ passitvā nivattitvā catutthavāre pana tasmiṁ
  nikkhante satthā sākiyānaṁ pubbakammaṁ oloketvā tesaṁ nadiyaṁ
-------------------------------------------------
[page 087]
  Visapakkhepanapāpakammassa appaṭibāhiyabhāvaṁ ñatvā catutthavāre na
  agamāsi. Viṭaṭubho rājā khīrapivadārake ādiṁ katvā sabbe sākiye
  ghāṭetvā galalohitena nisinnaphalakaṁ dhovitvā paccāgamāsi.
  Satthari pana tatiyavāre gamanato paccāgantvā punadivase piṇḍāya
  caritvā niṭṭhāpitabhattakicce gandhakuṭiyaṁ pavīsante sāyaṇhe
  sannipatitā bhikkhū dhammasabhāyaṁ nisīditvā āvuso satthā attānaṁ
  dassetvā rājānaṁ nivattetvā ñātake maraṇabhayā mocesi evaṁ
  ñātakānaṁ atthacaro satthāti bhagavato guṇakathaṁ kathesuṁ. Satthā
  āgantvā kāyanuttha bhikkhave etarahi kathāya sannisinnāti pucchitvā
  imāyanāmāti vutte na bhikkhave idāneva tathāgato ñātakānaṁ
  atthaṁ carati pubbepi acariyevāti vatvā tehi yācito atītaṁ āhari
      atīte bārāṇasiyaṁ brahmadattonāma rājā dasarājadhamme
  akopetvā dhammena rajjaṁ kārento ekadivasaṁ cintesi jambūdīpatale
  rājāno bahuthambhesu pāsādesu vasanti tasmā bahūhi thambhehi
  pāsādakaraṇaṁnāma anacchariyaṁ yannūnāhaṁ ekathambhaṁ pāsādaṁ kareyyaṁ
  evaṁ sabbarājūnaṁ aggarājā bhavissāmīti. So vaḍḍhakiṁ pakkosāpetvā
  mayhaṁ sobhaggappattaṁ ekathambhakaṁ pāsādaṁ karothāti āha. Te sādhūti
  sampaṭicchitvā araññaṁ pavisitvā ujumahante ekathambhakapāsādārahe
  bahū rukkhe disvā ime rukkhā santi maggo pana visamo na sakkā
  otāretuṁ rañño ācikkhissāmāti cintetvā tathā akaṁsu.
  Rājā yena kenaci upāyena saṇikaṁ otārethāti vatvā deva
-------------------------------------------------
[page 088]
  Kenaci upāyena na sakkāti vutte tenahi mama uyyāne ekaṁ rukkhaṁ
  upadhārethāti āha. Vaḍḍhakī uyyānaṁ gantvā ekaṁ sujātaṁ ujukaṁ
  gāmanigamapūjitaṁ rājakulatopi laddhabalikammaṁ maṅgalasālarukkhaṁ disvā rañño
  santikaṁ gantvā tamatthaṁ ārocesuṁ. Rājā uyyāne rukkhonāma mama
  paṭiladdho gacchatha taṁ chindathāti āha. Te sādhūti sampaṭicchitvā
  gandhamālādihatthā uyyānaṁ gantvā rukkhe gandhapañcaṅgulikaṁ
  datvā suttena parikkhipitvā pupphakaṇṇikaṁ bandhitvā dīpaṁ jāletvā
  balikammaṁ katvā ito sattame divase āgantvā rukkhaṁ chindissāma
  rājā chedāpesi imasmiṁ rukkhe nibbattadevatā aññattha gacchantu
  amhākaṁ doso natthīti sāvesuṁ. Atha tasmiṁ nibbattadevatā taṁ
  vacanaṁ sutvā nissaṁsayaṁ ime vaḍḍhakī imaṁ rukkhaṁ chindissanti vimānaṁ me
  nassissati vimānapariyantikameva kho pana mayhaṁ jīvitaṁ imañca rukkhaṁ
  parivāretvā ṭhitesu taruṇasālarukkhesu nibbattānaṁ mama ñātidevatānaṁpi
  bahūni vimānāni nassissanti na kho pana maṁ tathā attano vināso bādhati
  yathā ñātīnaṁ tasmā mayā nesaṁ jīvitadānaṁ dātuṁ vaṭṭatīti cintetvā
  aḍḍharattikasamaye dibbālaṅkārapaṭimaṇḍito rañño sirigabbhaṁ pavisitvā
  sakalagabbhaṁ ekobhāsaṁ katvā ussīsakapasse rodamāno aṭṭhāsi.
  Rājā taṁ disvā bhītatasito tena saddhiṁ sallapanto paṭhamaṁ gāthamāha
         kā tvaṁ suddhehi vatthehi aghe vehāsayaṁ ṭhitā
         kena tyassūni vattanti kuto taṁ bhayamāgatanti.
-------------------------------------------------
[page 089]
      Tattha kā tvanti nāgayakkhasupaṇṇasakkādīsu kānāma tvanti
  pucchati. Vatthehīti vacanamattamevetaṁ. Sabbepi pana dibbālaṅkāre
  sandhāyevamāha. Agheti appaṭighe ākāse. Vehāsayanti tasseva
  vevacanaṁ. Kena tyassūnīti kena kāraṇena tava assūni pavattanti.
  Kutoti ñātiviyogadhanavināsādīnaṁ kiṁ nissāya taṁ bhayamāgatanti pucchati.
  Taṁ sutvā devarājā dve gāthā abhāsi
         taveva deva vijite bhaddasāloti maṁ vidū
         saṭṭhīvassasahassāni tiṭṭhato pūjitassa me
         kārayantā nagarāni agāre ca disampati
         vividhe cāpi pāsāde na mante avamaññiṁsu
                  yatheva mante pūjesuṁ
                  tatheva tvaṁpi pūjayāti.
      Tattha tiṭṭhatoti mahārāja sakalabārāṇasinagarena ceva gāmanigamehi
  ca tayā ca pūjitassa niccaṁ balikammañca sakkārañca labhantassa
  mayhaṁ imasmiṁ uyyāne tiṭṭhantassa ettako kālo gatoti dasseti.
  Nagarānīti nagarapaṭisaṅkharakammāni. Agāre cāti bhūmigehāni. Disampatīti
  disānaṁ pati mahārāja. Na manteti te nagarapaṭisaṅkharaṇādīni karontā
  imasmiṁ nagare porāṇakarājāno maṁ nātimaññiṁsu nātikkamiṁsu na
  viheṭhesuṁ mama nivāsanarukkhaṁ chinditvā attano kammaṁ na kariṁsu mayhaṁ
  pana sakkārameva kariṁsūti avaca. Yathevāti tasmā yatheva te
-------------------------------------------------
[page 090]
  Porāṇakarājāno maṁ pūjayiṁsu ekopi imaṁ rukkhaṁ na chindāpeti
  tavañcāpi tatheva pūjaya mā me rukkhaṁ chedayīti. Tato rājā dve
  gāthā abhāsi
         tava ahaṁ na passāmi thūlaṁ kāyena te dumaṁ
         ārohaparināhena abhirūposi jātiyā
         pāsādaṁ kārayissāmi ekathambhaṁ manoramaṁ
         tattha taṁ upanessāmi cirante yakkha jīvitanti
      tattha kāyenāti pamāṇena. Idaṁ vuttaṁ hoti tava pamāṇena
  taṁ viya thūlaṁ mahantaṁ ahaṁ aññaṁ dumaṁ na passāmi tvaññeva pana
  ārohapariṇāhena sujātasaṅkhātāya samasaṇṭhānaujubhāvappakārāya jātiyā
  ca abhirūpo sobhaggappatto ekathambhapāsādāraho ahosi. Pāsādanti
  tasmā taṁ chedāpetvā ahaṁ pāsādaṁ kārāpessameva. Tattha tanti
  taṁ panāhaṁ samma devarāja tattha pāsāde upanessāmi so tvaṁ mayā
  saddhiṁ ekatova vasanto aggagandhamālādīni labhanto sakkārappatto
  sukhaṁ jīvissasi nivāsanaṭṭhānābhāvena me vināso bhavissatīti mā
  cintayi cirante yakkha jīvitaṁ bhavissatīti.
      Taṁ sutvā devarājā dve gāthā abhāsi
         evaṁ cittaṁ udapādi sarīrena vinābhāvo
         puthuso maṁ vikantetvā khaṇḍaso avakantatha
         agge ca chetvā majjhe ca pacchā mūlañca chindatha
         evaṁ me chijjamānassa na dukkhaṁ maraṇaṁ siyāti.
-------------------------------------------------
[page 091]
      Tattha evaṁ cittaṁ udapādīti yadi evaṁ cittaṁ tava uppannaṁ.
  Sarīrena vinābhāvoti yadi te mama sarīrena bhaddasālarukkhena saddhiṁ mama
  vinābhāvo patiṭṭhito. Puthusoti atha naṁ bahudhā. Vikantetvāti
  chinditvā. Khaṇḍasoti khaṇḍākhaṇḍaṁ katvā avakantatha. Agge cāti
  avakantitvā ca pana paṭhamaṁ agge tato majjhe chetvā sabbapacchā
  mūle chindatha evaṁ me chijjamānassa na dukkhaṁ maraṇaṁ siyā sukhaṁ nu
  khaṇḍaso bhaveyyāti yācati.
      Tato rājā dve gāthā abhāsi
         hatthapādaṁ yathā chinde kaṇṇanāsañca jīvite
         tato pacchā sīse chinde taṁ dukkhaṁ maraṇaṁ siyā
         sukhaṁ nu khaṇḍaso chindaṁ bhaddasāla vanappati
         kiṁ hetu kiṁ upādāya khaṇḍaso chindamicchasīti.
      Tattha hatthapādanti hatthe ca pāde ca. Taṁ dukkhanti evaṁ
  paṭipāṭiyā chijjantassa corassa maraṇaṁ dukkhaṁ siyā. Sukhaṁ nūti
  samma bhaddasāla vajjhappattā corā sukhena maritukāmā sīsacchedaṁ
  yācanti na khaṇḍaso chedanaṁ tvaṁ pana evaṁ yācasi tena taṁ pucchāmi
  sukhaṁ nu khaṇḍaso chindanti. Kiṁ hetūti khaṇḍaso chindaṁnāma na
  sukhaṁ kāraṇena panettha bhavitabbanti taṁ pucchanto evamāha.
      Athassa ācikkhanto bhaddasālo dve gāthā abhāsi
         yañca hetuṁ upādāya hetudhammūpasañhitaṁ
         khaṇḍaso chindamicchāmi mahārāja suṇohi me
-------------------------------------------------
[page 092]
         Ñāti me sukhasaṁvaḍḍhā mama passe nivātajā
         tepihaṁ upahiṁseyyaṁ paresaṁ asukhocitanti.
      Tattha hetudhammūpasañhitanti mahārāja yaṁ hetusabhāvayuttameva
  na hetupaṭirūpakaṁ hetuṁ upādāya ārabbha sandhāyāha khaṇḍaso
  chindamicchāmi taṁ ohitasoto suṇāhīti attho. Ñāti meti mama
  bhaddasālarukkhassa chāyāya sukhasaṁvaḍḍhā. Mama passeti taruṇasālarukkhesu
  nibbattā mayā katavātaparittāṇattā nivātajā mama ñātakā devasaṅghā
  atthi. Te ahaṁ visālasākhāviṭapo mūle chinditvā patanto upahiṁseyyaṁ
  sambhaggavimāne karonto vināseyyanti attho. Paresaṁ asukhocitanti
  evaṁ sante mayā tesaṁ paresaṁ ñātidevasaṅghānaṁ asukhaṁ dukkhaṁ ocitaṁ
  vaḍḍhitaṁ nacāhaṁ tesaṁ dukkhakāmo tasmā bhaddasālaṁ khaṇḍaso chindamicchāmīti
  ayametthādhippāyo.
      Taṁ sutvā rājā dhammiko vatāyaṁ devaputto attano
  vimānavināsatopi ñātīnaṁ vimānavināsaṁ na icchati ñātīnaṁ atthaṁ carati
  abhayamassa dassāmīti tusitvā osānagāthamāha
         cetayarūpaṁ cetesi bhaddasāla vanappati
         hitakāmosi ñātīnaṁ abhayaṁ samma dadāmi teti.
      Tattha cetayarūpaṁ cetesīti ñātīsu muducittaṁ tāya cintetabbayuttakameva
  cetesi samma bhaddasāla. Cetayarūpaṁ chedesītipi pāṭho. Tassattho
  khaṇḍaso chindamicchanto chedetabbayuttakameva chedesīti. Abhayanti
  etasmiṁ te samma guṇe pasīditvā abhayaṁ dadāmi na me
-------------------------------------------------
[page 093]
  Pāsādenattho nāhaṁ taṁ chedāpessāmi gaccha ñātisaṅghaparivuto
  sakkato garukato sukhaṁ jīvāti āha.
      Devarājā rañño dhammaṁ desetvā agamāsi. Rājā tassovāde
  ṭhatvā dānādīni puññāni katvā saggapadaṁ pūresi.
      Satthā imaṁ dhammadesanaṁ āharitvā evaṁ bhikkhave pubbepi
  tathāgato ñātthacariyaṁ acariyevāti vatvā jātakaṁ samodhānesi tadā
  rājā ānando ahosi taruṇasālesu nibbattadevatā buddhaparisā
  ahesuṁ bhaddasāladevarājā pana ahamevāti.
                    Bhaddasālajātakaṁ dutiyaṁ.
                    -----------------
                    3 Samuddavāṇijajātakaṁ.
      Kasanti vapanti te janāti idaṁ satthā jetavane viharanto
  devadattassa pañcakulasatāni gahetvā niraye paviṭṭhabhāvaṁ ārabbha
  kathesi.
      So hi aggasāvakesu parisaṁ gahetvā pakkantesu sokaṁ saṇṭhāretuṁ
  asakkonto uṇhalohite mukhato nikkhamante balavavedanāpīḷito
  tathāgatassa guṇaṁ anussaritvā ahameva tathāgatassa anatthaṁ
  cintesiṁ satthu pana mayi pāpacittaṁnāma natthi asītimahātherānaṁpi
  mayi āghātonāma natthi mayākatakammena ahameva idāni anātho
  jāto satthārāpimhi vissaṭṭho mahātherehipi ñātiseṭṭhena
-------------------------------------------------
[page 094]
  Rāhulatherenapi sākyarājakulehipi gantvā satthāraṁ khamāpessāmīti
  parisāya saññaṁ datvā attānaṁ mañcakena gāhāpetvā rattiṁ rattiṁ
  gacchanto kosalaraṭṭhaṁ sampāpuṇi. Ānandatthero satthu ārocesi
  devadatto kira bhante tumhe khamāpetuṁ āgacchatīti. Ānanda
  devadatto mama dassanaṁ na labhissatīti. Atha tasmiṁ sāvatthīnagaradvāraṁ
  sampatte puna thero ārocesi. Bhagavāpi tatheva avacasi.
  Tassa jetavanadvāre jetavanapokkharaṇīsamīpaṁ āgatassa pāpaṁ matthakaṁ
  pāpuṇi. Sarīre ḍāho uppajji. Nhātvā pānīyaṁ pivitukāmo
  hutvā mañcakā maṁ āvuso otāretha pānīyaṁ pivissāmīti
  āha. Tassa otāretvā bhūmiyaṁ ṭhapitamattasseva cittassāde
  aladdheyeva mahāpaṭhavī vivaraṁ adāsi. Tāvadeva naṁ avīcito
  aggijālā uṭṭhāya parikkhipitvā gaṇhi. So pāpakammaṁ me matthakaṁ
  pattanti tathāgatassa guṇe anussaritvā
                  imehi aṭṭhīhi taṁ aggapuggalaṁ
                  devātidevaṁ naradammasārathiṁ
                  samantacakkhuṁ satapuññalakkhaṇaṁ
                  pāṇehi buddhaṁ saraṇaṁ upemīti.
  Imāya gāthāya saraṇe patiṭṭhahanto avīciparāyano ahosi.
  Tassa pana pañca upaṭṭhākakulasatāni ahesuṁ. Tānipi tassa
  pakkhikāni hutvā dasabalaṁ akkositvā avīcimhiyeva nibbattiṁsu.
  Evaṁ so pañca kulasatāni gaṇhitvā avīcimhi patiṭṭhito.
-------------------------------------------------
[page 095]
  Athekadivasaṁ dhammasabhāyaṁ bhikkhū kathaṁ samuṭṭhāpesuṁ āvuso devadatto
  pāpo lābhasakkāragiddhatāya sammāsambuddhe aṭṭhānakopaṁ bandhitvā
  anāgatabhayaṁ anoloketvā pañcahi kulasatehi saddhiṁ avīciparāyano
  jātoti. Satthā āgantvā kāyanuttha bhikkhave etarahi kathāya
  sannisinnāti pucchitvā imāyanāmāti vutte na bhikkhave idāneva
  devadatto lābhasakkāragiddho hutvā anāgatabhayaṁ na olokesi
  pubbepi anāgatabhayaṁ anoloketvā paccuppannasukhagavesanena saddhiṁ
  parisāya mahāvināsaṁ pattoti vatvā atītaṁ āhari
      atīte bārāṇasiyaṁ brahmadatte rajjaṁ kārente bārāṇasito
  avidūre kulasahassanivāso mahāvaḍḍhakīgāmo ahosi. Tattha vaḍḍhakī
  tumhākaṁ mañcaṁ karissāma pīṭhaṁ karissāma gehaṁ karissāmāti vatvā
  manussānaṁ hatthato bahuiṇaṁ gaṇhitvā kiñci kātuṁ nāsakkhiṁsu. Manussā
  diṭṭhadiṭṭhe vaḍḍhakī codenti palibuddhanti. Te iṇāyakehi janehi
  upaddūtā sukhaṁ vasituṁ asakkontā videsaṁ gantvā yattha katthaci
  vasissāmāti araññaṁ pavisitvā rukkhe chinditvā mahatiṁ nāvaṁ bandhitvā
  nadiṁ otāretvā āharitvā gāmato gāvutāḍḍhayojanamatte ṭhāne
  ṭhapetvā aḍḍharattisamaye gāmaṁ āgantvā puttadāraṁ ādāya
  nāvaṭṭhānaṁ gantvā taṁ nāvaṁ abhiruyha anukkamena mahāsamuddaṁ
  pavisitvā vātavasena vicarantā samuddamajjhe ekaṁ dīpakaṁ sampāpuṇiṁsu.
  Tasmiṁ pana dīpake sayaṁ jātasāliucchukaddaliambajambūpanasatāla
  nāḷikerādīni vividhāni phalāphalāni atthi. Aññataropi
-------------------------------------------------
[page 096]
  Bhinnanāvo puriso paṭhamataraṁ taṁ dīpakaṁ patvā sālibhattaṁ bhuñjamāno
  ucchuādīni khādamāno thūlasarīro naggo paruḷhakesamassu tasmiṁ dīpake
  paṭivasati. Atha tepi vaḍḍhakī cintayiṁsu sace ayaṁ dīpako rakkhasapariggahito
  bhavissati sabbepi vināsaṁ pāpuṇissāma parigaṇhissāma tāva nanti.
  Atha sattaṭṭha purisā surā balavanto sannaddhapañcāvudhā hutvā
  otaritvā dīpakaṁ parigaṇhiṁsu. Tasmiṁ khaṇe so puriso bhuttapātarāso
  ucchurasaṁ pivitvā sukhappatto rammaṇīye padese rajaṭapaṭṭasadise
  vālukatale sītāya chāyāya uttānako nipajjitvā jambūdīpavāsino
  kasantā vapantā evarūpaṁ sukhaṁ na labhanti jambūdīpato mayhaṁ ayameva
  dīpako varataroti gāyamāno udānaṁ udānesi. Atha satthā bhikkhū
  āmantetvā bhikkhave so puriso imaṁ udānaṁ udānesīti dassento
  paṭhamaṁ gāthamāha
                  kasanti vapanti te janā
                  manujā kammaphalūpajīvino
                  nayimassa dīpakassa bhāgino
                  jambūdīpā idaṁ me varanti.
      Tattha te janāti jambūdīpavāsino janā. Kammaphalūpajīvinoti
  nānākammānaṁ phalūpajīvino sattā.
      Atha te dīpakaṁ parigaṇhamānā purisā tassa gītasaddaṁ sutvā
  manussasaddo viya suyyati jānissāma nanti saddānusārena gantvā taṁ
  purisaṁ disvā yakkho bhavissatīti bhītā sare sannahiṁsu. Sopi te disvā
-------------------------------------------------
[page 097]
  Attano vadhabhayena nāhaṁ sāmi yakkho purisomhi jīvitadānaṁ me dethāti
  yācanto purisānāma tumhādisā naggā na hontīti vutte punappunaṁ
  yācitvā manussabhāvaṁ ñāpesi. Te taṁ purisaṁ upasaṅkamitvā sammodanīyaṁ
  kathaṁ katvā tassa tattha āgataniyāmaṁ pucchiṁsu. Sopi tesaṁ sabbaṁ
  kathetvā tumhe attano puññasampattiyā idhāgatā ayaṁ uttamadīpo
  na hettha sahatthena kammaṁ katvā jīvanti sayaṁ jātasālinoceva
  ucchuādīnañcettha anto natthīti anukkaṇṭhā vasathāti āha.
  Idha pana vasantānaṁ amhākaṁ aññopi paripantho natthīti.
  Aññaṁ bhayaṁ ettha natthi ayaṁ pana amanussapariggahito amanussā
  tumhākaṁ uccārapassāvaṁ disvā kujjheyyuṁ tasmā taṁ karontā
  vālukaṁ viyūhitvā vālukāya paṭicchādeyyātha ettakaṁ idha bhayaṁ
  aññaṁ natthi niccaṁ appamattā bhaveyyāthāti. Te tattha vāsaṁ
  upakappesuṁ. Tasmiṁ pana kulasahasse pañcannaṁ pañcannaṁ kulasatānaṁ
  jeṭṭhakā dve vaḍḍhakī ahesuṁ. Tesu eko bālo ahosi
  rasagiddho eko paṇḍito rasesu agiddho. Aparabhāge sabbepi
  te tattha sukhaṁ vasantā thūlasarīrā hutvā cintayiṁsu ciraṁ vata no
  sūrā ucchurasena merayaṁ katvā pivissāmāti. Te merayaṁ
  kāretvā pivitvā mattavasena gāyantā naccantā kīḷantā pamattā
  tattha uccārapassāvaṁ katvā appaṭicchādetvā dīpakaṁ jigucchaṁ paṭikūlaṁ
  kariṁsu. Devatā ime amhākaṁ kīḷāmaṇḍalaṁ paṭikūlaṁ karontīti
-------------------------------------------------
[page 098]
  Kujjhitvā samuddaṁ uttarāpetvā dīpakasodhanaṁ karissāmāti cintetvā
  ayaṁ kāḷapakkho ajja amhākaṁ samāgamo ca bhinno itodāni
  paṇṇarasame divase puṇṇamuposathadivase candassa uggamanavelāya
  samuddaṁ ubbattetvā sabbepime ghātessāmāti divasaṁ ṭhapayiṁsu.
  Atha nesaṁ antare eko dhammiko devaputto mā ime mama
  passantasseva nassantūti anukampāya tesu sāyamāsaṁ bhuñjitvā
  gharadvāre sukhakathāya nisinnesu sabbābharaṇapaṭimaṇḍito sakaladīpakaṁ
  ekobhāsaṁ katvā uttarāya disāya ākāse ṭhatvā ambho
  vaḍḍhakī devatā tumhākaṁ kuddhā imasmiṁ ṭhāne mā vasittha ito
  aḍḍhamāsaccayena hi devatā samuddaṁ ubbattetvā sabbeva tumhe
  ghātessanti ito nikkhamitvā palāyathāti dutiyaṁ gāthamāha
                  tipañcarattūpagatamhi cande
                  vego mahā hessati sāgarassa
                  upāvasaṁ dīpamimaṁ uḷāraṁ
                  mā vo vadhi gacchatha leṇamaññanti.
      Tattha upāvasanti imaṁ dīpaṁ upāvasanto ullolento bhavissati.
  Mā vovadhīti so sāgaravego tumhe mā vadhi.
      Iti so tesaṁ ovādaṁ datvā attano ṭhānameva gato.
  Tasmiṁ gate aparo sāhasiko kakkhalo devaputto ime imassa
  vacanaṁ gahetvā palāpeyyuṁ ahaṁ nesaṁ gamanaṁ nivāretvā sabbepi
  mahāvināsaṁ pāpessāmīti cintetvā dibbālaṅkārapaṭimaṇḍito
-------------------------------------------------
[page 099]
  Sakalagāmaṁ ekobhāsaṁ karonto āgantvā dakkhiṇadisāya ākāse ṭhatvā
  eko devaputto idhāgatoti pucchitvā āgatoti vutte so
  vo kiṁ kathesīti vatvā idaṁnāma sāmīti vutte so tumhākaṁ
  idha nivāsaṁ na icchati rosena katheti tumhe aññattha agantvā
  idheva vasathāti vatvā dve gāthā abhāsi
                  na jātayaṁ sāgaravārivego
                  upāvasaṁ dīpamimaṁ uḷāraṁ
                  taṁ me nimittehi bahūhi diṭṭhaṁ
                  mā bhetha kiṁ socatha pamodatha vo
                  pahūtabhakkhaṁ bahuannapānaṁ
                  patattha āvāsamimaṁ uḷāraṁ
                  na vo bhayaṁ paṭipassāmi kiñci
                  āputtaputtehi pamodathavhoti.
      Tattha na jātayanti na jātu ayaṁ. Mābhethāti mā bhāyittha.
  Pamodathavhoti pamuditā pītisomanassajātā hotha. Āputtaputtehīti
  yāva puttānaṁpi puttehi pamodatha natthi vo imasmiṁ ṭhāne bhayanti.
      Evaṁ so imāhi dvīhi gāthāhi te assāsetvā pakkāmi.
  Tassa pakkantakāle dhammikadevaputtassa vacanaṁ sutvā anādiyanto
  bālavaḍḍhakī suṇantu me bhonto vacananti sesavaḍḍhakī āmantetvā
  pañcamaṁ gāthamāha
-------------------------------------------------
[page 100]
                  Yo te ayaṁ dakkhiṇassaṁ disāyaṁ
                  khemaṁ paṭikkosati tassa saccaṁ
                  na uttaro vedi bhayābhayassa
                  mā bhetha kiṁ socatha modathavhoti.
      Tattha dakkhiṇassanti dakkhiṇāyaṁ ayameva vā pāṭho.
      Taṁ sutvā rasagiddhā pañcasatavaḍḍhakī tassa bālassa vacanaṁ
  ādayiṁsu. Itaro pana paṇḍitavaḍḍhakī taṁ vacanaṁ anādiyanto te
  vaḍḍhakī āmantetvā catasso gāthā abhāsi
                  yathā ime vippavadanti yakkhā
                  eko bhayaṁ saṁsati khemameko
                  tadiṅgha mayhaṁ vacanaṁ suṇātha
                  khippaṁ lahuṁ mā vinassimha sabbe.
                  Sabbe samāgamma karoma nāvaṁ
                  doṇiṁ daḷhaṁ sabbayantūpapannaṁ
                  sace ayaṁ dakkhiṇo saccamāha
                  moghaṁ paṭikkosati uttaroyaṁ.
                  Sāceva no hohīti āpadatthā
                  imañca dīpaṁ na pariccajema
                  sace ca kho uttaro saccamāha
                  moghaṁ paṭikkosati dakkhiṇāyaṁ.
-------------------------------------------------
[page 101]
                 Tameva nāvaṁ abhiruyha sabbe
                 evaṁ mayaṁ sotthitaremupāraṁ
                 na ve sugaṇhaṁ paṭhamena seṭṭhaṁ
                 kaniṭṭhamāpāthagataṁ gahetvā.
                 Yo cīdha majjhaṁ paviceyya gaṇhaṁ
                 save naro seṭṭhamupeti ṭhānanti.
      Tattha vippavadantīti aññamaññaṁ viruddhaṁ vadanti. Lahunti purimassa
  atthadīpanaṁ. Doṇinti gambhīraṁ mahānāvaṁ. Sabbayantūpapannanti
  sabbehi thiyārittādīhi yantehi upapannaṁ. Sā ceva no
  hohīti āpadatthāti sā ca no nāvā pacchāpi uppannāya
  āpadāya anatthā bhavissati imañca dīpaṁ na pariccajissāma. Taremūti
  tareyyāma. Na ve sugaṇhanti na ve ekantena sukhena gaṇhitabbaṁ.
  Seṭṭhanti uttamaṁ tathaṁ saccaṁ. Kaniṭṭhanti paṭhamavacanaṁ upādāya
  pacchimavacanaṁ kaniṭṭhaṁnāma. Idhāpi na ve sugaṇhanti anuvattaneva.
  Idaṁ vuttaṁ hoti ambho vaḍḍhakī yena kenaci paṭhamena vuttaṁ vacanaṁ
  idameva seṭṭhaṁ tathaṁ saccanti na sukhena gaṇhitabbameva. Yathā
  ca taṁ evaṁ kaniṭṭhaṁ pacchā vuttavacanaṁpi hi idameva seṭṭhaṁ tathaṁ
  saccanti na gaṇhitabbaṁ. Yaṁ pana sotavisayāapāthagataṁ hoti taṁ
  āpāthagataṁ gahetvā idha paṇḍitapuriso purimañca pacchimañca vacanaṁ
  paviceyyaṁ vicinitvā tīretvā upaparikkhitvā majjhaṁ gaṇhati. Yaṁ
  tathaṁ saccaṁ sabhāvabhūtaṁ tameva paccakkhaṁ katvā gaṇhati. Save
-------------------------------------------------
[page 102]
  Naro seṭṭhamupeti ṭhānanti so uttamaṁ ṭhānaṁ upeti adhigacchati vindati
  paṭilabhatīti.
      Evañca pana vatvā āha ambho mayaṁ dvinnaṁ devaputtānaṁ vacanaṁ
  karissāma nāvaṁ tāva sajjeyyāma tato sace paṭhamassa vacanaṁ saccaṁ
  bhavissati taṁ abhirūhitvā palāyissāma atha itarassa vacanaṁ saccaṁ bhavissati
  nāvaṁ ekamantaṁ ṭhapetvā idheva vasissāmāti. Evaṁ vutte
  bālavaḍḍhakī ambho tvaṁ udakapātiyaṁ suṁsumāraṁ passasi ativiya dīghasuttosi
  paṭhamo devaputto amhesu rosena kathesi pacchimo sinehena
  imaṁ evarūpaṁ varadīpaṁ pahāya kuhiṁ gacchissāma sace pana tvaṁ gantukāmo
  tava parisaṁ gaṇhitvā nāvaṁ karohi amhākaṁ nāvāya kiccaṁ natthīti
  āha. Paṇḍito attano parisaṁ gahetvā nāvaṁ sajjetvā
  sabbūpakaraṇāni āropetvā sapariso nāvāya aṭṭhāsi. Tato
  puṇṇamīdivase canduggamanavelāya samuddato ummi uttaritvā
  jāṇuppamāṇā hutvā dīpakaṁ dhovanatthā gatā. Paṇḍito samuddassa
  uttaraṇabhāvaṁ ñatvā nāvaṁ visajjesi. Bālavaḍḍhakīpakkhikāni
  pañcakulasatāni samuddato ummi dīpadhovanatthāya āgatā ettakameva
  ettakamevāti kathentāva nisīdiṁsu. Tato kaṭippamāṇā
  purisappamāṇā tālappamāṇāti sāgaraummi dīpakampi vahamānā
  āgacchati. Paṇḍito upāyakusalatāya rase alaggo sotthinā
  gato. Bālavaḍḍhakī rasagiddhena anāgatabhayaṁ anoloketvā pañcahi
  kulasatehi saddhiṁ vināsaṁ patto.
-------------------------------------------------
[page 103]
      Ito parānusāsanī tamatthaṁ dīpayamānā tisso abhisambuddhagāthāyo
  honti.
                 Yathāpi te sāgaravārimajjhe
                 sakammunā sotthi vahiṁsu vāṇijā
                 anāgatatthaṁ paṭivijjhiyānaṁ
                 appaṁpi nācceti ca bhūripañño.
                 Bālā ca mohena rasānugiddhā
                 anāgataṁ appaṭivijjhiyatthaṁ
                 paccuppanne sīdanti atthajāte
                 samuddamajjhe yathā te manussā.
                 Anāgataṁ paṭikayirātha kiccaṁ
                 mā maṁ kiccaṁ kiccakāle byadhesi
                 taṁ tādisaṁ paṭikatakiccakāriṁ
                 na taṁ kiccaṁ kiccakāle byadhesīti.
      Tattha sakammunāti anāgatabhayaṁ disvā puretaraṁ katena attano
  kammena. Sotthi vahiṁsūti khemena gamiṁsu. Vāṇijāti samudde
  vicaraṇabhāvena vaḍḍhakī vuttā. Paṭivijjhiyānanti evaṁ bhikkhave paṭhamataraṁ
  kattabbaṁ anāgataṁ atthaṁ paṭivijjhitvā idha loke bhūripañño kulaputto
  appamattakaṁpi attano atthaṁ nācceti nātivattati na hāpetīti attho.
  Appaṭivijjhiyatthanti appaṭivijjhitvā atthaṁ paṭhamameva kattabbaṁ
  akatvāti attho. Paccuppanneti yadā taṁ anāgataṁ atthajātaṁ uppajjati
-------------------------------------------------
[page 104]
  Tadā tasmiṁ paccuppanne sīdanti atthajāte attano patiṭṭhaṁ na
  labhanti samudde te bālavaḍḍhakī manussā viya vināsaṁ pāpuṇanti.
  Anāgatanti bhikkhave paṇḍitapuriso anāgataṁ paṭhamataraṁ kattabbaṁ kiccaṁ
  samparāyikaṁ vā diṭṭhadhammikaṁ vā paṭikayirātha puretarameva kareyya.
  Kiṁkāraṇā. Mā maṁ kiccaṁ kiccakāle byādhesīti pure kattabbaṁ
  hi pure akayiramānaṁ pacchā paccuppannabhāvappattaṁ attano kiccakāle
  kāyacittābādhena byādhesīti paṭhamameva naṁ paṇḍito kareyya.
  Taṁ tādisanti tathā saṇṭhitaṁ purisaṁ. Paṭikatakiccakārinti paṭikicceva
  kattabbakiccakārinaṁ. Taṁ kiccaṁ kiccakāleti anāgataṁ kiccaṁ
  kayiramānaṁ pacchā paccuppannabhāvappattaṁ attano kiccakāle
  kāyacittābādhakāle tādisaṁ purisaṁ na byādheti na bādhatīti.
  Kasmā. Pureyeva katattāti.
      Satthā imaṁ dhammadesanaṁ āharitvā na bhikkhave idāneva pubbepi
  devadatto paccuppannasukhe laggo anāgataṁ bhayaṁ anoloketvā
  sapariso vināsaṁ pattoti vatvā jātakaṁ samodhānesi tadā
  bālavaḍḍhakī devadatto paccuppannasukhe laggo ahosi dakkhiṇadisāya
  ṭhito adhammikadevaputto kokāliko uttaradisāya ṭhito
  dhammikadevaputto sārīputto paṇḍitavaḍḍhakī pana ahamevāti.
                   Samuddavāṇijajātakaṁ tatiyaṁ.
                    ----------------
-------------------------------------------------
[page 105]
                       4 Kāmajātakaṁ.
      Kāmaṁ kāmayamānassāti idaṁ satthā jetavane viharanto aññataraṁ
  brāhmaṇaṁ ārabbha kathesi.
      Eko kira sāvatthivāsī brāhmaṇo aciravatitīre khettakaraṇatthāya
  araññaṁ koṭesi. Satthā tassa upanissayaṁ disvā sāvatthiyaṁ piṇḍāya
  pavisanto maggā okkamma tena saddhiṁ paṭisanthāraṁ katvā kiṁ karosi
  brāhmaṇāti vatvā khettaṭṭhānaṁ koṭāpesiṁ bho gotamāti vutte
  sādhu brāhmaṇakammaṁ karohīti vatvā agamāsi. Etenevupāyena
  chinnarukkhe hāretvā khettassa sodhanakāle kedārabandhanakāle
  vapanakāleti punappunaṁ gantvā tena saddhiṁ paṭisanthāraṁ akāsi.
  Punadivase so brāhmaṇo ajja bho gotama mayhaṁ vappamaṅgalaṁ
  ahaṁ imasmiṁ sasse nipphanne buddhappamukhassa bhikkhusaṅghassa
  mahādānaṁ dassāmīti āha. Satthā tuṇhībhāvena adhivāsetvā
  pakkāmi. Punekadivasaṁ brāhmaṇo sassaṁ olokento
  aṭṭhāsi. Satthā tattha kiṁ karosi brāhmaṇāti pucchitvā
  sassaṁ olokemi bho gotamāti vutte sādhu brāhmaṇāti
  vatvā pakkāmi. Tadā brāhmaṇo cintesi samaṇo gotamo
  abhiṇhaṁ āgacchati nissaṁsayaṁ bhattena atthiko dassāmissa
  bhattanti. Tassevaṁ cintetvā gehaṁ gatadivase satthāpi tattha
-------------------------------------------------
[page 106]
  Agamāsi. Atha brāhmaṇassa ativiya vissāso uppajji.
  Athāparabhāge pariṇate sasse sve khettaṁ lāyissāmīti sanniṭṭhānaṁ
  katvā nipanne brāhmaṇe aciravatiyā upari sabbarattiṁ ghanakaravassaṁ
  vassi. Mahogho āgantvā ekanālimattaṁpi asesetvā sabbaṁ
  sassaṁ samuddaṁ pavesesi. Brāhmaṇo oghamhi osarite sassavināsaṁ
  oloketvā sakabhāvena saṇṭhāretuṁ nāsakkhi balavasokābhibhūto
  hatthena uraṁ paharitvā paridevamāno gehaṁ gantvā vilapanto nipajji.
  Satthā paccūsasamaye sokābhibhūtaṁ brāhmaṇaṁ disvā brāhmaṇassa
  avassayo bhavissāmīti punadivase sāvatthiyaṁ piṇḍāya caritvā
  pacchābhattaṁ piṇḍapātapaṭikkanto bhikkhū vihāraṁ pesetvā pacchāsamaṇena
  saddhiṁ tassa gehadvāraṁ agamāsi. Brāhmaṇo satthu āgatabhāvaṁ
  sutvā paṭisanthāratthāya me sahāyo āgato bhavissatīti
  laddhassāso āsanaṁ paññāpesi. Satthā pavisitvā paññattāsane
  nisīdi brāhmaṇa kasmā dubbaṇṇosi kinte aphāsukanti pucchi.
  Bho gotama aciravatitīre mayā rukkhacchedato paṭṭhāya kataṁ kammaṁ
  tumhe jānātha ahaṁ imasmiṁ sasse nipphanne tumhākaṁ dānaṁ
  dassāmīti vakkhāmi idāni me sabbantaṁ sassaṁ mahogho samuddameva
  pavesesi taṁ kiñci avasiṭṭhaṁ natthi sakaṭasatamattaṁ dhaññaṁ vinaṭṭhaṁ
  tena me mahāsoko uppannoti. Kiṁ pana brāhmaṇa socantassa
  naṭṭhaṁ punāgacchatīti. Nohetaṁ bho gotamāti. Evaṁ santepi
  kasmā socasi imesaṁ sattānaṁ dhanadhaññaṁnāma uppajjanakāle
-------------------------------------------------
[page 107]
  Uppajjati nassanakāle nassati kiñci saṅkhāragataṁ anassanadhammaṁnāma
  natthi mā cintayīti. Iti naṁ satthā samassāsetvā tassa
  sappāyadhammaṁ desento kāmasuttaṁ kathesi. Sutte pariyosānaṁ
  gacchante brāhmaṇo sotāpattiphale patiṭṭhahi. Satthā taṁ
  nissokaṁ katvā uṭṭhāyāsanā vihāraṁ agamāsi. Satthā asukaṁnāma
  brāhmaṇaṁ sokasallasamappitaṁ nissokaṁ katvā sotāpattiphale
  patiṭṭhāpesīti sakalanagaraṁ aññāsi. Bhikkhū dhammasabhāyaṁ kathaṁ samuṭṭhāpesuṁ
  āvuso dasabalo brāhmaṇena saddhiṁ mettiṁ katvā vissāsiko
  hutvā upāyeneva tassa sokasamappitassa dhammaṁ desetvā taṁ
  nissokaṁ katvā sotāpattiphale patiṭṭhāpesīti. Satthā āgantvā
  kāyanuttha bhikkhave etarahi kathāya sannisinnāti pucchitvā imāyanāmāti
  vutte na bhikkhave idāneva pubbepāhaṁ etaṁ nissokamakāsinti
  vatvā atītaṁ āhari
      atīte bārāṇasiyaṁ brahmadattassa rañño dve puttā ahesuṁ.
  So jeṭṭhakassa uparajjaṁ adāsi kaniṭṭhassa senāpatiṭṭhānaṁ.
  Aparabhāge brahmadatte kālakate amaccā jeṭṭhakassa
  abhisekaṁ ṭhapesuṁ. So na mayhaṁ rajjenattho kaniṭṭhassa me
  dethāti vatvā punappunaṁ yāciyamānopi paṭikkhipitvā kaniṭṭhassa
  abhiseke kate na me issariyena atthoti uparajjādīnipi na icchi.
  Tenahi sādhurasabhojanāni bhuñjanto idheva vasāhīti vuttepi na me
  imasmiṁ nagare kiccaṁ atthīti bārāṇasito nikkhamitvā paccantaṁ
-------------------------------------------------
[page 108]
  Gantvā ekaṁ seṭṭhikulaṁ nissāya sahatthena kammaṁ karonto vasi.
  Te aparabhāge tassa rājakumārabhāvaṁ ñatvā kammaṁ kātuṁ na adaṁsu
  kumāraparihāreneva taṁ parikariṁsu. Aparabhāge rājakammikā paccantaṁ
  gantvā khettappamāṇagahaṇatthāya taṁ gāmaṁ agamaṁsu. Seṭṭhī
  rājakumāraṁ upasaṅkamitvā sāmi mayaṁ tumhe posema kaniṭṭhabhātikassa
  paṇṇaṁ pesetvā amhākaṁ baliṁ hārethāti. So sādhūti sampaṭicchitvā
  ahaṁ asukaseṭṭhikulaṁnāma upanissāya vasāmi maṁ nissāya etesaṁ baliṁ
  visajjehīti paṇṇaṁ pesesi. Rājā sādhūti vatvā tathā kāresi.
  Atha naṁ sakalagāmavāsinopi janapadavāsinopi paragāmavāsinopi
  upasaṅkamitvā mayaṁ tumhākaṁyeva baliṁ dassāma amhākaṁ visajjāpehīti
  āhaṁsu. So tesaṁpi atthāya paṇṇaṁ pesetvā visajjāpesi.
  Tato paṭṭhāya te tasseva baliṁ adaṁsu. Athassa mahālābhasakkāro
  nibbatti. Tena tassa taṇhāpi mahatī jātā. So aparabhāge
  sabbaṁpi taṁ janapadaṁ yāci upaḍḍharajjaṁ yāci. Kaniṭṭhopi tassa
  adāsiyeva. So taṇhāya vaḍḍhamānāya upaḍḍharajjenapi
  asantuṭṭho rajjaṁ gaṇhissāmīti janapadaparivuto taṁ nagaraṁ
  gantvā bahinagare ṭhatvā rajjaṁ vā me detu yuddhaṁ vāti
  kaniṭṭhassa paṇṇaṁ pahiṇi. Kaniṭṭho cintesi ayaṁ bālo pubbe
  rajjaṁpi uparajjādīnipi paṭikkhipitvā idāni yuddhena gaṇhāmīti
  vadati sace kho panāhaṁ imaṁ yuddhena māressāmi garahā me
  bhavissati kiṁ me rajjenāti. Athassa alaṁ yuddhena rajjaṁ
-------------------------------------------------
[page 109]
  Gaṇhatūti pesesi. So rajjaṁ gahetvā kaniṭṭhassa uparajjaṁ datvā
  tato paṭṭhāya rajjaṁ kārento taṇhāvasiko hutvā ekena rajjena
  asantuṭṭho dve tīṇi rajjāni paṭṭhetvā taṇhāya koṭiṁ nāddasa.
  Tadā sakko devarājā ke nukho loke mātāpitaro upaṭṭhahanti
  ke dānādīni puññāni karonti ke taṇhāvasikāti olokento
  tassa taṇhāvasikabhāvaṁ ñatvā ayaṁ bālo bārāṇalirajjenapi na
  tusati ahaṁ sikkhāpessāmi nanti māṇavakavesena rājadvāre
  ṭhatvā eko upāyakusalo māṇavo rājadvāre ṭhitoti
  ārocāpetvā pavisatūti vutte pavisitvā rājānaṁ jayāpetvā
  kiṁkāraṇā āgatosīti vutte mahārāja tumhākaṁ kiñci vattabbaṁ
  atthi raho paccāsiṁsāmīti āha. Sakkānubhāvena tāvadeva
  manussā pakkāmiṁsu. Atha naṁ māṇavo ahaṁ mahārāja phītāni
  ākiṇṇamanussāni sampannabalabāhanāni tīṇi nagarāni passāmi
  ahaṁ te attano ānubhāvena tīṇi rajjāni gahetvā dassāmi
  papañcaṁ akatvā sīghaṁ gantuṁ vaṭṭatīti āha. So lobhavasiko
  rājā sādhūti sampaṭicchi sakkānubhāvena pana naṁ ko vā tvaṁ
  kuto vā āgato kiṁ vā te laddhuṁ vaṭṭatīti na pucchi. Sopi
  ettakaṁ vatvā tāvatiṁsabhavanameva agamāsi. Rājā amacce
  pakkosāpetvā eko māṇavo amhākaṁ tīṇi rajjāni gahetvā
  dammīti āha taṁ pakkosatha nagare bheriñcārāpetvā balakāyaṁ
  sannipātetha papañcaṁ akatvā tīṇi rajjāni gaṇhissāmāti vatvā
-------------------------------------------------
[page 110]
  Kiṁ pana te mahārāja tassa māṇavassa sakkāro vā kato nivāsanaṭṭhānaṁ
  vā pucchitanti vutte neva sakkāraṁ akāsiṁ na nivāsanaṭṭhānaṁ pucchiṁ
  gacchatha naṁ upadhārethāti āha. Upadhārentā naṁ adisvā mahārāja
  sakalanagare taṁ māṇavaṁ na passāmāti ārocayiṁsu. Taṁ sutvā rājā
  domanassajāto tīsu nagaresu rajjaṁ naṭṭhaṁ mahantenamhi yasena
  parihīno na ca me paribbayaṁ adāsi na nivāsanaṭṭhānanti
  mayhaṁ kujjhitvā māṇavo anāgato bhavissatīti punappunaṁ cintesi.
  Athassa taṇhāvasikassa kāye ḍāho uppajji. Sakalasarīre
  pariḍayhante udaraṁ khobhetvā lohitapakkhandikā udapādi.
  Ekaṁ bhājanaṁ pavisati ekaṁ nikkhamati. Vejjā tikicchituṁ na sakkonti.
  Rājā kilamati. Athassa byādhipīḷitabhāvo sakalanagare pākaṭo ahosi.
  Tadā bodhisatto takkasilato sabbasippāni uggaṇhitvā bārāṇasinagare
  mātāpitūnaṁ santikaṁ āgato taṁ rañño pavuttiṁ sutvā ahaṁ
  tikicchissāmīti rājadvāraṁ gantvā eko kira māṇavo tumhe
  tikicchituṁ āgatoti ārocāpesi. Rājā mahantamahantā
  disāpāmokkhavejjāpi maṁ tikicchituṁ na sakkonti taruṇamāṇavo kiṁ
  sakkhissati paribbayaṁ datvā vissajjetha nanti āha. Taṁ sutvā
  māṇavo mayhaṁ vejjavetanena kammaṁ natthi ahaṁ tikicchissāmi
  kevalaṁ bhesajjamūlamattaṁ detūti āha. Taṁ sutvā rājā sādhūti
  pakkosāpesi. Māṇavo rājānaṁ disvā mā bhāyi mahārāja
  ahaṁ tikicchissāmi apica kho pana me rogassa samuṭṭhānaṁ ācikkhathāti.
-------------------------------------------------
[page 111]
  Rājā harāyamāno kiṁ te samuṭṭhānena bhesajjameva karohīti
  āha. Mahārāja vejjānāma ayaṁ byādhi imaṁ nissāya samuṭṭhitoti
  ñatvā tadanucchavikaṁ bhesajjaṁ karontīti. Rājā sādhu tātāti samuṭṭhānaṁ
  kathento ekena māṇavena āgantvā tīsu nagaresu rajjaṁ gahetvā
  dassāmīti vuttaṁ ādiṁ katvā sabbaṁ kathetvā iti me tāta
  taṇhaṁ nissāya byādhi uppanno sace tikicchituṁ sakkosi tikicchāhīti
  āha. Kiṁ pana mahārāja socanāya tāni nagarāni sakkā laddhunti.
  Na sakkā tātāti. Evaṁ sante kasmā socasi mahārāja sabbameva
  saviññāṇakaṁ aviññāṇakaṁ vatthuṁ attano sarīraṁ ādiṁ katvā pahāya
  gamanīyaṁ catūsu nagaresu rajjaṁ gahetvāpi na tvaṁ ekappahāreneva
  catasso bhattapātiyo bhuñjissasi na catūsu sayanesu sayissasi na
  cattāri vatthayugāni acchādissasi taṇhāvasikenanāma bhavituṁ na
  vaṭṭati ayaṁ hi taṇhānāma vaḍḍhamānā catūhi apāyehi muccituṁ
  na detīti. Iti naṁ mahāsatto ovaditvā tassa dhammaṁ desento āha
         kāmaṁ kāmayamānassa tassa ce taṁ samijjhati
         addhā pītimano hoti laddhā macco yadicchati.
         Kāmaṁ kāmayamānassa tassa ce taṁ samijjhati
         tato naṁ aparaṁ kāme ghamme taṇhaṁva vindati.
         Gavaṁva siṅgino siṅgaṁ vaḍḍhamānassa vaḍḍhati
         evaṁ mandassa posassa bālassa avijānato
         bhiyyo taṇhā pipāsā ca vaḍḍhamānassa vaḍḍhati.
-------------------------------------------------
[page 112]
         Paṭhabyā sāliyavakaṁ gavāssaṁ dāsaporisaṁ
         datvāpi nālamekassa iti viddhā samaṁ care.
                 Rājā pasayha paṭhaviṁ vijitvā
                 sasāgarantaṁ mahimāvasanto
                 oraṁ samuddassa atittarūpo
                 pāraṁ samuddassapi paṭṭhayeva
         yāva anussaraṁ kāme manasā titti nājjhagā
                 tato nivattā paṭikkamma disvā
                 te ve tittā ye paññāya tittā.
         Paññāya tittīnaṁ seṭṭhaṁ na so kāmehi tappati
         paññāya tittaṁ purisaṁ taṇhā na kurute vasaṁ.
         Apacinetheva kāmāni appicchassa alolupo
         samuddamatto puriso na so kāmehi tappati
         rathakārova cammassa parikantaṁ upāhanaṁ.
         Yaṁ yaṁ cajati kāmānaṁ taṁ taṁ sampajjate sukhaṁ
         sabbañca sukhamiccheyya sabbe kāme pariccajeti.
      Tattha kāmanti vatthukāmaṁpi kilesakāmaṁpi. Kāmayamānassāti
  paṭṭhayamānassa. Tassa ce taṁ samijjhatīti tassa puggalassa taṁ
  kāmitavatthuṁ samijjhati ceva nippajjati cāti attho. Tato naṁ
  aparaṁ kāmeti ettha nanti nipātamattaṁ. Aparanti aparabhāgadīpanaṁ.
  Kāmeti upayoge bahuvacanaṁ. Idaṁ vuttaṁ hoti sace kāmaṁ
-------------------------------------------------
[page 113]
  Kāmayamānassa tassa taṁ kāmitavatthuṁ samijjhati tasmiṁ samiddhe tatoparaṁ so
  puggalo kāmayamāno yathānāma ghamme gimhakāle vātātapena kilanto
  taṇhaṁ vindati pānīyapipāsaṁ paṭilabhati evaṁ bhiyyo kāmataṇhāsaṅkhāte
  kāme vindati paṭilabhati rūpataṇhādikā taṇhā tassa vaḍḍhatiyevāti.
  Gavaṁvāti gorūpassa viya. Siṅginoti matthakaṁ phāletvā uṭṭhitasiṅgissa.
  Mandassāti mandapaññassa. Bālassāti bāladhammayuttassa idaṁ vuttaṁ
  hoti yathā vacchakassa vaḍḍhantassaṁ sarīreneva saddhiṁ siṅgaṁ vaḍḍhati evaṁ
  andhabālassāpi appattakāmataṇhā ca pattakāmapipāsā ca aparāparaṁ
  vaḍḍhatīti. Sāliyavakanti sālikhettaṁ yavakhettaṁ. Etena sāliyavādikaṁ
  sabbaṁ dhaññaṁ dasseti. Dutiyapadena sabbaṁ dvipadacatupadaṁ dasseti.
  Paṭhamapadena vā sabbaṁ aviññāṇakaṁ itarena saviññāṇakaṁ. Datvāpāti
  datvāpi idaṁ vuttaṁ hoti tiṭṭhantu tīṇi rajjāni sace so māṇavo aññaṁ
  vā sakalaṁpi paṭhaviṁ saviññāṇakāviññāṇakaratanapuraṁ kassaci datvā
  gaccheyya idaṁpi ettakaṁ vatthu ekasseva alaṁ pariyantaṁ evaṁ duppūrā
  esā taṇhānāma. Iti viddhā samaṁ careti evaṁ jānanto puriso
  taṇhāvasiko ahutvā kāyasucaritādīni pūrento samaṁ careyya.
  Oranti orimakoṭṭhāsaṁ patto. Tena atittarūpo puna samuddapāraṁpi
  paṭṭheyya evaṁ taṇhāvasikasattānāma duppūrāti dasseti. Yāvāti
  aniyāmitaparicchedo. Anussaranti anussaranto. Nājjhagāti na
  vindati idaṁ vuttaṁ hoti mahārāja puriso apariyantepi kāme
-------------------------------------------------
[page 114]
  Manasā anussaranto tittiṁ na vindati pattukāmova hoti evaṁ
  kāmesu sattānaṁ taṇhā vaḍḍhateva. Tato nivattāti tato pana
  vatthukāmakilesakāmato cittena nivattitvā kāyena paṭikkamma ñāṇeneva
  ādīnavaṁ disvā ye paññāya tittā paripuṇṇā teva tittānāma.
  Paññāya tittīnaṁ seṭṭhanti paññāya tittīnaṁ ayaṁ paripuṇṇaseṭṭho
  ayameva vā pāṭho. Na so kāmehi tappatīti na pariḍayhatīti
  pāṭho. Yasmā paññāya titto puriso kāmehi pariḍayhatīti
  attho. Na kurute vasanti tādisaṁ hi purisaṁ taṇhā vase vattetuṁ
  na sakkoti sveva pana taṇhāya ādīnavaṁ disvā gaṅgamālo viya
  aḍḍhamāsakarājā viya ca taṇhāvase na vattatīti attho. Apacinethevāti
  viddhaṁseyyātheva. Samuddamattoti mahatiyā paññāya samannāgatattā
  samuddappamāṇo. So mahantena aggināpi samuddo viya kilesakāmehi
  na tappati na ḍayhati. Rathakāroti cammakāro. Parikantanti
  parikantanto. Idaṁ vuttaṁ hoti yathā cammakāro upāhanaṁ
  parikantanto yaṁyaṁ cammassa agayhupagamanaṭṭhānaṁ hoti taṁtaṁ
  vajjetvā upāhanaṁ katvā upāhanamūlaṁ labhitvā sukhito hoti
  evameva paṇḍito cammakārasatthasadisāya paññāya kantanto yaṁyaṁ
  odhiṁ kāmānaṁ cajati tena tenassa kāmodhinā virahitaṁ taṁtaṁ kāyakammaṁ
  vacīkammaṁ manokammaṁ ca sukhaṁ sampajjati vigatadarathaṁ sabbena sabbaṁpi
  kāyakammādisukhaṁ vigatapariḷāhameva iccheyya kasiṇaṁ bhāvetvā jhānaṁ
  nibbattetvā sabbakāme pariccajeti.
-------------------------------------------------
[page 115]
      Bodhisattassa pana imaṁ gāthaṁ kathentassa rañño setacchattaṁ
  ārammaṇaṁ katvā odātakasiṇajjhānaṁ udapādi. Rājāpi arogo
  ahosi. So tuṭṭho sayanā vuṭṭhāya ettakā vejjā tikicchituṁ
  nāsakkhiṁsu paṇḍitamāṇavo pana attano ñāṇavisayena maṁ nirogaṁ
  akāsīti tena saddhiṁ sallapanto dasamaṁ gāthamāha
         aṭṭha te bhāsitā gāthā sabbā honti sahassiyā
         paṭiggaṇha mahābrahme sādhetaṁ tava bhāsitanti.
      Tattha aṭṭhāti dutiyagāthaṁ ādiṁ katvā kāmādīnavasaṁyuttā aṭṭha.
  Sahassiyāti sahassārahā. Paṭiggaṇhāti aṭṭha sahassāni gaṇha.
  Sādhetaṁ tava bhāsitanti sādhu etaṁ tava bhāsitaṁ vacanaṁ.
      Taṁ sutvā mahāsatto ekādasamaṁ gāthamāha
         na me attho sahassehi satehi nahutehi ca
         pacchimaṁ bhāsato gāthaṁ kāme me nirato manoti.
  Tattha pacchimanti rathakārova cammassāti gāthaṁ. Kāme me nirato
  manoti imaṁ gāthaṁ bhāsamānasseva vatthukāmepi kilesakāmepi mano
  nābhirami ahaṁ hi imaṁ gāthaṁ bhāsamāno attanova dhammadesanāya
  jhānaṁ nibbattesiṁ mahārājāti.
      Rājā bhiyyoso mattāya tusitvā mahāsattaṁ vaṇṇento
  osānagāthamāha
         bhaddo vatāyaṁ māṇavako sabbalokavidū muni
         yo taṇhaṁ dukkhajananiṁ parijānāti paṇḍito.
-------------------------------------------------
[page 116]
  Tattha dukkhajananinti sakalavaṭṭadukkhajananiṁ. Parijānātīti parijāni
  paricchinditvā pariluñcitvā nīharatīti bodhisattaṁ vaṇṇento evamāha.
      Bodhisatto mahārāja appamatto hutvā dhammaṁ carāti rājānaṁ
  ovaditvā ākāsena himavantaṁ gantvā isipabbajjaṁ pabbajitvā
  yāvatāyukaṁ ṭhatvā brahmavihāre bhāvetvā brahmalokūpago ahosi.
      Satthā imaṁ dhammadesanaṁ āharitvā evaṁ bhikkhave pubbepāhaṁ
  etaṁ brāhmaṇaṁ nissokamakāsinti vatvā jātakaṁ samodhānesi tadā
  rājā esa brāhmaṇo ahosi paṇḍitamāṇavo pana ahamevāti.
                     Kāmajātakaṁ catutthaṁ.
                     ---------------
                      5 Janasandhajātakaṁ.
      Dasa khalumāni ṭhānānīti idaṁ satthā jetavane viharanto kosalarañño
  ovādatthāya kathesi.
      Ekasmiṁ hi kāle rājā issariyamadamatto kilesasukhanissito
  vinicchayaṁpi na paṭṭhapesi buddhupaṭṭhānaṁpi pamajji. So ekadivasaṁ dasabalaṁ
  anussaritvā satthāraṁ vandissāmīti bhuttapātarāso rathavaramāruyha
  vihāraṁ gantvā satthāraṁ vanditvā nisīdi. Atha naṁ satthā
  kiṁ mahārāja ciraṁ na paññāyasīti vatvā bahukiccatāya no
  bhante buddhupaṭṭhānassa okāso na jātoti vutte mahārāja
  mādisenāma ovādadāyake sabbaññūbuddhe dhuravihāre viharante ayuttaṁ
-------------------------------------------------
[page 117]
  Tava pamajjituṁ raññānāma rājakiccesu appamattena raṭṭhavāsīnaṁ
  mātāpitusamena agatigamanaṁ pahāya dasarājadhamme akopetvā rajjaṁ
  kāretuṁ vaṭṭati rañño hi dhammikabhāve sati parisāpissa dhammikā
  honti anacchariyaṁ kho panetaṁ yaṁ mayi anusāsante tvaṁ dhammena rajjaṁ
  kāreyyāsi porāṇakapaṇḍitā anusāsake ācariye avijjamānepi
  attano matiyā tividhasucaritadhamme patiṭṭhāya mahājanassa dhammaṁ
  desetvā saparisā saggapuraṁ pūrayamānā agamaṁsūti vatvā tena
  yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchimhi nibbatti. Janasandhakumārotissa nāmaṁ kariṁsu.
  Athassa vayappattassa takkasilato sabbasippāni uggaṇhitvā āgatakāle
  rājā sabbāni bandhanāgārāni sodhāpetvā uparajjaṁ adāsi.
  So aparabhāge pitu accayena rajje patiṭṭhāya catūsu nagaradvāresu
  nagaramajjhe rājadvāre cāti cha dānasālāyo kāretvā divase
  divase cha satasahassāni pariccajitvā sakalajambūdīpaṁ saṁkhobhetvā
  mahādānaṁ pavattento bandhanāgārāni niccaṁ vivaṭāni kāretvā
  dhammagaṇḍikaṁ sodhāpetvā catūhi saṅgahavatthūhi lokaṁ saṅgaṇhanto
  pañcasīlāni rakkhanto uposathavāsaṁ vasanto dhammena rajjaṁ kāresi.
  Antarantarā ca raṭṭhavāsino sannipātetvā dānaṁ detha sīlaṁ
  samādiyatha dhammaṁ caratha dhammena kammante ca vohāre ca payojetha
  daharakāleyeva sippāni uggaṇhatha dhanaṁ uppādetha gāmakūṭakammaṁ pisuṇakammaṁ
-------------------------------------------------
[page 118]
  Mā karittha caṇḍā pharusā mā ahuttha mātupaṭṭhānaṁ pitupaṭṭhānaṁ
  pūretha kulejeṭṭhāpacāyino bhavathāti dhammaṁ desetvā mahājanaṁ
  sucaritadhamme patiṭṭhāpesi. So ekadivasaṁ paṇṇarasīuposathe
  samādinnuposatho mahājanassa bhiyyo bhiyyo hitasukhatthāya
  appamādavihāratthāya dhammaṁ desessāmīti cintetvā nagare
  bheriñcārāpetvā attano orodhe ādiṁ katvā sabbaṁ nagarajanaṁ
  sannipātetvā rājaṅgaṇe alaṅkataratanamaṇḍapamajjhe paññattavarapallaṅke
  nisīditvā ambho nagaravāsino tumhākaṁ tapanīye ca atapanīye ca
  dhamme desessāmi appamattā hutvā ohitasotā sakkaccaṁ suṇāthāti
  dhammaṁ desesi. Satthā saccaparibhāvitaṁ mukharatanaṁ vivaritvā taṁ desanaṁ
  madhurena sarena kosalarañño āvikaronto
         dasa khalumāni ṭhānāni yāni pubbe akaritvā
         sa pacchā anutappati iccāha rājā janasandho
         aladdhā cittaṁ tapati pubbe asamudānitaṁ
         na pubbe dhanamesissaṁ iti pacchānutappati
         sakyarūpaṁ pure santaṁ mayā sippaṁ na sikkhitaṁ
         kicchā vutti asippassa iti pacchānutappati
         kūṭavedī pure āsiṁ pisuṇo piṭṭhimaṁsiko
         caṇḍo ca pharuso cāsiṁ iti pacchānutappati
         pāṇātipātī pure āsiṁ luddho cāpi anāriyo
         bhūtānaṁ nāvajānissaṁ iti pacchānutappati
-------------------------------------------------
[page 119]
         Bahūsu vata santīsu anāpadāsu itthisu
         paradāraṁ asevissaṁ iti pacchānutappati
         bahumhi vata santamhi annapāne upaṭṭhite
         na pubbe adadiṁ dānaṁ iti pacchānutappati
         mātaraṁ pitaraṁ cāpi jiṇṇake gatayobbane
         pahusanto na posissaṁ iti pacchānutappati
         ācariyamanusatthāraṁ sabbakāmarasāharaṁ
         pitaraṁ atimaññissaṁ iti pacchānutappati
         samaṇe brāhmaṇe cāpi sīlavante bahussute
         na pubbe payirupāsissaṁ iti pacchānutappati
         sādhu hoti tapo ciṇṇo santo ca payirupāsito
         aciṇṇo me tapo pubbe iti pacchānutappati
         yo ca etāni ṭhānāni yoniso paṭipajjati
         karaṁ purisakiccāni na ca pacchānutappatīti
  imā gāthā āha.
      Tattha ṭhānānīti kāraṇāni. Pubbeti paṭhamameva akaritvā.
  Sa pacchā anutappatīti so paṭhamaṁ kattabbāni akārako puggalo idha
  lokepi paralokepi tappati kilamati. Pacchā vā anutappatītipi
  pāṭho. Iccāhāti evaṁ rājā janasandho avoca. Iccāsuhātipi
  pāṭho. Tattha sukāro nipātamattaṁ. Iccāsu āhāti padacchedo.
  Imāni dasa tapanīyakāraṇāni pakāsetuṁ bodhisattassa dhammakathā hoti.
-------------------------------------------------
[page 120]
      Tattha pubbeti paṭhameva taruṇakāle parakkamaṁ akatvā asamudānitaṁ
  asambhūtaṁ dhanaṁ mahallakakāle alabhitvā tappati socati pare ca
  sukhite disvā sayaṁ dukkhaṁ jīvanto pubbe dhanaṁ pariyesissanti evaṁ
  pacchānutappati tasmā mahallakakāle sukhaṁ jīvitukāmā daharakāleyeva
  dhammikāni kasikammādīni katvā dhanaṁ pariyesathāti dasseti. Pure
  santanti pubbe daharakāle ācariye payirupāsitvā mayā kātuṁ
  sakyarūpaṁ samānaṁ hatthisippādikaṁ kiñci sippaṁ na sikkhitaṁ. Kicchāti
  mahallakakāle asippassa dukkhā jīvitavutti neva sakkā tadā sippaṁ
  sikkhituṁ tasmā mahallakakāle jīvitukāmā taruṇakāleyeva sippāni
  sikkhathāti dasseti. Kūṭavedīti kūṭajānanako gāmakūṭo vā lokassa
  anatthakārako vā tulākūṭāni kārako vā kūṭaṭṭakārako vāti attho.
  Āsinti evarūpo ahaṁ pubbe ahosiṁ. Pisuṇoti pesuññakārako.
  Piṭṭhimaṁsikoti lañcaṁ gahetvā asāmike sāmike sāmike asāmike
  karonto paresaṁ piṭṭhimaṁsaṁ khādako. Iti pacchāti evaṁ maraṇamañce
  nipanno anutappati tasmā sace niraye na vasitukāmattha mā evarūpaṁ
  pāpakammaṁ karitthāti ovadati. Luddhoti dāruṇo sāhasiko.
  Anāriyoti na ariyo asaññito dussīlo nīcasamācāro.
  Nāvajānissanti khantimettānudayavasena nīcavuttiko nāhosiṁ. Sesaṁ
  purimanayeneva yojetabbaṁ. Anāpadāsūti apadānaṁ āpado pariggahoti
  attho. Na āpado yāsaṁ atthīti anāpadā. Aññehi
  akatapariggahāsūti attho. Upaṭṭhiteti paccupaṭṭhite. Na pubbeti
-------------------------------------------------
[page 121]
  Ito pubbe dānaṁ na adadaṁ. Pahusantoti dhanabalenapi kāyabalenapi
  posituṁ samattho paṭibalo samāno. Ācariyanti ācārasikkhāpanatāya
  idha pitā ācariyoti adhippeto. Anusatthāranti anusāsakaṁ.
  Sabbakāmarasāharanti sabbe vatthukāmarase āharitvā positānaṁ.
  Atimaññissanti tassa ovādaṁ agaṇhanto atikkamitvā maññissaṁ.
  Na pubbeti ito pubbe dhammikasamaṇabrāhmaṇe gilāne milāte
  cīvarādīni datvā appaṭijagganena payirupāsissaṁ. Tapoti sucaritatapo.
  Santoti kāyādīhi dvārehi upasanto sīlavā. Idaṁ vuttaṁ
  hoti tividhasucaritasaṅkhāto tapo ciṇṇo evarūpo ca santo
  payirupāsitonāma sādhu sundaro. Na pubbeti mayā daharakāle
  evarūpo tapo na ciṇṇo iti pacchā jarājiṇṇo maraṇabhayatajjito
  anutappati socati. Sace tumhe evaṁ na socitukāmā tapokammaṁ
  karothāti vadati. Yo ca etāni ṭhānānīti yo pana etāni
  dasakāraṇāni paṭhamameva upāyena paṭipajjati samādāya vattati
  purisehi kattabbāni dhammikakiccāni karonto so appamādavihāri-
  puriso pacchā nānutappati somanassappattova hotīti.
      Iti mahāsatto anvaḍḍhamāsaṁ iminā niyāmena mahājanassa
  dhammaṁ desesi. Mahājanopi tassa ovāde ṭhatvā tāni dasa ṭhānāni
  pūretvā saggaparāyano ahosīti.
      Satthā imaṁ dhammadesanaṁ āharitvā evaṁ mahārāja porāṇaka-
  paṇḍitā anācariyakā attanova matiyā dhammaṁ desentā mahājanaṁ
-------------------------------------------------
[page 122]
  Saggapure patiṭṭhāpesunti vatvā jātakaṁ samodhānesi tadā parisā
  buddhaparisā ahosi janasandharājā pana ahamevāti.
                    Janasandhajātakaṁ pañcamaṁ.
                    ----------------
                     6 Mahākaṇhajātakaṁ.
      Kaṇho kaṇho ca ghorocāti idaṁ satthā jetavane viharanto
  lokatthacariyaṁ ārabbha kathesi.
      Ekadivasaṁ hi bhikkhū dhammasabhāyaṁ nisīditvā yāvañcidaṁ āvuso
  satthā bahujanahitāya paṭipanno attano phāsuvihāraṁ pahāya lokasseva
  atthaṁ carati paramābhisambodhiṁ patvā sayaṁ pattacīvaramādāya
  aṭṭhārasayojanamaggaṁ gantvā pañcavaggiyatherānaṁ dhammacakkaṁ pavattetvā
  pañcamiyā pakkhassa anattalakkhaṇasuttaṁ kathetvā sabbesaṁ arahattaṁ
  adāsi uruvelaṁ gantvā tebhātikajaṭilānaṁ aḍḍhuḍḍhāni paṭihāriyasahassāni
  dassetvā pabbājetvā gayāsīse ādittapariyāyaṁ kathetvā
  jaṭilasahassānaṁ arahattaṁ adāsi mahākassapassa tigāvutāni paccuggamanaṁ
  katvā tīhi ovādehi upasampadaṁ adāsi eko pacchābhatte
  pañcacattāḷīsayojanamaggaṁ gantvā pukkusātikulaputtaṁ anāgāmiphale
  patiṭṭhāpesi mahākappinassa vīsayojanasataṁ paccuggamanaṁ katvā arahattaṁ
  adāsi eko pacchābhatte tiṁsayojanamaggaṁ gantvā kakkhalaṁ pharusaṁ
  aṅgulimālaṁ arahatte patiṭṭhāpesi tiṁsayojanameva maggaṁ gantvā
-------------------------------------------------
[page 123]
  Āḷavakaṁ yakkhaṁ sotāpattiphale patiṭṭhāpetvā kumārassa sotthimakāsi
  tāvatiṁsabhavane temāsaṁ vasanto asītiyā devakoṭīnaṁ dhammābhisamayaṁ
  sampādesi brahmalokaṁ gantvā bakabrahmuno diṭṭhiṁ bhinditvā
  dasannaṁ brahmasahassānaṁ arahattaṁ adāsi anusaṁvaccharaṁ tīsu maṇḍalesu
  cārikaṁ caramāno upanissayasampannānaṁ manussānaṁ saraṇāniceva sīlāni
  ca deti nāgasupaṇṇādīnaṁpi nānappakāraṁ atthaṁ caratīti dasabalassa
  lokatthacariyaguṇaṁ vaṇṇayiṁsu. Satthā āgantvā kāyanuttha bhikkhave
  etarahi kathāya sannisinnāti pucchitvā imāyanāmāti vutte
  anacchariyaṁ bhikkhave svāhaṁ idāni abhisambodhiṁ patvā lokassa
  atthacariyaṁ pubbe sarāgādikālepi lokatthacariyameva acarinti vatvā
  atītaṁ āhari
      atīte kassapasammāsambuddhakāle bārāṇasiyaṁ ussinnaronāma
  rājā rajjaṁ kāresi. Kassapasammāsambuddhe catusaccadesanāya
  mahājanaṁ bandhanā mocetvā nibbānanagaraṁ pūretvā parinibbute dīghassa
  addhāno accayena sāsanaṁ osakki. Bhikkhū ekavīsatiyā anesanāhi
  jīvitaṁ kappenti bhikkhunīhi saṁsaggaṁ karonti puttadhītāhi vaḍḍhanti.
  Bhikkhū bhikkhudhammaṁ bhikkhuniyo bhikkhunīdhammaṁ upāsakā upāsakadhammaṁ
  brāhmaṇā brāhmaṇadhammaṁ visajjesuṁ. Yebhuyyena manussā dasa
  akusalakammapathe samādāya vattiṁsu. Matā matā apāyaṁ pūrayiṁsu. Tadā
  sakko devarājā nave devaputte apassanto manussalokaṁ oloketvā
  manussānaṁ apāyesu nibbattabhāvaṁ ñatvā satthu sāsanaṁ osakkitaṁ
-------------------------------------------------
[page 124]
  Disvā kiṁ nukho karissāmīti cintento attheko upāyoti
  mahājanaṁ bhāyetvā tāsetvā bhītabhāvaṁ ñatvā assāsetvā dhammaṁ
  desetvā osakkitaṁ sāsanaṁ paggayha aparaṁ vassasahassaṁ pavattanakāraṇaṁ
  karissāmīti sanniṭṭhānaṁ katvā mātalidevaputtaṁ mocappamāṇadāḍhaṁ
  catūhi dāḍhehi niccharantaraṁsiṁ bhayānakaṁ gabbhinīnaṁ dassaneneva
  gabbhapātanasamatthaṁ ghorarūpaṁ ājāneyyappamāṇaṁ kāḷavaṇṇaṁ mahākaṇhaṁ
  sunakhaṁ katvā pañcabandhanena bandhitvā rattamālamassa sīse pilandhitvā
  rajjukoṭiyaṁ ādāya dve kāsāyāni nivāsetvā pacchāmukhe kese
  bandhitvā rattamālaṁ pilandhitvā āropitapavāḷavaṇṇajiyaṁ mahādhanuṁ
  gahetvā vajiragganārācaṁ nakhena parivattanto vanacarakavesaṁ gahetvā
  nagarato yojanamagge ṭhāne otaritvā bho loko vinassatīti
  tikkhattuṁ saddamanussāvetvā manusse utrāsetvā nagarūpacāraṁ gantvā
  puna saddamakāsi. Manussā taṁ sunakhaṁ disvā utrāstā nagaraṁ
  pavisitvā taṁ pavuttiṁ rañño ārocesuṁ. Rājā sīghaṁ nagaradvārāni
  pidahathāti dvārāni pidahāpesi. Sakkopi aṭṭhārasahatthaṁ pākāraṁ
  ullaṁghetvā sunakhena saddhiṁ anto nagare patiṭṭhahi. Manussā
  bhītatasitā palāyitvā gehāni pavisitvā dvārāni pidahiṁsu.
  Mahākaṇhopi diṭṭhadiṭṭhe manusse upadhāvitvā santāsento rājanivesanaṁ
  agamāsi. Rājaṅgaṇe manussā bhayena palāpetvā rājanivesanaṁ
  pavisitvā dvāraṁ pidahiṁsu. Usinnararājāpi orodhe gahetvā
  pāsādaṁ abhirūhi. Mahākaṇho purimapāde ukkhipitvā kavāṭe
-------------------------------------------------
[page 125]
  Ṭhapetvā mahābhusitaṁ bhusi. Tassa bhusitasaddo heṭṭhā aviciṁ
  upari bhavaggaṁ gaṇhi. Sakalacakkavāḷaṁ ekaninnādaṁ ahosi.
  Puṇṇakajātake puṇṇakarañño bhūridattajātake sudassananāgarañño
  imasmiṁ mahākaṇhajātake ayaṁ saddoti ime tayo saddā jambūdīpe
  mahāsaddānāma ahesuṁ. Nagaravāsino bhītatasitā hutvā ekapurisopi
  sakkena saddhiṁ kathetuṁ nāsakkhi. Rājāyeva pana satiṁ upaṭṭhapetvā
  vātapānaṁ nissāya sakkaṁ āmantetvā ambho luddhaka kasmā te
  sunakho bhusatīti āha. So chātabhāvenāti. Tenahissa bhattaṁ
  dāpessāmīti antojanassa ca attano ca pakkabhattaṁ sabbaṁ dāpesi.
  Taṁ sabbaṁ sunakho ekakabalaṁ viya katvā puna saddamakāsi. Puna rājā
  pucchitvā idānipi me sunakho chātoyevāti sutvā hatthiassādīnaṁ
  pakkabhattaṁ sabbaṁ āharāpetvā dāpesi. Tasmiṁpi ekappahāreneva
  niṭṭhāpite sakalanagarassa pakkabhattaṁ dāpesi. Taṁpi so tatheva
  bhutvā puna saddamakāsi. Rājā na esa sunakho nissaṁsayaṁ yakkho
  etassa āgamanakāraṇaṁ pucchissāmīti bhītatasito hutvā pucchanto
  paṭhamaṁ gāthamāha
         kaṇho kaṇho ca ghoro ca sukkadāḍho patāpavā
         bandho pañcahi rajjūhi kiṁ vīra sunakho tavāti.
      Tattha kaṇho kaṇhoti bhayavasena daḷhīkammavasena vā
  āmeṇḍitaṁ. Ghoroti passantānaṁ bhayajanako. Patāpavāti dāḍhehi
  nikkhantena raṁsipatāpena patāpavā. Kiṁ vīrāti viriyavanta tavesa
-------------------------------------------------
[page 126]
  Evarūpo kakkhalo sunakho kiṁ karoti kiṁ mige gaṇhāti udāhu te
  amitte kinte iminā visajjehi nanti adhippāyenevamāha.
      Taṁ sutvā sakko dutiyaṁ gāthamāha
         nāyaṁ migānaṁ atthāya usinnara bhavissati
         manussānaṁ anayo hutvā tadā kaṇho pamokkhatīti.
      Tassattho ayaṁ hi migamaṁsaṁ khādissāmīti idha nāgato tasmā
  migānaṁ attho na bhavissati manussamaṁsaṁ pana khādituṁ āgato
  tasmā tesaṁ anayo mahāvināsakārako hutvā yadā anena manussā
  vināsaṁ pātitā bhavissanti tadā ayaṁ kaṇho pamokkhati mama
  hatthato muñcissatīti.
      Atha naṁ rājā kiṁ pana te bho luddhaka sunakho sabbesaṁyeva
  manussānaṁ maṁsaṁ khādissati udāhu tava amittānaññevāti pucchitvā
  amittānaññeva me mahārājāti vutto puna ke pana idha tava
  amittāti pucchitvā adhammābhiratā visamacārino mahārājāti vutte
  kathehi tāva te amhākanti pucchi. Athassa kathento devarājā
  dasa gāthā abhāsi
         pattahatthā samaṇakā muṇḍā saṅghāṭipārutā
         naṅgalehi kasissanti tadā kaṇho pamokkhati.
         Tapassiniyo pabbajitā muṇḍā saṅghāṭipārutā
         yadā loke gamissanti tadā kaṇho pamokkhati.
-------------------------------------------------
[page 127]
         Dīghuttaroṭṭhā jaṭilā paṅkadantā rajassirā
         iṇaṁ modāya gacchanti tadā kaṇho pamokkhati.
         Adhicca vede sāvittiṁ yaññaṁ tatrañca brāhmaṇā
         bhatikāya yajissanti tadā kaṇho pamokkhati.
         Mātaraṁ pitaraṁ vāpi jiṇṇake gatayobbane
         pahusantā na bharanti tadā kaṇho pamokkhati.
         Mātaraṁ pitaraṁ vāpi jiṇṇake gatayobbane
         bālā tumheti vakkhanti tadā kaṇho pamokkhati.
         Ācariyabhariyaṁ sakhā- bhariyaṁ mātulāniti
         yadā loke gamissanti tadā kaṇho pamokkhati.
         Asicammaṁ gahetvāna khaggaṁ paggayha brāhmaṇā
         panthaghātaṁ karissanti tadā kaṇho pamokkhati.
         Sukkacchavī vedhaverā thūlabāhū apātubhā
         mittabhedaṁ karissanti tadā kaṇho pamokkhati.
         Māyāvino nekatikā asappurisacintikā
         yadā loke bhavissanti tadā kaṇho pamokkhatīti.
      Tattha samaṇakāti mayaṁ samaṇakamhāti paṭiññāmattakena
  hiḷitavohārenevamāha. Kasissantīti te tadāpi kasantiyeva. Ayaṁ
  pana ajānanto viya evamāha. Ayaṁ hissa adhippāyo ete evarūpā
  dussīlā mama amittā yadā mama sunakhena ete māretvā maṁsaṁ khādituṁ
  bhavissati tadā esa kaṇho ito pañcarajjubandhanā mokkhatīti
-------------------------------------------------
[page 128]
  Iminā upāyena sabbagāthāsu adhippāyayojanā veditabbā.
  Pabbajitāti buddhasāsane pabbajitā. Gamissantīti agāramajjhe
  pañcakāmaguṇe paribhuñjantiyo vicarissanti. Dīghuttaroṭṭhāti dāḍhikānaṁ
  vaḍḍhitattā dīghauttaroṭṭhā. Paṅkadantāti paṅkena malena samannāgatā
  dantā. Iṇaṁ modāyāti bhikkhācariyāya dhanaṁ saṁharitvā vaḍḍhiyā iṇaṁ
  payojetvā taṁ moditvā tato laddhena jīvitaṁ kappentā yadā
  gacchantīti attho. Sāvittinti sāvittiñca adhiyitvā. Yaññaṁ
  tatrañcāti yaññavidhānakaṁ tatra yaññasuttaṁ adhiyitvāti attho.
  Bhatikāyāti te rājarājamahāmatte upasaṅkamitvā tumhākaṁ yaññaṁ
  yajissāma dhanaṁ no dethāti evaṁ bhatiatthāya yaññaṁ yajissanti.
  Pahusantāti posituṁ samatthā samānā. Bālā tumheti bālā na
  kiñci jānāthāti ādīni vakkhanti. Gamassantīti lokadhammaṁ sevanavasena
  gamissanti. Panthaghātanti panthe ṭhatvā manusse māretvā tesaṁ
  bhaṇḍagahaṇaṁ. Sukkacchavīti kasāvacuṇṇādighaṁsanena samuṭṭhāpitā
  sukkacchavivaṇṇā. Vedhaverāti vidhavā matapatikā tāhi vidhavāhi veraṁ
  carantīti vedhaverā. Thūlabāhūti pādaparimaddanādīhi samuddanādīhi
  samuṭṭhāpitamaṁsatāya mahābāhū. Apātubhāti apākaṭabhāvā dhanuppādavirahitāti
  attho. Mittabhedanti mittabhedanaṁ ayameva vā pāṭho. Idaṁ vuttaṁ
  hoti yadā evarūpā itthīdhuttā imā amhe na jahissantīti sahiraññā
  vidhavā upagantvā saṁvāsaṁ kappetvā tāsaṁ santakaṁ khāditvā
  tāhi saddhiṁ mittabhedaṁ karissanti vissāsaṁ bhinditvā aññaṁ
-------------------------------------------------
[page 129]
  Sahiraññaṁ gamissanti tadā esa te core sabbeva khāditvā muccissatīti.
  Asappurisacintikāti asappurisacintehi paradukkhacintanasīlā. Tadā
  sabbepime ghātetvā khāditamaṁso kaṇho pamokkhatīti.
      Evañca pana vatvā ime mayhaṁ mahārāja amittāti tete
  adhammakārake pakkhanditvā khāditukāmaṁ viya katvā dassesi. Tato
  mahājanassa cittutrāsakāle sunakhaṁ rajjuyā ākaḍḍhitvā ṭhapitaṁ viya
  katvā luddhakavesaṁ jahitvā attano ānubhāvena ākāse jajjalamāno
  taruṇasuriyo viya ṭhatvā mahārāja ahaṁ sakko devarājā ayaṁ loko
  vinassatīti āgato pamattā hi mahājanā adhamme vattetvā matamatā
  sampati apāye pūrenti devaloko tuccho viya jāto ito
  paṭṭhāya adhammikesu kattabbaṁ ahaṁ jānissāmi tvaṁ appamatto hohi
  mahārājāti catūhi satārahagāthāhi dhammaṁ desetvā manusse dānasīlesu
  patiṭṭhāpetvā osakkitasāsanaṁ aññaṁ vassasahassaṁ pavattanasamatthaṁ
  katvā mātaliṁ ādāya sakaṭṭhānameva gato.
      Satthā imaṁ dhammadesanaṁ āharitvā evaṁ bhikkhave pubbepāhaṁ
  lokassa atthameva carāmīti vatvā jātakaṁ samodhānesi tadā
  mātali ānando ahosi sakko pana ahamevāti.
                    Mahākaṇhajātakaṁ chaṭṭhaṁ.
                    ----------------
-------------------------------------------------
[page 130]
                      7 Kosiyajātakaṁ.
            Kosiyajātakaṁ sudhābhojanajātake āvībhavissatīti.
                     Kosiyajātakaṁ sattamaṁ.
                     ---------------
                    8 Meṇḍakapañhājātakaṁ.
            Meṇḍakapañhā ummaṅgajātake āvībhavissatīti.
                  Meṇḍakapañhājātakaṁ aṭṭhamaṁ.
                    -----------------
                     9 Mahāpadumajātakaṁ.
      Nādiṭṭhā parato dosanti idaṁ satthā jetavane viharanto
  ciñcamāṇavikaṁ ārabbha kathesi.
      Paṭhamabodhiyamhi dasabalassa puthubhūtesu sāvakesu aparimāṇesu
  devamanussesu ariyabhūmiṁ okkantesu patthatesu satthu guṇasamudayesu
  mahālābhasakkāro udapādi. Titthiyā suriyuggamane khajjopanakasadisā
  ahesuṁ hatalābhasakkārā. Te antaravithiyaṁ ṭhatvā kiṁ samaṇo
  gotamov buddho mayaṁpi buddhā tasseva dinnaṁ mahapphalaṁ amhākampi
  dinnaṁ mahapphalameva amhākampi detha karothāti evaṁ manusse
  samādapetvāpi lābhasakkāre alabhitvā raho sannipatitvā kena
-------------------------------------------------
[page 131]
  Nukho upāyena samaṇassa gotamassa manussānaṁ antare avaṇṇaṁ
  uppādetvā lābhasakkāraṁ nāseyyāmāti mantayiṁsu.
      Tadā hi sāvatthiyaṁ ciñcamāṇavikā nāmekā paribbājikā
  uttamarūpadharā sobhaggappattā devaccharā viya. Tassā sarīrato
  raṁsiyo niccharanti. Atheko kharamantī evamāha ciñcamāṇavikaṁ
  paṭicca samaṇassa gotamassa avaṇṇaṁ uppādetvā lābhasakkāraṁ
  nāseyyāmāti. Te attheso upāyoti sampaṭicchiṁsu. Atha
  sā titthiyārāmaṁ āgantvā vanditvā aṭṭhāsi. Titthiyā tāya
  saddhiṁ na kathesuṁ. Sā ko nukho me dosoti yāvatatiyaṁ vandāmi
  ayyāti vatvā ayyā ko nukho me doso kiṁ mayā saddhiṁ
  na kathethāti āha. Bhagini samaṇaṁ gotamaṁ amhe viheṭhentaṁ
  hatalābhasakkāre katvā vicarantaṁ na jānāsīti. Na jānāmi ayyā
  kiṁ panettha mayā kattabbanti. Sace tvaṁ bhagini amhākaṁ sukhamicchasi
  attānaṁ paṭicca samaṇassa gotamassa avaṇṇaṁ uppādetvā lābhasakkāraṁ
  nāsehīti. Sā sādhu ayyā mayhameveso bhāro mā cintayitthāti
  vatvā pakkamitvā itthimāyāsu kusalatāya tato paṭṭhāya sāvatthivāsīnaṁ
  dhammakathaṁ sutvā jetavanā nikkhamanasamaye indagopakavaṇṇaṁ paṭaṁ
  pārupitvā gandhamālādihatthā jetavanābhimukhī gacchantī imāya
  velāya kuhiṁ gacchasīti vutte kiṁ tumhākaṁ mama gamanaṭṭhānenāti
  vatvā jetavanasamīpe titthiyārāme pavisitvā pātova bhagavantaṁ
  vandissāmāti nagarā nikkhamante upāsakajane jetavane vuṭṭhā viya
-------------------------------------------------
[page 132]
  Hutvā nagaraṁ pavisantī kuhiṁ vuṭṭhāsīti vutte kiṁ tumhākaṁ mama
  vuṭṭhānenāti vatvā ekamāsadvimāsaccayena pucchiyamānā jetavane
  samaṇena gotamena saddhiṁ ekagandhakuṭiyā vuṭṭhamhīti puthujjanānaṁ saccaṁ
  nukho etaṁ noti kaṅkhaṁ uppādetvā temāsacatumāsaccayena
  pilotikāhi udaraṁ veṭhetvā gabbhinivaṇṇaṁ dassetvā upari rattapaṭaṁ
  pārupitvā samaṇaṁ gotamaṁ paṭicca gabbho laddhoti andhabālaṁ
  gāhāpetvā aṭṭhanavamāsaccayena udare dārumaṇḍalikaṁ bandhitvā
  upari paṭaṁ pārupitvā hatthapādapiṭṭhiyo gohanukena koṭāpetvā
  ussadaṁ dassetvā kilantindriyā hutvā sāyaṇhasamaye tathāgate
  alaṅkatadhammāsane nisīditvā dhammaṁ desente dhammasabhaṁ gantavā
  tathāgatassa purato ṭhatvā mahāsamaṇa mahājanassa tvaṁ dhammaṁ
  desesi madhuro te saddo suphusitaṁ dantāvaraṇaṁ ahaṁ pana
  taṁ paṭicca gabbhaṁ labhitvā paripuṇṇagabbhā jātā neva me pasūtigharaṁ
  jānāsi na sappitelādīni sayaṁ akaronto attano upaṭṭhākānaṁpi
  aññataraṁ kosalarājānaṁ vā anāthapiṇḍikaṁ vā visākhaṁ vā
  mahāupāsikaṁ imissā ciñcamāṇavikāya kattabbayuttakaṁ karohīti
  na vadesi abhiramituṁyeva jānāsi gabbhaparihāraṁ na jānāsīti
  gūthapiṇḍaṁ gahetvā candamaṇḍalaṁ dūsetuṁ vāyamantī viya parisamajjheyeva
  tathāgataṁ akkosi. Tathāgato taṁ sutvā dhammakathaṁ ṭhapetvā sīho
  viya abhinadanto bhagini tayā kathitassa tathabhāvaṁ vā vitathabhāvaṁ
  vā ahameva ca tvañca jānāmāti. Āma samaṇa tayā ca
-------------------------------------------------
[page 133]
  Mayā ca ñātabhāvenetaṁ jātanti.
      Tasmiṁ khaṇe sakkassa bhavanaṁ uṇhākāraṁ dassesi. Sakko
  āvajjamāno ciñcamāṇavikā tathāgataṁ abhūtena akkosatīti ñatvā
  idaṁ vatthuṁ sodhessāmīti catūhi devaputtehi saddhiṁ āgami. Devaputtā
  mūsikapotakā hutvā dārumaṇḍalikassa bandharajjuke ekappahārena
  chindiṁsu. Pārupanapaṭaṁ vāto ukkhipi. Dārumaṇḍalaṁ patamānaṁ tassā
  pādapiṭṭhiyaṁ pati. Ubho aggapādā chindiṁsu. Manussāpi kālakaṇṇi
  sammāsambuddhaṁ akkosasīti sīse khelaṁ pātetvā leḍḍudaṇḍādihatthā
  jetavanā nīhariṁsu. Athassā tathāgatassa cakkhupathaṁ atikkantakāle
  mahāpaṭhavī bhijjitvā vivaramadāsi. Avīcito aggijālā uṭṭhahi.
  Sā kuladattiyaṁ kambalaṁ pārupamānā viya gantvā avīcimhi nibbatti.
  Aññatitthiyānaṁ lābhasakkāro parihāyi. Dasabalassa bhiyyoso
  mattāya vaḍḍhi. Punadivase dhammasabhāyaṁ kathaṁ samuṭṭhāpesuṁ āvuso
  ciṇcamāṇavikā evaṁ uḷāraṁ aggadakkhiṇeyyaṁ sammāsambuddhaṁ abhūtena
  akkositvā mahāvināsaṁ pattāti. Satthā āgantvā kāya nuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva pubbepi esā maṁ abhūtena akkositvā
  vināsaṁ pattāyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchismiṁ nibbatti. Phullapadumasarikkhamukhattā
  panassa padumakumārotveva nāmaṁ kariṁsu. So vayappatto sabbasippāni
-------------------------------------------------
[page 134]
  Uggaṇhitvā āgami. Athassa mātā kālamakāsi. Rājā aññaṁ
  aggamahesiṁ katvā puttassa uparajjaṁ adāsi. Aparabhāge rājā
  paccantaṁ kupitaṁ vūpasametuṁ gacchanto aggamahesiṁ bhadde idheva vasa
  ahaṁ paccantaṁ vūpasametuṁ gacchāmīti vatvā nāhaṁ idheva vasissāmi
  ahaṁpi gamissāmīti vutte yuddhabhūmiyaṁ ādīnavaṁ pakāsetvā yāva
  mamāgamanā anukkaṇṭhamanā vasa ahaṁ padumakumāraṁ yathā tava
  kattabbakiccesu appamatto hoti evaṁ āṇāpetvā gamissāmīti
  vatvā tathā katvā gantvā paccāmitte palāpetvā janapadaṁ
  santappetvā paccāgantvā bahinagare khandhāvāraṁ nivāsesi.
  Bodhisattopi pitu āgatabhāvaṁ ñatvā nagaraṁ alaṅkārāpetvā rājagehaṁ
  paṭijaggāpento ekakova tassā santikaṁ agamāsi. Sā tassa
  rūpasampattiṁ disvā paṭibaddhacittā ahosi. Bodhisatto taṁ vanditvā
  amma amhākaṁ kiṁ kattabbanti pucchi. Atha maṁ ammāti mā vadesīti
  uṭṭhāya hatthe gahetvā sayanaṁ abhirūhāti āha. Kiṁkāraṇāti.
  Yāva rājā na āgacchati tāva ubhopi kilesaratiyā ramissāmāti
  āha. Amma tvaṁ mama mātā ca sassāmikā ca mayā sapariggaho
  mātugāmo nāma kilesavasena indriyāni bhinditvā na olokitapubbo
  kathaṁ tayā saddhiṁ evarūpaṁ kiliṭṭhakammaṁ karissāmīti. Sā dve
  tayo vāre kathetvā tasmiṁ anicchamāne mama vacanaṁ na karosīti
  āha. Amma na karomīti. Tenahi evaṁ rañño kathetvā sīsaṁ
  te chindāpessāmīti. Mahāsatto tava ruciyā karohīti taṁ
-------------------------------------------------
[page 135]
  Lajjāpetvā pakkāmi. Sā bhītatasitā cintesi sacāyaṁ paṭhamataraṁ
  pitu ārocessati jīvitaṁ me natthi ahameva puretaraṁ kathessāmīti
  bhattaṁ abhuñjitvā kiliṭṭhavatthaṁ nivāsetvā sarīre nakharājiyo dassetvā
  kuhiṁ devīti raññā pucchitakāle gilānāti katheyyāthāti paricārikānaṁ
  saññaṁ datvā gilānālayaṁ katvā nipajji. Rājāpi nagaraṁ padakkhiṇaṁ
  katvā nivesanaṁ āruyha taṁ apassanto kuhiṁ devīti pucchitvā
  gilānāti sutvā sirigabbhaṁ pavisitvā kiṁ te devi aphāsukanti
  pucchi. Sā tassa vacanaṁ asuṇantī viya hutvā dve tayo vāre
  pucchitāpi tuṇhī ahosi. Devi kiṁ maṁ na kathesīti. Sassāmikaitthiyo
  nāma mādisā na hontīti vatvā kenaci viheṭhitāsi sīghaṁ me kathehi
  sīsamassa chindissāmīti vutte kaṁ tvaṁ mahārāja nagare ṭhapetvā
  gatosīti. Puttaṁ padumakumāranti. So mayhaṁ vasanaṭṭhānaṁ āgantvā
  tāta mā evaṁ karohi ahaṁ tava mātāti vuccamānopi ṭhapetvā
  maṁ añño rājā nāma natthi ahaṁ taṁ gehe karitvā kilesaratiyā
  ramissāmīti maṁ kesesu gahetvā aparāparaṁ luñcitvā attano vacanaṁ
  akarontaṁ vadhitvā koṭetvā gatoti āha. Rājā anupaparikkhitvāva
  āsīviso viya kuddho purise āṇāpesi gacchatha padumakumāraṁ bandhitvā
  ānethāti. Te nagaraṁ avattharantā viya gehaṁ gantvā taṁ bandhitvā
  paharitvā pacchābāhuṁ daḷhabandhanaṁ bandhitvā rattakaṇṇaveramālaṁ
  gīvāyaṁ paṭimuñcitvā vajjhabhāvaṁ katvā paharantā ānayiṁsu.
  So deviyā idaṁ kammanti ñatvā bho purisā nāhaṁ rañño
-------------------------------------------------
[page 136]
  Dosakārako niraparādhovāhamasmīti vilapanto āgacchati. Sakalanagaraṁ
  saṁkhubhitvā rājā kira mātugāmassa vacanaṁ gahetvā mahāpadumakumāraṁ
  ghātāpetīti sannipatitvā kumārassa pādamūle nipatitvāva na te
  idaṁ sāmi anucchavikanti mahāsaddena paridevi. Atha naṁ netvā
  te rājapurisā rañño dassesuṁ. Rājā disvāva cittaṁ niggaṇhituṁ
  asakkonto ayaṁ arājāva rājalīlaṁ karoti mama putto hutvā
  aggamahesiyā aparajjhati gacchatha naṁ corapapāte pātetvā vināsaṁ
  pāpethāti āha. Mahāsatto na mayhaṁ tāta evarūpo aparādho
  atthi mātugāmassa kathaṁ gahetvā mā maṁ nāsehīti pitaraṁ yāci.
  So tassa kathaṁ na gaṇhi. Tato soḷasasahassā antepurikā tāta
  mahāpadumakumāra te attano ananucchavikaṁ idaṁ laddhanti mahāviravaṁ
  viraviṁsu. Sabbe khattiyamahāsālādayopi amaccaparijanāpi deva
  kumāro sīlācāraguṇasampanno vaṁsānurakkhito rajjadāyādo mā naṁ
  mātugāmassa vacanaṁ gahetvā anupaparikkhitvā vināsehi raññā nāma
  nisammakārinā bhavitabbanti vatvā satta gāthā abhāsiṁsu
         nādiṭṭhā parato dosaṁ aṇuṁthūlāni sabbaso
         issaro paṇaye daṇḍaṁ sāmaṁ appaṭivekkhiya.
         Yo ca appaṭivekkhitvā daṇḍaṁ kubbati khattiyo
         sakaṇṭakaṁva gilati jaccandhova samakkhikaṁ.
         Adaṇḍiyaṁ daṇḍiyati daṇḍiyañca adaṇḍiyaṁ
         andhova visamaṁ maggaṁ na jānāti samāsamaṁ.
-------------------------------------------------
[page 137]
         Yo ca etāni ṭhānāni aṇuṁthūlāni sabbaso
         sudiṭṭhamanusāseyya save voharitumarahati.
         Nekantamudunā sakkā ekantatikkhaṇena vā
         attaṁ mahante ṭhapetuṁ tasmā ubhayamācare.
         Paribhūto mudu hoti atitikkhova veravā
         etañca ubhayaṁ ñatvā anumajjhaṁ samācare.
         Bahumpi ratto bhāseyya duṭṭhopi bahu bhāsati
         na itthikāraṇā rāja puttaṁ ghātetumarahasīti.
      Tattha nādiṭṭhāti adisvā. Paratoti parassa. Sabbasoti sabbāni.
  Aṇuṁthūlānīti khuddakamahantāni vajjāni. Sāmaṁ appaṭivekkhiyāti paravacanaṁ
  pahāya attano paccakkhaṁ akatvā paṭhavissaro rājā daṇḍaṁ na paṇaye na
  paṭṭhapeyya mahāsammatarājakālasmiṁ hi satato uttaridaṇḍo nāma
  natthi tāḷanagarahanapabbājanato uddhaṁ hatthapādacchedanaghātanannāma natthi
  pacchā kakkhalarājūnaṁ kāle etaṁ uppannaṁ taṁ sandhāya te amaccā
  ekanteneva parassa dosaṁ sāmaṁ adisvā kātuṁ na yuttanti kathentā
  evamāhaṁsu. Yo ca appaṭivekkhitvāti mahārāja evaṁ paṭivekkhitvā
  dosānucchavike daṇḍe paṇetabbe yo rājā agatigamane ṭhito taṁ
  dosaṁ appaṭivekkhitvā hatthacchedādidaṇḍaṁ karoti so attano dukkhakāraṇaṁ
  karonto sakaṇṭakaṁ bhojanaṁ gilati nāma jaccandho viya samakkhikaṁ bhuñjati
  nāma. Adaṇḍiyanti yo adaṇḍiyaṁ adaṇḍapaṇetabbaṁ daṇḍetvā daṇḍiyañca
-------------------------------------------------
[page 138]
  Daṇḍapaṇetabbaṁ adaṇḍetvā attano rucimeva karoti so andhova visamaṁ
  maggaṁ paṭipannopi na jānāti samāsamaṁ gato pāsāṇādīsu pakkhalanto
  andho viya catūsu apāyesu mahānirayesu mahādukkhaṁ pāpuṇātīti
  attho. Etāni ṭhānānīti etāni daṇḍiyādaṇḍiyakāraṇāniceva
  daṇḍiyakāraṇesupi aṇuṁthūlāni ca sabbāni sudiṭṭhaṁ disvā anusāseyya
  save rājā voharituṁ rajjaṁ anusāsituṁ arahatīti attho. Attaṁ mahante
  ṭhapetunti evarūpe anuppanne bhoge uppādetvā uppanne
  thāvare katvā attānaṁ mahante uḷāre issariye ṭhapetuṁ na
  sakkotīti attho. Mudūti mudurājā raṭṭhavāsikānaṁ paribhūto hoti
  avaññāto so rajjaṁ niccoraṁ kātuṁ na sakkoti. Veravāti
  atitikkhassa pana sabbepi raṭṭhavāsikā verino hontīti so veravā
  nāma hoti. Anumajjhanti anubhūtaṁ mudutikhiṇabhāvānaṁ majjhaṁ samācare
  amudu atikkho hutvā rajjaṁ kāretīti attho. Na itthikāraṇāti
  pāpakaṁ lāmakaṁ mātugāmaṁ nissāya vaṁsānurakkhitaṁ chattadāyādaṁ puttaṁ
  ghātetuṁ nārahasi mahārājāti.
      Evaṁ nānākāraṇehi kathentāpi amaccā attano kathaṁ gāhāpetuṁ
  nāsakkhiṁsu. Bodhisattopi yācanto attano kathaṁ gāhāpetuṁ
  nāsakkhi. Andhabālo pana so rājā gacchatha naṁ corapapāte
  khipathāti āṇāpento aṭṭhamaṁ gāthamāha
         sabbova loko ekato itthī ca ayamekikā
         tenāhaṁ paṭipajjissaṁ gacchatha pakkhipetha nanti.
-------------------------------------------------
[page 139]
      Tattha tenāhanti yena kāraṇena sabbo loko ekato kumārassa
  pakkho hutvā ṭhito ayañca itthī ekikāva tena kāraṇenāhaṁ imissā
  vacanaṁ paṭipajjissaṁ gacchatha naṁ pabbataṁ āropetvā papāte khipathāti.
      Evaṁ vutte soḷasasahassāsu rājitthīsu ekāpi sakabhāvena
  saṇṭhāretuṁ nāsakkhi. Sakalanagaravāsino bāhā paggayha kanditvā
  kese vikiriyamānā vilapiṁsu. Rājā ime imassa papātakhipanaṁ
  paṭibāheyyunti saparivāro gantvā mahājanassa paridevantasseva naṁ
  uddhapādaṁ adhosiraṁ gāhāpetvā papāte khipāpesi. Athassa
  mettābhāvanānubhāvena pabbate adhivatthā devatā mā bhāyi
  mahāpadumāti taṁ samassāsetvā ubhohi hatthehi gahetvā hadaye
  ṭhapetvā dibbasamphassaṁ pharāpetvā otaritvā pabbatapādapatiṭṭhita-
  nāgabhavane nāgarājassa phaṇagabbhe ṭhapesi. Nāgarājā bodhisattaṁ
  nāgabhavanaṁ netvā attano yasaṁ majjhe bhinditvā adāsi. So
  tattha ekasaṁvaccharaṁ vasitvā manussapathaṁ gamissāmīti vatvā kataraṁ
  ṭhānanti vutte himavantaṁ gantvā pabbajissāmīti āha. Nāgarājā
  sādhūti taṁ gahetvā manussapathe patiṭṭhapetvā pabbajitaparikkhāre
  datvā sakaṭṭhānameva gato. Sopi himavantaṁ pavisitvā isipabbajjaṁ
  pabbajitvā jhānābhiññā nibbattetvā vanamūlaphalāhāro tattha
  paṭivasati. Atheko bārāṇasivāsī vanacarako taṁ ṭhānaṁ patto
  mahāsattaṁ sañjānitvā nanu tvaṁ deva mahāpadumakumāroti vatvā
  āma sammāti vutte taṁ vanditvā katipāhaṁ tattha vasitvā
-------------------------------------------------
[page 140]
  Bārāṇasiṁ gantvā rañño ārocesi deva putto te himavantaṁppadese
  isipabbajjaṁ pabbajitvā paṇṇasālāyaṁ vasati ahaṁ tassa santike vasitvā
  āgatoti. Supaccakkhato te diṭṭhoti. Āma devāti. Rājā
  mahābalakāyaparivuto tattha gantvā vanapariyante khandhāvāraṁ bandhitvā
  amaccaparivuto paṇṇasālaṁ gantvā kāñcanarūpakaṁ viya pajjalantaṁ siriyā
  paṇṇasāladvāre nisinnaṁ mahāsattaṁ disvā vanditvā ekamantaṁ nisīdi.
  Amaccā vanditvā paṭisanthāraṁ katvā nisīdiṁsu. Bodhisatto rājānaṁ
  phalena paṭipucchitvā paṭisanthāraṁ akāsi. Atha naṁ rājā tāta mayā
  tvaṁ gambhīre papāte khipāpito kathaṁ sajīvitosīti pucchanto navamaṁ gāthamāha
         anekatāle narake gambhīre ca suduttare
         pātito giriduggasmiṁ kena tvaṁ tattha nāmarīti.
      Tattha anekatāleti anekatālappamāṇe. Nāmarīti na amari.
      (kumāro āha)
         nāgo nāgabalo tattha thāmavā girisānujo
         paccuggahi maṁ bhogehi tenāhaṁ tattha nāmarinti.
         Ehi taṁ paṭinessāmi rājaputta sakaṁ gharaṁ
         rajjaṁ kārehi bhaddante kiṁ araññe karissasīti.
         Yathā gilitvā balisaṁ uddhareyya salohitaṁ
         uddharitvā sukhī assa evaṁ passāmi attānanti.
-------------------------------------------------
[page 141]
      (taṁ sutvā rājā āha)
         kiṁ nu tvaṁ balisaṁ brūsi kiṁ tvaṁ brūsi salohitaṁ
         kiṁ nu tvaṁ ubbhataṁ brūsi taṁ me akkhāhi pucchitoti.
      (tāpaso āha)
         kāmāhaṁ balisaṁ brūmi hatthiassaṁ salohitaṁ
         cattāhaṁ ubbhataṁ brūmi evaṁ jānāhi khattiyāti.
      Imāsu pañcasu ekantarikā tisso gāthā bodhisattassa dve
  rañño.
      Tattha paccuggahīti pabbatapatanakāle devatāya paṭiggahitvā
  dibbasamphassena samassāsetvā upanītaṁ maṁ paṭiggaṇhi gahetvā ca
  pana maṁ nāgabhavanaṁ netvā mahantaṁ yasaṁ datvā manussapathaṁ nehīti
  vutte maṁ manussapathaṁ ānesi svāhaṁ idhāgantvā pabbajito
  iti tena devatāya ca nāgarājassa ca ānubhāvena ahaṁ tattha na
  marinti sabbaṁ ārocesi. Ehīti rājā tassa vacanaṁ sutvā
  somanassappatto hutvā tāta ahaṁ bālabhāvena itthiyā vacanaṁ
  gahetvā evaṁ sīlācāraguṇasampanne tayi aparajjhiṁ khamāhi meti
  pādesu nipatitvā uṭṭhehi mahārāja khamāmi te dosaṁ ito paraṁ
  puna mā evaṁ anisammakārī bhaveyyāsīti vutte tāta tvaṁ attano
  kulasantakaṁ setacchattaṁ ussāpetvā rajjaṁ anusāsanto mayhaṁ khamasi
  nāmāti evamāha. Uddharitvāti hadayavakkādīni asampattameva taṁ
  uddharitvā sukhī assa. Attānanti attānaṁ mahārāja evaṁ ahaṁ
-------------------------------------------------
[page 142]
  Hi puna sotthibhāvappattaṁ gilitabalisaṁ purisamiva attānaṁ passāmīti.
  Kiṁnu tvanti idaṁ rājā tamatthaṁ vitthārato sotuṁ pucchati. Kāmāhanti
  pañcakāmaguṇe ahaṁ hatthiassaṁ salohitanti brūmi. Cattāhanti
  cattaṁ ahaṁ yadā taṁ sabbaṁpi cattaṁ hoti pariccattaṁdāni ahaṁ
  ubbhatanti brūmi.
      Iti kho mahārāja mayhaṁ rajjena kiccaṁ natthi tvaṁ pana
  dasarājadhamme akopetvā agatigamanaṁ pahāya dhammena rajjaṁ kārehīti
  mahāsatto pitu ovādaṁ adāsi. So roditvā kanditvā nagaraṁ
  gacchanto antarāmagge amacce pucchi ahaṁ kiṁ nissāya evarūpena
  ācāraguṇasampannena puttena viyogaṁ pattoti. Aggamahesiṁ devāti.
  Rājā taṁ uddhapādaṁ gāhāpetvā corappāte khipāpetvā dhammena
  rajjaṁ kāresi.
      Satthā imaṁ dhammadesanaṁ āharitvā evaṁ bhikkhave pubbepesā
  maṁ akkositvā vināsaṁ pattāti vatvā
         ciñcamāṇavikā mātā devadatto ca me pitā
         ānando paṇḍito nāgo sārīputto ca devatā
         ahaṁ tadā rājaputto evaṁ dhāretha jātakanti
  osānagāthāya jātakaṁ samodhānesi.
                    Mahāpadumajātakaṁ navamaṁ.
                     ---------------
-------------------------------------------------
[page 143]
                    10 Mittāmittajātakaṁ.
      Kāni kammāni kubbānanti idaṁ satthā jetavane viharanto
  kosalarañño atthacarakaṁ amaccaṁ ārabbha kathesi.
      So kira rañño bahupakāro ahosi. Athassa rājā atirekasammānaṁ
  kāresi. Avasesā taṁ asahamānā deva asuko amacco tumhākaṁ
  anatthakārakoti paribhindiṁsu. Rājā taṁ pariggaṇhanto kiñci dosaṁ
  adisvā ahaṁ imassa kiñci dosaṁ na passāmi kathaṁ nukho sakkā
  mayā imassa mittabhāvaṁ vā amittabhāvaṁ vā jānitunti cintetvā
  imaṁ pañhaṁ ṭhapetvā tathāgataṁ añño jānituṁ na sakkhissati gantvā
  pucchissāmīti. So bhuttapātarāso satthāraṁ upasaṅkamitvā bhante
  kathaṁ nukho sakkā purisena attano mittaṁ vā amittaṁ vā jānitunti
  pucchi. Atha naṁ satthā pubbepi mahārāja paṇḍitā imaṁ pañhaṁ
  cintetvā paṇḍite pucchitvā tehi kathitavasena ñatvā amitte
  vajjetvā mitte seviṁsūti vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto tassa
  atthadhammānusāsako amacco ahosi. Tadā bārāṇasiyaṁ rañño
  ekaṁ atthacarakaṁ amaccaṁ sesā paribhindiṁsu. Rājā tassa dosaṁ
  apassanto kathaṁ nukho sakkā amittaṁ vā mittaṁ vā ñātunti
  mahāsattaṁ pucchanto paṭhamaṁ gāthamāha
-------------------------------------------------
[page 144]
         Kāni kammāni kubbānaṁ kathaṁ viññū parakkame
         amittaṁ jāneyya medhāvī disvā sutvā ca paṇḍitoti
      tassattho kāni kammāni karontaṁ medhāvī paṇḍito puriso
  cakkhunā disvā sotena taṁ sutvā ayaṁ mayhaṁ amittoti jāneyya
  tassa jānanatthāya kathaṁ viññū parakkameyyāti.
      Athassa amittalakkhaṇaṁ kathento āha
         na naṁ umhayate disvā na ca naṁ paṭinandati
         cakkhūni cassa na dadā paṭilomañca vattati
         amitte tassa bhajati mitte tassa na sevati
         vaṇṇakāme nivāreti akkosante pasaṁsati
         guyhañca tassa nakkhāti tassa guyhaṁ na guyhati
         kammantassa na vaṇṇeti paññassa nappasaṁsati
         abhave nandati tassa bhave tassa na nandati
         acchariyaṁ bhojanaṁ laddhā tassa nuppajjate sati
         tato naṁ nānukampati aho sopi labheyyito
         iccete soḷasākārā amittasmiṁ patiṭṭhitā
         yehi amittaṁ jāneyya disvā sutvā ca paṇḍitoti.
  Mahāsatto imā pañca gāthā vatvā puna
         kāni kammāni kubbānaṁ kathaṁ viññū parakkame
         mittaṁ jāneyya medhāvī disvā sutvā ca paṇḍitoti
  imāya gāthāya mittalakkhaṇaṁ puṭṭho sesagāthā abhāsi
-------------------------------------------------
[page 145]
         Pavutthañcassa sarati āgataṁ abhinandati
         tato kelāyiko hoti vācāya paṭinandati.
         Mitte tasseva bhajati amitte tassa na sevati
         akkosante nivāreti vaṇṇakāme pasaṁsati.
         Guyhañca tassa vakkhāti tassa guyhañca guyhati
         kammañca tassa vaṇṇeti paññamassa pasaṁsati.
         Bhave ca nandati tassa abhave tassa na nandati
         acchariyaṁ bhojanaṁ laddhā tassa uppajjate sati.
         Tato naṁ anukampati aho sopi labheyyito
         iccete soḷasākārā mittasmiṁ supatiṭṭhitā.
         Yehi mittañca jāneyya disvā sutvā ca paṇḍitoti.
      Tattha na naṁ umhayateti taṁ mittapaṭirūpakaṁ disvā sitaṁ na karoti
  pahaṭṭhākāraṁ na dasseti. Na ca naṁ paṭinandatīti tassa kathaṁ paṭigaṇhanto
  na paṭinandati na tusati. Cakkhūni cassa na dadāti olokentaṁ na
  oloketi. Paṭilomañcāti tassa kathaṁ paṭippharati paṭisattu hoti.
  Vaṇṇakāmeti tassa vaṇṇaṁ bhaṇante. Nakkhātīti attano guyhaṁ
  tassa nācikkhati. Kammantassāti tena katakammaṁ vaṇṇayati.
  Paññassāti tassa paññaṁ na pasaṁsati ñāṇasampannaṁ na pasaṁsati.
  Abhaveti avuḍḍhiyā. Tassa nuppajjateti mittapaṭirūpakassa
  mama mittassāpi ito dassāmīti sati na uppajjati.
-------------------------------------------------
[page 146]
  Nānukampatīti muducittena na cinteti. Labheyyitoti labheyya ito.
  Ākārāti kāraṇāni. Pavutthanti videsagataṁ. Kelāyikoti kelāyati
  mamāyati paṭṭheti piheti icchatīti attho. Vācāyāti madhuravacanena
  taṁ samudācaranto nandati. Sesaṁ vuttapaṭipakkhanayeneva veditabbaṁ.
      Rājā mahāsattassa kathāya attamano hutvā tassa mahantaṁ
  yasaṁ adāsi.
      Satthā imaṁ dhammadesanaṁ āharitvā evaṁ mahārāja pubbepesa
  pañho samuṭṭhāti paṇḍitāva naṁ kathayiṁsu imehi dvattiṁsāya ākārehi
  amitto ca mitto ca jānitabboti vatvā jātakaṁ samodhānesi
  tadā rājā ānando ahosi paṇḍito pana ahamevāti.
                    Mittāmittajātakaṁ dasamaṁ.
                           Iti
                jātakaṭṭhakathāya dasajātakapaṭimaṇḍitassa
               dvādasanipātassatthavaṇṇanā niṭṭhitā.
                      ------------
-------------------------------------------------
[page 147]
                      Terasanipātavaṇṇanā
                      ------------
                       1 ambajātakaṁ.
      Āhāsi me ambaphalāni pubbeti idaṁ satthā jetavane viharanto
  devadattaṁ ārabbha kathesi.
      Devadatto hi ahaṁ buddho bhavissāmi mayhaṁ samaṇo gotamo neva
  ācariyo na upajjhāyoti ācariyaṁ paccakkhāya jhānā parihīno saṅghaṁ
  bhinditvā anupubbena sāvatthiṁ āgacchanto bahijetavane paṭhaviyā vivare
  dinne avīciṁ pāvisi. Tadā dhammasabhāyaṁ bhikkhū kathaṁ samuṭṭhāpesuṁ āvuso
  devadatto ācariyaṁ paccakkhāya mahāvināsaṁ patto avīcimahāniraye
  nibbattoti. Satthā āgantvā kāya nuttha bhikkhave etarahi kathāya
  sannisinnāti pucchitvā imāya nāmāti vutte na bhikkhave idāneva
  pubbepi devadatto ācariyaṁ paccakkhāya mahāvināsaṁ patto yevāti
  vatvā atītaṁ āhari
      atīte bārāṇasiyaṁ brahmadatte rajjaṁ kārente tassa purohitakulaṁ
  ahivātakarogena vinassi. Eko putto bhittiṁ bhinditvā palāyito.
  So takkasilaṁ gantvā disāpāmokkhassa ācariyassa santike tayo
  vede ca avasesasippāni ca uggaṇhitvā ācariyaṁ vanditvā nikkhamanto
-------------------------------------------------
[page 148]
  Desacārittaṁ jānissāmīti caranto ekaṁ paccantanagaraṁ pāpuṇi.
  Taṁ nissāya mahācaṇḍālagāmako ahosi. Tadā bodhisatto tasmiṁ
  gāme paṭivasati paṇḍito byatto akāle phalaṁ gaṇhāpanamantaṁ
  jānāti. So pāto vuṭṭhāya kājaṁ ādāya tato gāmā
  nikkhamitvā araññe ekaṁ ambarukkhaṁ upagantvā sattapadamatthake
  ṭhito taṁ mantaṁ parivattetvā ambarukkhaṁ ekena udakapasatena pahari.
  Rukkhato taṁ khaṇaññeva purāṇapaṇṇāni patanti navāni uṭṭhahanti
  pupphāni pupphitvā patanti ambaphalāni uṭṭhāya muhutteneva pacitvā
  madhurāni ojavantāni dibbambasadisāni hutvā rukkhato patanti.
  Mahāsatto tāni uccinitvā yāvadatthaṁ khāditvā kājaṁ pūretvā
  gehaṁ gantvā tāni vikīṇitvā puttadāraṁ posesi. So brāhmaṇakumāro
  mahāsattaṁ akāle ambapakkāni āharitvā vikīṇantaṁ disvā nissaṁsayena
  tehi mantabalena uppannehi bhavitabbaṁ imaṁ purisaṁ nissāya imaṁ
  anagghamantaṁ labhissāmīti cintetvā mahāsattassa ambāni
  āharaṇaniyāmaṁ pariggaṇhanto tathato ñatvā tasmiṁ araññato
  anāgateyeva tassa gehaṁ gantvā ajānanto viya hutvā tassa bhariyaṁ
  kuhiṁ ācariyoti pucchitvā araññaṁ gatoti vutte taṁ āgamayamāno
  ṭhatvā āgacchantaṁ disvā paccuggantvā hatthato kājaṁ gahetvā
  āharitvā gehe ṭhapesi. Mahāsatto taṁ olokento bhariyaṁ
  āha bhadde ayaṁ māṇavo mantatthāya āgato na panassa hatthe
  manto ṭhassati asappuriso esoti. Māṇavopi ahaṁ imaṁ mantaṁ
-------------------------------------------------
[page 149]
  Ācariyassa upakārako hutvā labhissāmīti cintetvā tato paṭṭhāya
  tassa gehe sabbakiccāni karoti dārūni āharati vihiṁ koṭeti
  bhattaṁ pacati mukhadhovanādīni deti pāde dhovati. Ekadivasaṁ
  mahāsattena tāta māṇava mañcapādānaṁ upadhānaṁ dehīti vutte
  aññaṁ apassitvā sabbarattiṁ ūrumhi ṭhapetvā nisīdi. Aparabhāge
  mahāsattassa bhariyā puttaṁ vijāyi. Tassā pasūtikāle parikammaṁ
  sabbamakāsi. Sā ekadivasaṁ mahāsattaṁ āha sāmi ayaṁ māṇavo
  jātisampanno hutvāpi mantatthāya amhākaṁ veyyāvaccaṁ karoti
  etassa hatthe manto tiṭṭhatu vā mā vā dethassa mantanti.
  So sādhūti sampaṭicchitvā tassa mantaṁ datvā evamāha tāta
  anaggho manto tava imaṁ nissāya mahālābhasakkāro bhavissati
  raññā vā rājamahāmattena vā ko te ācariyoti puṭṭhakāle
  mā maṁ niggahi sace hi mayhaṁ ācariyo caṇḍālo tassa
  me santikā manto gahitoti lajjanto brāhmaṇamahāsālo me
  ācariyoti kathessasi imassa mantassa phalaṁ na bhavissatīti. So
  kiṁkāraṇā niggahissāmi kenaci puṭṭhakāle tumheyeva kathessāmīti
  vatvā taṁ vanditvā caṇḍālagāmato nikkhamitvā mantaṁ vimaṁsitvā
  anupubbena bārāṇasiṁ patvā ambāni vikīṇitvā bahudhanaṁ labhi.
  Athekadivasaṁ uyyānapālo tassa hatthato ambaṁ kīṇitvā rañño
  adāsi. Rājā taṁ paribhuñjitvā aho atimadhuro kuto tayā
  evarūpaṁ ambaṁ laddhanti pucchi. Deva eko māṇavo akālāmbaphalāni
-------------------------------------------------
[page 150]
  Ānetvā vikīṇati tato me gahitanti. Ito paṭṭhāya idha
  ambāni āharatūti naṁ vadehīti. Sopi tathā akāsi. Māṇavopi
  tato paṭṭhāya ambāni rājakulaṁ harati. Raññā maṁ upaṭṭhahāti
  vutte rājānaṁ upaṭṭhahanto bahudhanaṁ labhitvā anukkamena vissāsiko
  jāto. Atha naṁ ekadivasaṁ rājā pucchi māṇava kuto akāle
  evarūpāni vaṇṇagandharasasampannāni ambāni āharasi kinte nāgo
  vā supaṇṇo vā devo vā koci deti udāhu mantabalaṁ etanti.
  Na me mahārāja koci deti anaggho pana me manto atthi
  tassetaṁ balanti. Tenahi mayampi te ekadivasaṁ mantabalaṁ daṭṭhukāmāti.
  Sādhu deva dassessāmīti. Rājā punadivase tena saddhiṁ uyyānaṁ
  gantvā dassehīti āha. So sādhūti ambarukkhaṁ upagantvā
  sattapadamatthake ṭhito mantaṁ parivattetvā rukkhaṁ udakena pahari.
  Taṁ khaṇaññeva ambarukkho heṭṭhāvuttaniyāmeneva phalaṁ gahetvā
  mahāmegho viya ambaphalavassaṁ vassi. Mahājano sādhukāraṁ adāsi.
  Celukkhepā pavattiṁsu. Rājā ambaphalāni khāditvā tassa bahudhanaṁ
  datvā māṇava evarūpo te acchariyamanto kassa santike gahitoti
  pucchi. Māṇavo sacāhaṁ caṇḍālassa santiketi vakkhāmi lajjitabbattaṁ
  bhavissati mañca garahissanti manto kho pana me paguṇo idāni
  na nassissati disāpāmokkhaṁ ācariyaṁ apadissāmīti cintetvā
  musāvādaṁ katvā takkasilāyaṁ disāpāmokkhācariyassa santike gahito
  meti vadanto ācariyaṁ paccakkhāsi. Taṁ khaṇaññeva manto antaradhāyi.
-------------------------------------------------
[page 151]
  Rājā somanassajāto taṁ ādāya nagaraṁ pavisitvā punekadivasaṁ
  ambāni khādissāmīti uyyānaṁ gantvā maṅgalasilāpaṭe nisinno
  māṇava ambāni āharāti. So sādhūti ambaṁ upagantvā
  sattapadamatthake ṭhito mantaṁ parivattessāmīti mante anupaṭṭhahante
  antarahitabhāvaṁ ñatvā lajjito aṭṭhāsi. Rājā ayaṁ pubbe
  parisamajjheyeva ambāni āharitvā amhākaṁ deti ghanameghavassaṁ viya
  ambavassaṁ vassāpeti idāni thaddho viya ṭhito kinnukho kāraṇanti
  cintetvā taṁ pucchanto paṭhamaṁ gāthamāha
                 āhāsi me ambaphalāni pubbe
                 aṇūni thūlāni ca brahmacāri
                 teheva mantehi nadāni tuyhaṁ
                 dumapphalāni pātubhavanti brahmeti.
      Tattha āhāsīti āhari. Dumapphalānīti rukkhaphalāni.
      Taṁ sutvā māṇavo sace ajja phalaṁ na gaṇhāmīti vakkhāmi
  rājā me kujjhissati musāvādena naṁ vañcessāmīti dutiyaṁ gāthamāha
                 nakkhattayogaṁ paṭimānayāmi
                 khaṇaṁ muhuttañca mantena passaṁ
                 nakkhattayogañca khaṇañca laddhā
                 addhā harissaṁ ambaphalaṁ bahunti
      tattha addhā harissaṁ ambaphalanti addhā ambaphalaṁ āharissāmi.
      Rājā ayaṁ aññadā nakkhattayogaṁ na vadati kinnukho
-------------------------------------------------
[page 152]
  Etanti pucchanto dve gāthā abhāsi
                 nakkhattayogaṁ na pure abhāṇi
                 khaṇaṁ muhuttaṁ na pure asaṁsi
                 athāhari ambaphalaṁ muhuttaṁ
                 vaṇṇena gandhena rasenupetaṁ.
                 Mantābhijappena purepi tuyhaṁ
                 dumapphalāni pātubhavanti brahme
                 savājja na vādesi jappampi mantaṁ
                 ayaṁ so ko nāma tavajjadhammoti.
      Tattha na vādesīti na sakkosi. Jappampīti jappantopi
  parivattentopi. Ayaṁ soti ayameva so tava sabhāvo ajja ko nāma
  jātoti.
      Taṁ sutvā māṇavo na sakkā rājānaṁ musāvādena vañcetuṁ
  sacepi me sabhāve kathite na āṇaṁ kareyya sabhāvameva kathessāmīti
  cintetvā dve gāthā abhāsi
                 caṇḍālaputto mama sampadāsi
                 dhammena mante pakatiñca saṁsi
                 mācassu me pucchito nāmagottaṁ
                 guyhittho mā taṁ vijaheyyu mantā.
                 Sohaṁ janindena janampi puṭṭho
                 makkhābhibhūto alikaṁ abhāṇiṁ
-------------------------------------------------
[page 153]
                 Mantā ime brāhmaṇassāti micchā
                 pahīnamanto kapaṇo rudāmīti.
      Tattha dhammenāti samena kāraṇena appaṭicchādetvāva adāsi.
  Pakatiñca saṁsīti mā me pucchito nāmagottaṁ guyhittho sace guyhisi
  manto te nassissatīti tesaṁ nassanapakatiñca mayhaṁ saṁsi. Brāhmaṇassāti
  micchāti brāhmaṇassa santike mayā ime mantā gahitāti micchā
  abhāṇiṁ tena me mantā naṭṭhā svāhaṁ pahīnamanto idāni kapaṇo
  rodāmīti.
      Taṁ sutvā rājā ayaṁ pāpadhammo evarūpaṁ ratanaṁ na olokesi
  evarūpasmiṁ uttamaratane laddhe jāti kiṁ karissatīti kujjhitvā tassa
  garahanto
         eraṇḍā pucimandā vā atha vā pālibhaddakā
         madhuṁ madhutthiko vinde so hi tassa dumuttamo.
         Khattiyā brāhmaṇā vessā suddā caṇḍālapukkusā
         yamhā dhammaṁ vijāneyya so hi tassa naruttamo.
                 Imassa daṇḍañca vadhañca datvā
                 gale gahetvā balayātha jammaṁ
                 yo uttamatthaṁ kasirena laddhaṁ
                 mānātimānena vināsayitthāti
      imā gāthā āha.
-------------------------------------------------
[page 154]
      Tattha madhutthikoti madhuatthiko puriso araññe madhuṁ olokento
  etesaṁ rukkhānaṁ yato madhuṁ labhati sova dumo tassa dumuttamo nāma
  tatheva khattiyādīsu yamhā purisā dhammaṁ kāraṇaṁ yuttamatthaṁ vijāneyya
  so tassa uttamo naro. Imassa daṇḍañcāti imassa pāpadhammassa
  sabbaharaṇadaṇḍakaveḷu pesīkādīhi piṭṭhicammaṁ uppātāpetvā imaṁ
  jammaṁ gale gahetvāva balayātha balakārattaṁ pāpetvā niddhamatha
  kiṁ iminā idha vasantenāti.
      Rājapurisā tathā katvā tvaṁ gaccha upanetvā tavācariyassa
  santikaṁ gantvā taṁ ārādhetvāva sace puna mante labhissasi
  idhāgaccheyyāsi no ce imaṁ disaṁ mā olokeyyāsīti taṁ
  nibbisayamakaṁsu. So anātho hutvā ṭhapetvā ācariyaṁ na me
  aññaṁ paṭisaraṇaṁ atthi tasseva santikaṁ gantvā ārādhetvā puna taṁ
  mantaṁ yācissāmīti rodanto taṁ gāmaṁ agamāsi. Atha naṁ āgacchantaṁ
  disvā mahāsatto bhariyaṁ āmantetvā bhadde passimaṁ pāpakammaṁ
  parihīnamantaṁ puna āgacchantanti āha. So mahāsattaṁ upasaṅkamitvā
  vanditvā ekamantaṁ nisinno kiṁkāraṇā āgatosīti puṭṭho ācariya
  musāvādaṁ katvā ācariyaṁ paccakkhitvā mahāvināsaṁ pattomhīti
  vatvā accayaṁ desetvā puna mante yācanto gāthamāha
                 yathā samaṁ maññamāno pateyya
                 sobbhaṁ guhaṁ narakaṁ pūtipādaṁ
-------------------------------------------------
[page 155]
                 Rajjūti vā akkame kaṇhasappaṁ
                 andho yathā jotimadhiṭṭhaheyya
                 evaṁpi tvaṁ maṁ khalitaṁ sapañña
                 pahīnamantassa puna sampadāhīti.
      Tattha yathā samanti yathā puriso idaṁ samaṁ ṭhānanti maññamāno
  sobbhaṁ guhaṁ vā bhūmiphalitasaṅkhātaṁ narakaṁ vā pūtipādaṁ vā pateyya.
  Pūtipādanti himavantappadese mahārukkho sukkhitvā mato tassa
  mūlesu pūtikesu jātesu tasmiṁ ṭhāne mahāāvāṭo hoti tassa
  nāmaṭṭhānaṁ. Jotimadhiṭṭhaheyyāti aggiṁ akkameyya. Evaṁ
  pīti evaṁ ahaṁpi paññācakkhuno abhāvā andho tumhākaṁ visesaṁ
  ajānanto tumhesu khalito taṁ maṁ khalitaṁ viditvā. Sapaññāti
  ñāṇasampanna pahīnamantassa mama punapi detha.
      Atha naṁ ācariyo tāta kiṁ kathesi andho hi saññāya
  dinnāya sobbhādīni paṭiharati mayā paṭhamameva tava kathitaṁ idāni
  kimatthaṁ mama santikaṁ āgatosīti vatvā
                 dhammena mante tava sampadāsiṁ
                 tvampi dhammena paṭiggahesi
                 pakatimpi te attamano asaṁsi
                 dhamme ṭhitaṁ taṁ na jaheyya manto.
                 So bāla mantaṁ kasirena laddhaṁ
                 yaṁ dullabhaṁ ajja manussaloke
-------------------------------------------------
[page 156]
                 Kicchā laddhā jīvitaṁ appapañña
                 vināsayī alikaṁ bhāsamāno.
                 Bālassa muḷhassa akataññuno ca
                 musā bhaṇantassa asaññitassa
                 mante mayaṁ tādisake na dema
                 kuto manto gaccha na mayha ruccasīti
      imā gāthā āha.
      Tattha dhammenāti ahaṁpi tava ācariyabhāgaṁ hiraññaṁ vā suvaṇṇaṁ
  vā agahetvā dhammeneva sampadāsiṁ tvampi kiñci adatvā dhammena
  sameneva paṭiggahesi. Dhamme ṭhitanti ācariyapūjakadhamme ṭhitaṁ.
  Tādisaketi tathārūpe akālaphalagaṇhāpanake mante na dema gaccha
  na me ruccasīti.
      So evaṁ ācariyena uyyojito kiṁ mayhaṁ jīvitenāti araññaṁ
  pavisitvā anāthamaraṇaṁ marīti.
      Satthā imaṁ dhammadesanaṁ āharitvā na bhikkhave idāneva
  pubbepi devadatto ācariyaṁ paccakkhāya mahāvināsaṁ pattoti vatvā
  jātakaṁ samodhānesi tadā akataññū māṇavo devadatto ahosi
  rājā ānando caṇḍālaputto pana ahamevāti.
                      Ambajātakaṁ paṭhamaṁ.
                      -------------
-------------------------------------------------
[page 157]
                      2 Phandanajātakaṁ.
      Kuṭhārihattho purisoti idaṁ satthā rohiṇīnadītīre viharanto ñātakānaṁ
  kalahaṁ ārabbha kathesi. Vatthu pana kuṇālajātake āvībhavissati. Tadā
  pana satthā ñātake āmantetvā mahārājā
      atīte bārāṇasiyaṁ brahmadatte rajjaṁ kārente bahinagare
  vaḍḍhakīgāmo ahosi. Tatra eko brāhmaṇavaḍḍhakī araññā dārūni
  āharitvā rathaṁ katvā jīvitaṁ kappesi. Tadā himavantappadese
  mahāphandanarukkho ahosi. Eko kāḷasīho gocaraṁ pariyesitvā
  āgantvā tassa mūle nipajji. Athassa ekadivasaṁ vāte paharante
  eko sukkhadaṇḍako patitvā khandhe avatthāsi. So thokaṁ khandhena
  rujjantena bhītatasito uṭṭhāya pakkhanditvā puna nivatto āgatamaggaṁ
  olokento kiñci adisvā añño maṁ sīho vā byaggho vā
  anubandho natthi imasmiṁ pana rukkhe nibbattadevatā maṁ ettha nipajjantaṁ
  na sahati maññe hotu jānissāmīti aṭṭhāne kopaṁ bandhitvā
  rukkhaṁ paharitvā neva tava rukkhapattaṁ khādāmi na sākhaṁ bhuñjāmi
  aññe mige idha sayante sahasi mañceva na sahasi ko mayhaṁ
  doso aññaṁ katipāhaṁ āgamehi samūlakaṁ te rukkhaṁ uppātāpetvā
  khaṇḍākhaṇḍaṁ chedāpessāmīti rukkhadevataṁ tajjitvā ekaṁ purisaṁ
  upadhārento vicari. Tadā so brāhmaṇavaḍḍhakī dve tayo
  manusse ādāya rathadārūnaṁ atthāya yānakena taṁ padesaṁ gantvā ekasmiṁ
-------------------------------------------------
[page 158]
  Ṭhāne yānakaṁ ṭhapetvā vāsipharasuhattho rukkhe upadhārento phandanasamīpaṁ
  agamāsi. Kāḷasīho taṁ disvā ajja mayā paccāmittassa piṭṭhiṁ
  daṭṭhuṁ vaṭṭatīti āgantvā rukkhamūle aṭṭhāsi. Vaḍḍhakīpi itocito
  ca olokento phandanasamīpena pāyāsi. So yāva eso nātikkamati
  tāvadevassa kathessāmīti cintetvā paṭhamaṁ gāthamāha
         kuṭhārihattho puriso vanamoggayha tiṭṭhasi
         puṭṭho me samma akkhāhi kiṁ dāruṁ chetumicchasīti.
      Tattha purisoti tvaṁ kuṭhārihattho eko puriso imaṁ vanaṁ oggayha
  tiṭṭhasīti.
      So tassa vacanaṁ sutvā acchariyaṁ vata bho na vata me
  ito pubbe migo mānussavācaṁ bhāsanto diṭṭhapubbo esa rathā-
  nucchavikaṁ dāruṁ jānissati pucchāmi tāva nanti cintetvā dutiyaṁ
  gāthamāha
         īso vanāni carasi samāni visamāni ca
         puṭṭho me samma akkhāhi kiṁ dāruṁ nemiyā daḷhanti.
      Tattha īsoti tvaṁpi eko kāḷasīho vanāni carasi tvaṁ rathānucchavikaṁ
  dāruṁ jānissasīti.
      Taṁ sutvā kāḷasīho idāni me manoratho matthakaṁ pāpuṇissatīti
  cintetvā tatiyaṁ gāthamāha
         neva sālo na khadiro nāssakaṇṇo kuto dhavo
         rukkho ca phandanonāma taṁ dāruṁ nemiyā daḷhanti.
-------------------------------------------------
[page 159]
      So taṁ sutvā somanassajāto sudivaso vata ajja araññaṁ
  paviṭṭhomhi tiracchānagato me rathānucchavikaṁ dāruṁ ācikkhati aho
  sādhūti pucchanto catutthaṁ gāthamāha
         kīdīsānissa paṇṇāni khandho vā pana kīdiso
         puṭṭho me samma akkhāhi yathā jānemu phandananti.
      Athassa so ācikkhanto dve gāthā abhāsi
         yassa sākhā palambanti namanti na ca bhañjare
         so rukkho phandanonāma yassa mūle ahaṁ ṭhito.
         Ārānaṁ cakkanābhīnaṁ īsānemirathassa ca
         sabbassa te kammaniyo ayaṁ hessati phandanoti.
      Tattha ārānanti idaṁ so kadācesa imaṁ rukkhaṁ na gaṇheyya guṇampissa
  kathessāmīti cintetvā evamāha. Tattha īsānemirathassa cāti
  rathaīsāya ca nemiyā ca sesassa ca sabbassa te esa kammaniyo
  kammakkhamo bhavissatīti.
      So evaṁ ācikkhitvā tuṭṭhamānaso ekamante cari. Vaḍḍhakīpi
  rukkhaṁ chindituṁ ārabhi. Rukkhadevatā cintesi mayā etassa upari na
  kiñci pātitaṁ ayaṁ aṭṭhāne āghātaṁ bandhitvā mama vimānaṁ nāseti
  ahañca vinassissāmi ekenupāyena ca imaṁyeva īsaṁ nāsessāmīti
  vanakammikapuriso viya hutvā tassa santikaṁ āgantvā pucchi bho
  purisa manāpo te rukkho laddho imaṁ chinditvā kiṁ karissasīti.
  Rathanemiṁ karissāmi iminā rukkhena ratho bhavissatīti. Kena te
-------------------------------------------------
[page 160]
  Akkhātanti. Ekena kāḷasīhenāti. Sādhu suṭṭhu tena akkhātaṁ
  iminā rukkhena ratho sundaro bhavissati kāḷasīhassa pana galacammaṁ
  uppātetvā caturaṅgulimatte ṭhāne ayapaṭena viya nemimaṇḍale
  parikkhitte nemi ca thirā bhavissati bahuñca dhanaṁ labhissasīti.
  Kāḷasīhacammaṁ kuto lacchāmīti. Tvaṁ bālakosi ayantāva rukkho vane
  ṭhito na palāyati tvaṁ yena so rukkho akkhāto tassa santikaṁ gantvā
  sāmi tayā dassitaṁ rukkhaṁ kataraṭṭhāne chindāmīti vañcetvā ānehi
  atha naṁ nirāsaṁkaṁ idha ca ettha ca chindāti mukhatuṇḍaṁ pasāretvā
  ācikkhantaṁ tikhiṇena mahāpharasunā koṭṭetvā jīvitakkhayaṁ pāpetvā
  cammaṁ ādāya varamaṁsaṁ khāditvā rukkhaṁ chindāti veraṁ kappeti.
      Tamatthaṁ pakāsento satthā imā gāthā āha
         iti phandanarukkhopi devatā ajjhabhāsatha
         mayhaṁpi vacanaṁ atthi bhāradvāja suṇāhi me.
         Imassa upakkhandhamhā ukkacca caturaṅguliṁ
         tena nemiṁ pariharesi evaṁ daḷhataraṁ siyā.
         Iti phandanarukkhopi veraṁ kappesi devatā
         jātānañca ajātānaṁ īsānaṁ dukkhamāvahīti.
      Tattha bhāradvājāti taṁ gottenālapati. Upakkhandhamhāti
  khandhato. Ukkaccāti ukkantitvā.
      Vaḍḍhakī rukkhadevatāya vacanaṁ sutvā aho ajja mayhaṁ
  maṅgaladivasoti kāḷasīhaṁ ghātetvā rukkhaṁ chinditvā pakkāmi.
-------------------------------------------------
[page 161]
      Tamatthaṁ pakāsento satthā āha
         icceva phandano īsaṁ īso ca pana phandanaṁ
         aññamaññaṁ vivādena aññamaññamaghātayuṁ.
         Evameva manussesu vivādo yattha jāyati
         mayuranaccaṁ naccanti yathā te īsaphandanā.
         Taṁ vo vadāmi bhaddaṁ vo yāvantettha samāgatā
         sammodatha mā vivadittha mā hotha īsaphandanā.
         Sāmagyameva sikkhetha buddhehetaṁ pasaṁsitaṁ
         sāmaggirato dhammaṭṭho yogakkhemā na dhaṁsatīti.
      Tattha aghātayunti ghātāpesuṁ. Mayuranaccaṁ naccantīti mahārāja
  yattha hi manussānaṁ vivādo hoti tattha yathā nāma mayurā naccantā
  paṭicchādetabbaṁ rahassantaṁ pākaṭaṁ karonti evaṁ te manussā
  aññamaññassa randhaṁ pakāsentā mayuranaccaṁ naccanti nāma. Yathā
  te īsaphandanāti aññamaññassa randhaṁ pakāsentā nacciṁsu nāma.
  Taṁ voti tena kāraṇena tumhe vadāmi bhaddaṁ tumhākaṁ hotu.
  Yāvantetthāti yāvanto ettha. Īsaphandanasadisā mā ahuttha.
  Sāmagyamevāti samaggabhāvameva tumhe sikkhatha idaṁ paññābuddhehi
  paṇḍitehi pasaṁsitaṁ. Dhammaṭṭhoti sucaritadhamme ṭhito. Yogakkhemāti
  yogehi khemā nibbānā. Na dhaṁsatīti na parihāyati. Iti
  nibbānena desanāya kūṭaṁ gaṇhi.
-------------------------------------------------
[page 162]
      Rājāno tassa dhammakathaṁ sutvā samaggā jātā.
      Satthā imaṁ dhammadesanaṁ āharitvā jātakaṁ samodhānesi tadā
  taṁ kāraṇaṁ sutvā tasmiṁ vanasaṇḍe vuṭṭhā devatā pana ahamevāti.
                     Phandanajātakaṁ dutiyaṁ.
                     ---------------
                      3 Javanahaṁsajātakaṁ.
      Idheva haṁsa nipatāti idaṁ satthā jetavane viharanto daḷhadhamma-
  dhanuggahasuttantadesanaṁ ārabbha kathesi.
      Bhagavatā hi seyyathāpi bhikkhave cattāro daḷhadhammā dhanuggahā
  susikkhitā katahatthā katupāsanā catuddisā ṭhitā assu atheko
  puriso āgaccheyya ahaṁ imesaṁ catunnaṁ daḷhadhammānaṁ dhanuggahānaṁ
  susikkhitānaṁ katahatthānaṁ katupāsanānaṁ catuddisā kaṇḍe khitte appatite
  paṭhaviyaṁ gahetvā āgamissāmīti. Taṁ kiṁ maññatha bhikkhave javena
  javanto puriso paramena javena samannāgatoti evaṁ bhanteti yathā
  ca bhikkhave tassa purisassa javo yathā ca candimasuriyānaṁ javo
  tato sīghataro yathā ca bhikkhave tassa purisassa javo yathā ca yāva
  devatā candimasuriyānaṁ purato dhāvanti tāsaṁ devatānaṁ javo tato
  sīghataro yathā ca bhikkhave tassa purisassa javo tāsaṁ devatānaṁ
  javo tato sīghataraṁ āyusaṁkhārā khīyanti tasmātiha bhikkhave
  evaṁ sikkhitabbaṁ uppannāni kāmarāgapipāsāni pajahissāma na ca
-------------------------------------------------
[page 163]
  No kāmarāgapipāsāni cittaṁ pariyādāya ṭhassanti appamattā bhavissāmāti
  evañhi vo bhikkhave sikkhitabbanti imassa suttassa kathitadivasato
  paṭṭhāya dutiyadivase bhikkhū dhammasabhāyaṁ kathaṁ samuṭṭhāpesuṁ āvuso satthā
  attano buddhavisaye ṭhatvā imesaṁ sattānaṁ āyusaṁkhāre itare
  dubbale katvā paridassento puthujjanabhikkhū ativiya santāsaṁ pāpesi
  aho buddhabalannāmāti. Satthā āgantvā kāya nuttha bhikkhave
  etarahi kathāya sannisinnāti pucchitvā imāya nāmāti vutte
  anacchariyaṁ bhikkhave svāhaṁ idāni sabbaññutaṁ patto sattānaṁ āyusaṁkhāraṁ
  itarabhāvaṁ dassetvā bhikkhū saṁvejetvā dhammaṁ desemi mayā hi
  pubbe ahetukahaṁsayoniyaṁ nibbattenāpi saṁkhārānaṁ itarabhāvaṁ dassetvā
  bārāṇasirājānaṁ ādiṁ katvā sakalarājaparisaṁ saṁvejetvā dhammo
  desitoti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  javanahaṁsayoniyaṁ nibbattitvā navutihaṁsasahassaparivuto cittakūṭe vasati.
  So ekadivasaṁ jambūdīpatale ekasmiṁ sare saparivāro sayaṁjātasāliṁ
  khāditvā ākāseva suvaṇṇakilañjaṁ paṭṭhapento viya mahantena
  parivārena bārāṇasinagarassa matthakena mandamandāya vilāsagatiyā
  cittakūṭaṁ gacchati. Atha naṁ bārāṇasirājā disvā imināpi mādisena
  raññā bhavitabbanti amaccānaṁ vatvā tasmiṁ sinehaṁ uppādetvā
  mālāgandhavilepanaṁ gahetvā mahāsattaṁ olokento sabbaturiyāni
  paggaṇhāpesi. Mahāsatto taṁ attano sakkāraṁ karontaṁ disvā haṁse
-------------------------------------------------
[page 164]
  Pucchi rājā mama evarūpaṁ sakkāraṁ karonto kiṁ paccāsiṁsatīti.
  Tumhehi saddhiṁ mittabhāvaṁ devāti. Tenahi rañño amhehi saddhiṁ
  mittabhāvo hotūti raññā saddhiṁ mittabhāvaṁ katvā pakkāmi.
  Athekadivasaṁ rañño uyyānaṁ gatakāle anotattadahaṁ gantvā ekena
  pakkhena udakaṁ ekena candanacuṇṇaṁ ādāya rājānaṁ tena udakena
  nhāpetvā candanacuṇṇena okiritvā mahājanassa passantasseva
  saparivāro cittakūṭaṁ agamāsi. Tato paṭṭhāya rājā mahāsattaṁ
  daṭṭhukāmo sahāyo me ajja āgamissatīti āgamanamaggaṁ olokento
  acchati. Tadā mahāsattassa kaniṭṭhā dve haṁsapotakā suriyena
  saddhiṁ javissāmāti mantetvā mahāsattassa ārocesuṁ mayaṁ suriyena
  saddhiṁ javissāmāti. Tāta suriyavego nāma sīgho suriyena javituṁ na
  sakkhissatha antarāva vinassissatha mā gamitthāti. Te dutiyaṁpi tatiyaṁpi
  yāciṁsu. Bodhisattopi te yāvatatiyavārepi nivāretiyeva.
  Te mānathaddhā attano balaṁ ajānantā mahāsattassa anācikkhitvāva
  suriyena saddhiṁ javissāmāti suriye anuggateyeva gantvā
  yugandharamatthake nisīdiṁsu. Mahāsatto te adisvā kahaṁ nukho
  te gatāti pucchitvā taṁ pavuttiṁ sutvā cintesi te suriyena
  saddhiṁ javituṁ na sakkhissanti antarāva nassissanti jīvitadānaṁ tesaṁ
  dassāmīti. Sopi gantvā yugandharamatthakeyeva nisīdi. Atha
  uggate suriyamaṇḍale haṁsapotakā uppatitvā suriyena saddhiṁ
  pakkhandiṁsu. Mahāsattopi tehi saddhiṁ pakkhandi. Kaniṭṭhabhātiko yāva
-------------------------------------------------
[page 165]
  Pubbaṇhasamayā javitvā kilami. Pakkhasandhīsu aggiuṭṭhānakālo viya
  ahosi so bodhisattassa saññaṁ adāsi bhātika na sakkomīti.
  Atha naṁ mahāsatto mā bhāyi jīvitante dassāmīti pakkhapañjarena
  parikkhipitvā assāsetvā cittakūṭapabbataṁ netvā haṁsānaṁ majjhe
  ṭhapetvā puna pakkhanditvā suriyaṁ patvā itarena saddhiṁ pāyāsi.
  Sopi yāva upakaṭṭhamajjhantikā suriyena saddhiṁ javitvā kilami.
  Pakkhasandhīsu aggiuṭṭhānakālo viya ahosi. Tato bodhisattassa
  saññaṁ adāsi bhātika na sakkomīti. Taṁpi mahāsatto tatheva
  samassāsetvā pakkhapañjarenādāya cittakūṭameva agamāsi. Tasmiṁ
  khaṇe suriyo nabhamajjhaṁ pāpuṇi. Atha mahāsatto ajja mama sarīrabalaṁ
  vimaṁsissāmīti cintetvā ekavegeneva pakkhanditvā yugandharamatthake
  nisīditvā tato uppatitvā ekavegeneva suriyaṁ pāpuṇitvā
  kālena purato kālena pacchato javitvā cintesi mayhaṁ suriyena
  saddhiṁ javanaṁ nāma niratthakaṁ ayonisomanasikārasambhūtaṁ kiṁ me iminā
  bārāṇasiṁ gantvā mama sahāyassa rañño atthayuttaṁ dhammayuttaṁ kathaṁ
  kathessāmīti. So nivattitvā suriye nabhamajjhaṁ anatikkanteyeva
  sakalacakkavāḷagabbhaṁ antantena anusaṁyāyitvā vegaṁ parihāpento
  sakalajambūdīpaṁ antantena anusaṁyāyitvā bārāṇasiṁ pāpuṇi.
  Dvādasayojanikaṁ sakalanagaraṁ haṁsachannaṁ viya ahosi chiddaṁ nāma
  na paññāyi anukkamena vege parihāpente ākāse chiddāni
  paññāyiṁsu. Mahāsatto vegaṁ parihāpetvā ākāsato otaritvā
-------------------------------------------------
[page 166]
  Sīhapañjarassa abhimukhaṭṭhāne aṭṭhāsi. Rājā āgato me sahāyoti
  somanassappatto tassa nisīdanatthāya kāñcanapīṭhaṁ paññāpetvā
  samma pavisa idha nisīdāti vatvā paṭhamaṁ gāthamāha
         idheva haṁsa nipata piyaṁ me tava dassanaṁ
         issarosi anuppatto yaṁ idhatthi pavedayāti.
      Tattha idhāti kāñcanapīṭhaṁ sandhāyāha. Nipatāti nisīda.
  Issarosīti tvaṁ imassa ṭhānassa issaro sāmi hutvā āgatosīti
  vadati. Yaṁ idhatthīti yaṁ imasmiṁ nivesane atthi taṁ aparisaṅkanto
  amhākaṁ kathehi.
      Mahāsatto kāñcanapīṭhe nisīdi. Rājā satapākasahassapākehi
  telehi tassa pakkhantarāni makkhetvā kāñcanataṭṭake madhulāje ca
  sakkharodakañca dāpetvā madhurapaṭisanthāraṁ katvā samma ekakova
  āgatosi kahaṁ gamitthāti pucchi. So taṁ pavuttiṁ vitthārena
  kathesi. Atha naṁ rājā āha samma mamapi suriyena saddhiṁ
  javitavegaṁ dassehīti. Mahārāja na sakkā taṁ vegaṁ dassetunti.
  Tenahi me sarikkhakamattaṁ dassehīti. Sādhu mahārāja sarikkhakamattaṁ
  dassessāmi akkhaṇavedhidhanuggahe sannipātehīti. Rājā
  sannipātesi. Mahāsatto sabbaseṭṭhake cattāro dhanuggahe
  gahetvā rājanivesanā oruyha rājaṅgaṇe silāthambhaṁ nikkhaṇāpetvā
  attano givāyaṁ kaṇḍaṁ bandhāpetvā silāthambhamatthake nisīditvā
  cattāro pana dhanuggahe silāthambhaṁ nissāya catuddisābhimukhe
-------------------------------------------------
[page 167]
  Ṭhapāpetvā mahārāja ime cattāro janā ekappahārena
  catuddisābhimukhāva cattāri kaṇḍāni khipantu tānāhaṁ paṭhaviṁ appattāneva
  āharitvā etesaṁ pādamūle pātessāmi mama kaṇḍagahaṇatthāya
  gatabhāvaṁ kaṇḍasaddasaññāya jāneyyāsi ahaṁ pana na paññāyissāmīti
  vatvā tehi ekappahāreneva khittakaṇḍāni jiyāto muttamattāni
  āharitvā tesaṁ pādamūle pātetvā silāthambhamatthake nisinnameva
  attānaṁ dassetvā diṭṭho te mahārāja mayhaṁ vegoti vatvā
  mahārāja ayaṁ vego mayhaṁ neva uttamo na majjhimo paritto
  lāmakavego esa evaṁ siyā mahārāja amhākaṁ vegoti āha.
  Atha naṁ rājā pucchi samma atthi pana tumhākaṁ vegato añño
  sīghataro vegoti. Āma mahārāja amhākaṁ uttamavegatopi sataguṇena
  sahassaguṇena satasahassaguṇena imesaṁ sattānaṁ āyusaṁkhārā sīghatarā
  khīyanti bhijjanti khayaṁ gacchantīti khaṇikanirodhavasena arūpadhammānaṁ bhedaṁ
  dasseti. Rājā mahāsattassa kathaṁ sutvā maraṇabhayabhīto satiṁ
  paccupaṭṭhapetuṁ asakkonto bhūmiyaṁ patati. Mahājano utrāsasampatto
  ahosi. Rañño mukhaṁ udakena siñcitvā satiṁ paṭilabhāpesuṁ.
  Atha naṁ mahāsatto mahārāja mā bhāyi maraṇasatiṁ bhāvehi dhammaṁ
  carāhi dānādīni puññāni karohi appamatto hohi devāti
  ovadi. Atha rājā samīpaṁ tumhādisena ñāṇasampannena ācariyena
  vinā vasituṁ na sakkhissāma citatkūṭapabbataṁ agantvā mayhaṁ dhammaṁ
  desento ovādācariyo hutvā idheva vasāhīti yācanto dve
-------------------------------------------------
[page 168]
  Gāthā abhāsi
                 savanena ekassa piyā bhavanti
                 disvā panekassa viyogachando.
                 Disvā ca sutvā ca piyā bhavanti
                 kacci nukho me piyasi dassanena.
         Savanena piyo mesi bhiyyo cāgamma dassanaṁ
         evaṁ piyadassano samāno vasa haṁsa mama santiketi.
      Tāsaṁ attho samma haṁsarāja savanena ekacce piyā honti
  evaṁguṇo nāmāti sutvā savanena piyāyati ekassa panekacce disvāva
  chando vigacchati pemaṁ antaradhāyati khādituṁ āgatā yakkhā viya
  upaṭṭhahanti ekassa ekacce disvā ca sutvā ca ubhayañcāpi piyā
  honti tena taṁ pucchāmi kacci nukho me piyasi dassanenāti
  kacci nukho maṁ piyāyasi mayhaṁ pana tvaṁ savanena piyova dassanaṁ
  panāgamma atipiyova evaṁ mama piyadassano samāno cittakūṭaṁ agantvā
  idha mama santike vasāti.
      Bodhisatto āha
         vaseyyāma tavāgāre niccaṁ sakkatapūjitā
         matto ca ekadā majjaṁ haṁsarājaṁ pacantu meti.
      Tattha matto ca ekadāti mahārāja mayaṁ tava ghare niccaṁ
  pūjitā vaseyyāma tvaṁ pana kadāci surāmadamatto maṁsakhādanatthaṁ
  haṁsarājaṁ pacantu meti vadeyyāsi atha evaṁ tavānujīvino maṁ māretvā
-------------------------------------------------
[page 169]
  Paceyyuṁ tadāhaṁ kiṁ karissāmīti.
      Athassa rājā tenahi majjameva na pivissāmīti paṭiññaṁ
  dātuṁ gāthamāha
         dhiratthu taṁ majjapānaṁ yaṁ me piyataraṁ tayā
         na cāpi majjaṁ pivissāmi yāva me vacchasī ghareti.
      Tato paraṁ bodhisatto cha gāthā āha
         suvijānaṁ siṅgālānaṁ sakuntānañca vassitaṁ
         manussavassitaṁ rāja duvijānataraṁ tato.
         Api ce maññatī poso ñātimitto sakhāti vā
         yo pubbe sumano hutvā pacchā sampajjate diso.
         Yasmiṁ mano nivisati avidūre sahāpi so
         santikepi hi so dūre yasmā vivasate mano.
                 Antopi ce hoti pasannacitto
                 pāraṁ samuddassa pasannacitto
                 antopi so hoti paduṭṭhacitto
                 pāraṁ samuddassa paduṭṭhacitto.
         Saṁvasantā vivasanti ye disā te rathesabha
         ārā ṭhitā saṁvasanti manasā raṭṭhavaḍḍhana.
         Aticīranivāsena piyo bhavati appiyo
         āmanta kho taṁ gacchāmi purā te homi appiyoti.
-------------------------------------------------
[page 170]
      Tattha vassitanti mahārāja tiracchānagatā hi ujuhadayā tena
  tesaṁ vassitaṁ suvijānaṁ manussā pana kakkhalā tasmā tesaṁ vacanaṁ
  duvijānataranti attho. Yo pubbeti yo puggalo paṭhamameva
  attamano hutvā tvaṁ mayhaṁ ñātako mitto pāṇasamo sakhāti
  api evaṁ maññati sveva pacchā diso verī sampajjati. Evaṁ
  dujjānā manussahadayā. Nivisatīti mahārāja yasmiṁ puggale pemavasena
  mano nivisati so kevalaṁ dūre vasantopi avidūre sahāpi so
  vasatiyeva nāma yasmiṁ pana puggale mano vivasati apeti so santike
  vasantopi dūreyeva. Antopi so hotīti mahārāja yo sahāyo
  pasannacitto so cittena alliyitattā pāraṁ samuddassa vasantopi
  antoyeva hoti yo paduṭṭhacitto so cittena analliyitattā anto
  vasantopi pāraṁ samuddassa hoti nāma. Ye disā teti ye verino
  paccatthikā ekato vasantāpi te dūre vasantiyeva santo pana paṇḍitā
  ārā ṭhitāpi mettābhāvitena manasā āvajjantā santikeyeva. Purā
  te homīti yāva tava appiyo na homi tāvadeva taṁ āmantetvā
  gacchāmīti vadati.
      Atha naṁ rājā āha
          evaṁ ce yācamānānaṁ añjaliṁ nāvabujjhasi
          paricārakānaṁ santānaṁ vacanaṁ na karosi no
          evantaṁ abhiyācāma puna kayirāsi pariyāyanti.
      Tattha evaṁceti sace haṁsarāja evaṁ añjaliṁ paggayha
-------------------------------------------------
[page 171]
  Yācamānānaṁ amhākaṁ imaṁ añjaliṁ nāvabujjhasi tava paricārakānaṁ
  samānānaṁ vacanaṁ na karosi atha naṁ evaṁ yācāma. Puna kayirāsi
  pariyāyanti kālānukālaṁ idhāgamanāya vāraṁ kareyyāsīti attho.
      Tato bodhisatto āha
          evaṁ ce no viharataṁ antarāyo na hessati
          tuyhaṁ vāpi mahārāja mayhaṁ vā raṭṭhavaḍḍhana
          appevanāma passema ahorattānamaccayeti.
      Tattha evaṁ ce noti mahārāja mā cintayittha sace amhākaṁyeva
  viharantānaṁ jīvitantarāyo na bhavissati appevanāma ubhopi aññamaññaṁ
  passissāma apica tvaṁ mayā dinnaṁ ovādameva mama ṭhāne ṭhapetvā
  evaṁ itarajīvite lokasannivāse appamatto hutvā dānādīni puññāni
  karonto dasarājadhamme akopetvā dhammena rajjaṁ kārehi evaṁ
  hi me ovādaṁ karonto maṁ passissasiyevāti.
      Evaṁ mahāsatto rājānaṁ ovaditvā cittakūṭameva gato.
      Satthā imaṁ dhammadesanaṁ āharitvā evaṁ bhikkhave pubbepi
  tiracchānayoniyaṁ nibbattenāpi mayā āyusaṁkhārānaṁ dubbalabhāvaṁ
  dassetvā dhammo desitoyevāti vatvā jātakaṁ samodhānesi tadā
  rājā ānando ahosi kaniṭṭho moggallāno majjhimo sārīputto
  sesahaṁsagaṇā buddhaparisā javanahaṁso pana ahamevāti.
                     Javanahaṁsajātakaṁ tatiyaṁ.
                       ----------
-------------------------------------------------
[page 172]
                   4 Cullanāradakassapajātakaṁ.
      Na te kaṭṭhāni bhinnānīti idaṁ satthā jetavane viharanto
  thūlakumārikapalobhanaṁ ārabbha kathesi.
      Sāvatthivāsino kirekassa kulassa paṇṇarasasoḷasavassuddesikā dhītā
  ahosi sobhaggappattā. Na ca naṁ koci vāresi. Athassā mātā
  cintesi mama dhītā vayappattā na ca naṁ koci vāresi āmisena macchaṁ
  viya etāya ekaṁ sākiyabhikakhuṁ palobhetvā uppabbājetvā taṁ
  nissāya jīvissāmīti. Tadā sāvatthivāsī eko kulaputto sāsane
  uraṁ datvā pabbajitvā upasampannakālato paṭṭhāya sikkhāpadaṁ
  pahāya ālasiyo sarīramaṇḍanamanuyutto vihāsi. Mahāupāsikā
  gehe yāgukhādanīyabhojanīyāni sampādetvā dvāre ṭhitā antaravithiyā
  gacchantesu ekaṁ bhikkhuṁ rasataṇhāya bandhitvā gahetuṁ sakkuṇeyyarūpaṁ
  upadhārentī tepiṭakābhidhammikavinayadharānaṁ mahantena parivārena
  gacchantānaṁ antare kañci gayhupagaṁ adisvā tesaṁ pacchato gacchantānaṁ
  madhuradhammakathikānaṁpi chinnavalāhakasadisānaṁ piṇḍapātikānaṁpi antare
  kañci adisvāva ekaṁ yāva bahiaṅgapaccaṅgā akkhīni añjetvā
  dukulantaravāsakaṁ nivāsetvā ghaṭitamaṭṭhaṁ cīvaraṁ pārupitvā maṇivaṇṇapattaṁ
  ādāya manoramaṁ chattaṁ dhārayamānaṁ visaṭṭhindriyaṁ kāyadaḷhabahulaṁ
  āgacchantaṁ disvā imaṁ sakkā gaṇhitunti gantvā vanditvā pattaṁ
  gahetvā etha bhanteti gharaṁ ānetvā nisīdāpetvā yāguādīni
  parivīsitvā katabhattakiccaṁ taṁ bhikkhuṁ bhante ito paṭṭhāya idheva
-------------------------------------------------
[page 173]
  Āgaccheyyāthāti āha. Sopi tato paṭṭhāya tattheva gantvā
  aparabhāge vissāsiko ahosi. Athekadivasaṁ mahāupāsikā tassa
  savanapathe ṭhatvā imasmiṁ gehe upabhogaparibhogamattā atthi tathārūpo
  pana me putto vā jāmātaro vā gehaṁ vicāretuṁ samattho natthīti
  āha. So tassā vacanaṁ sutvā kimatthaṁ nukho kathetīti thokaṁ
  hadaye viddho viya ahosi. Sā dhītaraṁ āha imaṁ palobhetvā
  tava vase vattāpehīti āha. Sā tato paṭṭhāya maṇḍitapasādhitā
  itthīkūṭavilāsehi taṁ palobhesi. Thūlakumārikāti na ca thūlasarīrāti
  daṭṭhabbā thūlā vā hotu kīsā vā pañcakāmaguṇikarāgena pana
  thūlatāya thūlakumārikāti vuccati. So hi daharo kilesavasiko hutvā
  nadānāhaṁ buddhasāsane patiṭṭhātuṁ sakkhissāmīti cintetvā vihāraṁ
  gantvā pattacīvaraṁ niyyādetvā asukaṭṭhānaṁ nāma gamissāmi tatra
  me vatthāni pesethāti vatvā vihāraṁ gantvā pattacīvaraṁ niyyādetvā
  ukkaṇṭhitosmīti ācariyupajjhāye āha. Te taṁ ādāya satthu
  santikaṁ netvā bhante ayaṁ bhikkhu ukkaṇṭhitoti ārocesuṁ.
  Satthā saccaṁ kira tvaṁ bhikkhu ukkaṇṭhitosīti pucchitvā saccaṁ
  bhanteti vutte kenukkaṇṭhāpitosīti vatvā thūlakumārikāya bhanteti
  vutte bhikkhu pubbepesā tava araññe vasantassa brahmacariyassantarāyaṁ
  katvā mahantaṁ anatthamakāsi puna tvaṁ etameva nissāya kasmā
  ukkaṇṭhitosīti vatvā bhikkhūhi yācito atītaṁ āhari
  atīte bārāṇasiyaṁ brahmadatte rajjaṁ kārente bodhisatto
-------------------------------------------------
[page 174]
  Kāsikaraṭṭhe mahābhoge brāhmaṇakule nibbattitvā uggahitasippo
  kuṭumbaṁ saṇṭhapesi. Athassa bhariyā ekaputtaṁ vijāyitvā kālamakāsi.
  So yatheva me piyabhariyāya maraṇaṁ hoti evaṁ mayipi maraṇaṁ āgamissati
  kiṁ me gharāvāsena pabbajissāmīti cintetvā kāme pahāya
  puttaṁ ādāya himavantaṁ pavisitvā tena saddhiṁ isipabbajjaṁ pabbajitvā
  jhānābhiññā nibbattetvā vanamūlaphalāhāro araññe vihāsi.
  Tadā paccantagāmavāsino corā janapadaṁ pavisitvā gāmaṁ paharitvā
  karamare gahetvā bhaṇḍikaṁ ukkhipāpetvā paccantaṁ pāyiṁsu. Tesaṁ
  antare ekā abhirūpā kumārikā kerāṭikapaññāya samannāgatā.
  Sā cintesi ime amhe gahetvā dāsibhogena paribhuñjissanti
  ekena upāyena palāyituṁ vaṭṭatīti. Sā sāmi sarīrakiccaṁ
  kātukāmamhi thokaṁ paṭikkamitvā tiṭṭhathāti vatvā core vañcetvā
  palāyi araññe vicarantī bodhisattassa puttaṁ assame katvā
  phalāphalatthāya gatakāle pubbaṇhasamaye assamaṁ pāpuṇitvā taṁ
  tāpasakumāraṁ kāmaratiyā palobhetvā sīlamassa bhinditvā attano
  vase vattetvā kinte araññavāsena ehi gāmaṁ gacchāma tatra
  hi rūpādayo kāmaguṇā sulabhāti āha. Sopi sādhūti sampaṭicchitvā
  pitā me araññato phalāphalaṁ āharituṁ gato taṁ disvā ubhopi
  ekatova gamissāmāti āha. Sā cintesi ayaṁ taruṇadārako
  na kiñci jānāti pitarā panassa mahallakakāle pabbajitena
  bhavitabbaṁ so āgantvā idha kiṁ karosīti maṁ pothetvā pāde
-------------------------------------------------
[page 175]
  Gahetvā kaḍḍhitvā araññe khipissati tasmiṁ anāgateyeva palāyissāmīti.
  Atha naṁ ahaṁ purato gacchāmi tvaṁ pacchā gaccheyyāsīti vatvā maggasaññaṁ
  ācikkhitvā pakkāmi. So tassā gatakālato paṭṭhāya uppannadomanasso
  yathā pure kiñci vattaṁ akatvā sīsaṁ pārupitvā antopaṇṇasālāyaṁ
  pajjhāyanto nipajji. Mahāsatto phalāphalaṁ ādāya āgantvā
  tassā padavalañjaṁ disvā ayaṁ mātugāmassa padavalañjo jāto puttassa
  me sīlaṁ bhinnaṁ bhavissatīti cintento paṇṇasālaṁ pavisitvā phalāphalaṁ
  otāretvā puttaṁ pucchanto paṭhamaṁ gāthamāha
         na te kaṭṭhāni bhinnāni na te udakamābhataṁ
         aggipi te na hāsito kinnu mandova jhāyasīti.
      Tattha aggipi te na hāsitoti aggipi tayā na jalito.
  Mandovāti nippañño andhabālo viya ahosi.
      So pitu kathaṁ sutvā uṭṭhāya pitaraṁ vanditvā gāraveneva
  araññavāsā manussavāsaṁ gamanatthāya pavedento gāthādvayamāha
         na ussahe vane vatthuṁ kassapāmantayāmi taṁ
         dukkho vāso araññasmiṁ raṭṭhaṁ icchāmi gantave.
         Yathā ahaṁ ito gantvā yasmiṁ janapade vasaṁ
         ācāraṁ brahme sikkheyyaṁ taṁ dhammaṁ anusāsa manti.
      Tattha kassapāmantayāmi tanti kassapa āmantayāmi taṁ.
  Gantaveti gantuṁ. Ācāranti yasmiṁ janapade vasāmi tattha vasanto
-------------------------------------------------
[page 176]
  Yathā ācāraṁ janapadacārittaṁ sikkheyyaṁ jāneyyaṁ taṁ dhammaṁ anusāsa
  ovadāhīti vadati.
      Mahāsatto sādhu tāta desacārittaṁ te kathessāmīti vatvā
  gāthādvayamāha
         sace araññaṁ hitvāna vanamūlaphalāni ca
         raṭṭhe rocayase vāsaṁ taṁ dhammaṁ nisāmehi me.
         Visaṁ mā paṭisevittha papātaṁ parivajjaya
         paṅke ca mā visīdittho yatto āsīvise carāti.
      Tattha dhammanti sace raṭṭhavāsaṁ rocayasi tenahi tvaṁ janapadacārittaṁ
  dhammaṁ nisāmehi. Yatto āsīviseti āsīvisassa santike yattapaṭiyatto
  careyyāsi sakkonto āsīvisaṁ parivajjeyyāsīti attho.
      Tāpasakumāro saṅkhittena bhāsitassa atthaṁ ajānanto pucchi
         kiṁnu visaṁ papāto vā paṅko vā brahmacārinaṁ
         kaṁ tvaṁ āsīvisaṁ brūhi taṁ me akkhāhi pucchitoti.
      Itaropissa byākāsi
         āsavo tāta lokasmiṁ surā nāma pavuccati
         manuññā surabhī vaggū madhukhuddarasūpamā
         visaṁ tadāhu ariyā brahmacariyassa nārada.
         Itthiyo tāta lokasmiṁ pamattaṁ pamathenti tā
         haranti yuvino cittaṁ tūlabhaṭṭhaṁva māluto
         papāto esa akkhāto brahmacariyassa nārada.
-------------------------------------------------
[page 177]
         Lābho siloko sakkāro pūjā parakulesu ca
         paṅko esova akkhāto brahmacariyassa nārada.
         Mahantā tāta rājāno āvasanti mahiṁ imaṁ
         mā tādise manussinde mahante tāta nārada.
         Issarānaṁ adhipatīnaṁ na tesaṁ pādato care
         āsīviso so akkhāto brahmacariyassa nārada.
         Bhattattho bhattakāle yaṁ yaṁ gehaṁ upasaṅkame
         yantettha kusalaṁ jaññā tattha ghāsesanaṁ care.
         Pavisitvā parakule pānassa bhojanāya vā
         mitaṁ khāde mitaṁ bhuñje na ca rūpe manaṁ kare.
         Guṭṭhaṁ majjaṁ kirāsañca sabhādhikaraṇāni ca
         ārakā parivajjehi yānīva visamaṁ pathanti.
      Tattha āsavoti pupphāsavādivisaṁ. Tadāhūti taṁ āsavasaṅkhātaṁ
  suraṁ ariyā brahmacariyassa visanti vadanti. Pamattanti muṭṭhassatiṁ.
  Tūlabhaṭṭhaṁ vāti rukkhato bhassetvā patitatūlaṁ viya. Akkhātoti buddhādīhi
  kathito. Silokoti kittivaṇṇo. Sakkāroti añjalīkammādi.
  Pūjāti gandhamālādīhi pūjā. Paṅkoti osīdāpanaṭṭhena paṅkoti
  akkhāto. Mahanteti mahantabhāvappatte. Na tesaṁ pādato
  careti tesaṁ santike na care rājakulupako na siyāti attho.
  Rājāno hi āsīviso viya muhutteneva kujjhitvā anayabyasanaṁ pāpenti.
-------------------------------------------------
[page 178]
  Apica antepurappavesane vuttādīnavavasena attho veditabbo.
  Bhattatthoti bhattena atthiko hutvā. Yantettha kusalanti yante
  upasaṅkamitabbagehesu kusalaṁ anavajjaṁ pañcāgocararahitaṁ jāneyyāsi
  tattha ghāsesanaṁ careyyāsīti attho. Na ca rūpe manaṁ kareti kule
  mattaññū hutvā bhojanaṁ bhuñjantopi tattha itthīrūpe manaṁ mā
  kareyyāsi mā cakkhuṁ ummiletvā itthīrūpe nimittaṁ gaṇheyyāsīti
  vadati. Guṭṭhaṁ majjaṁ kirāsañcāti ayaṁ poṭṭhakesu pāṭho aṭṭhakathāyaṁ
  pana goṭṭhaṁ majjaṁ kirāsañcāti vatvā goṭṭhanti gunnaṁ ṭhitaṭṭhānaṁ.
  Majjanti pānāgāraṁ. Kirāsanti dhuttakerāṭikajananti vuttaṁ.
  Sabhādhikaraṇāni cāti sabhāyo ca hiraññasuvaṇṇānañca nidhiṭṭhānaṁ.
  Ārakāti etāni sabbāni dūrato parivajjeyyāsīti. Yānīvāti
  sappitelayānena gacchanto visamaṁ maggaṁ viya.
      Māṇavo pituno kathentasseva satiṁ paṭilabhitvā tāta alaṁ
  me manussapathenāti āha. Athassa pitā mettādibhāvanaṁ ācikkhi.
  Tassa ovāde ṭhatvā nacirasseva jhānābhiññā nibbattesi. Ubho
  pituputtā aparihīnajjhānā brahmaloke nibbattiṁsu.
      Satthā imaṁ dhammadesanaṁ āharitvā jātakaṁ samodhānesi tadā
  sā kumārikā ayaṁ thūlakumārikā ahosi tāpasakumāro ukkaṇṭhitabhikkhu
  pitā pana ahamevāti.
                 Cullanāradakassapajātakaṁ catutthaṁ.
                 -----------------------
-------------------------------------------------
[page 179]
                       5 Dūtajātakaṁ.
      Dūte te brahme pāhesinti idaṁ satthā jetavane viharanto
  attano paññāpasaṁsanaṁ ārabbha kathesi.
      Dhammasabhāyaṁ bhikkhū satthu guṇakathaṁ samuṭṭhāpesuṁ passathāvuso
  dasabalassa upāyakosallaṁ nandassa kulaputtassa accharāyo dassetvā
  arahattaṁ adāsi cullapanthakassa pilotikaṁ datvā saha paṭisambhidāhi
  arahattaṁ adāsi kammāraputtassa padumaṁ datvā arahattaṁ adāsi
  evaṁ nānāupāyehi satte vinetīti. Satthā āgantvā kāya nuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva tathāgato idaṁ hotīti upāyajānanena
  upāyakusalo pubbepi upāyakusaloyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente janapado
  ahirañño ahosi. So hi janapadaṁ pīḷetvā dhanameva saṅkaḍḍhi.
  Tadā bodhisatto kāsikagāme brāhmaṇakule nibbattitvā vayappatto
  takkasilaṁ gantvā pacchā dhammena bhikkhaṁ caritvā ācariyassa dhanaṁ
  āharissāmīti vatvā sippaṁ paṭṭhapetvā niṭṭhitasippo anuyogaṁ datvā
  ācariya tumhākaṁ ācariyadhanaṁ āharissāmīti āpucchitvā nikkhamma
  janapade caranto dhammena samena pariyesitvā satta nikkhe labhitvā
  ācariyassa dassāmīti gacchanto antarāmagge gaṅgaṁ tarituṁ nāvaṁ
  abhirūhi. Tassa tattha nāvāya parivattamānāya taṁ suvaṇṇaṁ udake
-------------------------------------------------
[page 180]
  Pati. So cintesi dullabhaṁ hiraññaṁ janapade puna ācariyadhane
  pariyesiyamāne papañco bhavissati yannūnāhaṁ gaṅgātīreyeva nīrāhāro
  nisīdeyyaṁ tassa me nisinnabhāvaṁ anupubbena rājā jānissati tato
  amacce pesessati ahaṁ tehi saddhiṁ na mantessāmi tato rājā
  sayaṁ āgamissati iminā upāyena tassa santike ācariyadhanaṁ
  labhissāmīti. So gaṅgātīre uttarisāṭakaṁ pārupitvā yaññasuttaṁ
  bahi ṭhapetvā rajaṭapaṭavaṇṇe vālukātale suvaṇṇapaṭimā viya nisīdi.
  Taṁ nīrāhāraṁ nisinnaṁ disvā mahājano kasmā nisinnosīti pucchati.
  Kassaci na kathesi. Punadivase dvāragāmavāsino tassa tattha
  nisinnabhāvaṁ sutvā āgantvā pucchiṁsu. Tesaṁpi na kathesi. Te
  tassa kilamathaṁ disvā paridevantā pakkamiṁsu. Tatiyadivase nagaravāsino
  āgamiṁsu catutthadivase nagarato issarajanā pañcamīdivase rājapurisā.
  Chaṭṭhadivase rājā amacce pesesi. Tehipi saddhiṁ na kathesi.
  Sattame divase rājā bhayappatto hutvā tassa santikaṁ gantvā
  pucchanto paṭhamaṁ gāthamāha
         dūte te brahme pāhesiṁ gaṅgātīrasmi jhāyato
         tesaṁ puṭṭho na byākāsi dukkhaṁ tuyhaṁ mataṁ nu teti.
      Tattha tuyhaṁ mataṁ nu teti kiṁ nukho brāhmaṇa yaṁ tava dukkhaṁ
  uppannaṁ taṁ tuyhameva mataṁ na aññassa ācikkhitabbanti.
      Taṁ sutvā mahāsatto mahārāja dukkhaṁ nāma harituṁ samatthassevācikkhi-
  tabbaṁ na aññassāti vatvā satta gāthā abhāsi
-------------------------------------------------
[page 181]
         Sace te dukkhaṁ uppajje kāsīnaṁ raṭṭhavaḍḍhana
         mā kho no tassa akkhāhi yo taṁ dukkhaṁ na mocaye.
         Yo tassa dukkhajātassa ekantaṁ api bhāsato
         vippamoceyya dhammena kāmaṁ tassa pavedaye.
         Suvijānaṁ siṅgālānaṁ sakuntānañca vassitaṁ
         manussavassitaṁ rāja dubbijānataraṁ tato.
         Api ce maññatī poso ñātimitto sakhāti vā
         yo pubbe sumano hutvā pacchā sampajjate diso.
                 Yo attano dukkhamanānupuṭṭho
                 pavedaye jantumakālarūpe
                 ānandino tassa bhavanti mittā
                 hitesino tassa dukkhī bhavanti.
                 Kālañca ñatvāna tathāvidhassa
                 medhāvinaṁ ekamanaṁ viditvā
                 akkheyya tippāni parassa dhīro
                 saṇhaṁ giraṁ atthavatiṁ pamuñce.
                 Sace ca jaññā avisayhamattano
                 nāyaṁ nīti mayha sukhāgamāya
                 ekopi tippāni saheyya dhīro
                 saccaṁ hirottappamapekkhamānoti.
      Tattha uppajjeti sace tava uppajjeyya. Mā akkhāhīti
-------------------------------------------------
[page 182]
  Mā kathehi. Dubbijānataraṁ tatoti tiracchānagatavassitatopi dubbijānataraṁ
  tasmā tathato ajānitvā harituṁ asamatthassa attano dukkhaṁ na
  kathetabbamevāti. Api ceti gāthāya kathitattāva. Anānupuṭṭhoti
  punappunaṁ puṭṭho. Pavedayeti katheti. Akālarūpeti akāle.
  Kālanti attano guyhassa kathanakālaṁ. Tathāvidhassāti paṇḍitapurisaṁ
  attanā saddhiṁ ekamanaṁ viditvā tathāvidhassa ācikkheyya. Tippānīti
  dukkhāni. Saceti yadi attano dukkhaṁ avisayhaṁ attano vā
  paresaṁ vā purisakāre sati kiccaṁ jāneyya. Nītīti evaṁ
  lokapaveṇi aṭṭhalokadhammāti attho. Idaṁ vuttaṁ hoti atha
  ayaṁ lokapaveṇi na ca mayhameva sukhāgamāya uppannehi aṭṭhahi
  lokadhammehi mutto nāma natthi evaṁ sante sukhameva paṭṭhentena
  parassa dukkhāropanaṁ nāma ayuttaṁ netaṁ hirottappasampannena kattabbaṁ
  atthi ca me hirottappanti saccaṁ saṁvijjamānaṁ attani hirottappaṁ
  apekkhamānova aññassa anārocetvā ekova tippāni saheyya
  dhīroti.
      Evaṁ mahāsatto sattahi gāthāhi rañño dhammaṁ desetvā
  attano ācariyassa dhanassa pariyesitabhāvaṁ dassento catasso gāthā
  abhāsi
         ahaṁ raṭṭhāni vicaranto nigame rājadhāniyo
         bhikkhamāno mahārāja ācariyassa dhanatthiko.
-------------------------------------------------
[page 183]
         Gahapatī rājapurise mahāsāle ca brāhmaṇe
         alatthaṁ satta nikkhāni suvaṇṇassa janādhipa
         te me naṭṭhā mahārāja tasmā socāmihaṁ bhusaṁ.
         Purisā te mahārāja manasānuvicintitā
         nālaṁ dukkhā pamocetuṁ tasmā tesaṁ na byāhariṁ.
         Tvañca mesi mahārāja manasānuvicintito
         alaṁ dukkhā pamocetuṁ tasmā tuyhaṁ pavedayinti.
      Tattha bhikkhamānoti ete gahapatiādayo yācamāno. Te meti
  te satta nikkhā mama gaṅgātarantassa naṭṭhā gaṅgāya patitā.
  Purisā teti mahārāja tava dūtapurisā. Manasānuvicintitāti nālaṁ
  ime maṁ dukkhā mocetunti mayā ñātā. Tasmāti tena kāraṇena
  tesaṁ attano dukkhaṁ nācikkhiṁ. Pavedayinti kathesiṁ.
      Rājā tassa dhammakathaṁ sutvā mā cintayi brāhmaṇa ahaṁ
  te ācariyadhanaṁ dassāmīti dviguṇaṁ dhanaṁ adāsi.
      Tamatthaṁ pakāsento satthā osānagāthamāha
         tassādāsi pasannacitto kāsīnaṁ raṭṭhavaḍḍhano
         jātarūpamaye nikkhe suvaṇṇassa catuddasāti
      tattha jātarūpamayeti te suvaṇṇassa cuddasa nikkhe jātarūpamaye
  yeva adāsi na ca yassa vā tassa vā suvaṇṇassāti attho.
      Mahāsatto rañño ovādaṁ datvā ācariyassa dhanaṁ datvā
  dānādīni puññāni katvā rājāpi tassovāde ṭhito dhammena rajjaṁ
-------------------------------------------------
[page 184]
  Kāretvā ubhopi yathākammaṁ gatā.
      Satthā imaṁ dhammadesanaṁ āharitvā na bhikkhave idāneva pubbepi
  tathāgato upāyakusaloyevāti vatvā jātakaṁ samodhānesi tadā
  rājā ānando ahosi ācariyo sārīputto māṇavo pana
  ahamevāti.
                      Dūtajātakaṁ pañcamaṁ.
                      -------------
                      6 Kāliṅgajātakaṁ.
      Rājā kāliṅgo cakkavattīti idaṁ satthā jetavane viharanto
  ānandattherena kataṁ mahābodhipūjaṁ ārabbha kathesi.
      Veneyyasaṅgahatthāya hi tathāgate janapadacārikaṁ pakkante
  sāvatthivāsino gandhamālādihatthā jetavanaṁ gantvā aññaṁ pūjanīyaṭṭhānaṁ
  alabhitvā gandhakuṭidvāre pātetvā gacchanti tena uḷārapāmojjā
  honti. Taṁ kāraṇaṁ ñatvā anāthapiṇḍiko tathāgatassa jetavanaṁ
  āgatakāle ānandattherassa santikaṁ gantvā bhante ayaṁ vihāro
  tathāgate cārikaṁ pakkante nippaccayo hoti manussānaṁ gandhamālādīhi
  pūjanīyaṭṭhānaṁ na hoti sādhu bhante tathāgatassa imamatthaṁ ārocetvā
  ekassa pūjanīyaṭṭhānassa sakkuṇeyyabhāvaṁ jānāthāti. So sādhūti
  sampaṭicchitvā tathāgataṁ pucchi kati nukho bhante cetiyānīti. Tīṇi
  ānandāti. Katamāni tīṇīti. Sārīrikaṁ pāribhogikaṁ uddisikanti.
-------------------------------------------------
[page 185]
  Sakkā pana bhante tumhesu carantesuyeva cetiyaṁ kātunti. Ānanda
  sārīrikaṁ na sakkā kātuṁ tamhi buddhānaṁ parinibbutakāle hoti
  uddisikamavatthukaṁ mamāyanamattameva hoti buddhehi paribhutto mahābodhi
  buddhesu dharantesupi parinibbutesupi cetiyamevāti. Bhante tumhesu
  pakkantesu jetavanamahāvihāro appaṭisaraṇo hoti manussā pūjanīyaṭṭhānaṁ
  na labhanti mahābodhito bījaṁ āharitvā jetavanadvāre ropessāmi
  bhanteti āha. Sādhu ānanda ropehi evaṁ sante jetavane mama
  nibaddhavāso viya bhavissatīti. Thero kosalanarindassa anāthapiṇḍikassa
  visākhādīnañca ārocetvā jetavanadvāre bodhiropanaṭṭhāne āvāṭaṁ
  khaṇāpetvā mahāmoggallānattheraṁ āha bhante ahaṁ jetavanadvāre
  bodhiṁ ropessāmi mahābodhito me bodhipakkaṁ āharathāti. Thero
  sādhūti sampaṭicchitvā ākāsena bodhimaṇḍaṁ gantvā vaṇḍā
  parigalantaṁ pakkaṁ bhūmiṁ appattameva cīvarena sampaṭicchitvā ādāya
  āharitvā ānandattherassa adāsi. Ānandatthero ajja kira
  bodhiṁ ropessāmāti kosalarājādīnaṁ ārocesi. Rājā
  sāyaṇhasamaye mahantena parivārena sabbūpakaraṇāni gāhāpetvā
  āgami. Tathā anāthapiṇḍiko ca visākhā ca añño ca saddho
  jano. Thero mahābodhiropanaṭṭhāne mahantaṁ suvaṇṇakaṭāhaṁ ṭhapetvā
  heṭṭhā chiddaṁ kāretvā idaṁ bodhipakkaṁ ropehi mahārājāti raññova
  adāsi. So cintesi rajjaṁ nāma na sabbakālaṁ amhākaṁ
-------------------------------------------------
[page 186]
  Tiṭṭhati idaṁ mayā anāthapiṇḍikena ropāpetuṁ vaṭṭatīti. So taṁ
  bodhipakkaṁ mahāseṭṭhissa hatthe ṭhapesi. Anāthapiṇḍiko gandhakalalaṁ
  viyūhitvā tattha pātesi. Tasmiṁ tassa hatthato muttamatteyeva
  sabbesaṁ passantānañca naṅgalasīsappamāṇo bodhikhandho paññāsahatthubbedho
  uṭṭhahi. Catūsu disāsu uddhañcāti pañca mahāsākhā paṇṇāsahatthāva
  nikkhamiṁsu. Iti so taṁkhaṇaññeva vanappatijeṭṭhako hutvā aṭṭhāsi.
  Rājā aṭṭhasatamatte suvaṇṇarajaṭaghaṭe gandhodakena pūretvā
  nīluppalahatthakādipaṭimaṇḍite mahābodhiṁ parikkhipitvā puṇṇaghaṭapantiyo
  nāma ṭhapāpesi sattaratanamayaṁ vedikaṁ kāresi suvaṇṇamissakaṁ vālukaṁ
  okiri pākāraparikkhepaṁ kāresi sattaratanamayadvārakoṭṭhakaṁ kāresi.
  Sakkāro mahā ahosi. Thero tathāgataṁ upasaṅkamitvā bhante tumhehi
  mahābodhimūle samāpannasamāpattiṁ mayā ropitabodhimūle nisīditvā
  mahājanassa hitatthāya samāpajjathāti āha. Ānanda kiṁ kathesi mayi
  mahābodhimaṇḍe samāpannasamāpattiṁ samāpajjitvā nisinne añño
  padeso dhāretuṁ na sakkotīti. Bhante mahājanassa hitatthāya
  imassa bhūmippadesassa dhūraniyāmena samāpattisukhena taṁ bodhimūlaṁ
  paribhuñjathāti. Satthā ekarattiṁ samāpattisukhena taṁ paribhuñji. Thero
  kosalarājādīnaṁ kathetvā bodhimahaṁ nāma kāresi. Sopi kho bodhi
  ānandattherena ropitattā ānandabodhiyevāti paññāyittha. Tadā
  dhammasabhāyaṁ kathaṁ samuṭṭhāpesuṁ āyasmā ānando dharanteyeva
-------------------------------------------------
[page 187]
  Tathāgate bodhiṁ ropāpetvā mahāpūjaṁ karoti aho mahāguṇo
  theroti. Satthā āgantvā kāya nuttha bhikkhave etarahi kathāya
  sannisinnāti pucchitvā imāya nāmāti vutte na bhikkhave idāneva
  pubbepi ānando saparivāresu catūsu mahādīpesu manusse gahetvā
  bahugandhamāle āharāpetvā mahābodhimaṇḍe bodhimahaṁ kāresiyevāti
  vatvā atītaṁ āhari
      atīte kāliṅgaraṭṭhe dantapuranagare kāliṅgo nāma rājā rajjaṁ
  kāresi. Tassa mahākāliṅgo cullakāliṅgoti dve puttā ahesuṁ.
  Tesu nemittakā jeṭṭhaputtaṁ pitu accayena rajjaṁ kāressatīti byākariṁsu.
  Kaniṭṭhaṁ pana ayaṁ isipabbajjaṁ pabbajitvā bhikkhāya carissati putto
  panassa cakkavatti bhavissatīti byākariṁsu. Aparabhāge jeṭṭhaputto pitu
  accayena rājā ahosi. Kaniṭṭho pana uparājā. So putto kira
  me cakkavatti bhavissatīti puttaṁ nissāya mānamakāsi. Rājā asahanto
  cullakāliṅgaṁ gaṇhāti ekaṁ atthacarakaṁ āṇāpesi. So gantvā
  kumāra rājā taṁ gaṇhāpetukāmo tava jīvitaṁ rakkhāti āha. So
  attano lañcamuddikañca sukhumakambalañca khaggañcāti imāni tīṇi
  atthacarakassa amaccassa dassetvā imāya saññāya mama puttassa
  rajjaṁ dadeyyāthāti vatvā araññaṁ pavisitvā ramaṇīye bhūmibhāge
  assamaṁ katvā isipabbajjaṁ pabbajitvā nadītīre vāsaṁ kappesi.
  Maddaraṭṭhepi sāgalanagare maddarañño aggamahesī dhītaraṁ vijāyi.
-------------------------------------------------
[page 188]
  Taṁ nemittakā ayaṁ bhikkhaṁ caritvā jīvissati putto panassā cakkavatti
  bhavissatīti byākariṁsu. Jambūdīparājāno taṁ pavuttiṁ sutvā
  ekappahāreneva āgantvā nagaraṁ rundhiṁsu. Maddarājā cintesi
  sacāhaṁ imaṁ ekassa dassāmi sesarājāno kujjhissanti mama dhītaraṁ
  rakkhissāmīti dhītarañca bhariyañca gahetvā aññātakavesena palāyitvā
  araññaṁ pavisitvā kāliṅgakumārassa assamapadato uparibhāge assamaṁ
  katvā pabbajitvā uñchācariyāya jīvitaṁ kappento tattha paṭivasati.
  Mātāpitaro dhītaraṁ rakkhissāmāti taṁ assamapade katvā phalāphalatthāya
  gacchanti. Sā tesaṁ gatakāle nānāpupphāni gahetvā pupphacumbitakaṁ
  katvā gaṅgātīre ṭhapesi. Sopāṇapantī viya jāto. Eko
  supupphito ambarukkho atthi. Taṁ abhiruyhitvā kīḷitvā pupphacumbitakaṁ
  khipati. Taṁ ekadivasaṁ gaṅgāyaṁ nhāyantassa kāliṅgakumārassa sīse
  laggi. So oloketvā idaṁ ekāya itthiyā kataṁ no ca
  kho mahallikāya kataṁ taruṇakumārikāya kataṁ vimaṁsissāmi tāva
  nanti kilesavasena uparigaṅgaṁ gantvā tassā ambarukkhe
  nisīditvā madhurena sarena gāyantiyā saddaṁ sutvā rukkhamūlaṁ gantvā
  taṁ disvā bhadde kānāma tvanti āha. Mānusīhamasmi sāmīti.
  Tenahi otarāhīti. Na sakkā sāmi ahaṁ khattiyāti. Bhadde
  ahaṁ khattiyova otarāhīti. Sāmi na vacanamatteneva khattiyo hoti
  yadi khattiyo khattiyamāyaṁ kathethāti. Te ubhopi aññamaññaṁ
  khattiyamāyaṁ kathayiṁsu. Tesaṁ piyasaṁvāsavasena vasantānaṁ rājadhītā gabbhaṁ
-------------------------------------------------
[page 189]
  Labhitvā dasamāsaccayena dhaññapuññalakkhaṇasampannaṁ puttaṁ vijāyi.
  Kāliṅgotissa nāmaṁ akaṁsu. So vayappatto pitu ceva ayyakassa
  ca santike sabbasippānaṁ nipphattiṁ pāpuṇi. Athassa pitā
  nakkhattayogavasena bhātu matabhāvaṁ ñatvā tāta mā tvaṁ araññe
  vasa peteyyo mahākāliṅgo kālakato tvaṁ dantapuraṁ gantvā
  kulasantakaṁ rajjaṁ gaṇhāhīti vatvā attanā ānītaṁ muddikañca
  kambalañca khaggañca datvā tāta dantapuranagare asukavīthiyaṁ amhākaṁ
  atthacarako amacco atthi tassa gehe sayanamajjhe otaritvā
  imāni tīṇi ratanāni tassa dassetvā mama puttabhāvaṁ ācikkha so
  taṁ rajje patiṭṭhapessatīti uyyojesi. So mātāpitaro ca ayyake
  ca vanditvā puññamahiddhiyā ākāsena āgantvā amaccassa
  sayanapiṭṭheyeva otaritvā kosi tvanti puṭṭho cullakāliṅgassa
  puttomhīti ācikkhitvā tāni ratanāni dassesi. Amacco
  rājaparisāya ārocesi. Amaccā nagaraṁ alaṅkārāpetvā tassa
  chattaṁ ussāpayiṁsu. Athassa kāliṅgassa bhāradvājonāma purohito
  tassa cakkavattivattāni ācikkhi. So taṁ vattaṁ pūresi.
  Athassa paṇṇarasuposathadivase cakkadahato cakkaratanaṁ uposathakulato
  hatthiratanaṁ valāhakāssarājakulato assaratanaṁ vepullapabbatato maṇiratanaṁ
  āgami itthīgahapatiparināyakaratanāni pātubhaviṁsu. So cakkavāḷagabbhe
  rajjaṁ gaṇhitvā ekadivasaṁ chattiṁsayojanāya senāya parivuto
  sabbasetaṁ kelāsakūṭapaṭibhāgaṁ hatthiṁ abhiruyha mahantena sirivilāsena
-------------------------------------------------
[page 190]
  Mātāpitūnaṁ santikaṁ pāyāsi. Athassa sabbabuddhānaṁ jayamaṇḍalassa
  paṭhavinābhibhūtassa mahābodhimaṇḍalassa uparibhāgena nāgo gantuṁ
  nāsakkhi. Rājā punappunaṁ codesi. So nāsakkhiyeva.
      Tamatthaṁ pakāsento satthā paṭhamaṁ gāthamāha
         rājā kāliṅgo cakkavatti dhammena paṭhavimanusāsi
         agamāsi bodhisamīpaṁ nāgena mahānubhāvenāti.
      Athassa rañño purohito raññā saddhiṁ gacchanto ākāsena
  āvaraṇaṁ nāma natthi kiṁ nukho rājā hatthiṁ pesetuṁ na sakkoti
  vimaṁsissāmīti ākāsato oruyha sabbabuddhānaṁ jayapallaṅkaṁ
  paṭhavinābhimaṇḍalabhūtaṁ bhūmibhāgaṁ passi. Tadā kira tattha aṭṭhakarīsamatte
  ṭhāne sasakamassumattaṁpi tiṇaṁ nāma natthi rajaṭapaṭavaṇṇā vālukā
  vippakiṇṇā hoti. Samantā tiṇalatāvanappatayo bodhimaṇḍaṁ
  padakkhiṇaṁ katvā āvattitvā bodhimaṇḍābhimukhāva aṭṭhaṁsu. Brāhmaṇo
  bhūmibhāgaṁ oloketvā idaṁ hi sabbabuddhānaṁ sabbakilesavidhaṁsanaṭṭhānaṁ
  imassa uparibhāgena sakkādīhipi na sakkā gantunti cintetvā
  kāliṅgarañño santikaṁ gantvā bodhimaṇḍassa vaṇṇaṁ kathetvā rājānaṁ
  otarāti āha.
      Tamatthaṁ pakāsento satthā imā gāthā āha
        kāliṅgo bhāradvājo rājānaṁ kāliṅgasamaṇakolaññaṁ
        cakkavattayato pariggahetvā pañjalī idamavoca
-------------------------------------------------
[page 191]
        Paccoroha mahārāja bhūmibhāgoyaṁ samaṇugīto
        idha anadhivarā buddhā abhisambuddhā virocanti.
        Padakkhiṇato āvaṭṭā tiṇalatā asmiṁ bhūmibhāgasmiṁ
        paṭhaviyā ayaṁ maṇḍo iti no sutaṁ mahārāja.
        Sāgarapariyantāya sabbabhūtadharaṇiyā
        paṭhaviyā ayaṁ maṇḍo orohitvā namo karohi.
        Ye te bhavanti nāgā abhijātāva kuñjarā
        ettāvatā padesaṁ taṁ te nāgā nevamupayanti.
        Abhijāto nāgo kāmaṁ pesehi kuñjaraṁ dantiṁ
        ettāvatā padesā ca na sakkā nāgena upagantuṁ.
        Taṁ sutvā kāliṅgo rājā veyyañjanikavaco nisāmetvā
        sampesesi nāgaṁ uyyāma mayaṁ yathā idaṁ vacanaṁ.
        Sampesito ca raññā nāgo koñcova abhinaditvāna
        paṭisakkitvā nisīdi garubhāraṁ asahamānoti.
      Tattha samaṇakolaññanti tāpasānaṁ puttaṁ. Cakkavattayatoti
  cakkavattayamānaṁ cakkavattinti attho. Pariggahetvāti bhūmibhāgaṁ
  vimaṁsitvā. Samaṇugītoti sabbabuddhehi vaṇṇito. Anadhivarāti
  atulyā appameyyā. Virocantīti vihatasabbakilesandhakārā
  taruṇasuriyo viya idha nisinnā virocanti. Tiṇalatāti tiṇāni ca
  latāni ca. Maṇḍoti catunahutādhikadviyojanasatasahassabahalāya paṭhaviyā
  maṇḍo sāro nābhibhūto acalaṭṭhānaṁ kappe saṇṭhahante paṭhamaṁ saṇṭhahati
-------------------------------------------------
[page 192]
  Vinassante pacchā vinassati. Iti no sutanti evaṁ amhehi
  lakkhaṇamantavasena sutaṁ. Orohitvāti ākāsā otaritvā imassa
  sabbabuddhānaṁ kilesavidhaṁsanaṭṭhānassa namakāraṁ karohi pūjāsakkāramanuvadhehi.
  Ye teti ye te cakkavattirañño hatthiratanasaṅkhātā uposathakule
  nibbattanāgā. Ettāvatāti sabbepi te ettakaṁ padesaṁ nevamupayanti
  codiyamānāpi na upagacchantiyeva. Abhijātoti gocariyādīni aṭṭha
  hatthikulāni abhibhavitvā atikkamitvā uposathakule jāto. Kuñjaranti
  uttamaṁ. Ettāvatāti ettako padeso sakkā etena nāgena
  upagantuṁ ito uttariṁ na sakkā abhikaṅkhanto vajiraṅkusena saññaṁ
  datvā pesehīti. Veyyañjanikavaco nisāmetvāti bhikkhave so rājā
  tassa lakkhaṇapāṭhakassa veyyañjanikassa kāliṅgabhāradvājassa vaco
  nisāmetvā upadhāretvā jānissāma mayaṁ yathā imassa vacanaṁ yadi vā
  saccaṁ yadi vā alikanti vimaṁsanto nāgaṁ pesetīti attho. Koñcova
  abhinaditvānāti bhikkhave so nāgo tena raññā vajiraṅkusena codetvā
  pesito koñcasakuṇo viya naditvā paṭisakkitvā soṇḍaṁ ukkhipitvā
  gīvaṁ unnāmetvā garubhāraṁ vahituṁ asakkonto viya ākāseyeva
  nisīdi.
      So tena punappunaṁ vijjhiyamāno vedanaṁ sahituṁ asakkonto
  kālamakāsi. Rājā panassa matabhāvaṁ ajānanto tathā nisinnova
  ahosi. Kāliṅgabhāradvājo mahārāja tava nāgo niruddho aññaṁ
  hatthiṁ saṅkamāti avoca.
-------------------------------------------------
[page 193]
      Tamatthaṁ pakāsento satthā dasamaṁ gāthamāha
               kāliṅgo bhāradvājo nāgaṁ khīṇāyukaṁ viditvāna
               rājānaṁ kāliṅgaṁ taramāno ajjhabhāsittha
               aññaṁ saṅkama nāgaṁ nāgo khīṇāyuko mahārājāti.
      Tattha nāgo khīṇāyukoti nāgo te jīvitakkhayaṁ patto yaṁkiñci
  karontena na hi sakkā piṭṭhe nisinnena bodhimaṇḍamatthakena gantuṁ
  aññaṁ nāgaṁ saṅkamāti.
      Rañño puññiddhibalena añño nāgo uposathakulato āgantvā
  piṭṭhiṁ upanāmesi. Rājā tassa piṭṭhiyaṁ opanisīdi. Tasmiṁ khaṇe
  matahatthī bhūmiyaṁ pati.
      Tamatthaṁ pakāsento satthā itaragāthamāha
               taṁ sutvā kāliṅgo taramāno
               saṅkami nāgaṁ saṅkanteva raññe
               nāgo tattheva pati bhūmyā
               veyyañjanikavaco yathā tathā ahu nāgoti.
      Atha rājā ākāsā oruyha bodhimaṇḍaṁ oloketvā pāṭihāriyaṁ
  disvā bhāradvājassa thutiṁ karonto āha
               kāliṅgabhāradvājaṁ kāliṅgo brāhmaṇaṁ idamavoca
               tavamevāsi sambuddho sabbaññū sabbadassāvīti.
      Brāhmaṇo taṁ anadhivāsento attānaṁ nīce ṭhāne ṭhapetvā
  buddheyeva upasaṅkamitvā vaṇṇesi.
-------------------------------------------------
[page 194]
  Tamatthaṁ pakāsento satthā imā gāthā abhāsi
        taṁ anadhivāsento kāliṅgo brāhmaṇo idamavoca
        veyyañjanikā hi mayaṁ buddhā sabbaññuno mahārāja.
        Sabbaññū sabbavidū ca buddhā lakkhaṇena jānanti
        āgamabalasā hi mayaṁ buddhā sabbaṁ pajānantīti.
      Tattha veyyañjanikāti mahārāja mayaṁ byañjanaṁ disvā byākaraṇasamatthā
  sugatabuddhānāma mahārāja buddhā pana sabbaññū sabbavidū buddhā hi
  atītādibhedaṁ sabbaṁ jānanticeva vidiyanti ca sabbaññutañāṇena te sabbaṁ
  jānanti lakkhaṇena mayaṁ pana āgamabalasā attano sippabaleneva
  jānāma tañca ekadesameva buddhā pana sabbaṁ pajānantīti.
      Rājā buddhaguṇe sutvā somanassappatto hutvā sakalacakkavāḷa-
  vāsikehi bahuṁ gandhamālaṁ āharāpetvā mahābodhimaṇḍe sattāhaṁ
  bodhipūjaṁ kāresi.
      Tamatthaṁ pakāsento imaṁ gāthādvayamāha
        mahāyitvāna sambodhiṁ nānāturiyehi vijjamānehi
        mālāvilepanaṁ abhiharitvā pākāraparikkhepaṁ kāresi
        atha rājā pāyāsi.
        Saṭṭhivāhasahassāni pupphāni sannipātayi
        pūjesi rājā kāliṅgo bodhimaṇḍamanuttaranti.
      Tattha pāyāsīti mātāpitūnaṁ santikaṁ agamāsi so
-------------------------------------------------
[page 195]
  Mahābodhimaṇḍe aṭṭhārasahatthaṁ suvaṇṇathambhaṁ ussāpesi tassa sattaratanamayaṁ
  vedikaṁ kārāpesi ratanamissakavālikaṁ okiritvā pākāraparikkhepaṁ
  kāresi sattaratanamayaṁ dvārakoṭṭhakaṁ kāresi devasikaṁ pupphāni
  saṭṭhivāhasahassāni pātayi evaṁ bodhimaṇḍaṁ pūjesi. Pāliyaṁ pana
  saṭṭhivāhasahassānaṁ pupphānanti ettakamevāgataṁ.
      Evaṁ mahābodhipūjaṁ katvā gantvā mātāpitaro ādāya dantapūrameva
  āgantvā dānādīni puññāni katvā tāvatiṁsabhavane nibbatti.
      Satthā imaṁ dhammadesanaṁ āharitvā na bhikkhave idāneva
  pubbepi ānando bodhipūjaṁ akāsiyevāti vatvā jātakaṁ samodhānesi
  tadā kāliṅgo ānando ahosi kāliṅgabhāradvājo pana ahamevāti.
                     Kāliṅgajātakaṁ chaṭṭhaṁ.
                       -----------
                      7. Akittijātakaṁ.
      Akittiṁ disvāna sammantanti idaṁ satthā jetavane viharanto
  ekaṁ sāvatthīvāsikaṁ dānapatiupāsakaṁ ārabbha kathesi.
      So kira satthāraṁ nimantetvā sattāhaṁ buddhappamukhassa bhikkhusaṅghassa
  mahādānaṁ datvā pariyosānadivase ariyasaṅghassa sabbaparikkhāre
  adāsi. Atha satthā parisamajjheyeva ṭhito anumodanaṁ karonto
  upāsaka mahā te pariccāgo atidukkaraṁ tayā kataṁ ayaṁ hi
  dānavaṁsonāma porāṇakapaṇḍitānaṁ vaṁso dānaṁnāma gīhināpi
-------------------------------------------------
[page 196]
  Pabbajitenāpi dātabbameva porāṇakapaṇḍitā pabbajitvā pana araññe
  vasantā aloṇaniddhūpanaṁ udakamattasitakārapaṇṇañca khādantāpi
  sampattayācakānaṁ datvā sayaṁ pītisukhena yāpesunti vatvā bhante
  idaṁ tāva sabbaparikkhāradānaṁ mahājanassa pākaṭaṁ tumhehi vuttaṁ
  apākaṭaṁ taṁ no kathethāti tena yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  asītikoṭivibhavassa brāhmaṇassa mahāsālakule nibbatti. Akittītissa
  nāmaṁ kariṁsu. Tassa padasā gamanakāle bhaginiṁpi vijāyi. Yasavatītissā
  nāmaṁ kariṁsu. Mahāsatto soḷasavassakāle takkasilaṁ gantvā
  sabbasippāni uggaṇhitvā paccāgamāsi. Athassa mātāpitaro
  kālamakaṁsu. So tesaṁ petakiccāni kāretvā dhanavilokanaṁ karonto
  asukonāma ettakaṁ dhanaṁ saṇṭhāpetvā atīto asuko ettakanti
  vacanaṁ sutvā saṁviggamānaso hutvā idaṁ pana me paññāyati na dhanassa
  saṁhārakā sabbe imaṁ dhanaṁ pahāyeva gatā ahaṁ na taṁ ādāya gamissāmīti
  bhaginiṁ pakkosāpetvā tvaṁ imaṁ dhanaṁ paṭipajjāhīti āha. Tumhākaṁ
  pana ko ajjhāsayoti. Pabbajitukāmomhīti. Bhātika ahaṁ tumhehi
  chaḍḍitakhelaṁ sirasā na sampaṭicchissāmi na me iminā attho ahampi
  pabbajissāmīti. So rājānaṁ āpucchitvā bheriñcārāpetvā
  dhanena atthikā akittipaṇḍitassa gehaṁ gacchantūti so sattāhaṁ
  mahādānaṁ pavattetvā dhane akhīyamāne cintesi mayhaṁ
  āyusaṅkhārā khīyanti kiṁ me dhanakhīṇāya atthikā gaṇhissantīti
-------------------------------------------------
[page 197]
  Nivesanadvāraṁ vivaritvā dinnaññeva harantūti sahiraññasuvaṇṇaṁ gehaṁ
  pahāya ñātimaṇḍalassa paridevantassa bhaginiṁ gahetvā bārāṇasito
  nikkhami. Yena dvārena nikkhami taṁ akittidvāraṁnāma jātaṁ.
  Yena titthena nadiṁ otiṇṇo tampi akittititthaṁnāma jātaṁ. So
  dve tīṇi yojanāni gantvā ramaṇīye ṭhāne paṇṇasālaṁ katvā
  bhaginiyā saddhiṁ pabbaji. Tassa pabbajitakālato paṭṭhāya bahū
  gāmanigamarājadhānivāsino pabbajiṁsu mahāparivāro ahosi
  mahālābhasakkāro nibbatti buddhuppādo viya pavatti. Atha mahāsatto
  ayaṁ lābhasakkāro atimahā parivāropi me mahanto mayā ekakeneva
  viharituṁ vaṭṭatīti cintetvā avelāya antamaso bhaginiṁpi ajānāpetvā
  ekakova nikkhamitvā anupubbena damiḷaraṭṭhaṁ patvā kācirapaṭṭanasamīpe
  uyyāne viharanto jhānābhiññā nibbattesi. Tatrāpissa
  mahālābhasakkāro uppajji. So taṁ jigucchanto chaḍḍetvā
  ākāsena gantvā nāgadīpasamīpe kāradīpaṁ otari. Tadā kāradīpo
  ahidīponāma ahosi. So tattha mahantaṁ kārarukkhaṁ upanissāya paṇṇasālaṁ
  māpetvā vāsaṁ kappesi. Tassa tattha vasanabhāvaṁ na koci jānāti.
  Athassa bhagini bhātaraṁ gavesamānā anupubbena damiḷaraṭṭhaṁ patvā taṁ
  adisvā tena vasitaṭṭhāneyeva vasi jhānampana nibbattetuṁ nāsakkhi.
  Mahāsatto appicchatāya katthaci agantvā tassa kārarukkhassa phalakāle
  phalāni khādati pattakāle pattāni udakasinnāni khādati. Tassa
  sīlatejena sakkassa paṇḍukambalasilāsanaṁ uṇhākāraṁ dassesi.
-------------------------------------------------
[page 198]
  Sakko ko nukho maṁ ṭhānā cāvetukāmoti āvajjento akittipaṇḍitaṁ
  disvā kimatthaṁ nukho esa tāpaso sīlaṁ rakkhati sakkattaṁ paṭṭheti udāhu
  aññaṁ vīmaṁsissāmi nanti ayaṁ hi dukkhena jīvitaṁ kappesi udakasinnamattāni
  kārapattāni khādati sace sakkattaṁ paṭṭheti attano sinnapattāni
  mayhaṁ dassati no ce na dassatīti brāhmaṇavaṇṇena tassa santikaṁ
  āgami. Bodhisatto kārapattāni sedetvā otāretvā sītalabhūtāni
  khādissāmīti paṇṇasāladvāre nisīdi. Athassa purato sakko bhikkhāya
  aṭṭhāsi. Mahāsatto taṁ disvā somanassappatto hutvā lābhā vata
  me yācakaṁ passāmi ajja mama manorathaṁ matthakaṁ pāpetvā dānaṁ
  dassāmīti pakkabhājaneneva ādāya gantvā idaṁ me dānaṁ sabbaññutañāṇassa
  paccayo hotūti attano asesetvāva tassa bhikkhābhājane pakkhipi.
  Brāhmaṇo taṁ gahetvā thokaṁ gantvā antaradhāyi. Mahāsattopi tassa
  datvā puna apacitvā pītisukheneva vītināmetvā punadivase pacitvā
  tattheva paṇṇasāladvāre nisīdi. Sakko puna brāhmaṇavesena āgami.
  Punapi tassa datvā mahāsatto tatheva vītināmesi. Tatiyadivasepi
  tatheva datvā aho me lābhā kārapattāni nissāya mahantaṁ
  puññaṁ pasutanti somanassappatto tayo divase anāhāratāya dubbalopi
  samāno majjhantikasamaye paṇṇasālato nikkhamitvā dānaṁ āvajjento
  paṇṇasāladvāre nisīdi. Sakko cintesi ayaṁ brāhmaṇo tayo
  divase nirāhāro hutvā evaṁ dubbalopi hutvā dānaṁ dento
-------------------------------------------------
[page 199]
  Tuṭṭhacitto deti cittassa aññathattaṁpi natthi ahaṁ imaṁ idaṁ
  nāma paṭṭhetvā dānaṁ detīti na jānāmi pucchitvā ajjhāsayamassa
  jānissāmīti. So majjhantike āgantvā mahāsattassa purato
  ṭhatvā ambho tāpasa evarūpe uṇhavāte paharante evarūpe
  loṇajalaparikkhitte araññe kimatthaṁ tapokammaṁ karosīti pucchi.
      Tamatthaṁ pakāsento satthā paṭhamaṁ gāthamāha
        akittiṁ disvāna sammantaṁ sakko bhūtapati bravi
        kiṁ paṭṭhayaṁ mahābrahme eko sammasi ghammanīti.
      Tattha kiṁ paṭṭhayanti kiṁ manussasampattiṁ paṭṭhento udāhu
  saggasampattiādīnaṁ aññataranti.
      Taṁ sutvā mahāsatto sakkabhāvañcassa ñatvā nāhaṁ etā
  sampattiyo paṭṭhemi sabbaññutaṁ pana paṭṭhento tapokammaṁ karomīti
  pakāsetuṁ dutiyaṁ gāthamāha
        dukkho punabbhavo sakka sarīrassa ca bhedanaṁ
        sammohamaraṇaṁ dukkhaṁ tasmā sammāmi vāsavāti.
      Tattha tasmāti yasmā punappunaṁ khandhānaṁ bhedanaṁ sammohamaraṇañca
  dukkhaṁ tasmā yatthetāni natthi taṁ nibbānaṁ paṭṭhento idha
  sammāmīti evaṁ attano nibbānajjhāsayataṁ dīpeti.
      Taṁ sutvā sakko tuṭṭhamānaso sabbabhavesu kirāyaṁ ukkaṇṭhito
  nibbānatthāya araññe viharati varamassa dassāmīti varena nimantento
  tatiyaṁ gāthamāha
-------------------------------------------------
[page 200]
          Etasmiṁ te sulapite paṭirūpe subhāsite
          varaṁ kassapa te dammi yaṁkiñci manasicchasī ti.
      Tattha yaṁkiñci manasicchasīti yaṁkiñci manasā icchasi taṁ dammi
  varaṁ gaṇhāhīti.
      Mahāsatto varaṁ gaṇhanto catutthaṁ gāthamāha
          varañce me ado sakka sabbabhūtānamissara
          yena putte ca dāre ca dhanadhaññaṁ piyāni ca
          laddhā na anutappenti so lobho na mayī vaseti.
      Tattha varañce me adoti sace mayhaṁ varaṁ desi. Piyāni
  cāti aññāni ca yāni piyabhaṇḍāni. Na anutappentīti punappunaṁ
  puttādayo paṭṭhentiyeva na tittiṁ gacchanti. Na mayī vaseti mayi
  māvasatu mā uppajjatu.
      Athassa sakko tusitvā uttarimpi varaṁ dento mahāsatto
  ca varaṁ gaṇhanto imā gāthā abhāsiṁsu
          etasmiṁ te sulapite paṭirūpe subhāsite
          varaṁ kassapa te dammi yaṁkiñci manasicchasi.
          Varañce me ado sakka sabbabhūtānamissara
          khettaṁ vatthuṁ hiraññañca gavāssaṁ dāsaporisaṁ
          yena jātena khīyanti so doso na mayī vase.
          Etasmiṁ te sulapite paṭirūpe subhāsite
          varaṁ kassapa te dammi yaṁkiñci manasicchasi.
-------------------------------------------------
[page 201]
         Varañce me ado sakka sabbabhūtānamissara
         bālaṁ na passe na suṇe na ca bālena saṁvase
         bālenallāpasallāpaṁ na kare na ca rocaye.
         Kinnu te akaraṁ bālo vada kassapa kāraṇaṁ
         kena kassapa bālassa dassanaṁ nābhikaṅkhasi.
         Anayaṁ nayati dummedho adhurāyaṁ niyuñjati
         dunnayo seyyaso hoti sammā vuttopi kuppati
         vinayaṁ so na jānāti sādhu tassa adassanaṁ.
         Etasmiṁ te sulapite paṭirūpe subhāsite
         varaṁ kassapa te dammi yaṁkiñca manasicchasi.
         Varañce me ado sakka sabbabhūtānamissara
         dhīraṁ passe suṇe dhīraṁ dhīrena saha saṁvase
         dhīrenallāpasallāpaṁ taṁ kare tañca rocaye.
         Kinnu te akaraṁ dhīro vada kassapa kāraṇaṁ
         kena kassapa dhīrassa dassanaṁ abhikaṅkhasi.
         Nayaṁ nayati medhāvī adhurāyaṁ na yuñjati
         sunayo seyyaso hoti sammā vutto na kuppati
         vinayaṁ so pajānāti sādhu tena samāgamo.
         Etasmiṁ te sulapite paṭirūpe subhāsite
         varaṁ kassapa te dammi yaṁkiñci manasicchasi.
-------------------------------------------------
[page 202]
         Varañce me ado sakka sabbabhūtānamissara
         tato ratyā vivasane suriyassuggamanaṁ pati
         dibbā bhakkhā pātubhaveyyuṁ sīlavanto ca yācakā
         dadato me na khīyetha datvā nānutappeyyahaṁ
         dadaṁ cittaṁ pasādeyyaṁ etaṁ sakka varaṁ vare.
         Etasmiṁ te sulapite paṭirūpe subhāsite
         varaṁ kassapa te dammi yaṁkiñci manasicchasi.
         Varañce me ado sakka sabbabhūtānamissara
         na maṁ puna upeyyāsi etaṁ sakka varaṁ vare.
         Bahūhi vattacariyāhi narā ca atha nāriyo
         dassanaṁ abhikaṅkhanti kinnu me dassane bhayaṁ.
         Taṁ tādisaṁ devavaṇṇiṁ sabbakāmasamiddhinaṁ
         disvā tapo pamajjeyyaṁ etaṁ te dassane bhayanti.
      Tattha yena jātenāti yena cittena jātena kuddhā sattā
  pāṇavadhādīnaṁ katattā rājadaṇḍavasena visakhādanādīhi vā attano
  māravasena etāni khettādīni khīyanti so doso na mayi vaseyyāti
  yācati. Na suṇeti asukaṭṭhānenāma vasatītipi imehi kāraṇehi
  na suṇeyyaṁ. Kinnu te akaranti kinnu tava bālena mātā
  māritā udāhu pitā aññaṁ vāpana te kiṁnāma anatthaṁ bālo
  akaraṁ. Anayaṁ nayatīti akāraṇaṁ kāraṇanti gaṇhāti pāṇātipātādīni
  katvā jīvitaṁ kappessāmīti evarūpāni dāruṇakammāni cinteti.
-------------------------------------------------
[page 203]
  Adhurāyanti saddhādhurasīladhurapaññādhuresu ayojetvā ayoge niyuñjati.
  Dunnayo seyyaso hotīti dunnayova tassa seyyo hoti pañca
  dussīlakammāni samādāya vattanameva seyyoti gaṇhāti hitapaṭipattiyā
  vā dunnayo hoti netuṁ asakkuṇeyyattā. Sammā vuttoti hetunā
  kāraṇena vutto kuppati. Vinayanti evaṁ abhikkamitabbanti ādikaṁ
  ācāravinayaṁ na jānāti ovādañca na sampaṭicchati sādhu tassāti
  etehi kāraṇehi tassa adassanameva sādhu. Suriyassuggamanaṁ patīti
  suriyassuggamanavelāya. Dibbā bhakkhāti dibbabhojanaṁ. Yācakāti tassa
  dibbabhojanassa paṭiggāhakā. Vattacariyāhīti dānasīlauposathakammehi.
  Dassanaṁ abhikaṅkhantīti dassanaṁ mama abhikaṅkhanti. Taṁ tādisanti
  āyasmantaṁ evarūpaṁ dibbālaṅkārabhūsitaṁ. Pamajjeyyanti
  pamādaṁ āpajjeyyaṁ tava sirisampattiṁ paṭṭheyyaṁ evaṁ nibbānatthāya
  pavattite tapokamme sakkaṭṭhānaṁ paṭṭhento pamattonāma bhaveyyaṁ
  evaṁ tava dassanaṁ mayhaṁ bhayanti.
      Sakko sādhu bhante na te ito paṭṭhāya santikaṁ āgamissāmīti
  taṁ abhivādetvā khamāpetvā pakkāmi. Mahāsatto yāvajīvaṁ tattheva
  vasanto brahmavihāre bhāvetvā brahmaloke nibbatti.
      Satthā imaṁ dhammadesanaṁ āharitvā jātakaṁ samodhānesi tadā
  sakko anuruddho ahosi akittipaṇḍito pana ahamevāti.
                     Akittijātakaṁ sattamaṁ.
                       -----------
-------------------------------------------------
[page 204]
                     8. Takkāriyajātakaṁ.
      Ahameva dubbhāsitaṁ bhāsi bāloti idaṁ satthā jetavane viharanto
  kokālikaṁ ārabbha kathesi.
      Ekasmiṁ hi antovasse dve aggasāvakā gaṇaṁ pahāya vivittavāsaṁ
  vasitukāmā satthāraṁ āpucchitvā kokālikaraṭṭhe kokālikavasanaṭṭhānaṁ
  gantvā taṁ evamāhaṁsu āvuso kokālika taṁ nissāya amhākaṁ
  amhe ca nissāya tava phāsuvihāro bhavissati imaṁ temāsaṁ idheva
  vaseyyāmāti. Ko panāvuso maṁ nissāya tumhākaṁ phāsuvihāroti.
  Sace tvaṁ āvuso aggasāvakā idha viharantīti kassaci nāroceyyāsi
  mayaṁ sukhaṁ vihareyyāma ayaṁ taṁ nissāya amhākaṁ phāsuvihāroti.
  Atha tumhe nissāya mayhaṁ ko phāsuvihāroti. Mayaṁ tuyhaṁ antotemāsaṁ
  dhammaṁ vācessāma dhammakathaṁ kathessāma esatuyhaṁ amhe nissāya
  phāsuvihāroti. Vasathāvuso yathājjhāsayenāti so tesaṁ paṭirūpaṁ
  senāsanaṁ adāsi. Te phalasamāpattisukhena sukhaṁ vasiṁsu. Koci
  nesaṁ tattha vasanabhāvaṁ na jānāti. Te vutthavassā pavāretvā
  āvuso taṁ nissāya sukhaṁ vutthamhā satthāraṁ vandituṁ gacchāmāti
  taṁ āpucchiṁsu. So sādhūti sampaṭicchitvā te ādāya dhuragāme
  piṇḍāya cari. Therā katabhattakiccā gāmato nikkhamiṁsu. Kokāsiko
  te uyyojetvā nivattitvā manussānaṁ ārocesi upāsakā
  tumhe tiracchānagatasadisā dve aggasāvake temāsaṁ dhuravihāre vasante
-------------------------------------------------
[page 205]
  Na jānittha idāni kho gatāti. Manussā kasmā pana bhante amhākaṁ
  nārocayitthāti vatvā bahuṁsappitelādibhesajjañceva vatthacchādanañca
  gahetvā there upasaṅkamitvā vanditvā khamatha no bhante mayaṁ
  tumhākaṁ aggasāvakabhāvaṁ na jānāma ajja no kokālikabhaddantassa
  vacanena ñātaṁ amhākaṁ anukampāya imāni bhesajjavatthacchādanāni
  gaṇhathāti. Kokāliko therā appicchā santuṭṭhā imāni vatthāni
  attanā agahetvā mayhaṁ dassantīti cintetvā upāsakehi saddhiṁyeva
  therānaṁ santikaṁ gato. Therā bhikkhuparipācitattā kiñci neva attanā
  gaṇhiṁsu na kokālikassa dāpesuṁ. Upāsakā bhante idāni
  agaṇhantā puna amhākaṁ anuggahatthāya idhāgaccheyyāthāti yāciṁsu.
  Therā adhivāsetvā satthu santikaṁ agamiṁsu. Kokāliko ime
  therā attanā agaṇhantā mayhampi na dāpesunti āghātaṁ bandhi.
  Therāpi satthu santike thokaṁ vasitvā attano attano parivāre pañcasate
  bhikkhū ādāya bhikkhusahassena saddhiṁ cārikañcaramānā kokālikaraṭṭhaṁ
  pattā. Te upāsakā paccuggamanaṁ katvā there ādāya tameva
  vihāraṁ netvā devasikaṁ mahāsakkāraṁ kariṁsu. Pahūtaṁ bhesajjavatthacchādanaṁ
  uppajji. There hi saddhiṁ āgatabhikkhū cīvarāni vicārentā saddhiṁ
  āgatānaṁ bhikkhūnaññeva denti kokālikassa na denti. Therāpi
  tassa na dāpenti. Kokāliko cīvaraṁ alabhitvā pāpicchā
  sārīputtamoggallānā pubbe diyyamānaṁ lābhaṁ agahetvā idāni
  gaṇhanti pūretuṁ na sakkā aññe na olokentīti there akkosati
-------------------------------------------------
[page 206]
  Paribhāsati. Therā kokāliko amhe nissāya akusalaṁ pasavatīti
  saparivārā nikkhamitvā aññaṁ bhante katipāhaṁ vasathāti manussehi
  yāciyamānāpi nivattituṁ na icchiṁsu. Atheko daharabhikkhu āha
  upāsakā kathaṁ therā vasissanti tumhākaṁ kulupakatthero imesaṁ
  vāsaṁ na sahatīti. Te tassa santikaṁ gantvā bhante tumhe kira
  therānaṁ idha vāsaṁ na sahatha gacchatha bhante khamāpetvā vā
  nivattetha palāyitvā vā aññattha vasathāti. So upāsakānaṁ
  bhayena gantvā there yāci. Therā gacchāvuso na mayaṁ nivattāmāti
  pakkamiṁsu. So there nivattetuṁ asakkonto vihārameva paccāgato.
  Atha naṁ upāsakā pucchiṁsu nivattitā te bhante therāti. Nivattetuṁ
  nāsakkhiṁ āvusoti. Atha naṁ imasmiṁ pāpadhamme idha vasante
  pesalā bhikkhū na vasissanti nikaḍḍhissāma nanti cintetvā bhante
  mā tvaṁ idha vasa amhe nissāya tuyhaṁ kiñci natthīti āhaṁsu.
  So tehi abahumānakato pattacīvaramādāya jetavanaṁ gantvā satthāraṁ
  upasaṅkamitvā pāpicchā bhante sārīputtamoggallānā pāpikānaṁ
  icchānaṁ vasaṁ gatāti āha. Atha naṁ satthā māhevaṁ kokālika
  avaca pasādehi kokālika sārīputtamoggallānesu cittaṁ pesalā
  bhikkhūti dhārehi. Kokāliko tumhe bhante tumhākaṁ aggasāvakānaṁ
  saddahatha ahaṁ paccakkhato addasaṁ pāpakā ete paṭicchannakammantā
  dussīlāti vatvā yāvatatiyaṁ satthārā nivāritopi tatheva vatvā
  uṭṭhāyāsanā pakkāmi. Tassa pakkantamattasseva sakalasarīre
-------------------------------------------------
[page 207]
  Sāsapamattā piḷakā uṭṭhahitvā anupubbena vaḍḍhitvā veḷuvapakkamattā
  hutvā bhijjitvā pubbalohitāni pagghariṁsu. So nitthunanto vedanāp-
  patto jetavanadvārakoṭṭhake nipajji. Kokālikena dve aggasāvakā
  akkuṭṭhāti yāva brahmalokā ekakolāhalaṁ ahosi. Athassa
  upajjhāyo tudīnāma brahmā taṁ kāraṇaṁ ñatvā āgantvā taṁ
  there khamāpessāmīti ākāse ṭhatvā kokālika pharusaṁ te kammaṁ
  kataṁ aggasāvake pasādehīti āha. Ko pana tvaṁ āvusoti.
  Tudībrahmānāma ahanti nanu tvaṁ āvuso bhagavatā anāgāmīti
  byākato anāgāmī ca anāvattidhammo tasmā lokāti vuttaṁ tvaṁ
  saṅkāraṭṭhāne yakkho bhavissatīti mahābrahmānaṁ apasādesi. So
  taṁ attano vacanaṁ gāhāpetuṁ asakkonto tava vācāya tvameva
  paññāyissasīti vatvā suddhāvāsameva gato. Kokālikopi kālaṁ
  katvā padumaniraye uppajji. Tassa tattha nibbattabhāvaṁ ñatvā
  sahampatimahābrahmā tathāgatassa ārocesi. Satthā bhikkhūnaṁ ārocesi.
  Bhikkhū tassāguṇaṁ kathentā dhammasabhāyaṁ kathaṁ samuṭṭhāpesuṁ āvuso
  kokāliko kira sārīputtamoggallāne akkositvā attano mukhaṁ
  nissāya padumaniraye uppannoti. Satthā āgantvā kāyanuttha
  bhikkhave etarahi kathāya sannisinnāti pucchitvā imāyanāmāti vutte
  na bhikkhave kokāliko idāneva vacanena hato attano mukhaṁ nissāya
  dukkhaṁ anubhavati pubbepesa attano mukhaṁ nissāya dukkhaṁ anubhosiyevāti
  vatvā atītaṁ āhari
-------------------------------------------------
[page 208]
      Atīte bārāṇasiyaṁ brahmadatte rajjaṁ kārente tassa purohito
  piṅgalo nikkhantadāḍho ahosi. Tassa brāhmaṇī aññena
  brāhmaṇena saddhiṁ aticari. Sopi tādisova. Purohito brāhmaṇiṁ
  punappunaṁ vārentopi vāretuṁ asakkonto cintesi imaṁ mama veriṁ
  sahatthā māretuṁ na sakkā upāyena naṁ māressāmīti. So rājānaṁ
  upasaṅkamitvā āha mahārāja tava nagaraṁ sakalajambūdīpe agganagaraṁ
  tvaṁ aggarājā evaṁ aggaraññonāma tava dakkhiṇadvāraṁ duyuttaṁ
  avamaṅgalanti. Ācariya idāni kiṁ kātabbanti. Maṅgalaṁ yojetabbanti.
  Kiṁ laddhuṁ vaṭṭatīti. Purāṇadvāraṁ hāretvā maṅgalayuttāni dārūni
  gahetvā nagarapariggāhakānaṁ bhūtānaṁ baliṁ datvā maṅgalanakkhattena
  patiṭṭhāpetuṁ vaṭṭatīti. Tenahi evaṁ karothāti. Tadā bodhisatto
  takkāriyonāma māṇavo hutvā tassa santike sippaṁ uggaṇhāti.
  Purohito purāṇadvāraṁ hāretvā navaṁ patiṭṭhāpetvā rājānaṁ āha
  niṭṭhitaṁ deva dvāraṁ sve bhaddakanakkhattaṁ taṁ anatikkamitvā baliṁ katvā
  dvāraṁ patiṭṭhāpetuṁ vaṭṭatīti. Tenahi ācariya balikammatthāya
  kiṁ laddhuṁ vaṭṭatīti. Deva mahesakkhaṁ dvāraṁ mahesakkhadevatāhi
  pariggahitaṁ ekaṁ piṅgalaṁ nikkhantadāḍhaṁ ubhato visuddhaṁ brāhmaṇaṁ
  māretvā tassa maṁsalohitena baliṁ katvā sarīraṁ heṭṭhā
  khipitvā dvāraṁ patiṭṭhāpetabbaṁ evaṁ tumhākañca nagarassa ca
  sotthi bhavissatīti. Sādhu ācariya evarūpaṁ brāhmaṇaṁ māretvā
  dvāraṁ patiṭṭhāpehīti. So tuṭṭhamānaso seva paccāmittassa
-------------------------------------------------
[page 209]
  Piṭṭhiṁ passissāmīti ussāhajāto attano gehaṁ gantvā mukhaṁ rakkhituṁ
  asakkonto turitaturito bhariyaṁ āha pāpe caṇḍāli ito paṭṭhāya
  kena saddhiṁ abhiramissasi sve te jāraṁ māretvā balikammaṁ karissāmīti.
  Niraparādhaṁ kiṁkāraṇā māressasīti. Rājā kaḷārapiṅgalassa brāhmaṇassa
  maṁsalohitena balikammaṁ katvā nagaradvāraṁ patiṭṭhāpehīti āha jāro
  ca te kaḷārapiṅgalo taṁ māretvā balikammaṁ karissāmīti. Sā
  jārassa santikaṁ sāsanaṁ pāhesi rājā kira kaḷārapiṅgalaṁ brāhmaṇaṁ
  māretvā baliṁ kātukāmo sace jīvitukāmo aññepi tayā sadise
  brāhmaṇe gahetvā sakālasseva palāyassūti. So tathā akāsi.
  Taṁ nagare pākaṭaṁ ahosi. Sakalanagarato sabbe kaḷārapiṅgalā
  palāyiṁsu. Purohito amittassa palātabhāvaṁ ajānitvā pātova
  rājānaṁ upasaṅkamitvā deva asukaṭṭhāne kaḷārapiṅgalo brāhmaṇo
  atthi taṁ gaṇhāpethāti āha. Rājā amacce pesesi. Te
  taṁ apassantā āgantvā palāto kirāti ārocesuṁ. Aññattha
  upadhārethāti. Sakalanagare upadhārentāpi na passiṁsu. Tato
  aññaṁ upadhārethāti vutte deva ṭhapetvā purohitaṁ añño
  evarūpo natthīti vadiṁsu. Purohitaṁ na sakkā māretunti. Deva
  kiṁ vadetha purohitassa kāraṇā ajja dvāre apatiṭṭhāpite nagaraṁ
  aguttaṁ bhavissati ācariyo kathento ajja atikkamitvā ito
  saṁvaccharaccayena nakkhattaṁ labhissasīti kathesi saṁvaccharaṁ nagare advārake
-------------------------------------------------
[page 210]
  Paccatthikānaṁ okāso bhavissati imaṁ māretvā aññena byattena
  brāhmaṇena balikammaṁ kāretvā dvāraṁ patiṭṭhāpessāmāti. Atthi
  panañño ācariyasadiso paṇḍitabrāhmaṇoti. Atthi deva tasseva
  antevāsiko takkāriyamāṇavonāma tassa purohitaṭṭhānaṁ datvā
  maṅgalaṁ karothāti. Rājā taṁ pakkosāpetvā sammānaṁ kāretvā
  purohitaṭṭhānaṁ datvā tathā kātuṁ āṇāpesi. So mahantena
  parivārena nagaradvāraṁ agamāsi. Purohitaṁ rājānubhāvena bandhitvā
  ānayiṁsu. Mahāsatto dvāraṭhapanaṭṭhāne āvāṭaṁ khaṇāpetvā sāṇiṁ
  parikkhipāpetvā ācariyena saddhiṁ antosāṇiyaṁ aṭṭhāsi. Ācariyo
  āvāṭaṁ olokento attano patiṭṭhaṁ alabhanto anattho tāva
  me nipphādito ahosi bālatāya pana mukhaṁ rakkhituṁ asahanto
  vegena pāpitthiyā kathesiṁ attanāva me attano vadho ābhatoti
  mahāsattaṁ ālapanto paṭhamaṁ gāthamāha
                 ahameva dubbhāsitaṁ bhāsi bālo
                 bhaṅkova araññe ahimavhāyamāno
                 takkāriye sobbhamimaṁ patāmi
                 na kireva sādhu ativelabhāṇīti
      tattha dubbhāsitaṁ bhāsīti dubbhāsitaṁ bhāsiṁ. Bhaṅkovāti yathā
  araññe maṇḍako vasanto attano khādakaṁ ahiṁ avehati so taṁ
  avhayamāno dubbhāsitaṁ bhāsatināma evaṁ ahameva dubbhāsitaṁ bhāsiṁ.
  Takkāriyeti tassa nāmaṁ itthīliṅgaṁ taṁ ālapanto evamāha.
-------------------------------------------------
[page 211]
      Taṁ sutvā mahāsatto dutiyaṁ gāthamāha
                 pappoti macco ativelabhāṇī
                 bandhaṁ vadhaṁ sokaparidevañca
                 attānaṁyeva garahāsi etto
                 ācariya taṁ nikhaṇanti sobbheti.
      Tattha ativelabhāṇīti velātikkantaṁ pamāṇātikkantaṁ katvā
  kathanaṁnāma na sādhu ativelabhāṇī puriso na sādhūtipi attho.
  Sokaparidevañcāti ācariya evameva ativelabhāṇī puriso vadhabandhañca
  sokañca mahantena saddena paridevañca pappoti. Garahāsīti paraṁ
  agarahitvā attānaṁyeva garaheyyāsi. Ettoti etasmiṁ kāraṇe.
  Ācariya tanti ācariya yena kāraṇena taṁ nikhaṇanti sobbhe
  taṁ tayāva kataṁ tasmā attānameva garaheyyāsīti vadati.
      Evañca pana vatvā ācariya vācaṁ arakkhitvā na kevalaṁ
  tavameva dukkhappatto aññepi pattāyevāti atītaṁ āharitvā
  dasseti
      pubbe kira bārāṇasiyaṁ kālīnāma gaṇikā ahosi. Tassā
  tuṇḍilonāma bhātā. Kālī ekadivasaṁ sahassaṁ gaṇhāti. Tuṇḍilo
  pana itthīdhutto surādhutto akkhadhutto ca ahosi. Sā tassa
  dhanaṁ deti. So laddhaladdhaṁ vināseti. Sā taṁ vārentīpi vāretuṁ
  nāsakkhi. So ekadivasaṁ jūte parājito nivatthavatthāni datvā
  kaṭasārakhaṇḍaṁ nivāsetvā tassā gehaṁ āgami. Tāya ca dāsiyo
-------------------------------------------------
[page 212]
  Āṇattā honti tuṇḍilassa āgatakāle kiñci adatvā gīvāyaṁ
  naṁ gahetvā nīhareyyāthāti. Tā tathā kariṁsu. So gantvā
  dvāramūle rodanto aṭṭhāsi. Atheko seṭṭhīputto niccakālaṁ
  kāliyā sahassaṁ āharanto taṁdivasaṁ taṁ disvā kiṁ tuṇḍila rodasīti
  pucchi. Sāmi jūte parājito mama bhaginiyā santikaṁ āgatomhi
  tā maṁ dāsiyo gīvāyaṁ gahetvā nīhariṁsūti. Tenahi tiṭṭha bhaginiyā
  te kathessāmīti so gantvā bhātā te kaṭasārakhaṇḍaṁ nivāsetvā
  dvāramūle ṭhito vatthānissa kimatthaṁ na desīti āha. Ahaṁ
  tāvana demi sace pana te sineho atthi tvaṁ dehīti.
  Tasmiṁ pana gaṇikāya ghare idaṁ cārittaṁ ābhataṁ sahassato pañca
  satāni gaṇikāya honti pañca satāni vatthagandhamālā mūlāni honti.
  Āgatapurisā tasmiṁ ghare laddhavatthāni nivāsetvā rattiṁ vasitvā
  punadivase gacchantā tampi ṭhapetvā ābhatavatthāneva nivāsetvā
  gacchanti. Tasmā seṭṭhīputto tāya dinnavatthāni nivāsetvā
  attano sāṭake tuṇḍilassa dāpesi. So nivāsetvā nadanto
  tajjento gantvā surāgehaṁ pāvisi. Kālīpi dāsiyo āṇāpesi
  sve etassa gamanakāle vatthāni acchindeyyāthāti. Tā tassa
  nikkhamanakāle itocito ca upadhāvitvā vilumpamānāviya sāṭake
  gahetvā idāni yāhi kumārāti naggaṁ katvā visajjesuṁ. So
  naggova nikkhami. Jano parihāsaṁ karoti. So lajjitvā mayāvetaṁ
  kataṁ ahameva attano mukhaṁ rakkhituṁ nāsakkhinti paridevi. Idaṁ
-------------------------------------------------
[page 213]
  Tāva dassetuṁ tatiyaṁ gāthamāha
                 kimevāhaṁ tuṇḍilaṁ apucchiṁ
                 kareyyāsaṁ bhātaraṁ kālikāya
                 naggovāhaṁ vatthayugañca chinno
                 ayampi attho bahu tādisovāti.
      Tattha bahu tādisovāti seṭṭhīputtopi hi attanā kateheva
  dukkhaṁ patto tvampi tasmā ayaṁ tuyhaṁ dukkhappatti bahūhi kāraṇehi
  tādisova.
      Aparopi bārāṇasiyaṁ ajapālānaṁ pamādena gocarabhūmiyaṁ dvīsu
  meṇḍesu yujjhantesu eko kuliṅgasakuṇo ime idāni bhinnehi
  sīsehi marissanti vāressāmi teti mātula mā yujjhathāti vāretvā
  tesaṁ kathaṁ agahetvā yujjhantānaññeva piṭṭhiyampi sīsepi nisīditvā
  yācitvā vāretuṁ asakkonto tenahi maṁ māretvā yujjhathāti
  ubhinnaṁ sīsantaraṁ pāvisi. Te aññamaññaṁ pahariṁsuyeva. So
  saṇhakaraṇīyaṁ piṁsitoviya attanā kateneva vināsaṁ patto. Idaṁ
  aparaṁpi kāraṇaṁ dassento catutthaṁ gāthamāha
                 yo yujjhamānānaṁ ayujjhamāno
                 meṇḍantaraṁ paccupati kuliṅgo
                 so piṁsito meṇḍasirehi tattha
                 ayampi attho bahu tādisovāti.
      Tattha meṇḍantaranti meṇḍānaṁ antaraṁ. Paccupatīti atigantvā
-------------------------------------------------
[page 214]
  Uppati ākāse sīsānaṁ vemajjhe aṭṭhāsīti attho. Piṁsitoti
  pīḷito.
      Aparepi bārāṇasīvāsino gopālakā phalitaṁ tālarukkhaṁ disvā
  ekaṁ phalatthāya rukkhaṁ āropesuṁ. Tasmiṁ phalāni pātente eko
  kaṇhasappo vammikā nikkhamitvā tālarukkhaṁ abhirūhi. Heṭṭhā
  ṭhitā daṇḍādīhi paharantāpi taṁ nivāretuṁ nāsakkhiṁsu. Te sappo
  tālaṁ abhirūhatīti itarassa ācikkhiṁsu. So bhīto mahāravaṁ ravi.
  Heṭṭhā ṭhitā ekaṁ thirasāṭakaṁ catūsu kaṇṇesu gahetvā imasmiṁ
  sāṭakepatitāti āhaṁsu. So parigalanto catunnaṁpi antare
  sāṭakamajjhe pati. Tassa pātanavegena te saṇṭhāretuṁ asakkontā
  aññamaññaṁ sīsena paharitvā bhinnehi sīsehi jīvitakkhayaṁ pattā.
  Idaṁ kāraṇaṁ dassento pañcamaṁ gāthamāha
                 caturo janā poṭṭhakaṁ aggahesuṁ
                 ekañca posaṁ anurakkhamānā
                 sabbeva te bhinnasirā sayiṁsu
                 ayampi attho bahu tādisovāti.
      Tattha poṭṭhakanti sāṭakaṁ. Sabbeva teti tepi cattāro
  janā attanā kateneva bhinnasīsā sayiṁsu.
      Aparāpi bārāṇasīvāsino eḷakacorā rattiṁ ekaṁ ajaṁ thenetvā
  divā araññe khādissāmāti tassā avassanatthāya mukhaṁ bandhitvā
  veḷugumbe ṭhapesuṁ. Punadivase taṁ khādituṁ gacchantā āvudhaṁ pamussitvā
-------------------------------------------------
[page 215]
  Agamaṁsu. Te ajaṁ māretvā maṁsaṁ pacitvā khādissāma āharathāvudhanti
  ekassāpi hatthe āvudhaṁ adisvā vinā āvudhena etaṁ māretvāpi
  maṁsaṁ gahetuṁ na sakkā visajjema naṁ puññamassā atthīti visajjesuṁ.
  Tadā eko veḷukāro veḷuṁ gahetvā punapi āgantvā gahessāmīti
  naḷakārasatthaṁ veḷupattantare ṭhapetvā pakkāmi. Ajā muttamhīti
  tusitvā veḷumūle kīḷamānā pacchimapādehi paharitvā taṁ satthakaṁ pātesi.
  Corā satthasaddaṁ sutvā upadhārentā taṁ disvā tuṭṭhamānasā ajaṁ
  māretvā maṁsaṁ khādiṁsu. Iti sāpi ajā attanā kateneva matāti
  idaṁ dassetuṁ chaṭṭhaṁ gāthamāha
                 ajā yathā veḷugumbasmiṁ bandhā
                 avekkhipantī asimajjhagacchi
                 teneva tassā galakaṁ vikantā
                 ayampi attho bahu tādisovāti.
      Tattha avekkhipantīti kīḷamānā pacchimapāde khipantī.
      Evañca pana vatvā attano vacanaṁ rakkhitvā mitabhāṇinonāma
  maraṇadukkhā muñcantīti dassetvā kinnaravatthuṁ āhari
      bārāṇasīvāsī kireko luddakaputto himavantaṁ gantvā ekena
  upāyena jāyapatike dve kinnare gahetvā ānetvā rañño
  adāsi. Rājā adiṭṭhapubbe kinnare disvā tusitvā luddaka
  imesaṁ ko guṇoti pucchi. Deva ete madhurena sarena gāyanti
  manuññaṁ naccanti manussā evaṁ gāyituṁ vā naccituṁ vā na
-------------------------------------------------
[page 216]
  Jānantīti. Rājā luddakassa bahudhanaṁ datvā kinnare gāyatha
  naccathāti āha. Kinnarā sace mayaṁ gāyantā byañjanaṁ
  paripuṇṇaṁ kātuṁ na sakkhissāma duggahitaṁ hoti amhe garahissanti
  vadhissanti bahuṁ kathentānañca musāvādopi hotīti musāvādabhayena
  raññā punappunaṁ vuttāpi na gāyiṁsu na nacciṁsu. Rājā kujjhitvā
  ime māretvā maṁsaṁ pacitvā āharathāti āṇāpento sattamaṁ
  gāthamāha
                 nayime devā nāpi gandhabbaputtā
                 migā ime atthavasābhatā ime
                 ekañca naṁ sāyamāse pacantu
                 ekañca naṁ puna pātarāse pacantūti.
      Tattha migā imeti ime sace devā gandhabbā vā bhaveyyuṁ
  nacceyyuñceva gāyeyyuñca ime pana migā tiracchānagatā.
  Atthavasābhatā imeti atthaṁ paccāsiṁsantena luddena ānītattā
  atthavasena mama hatthaṁ ābhatā etesu ekaṁ sāyamāse ekaṁ
  pātarāse pacantūti.
      Kinnarī cintesi rājā kuddho nissaṁsayaṁ māressati idāni
  kathetuṁ kāloti anantaraṁ gāthamāha
                 sataṁ sahassāna dubbhāsitānaṁ
                 kalampi nāgghati subhāsitassa
-------------------------------------------------
[page 217]
                 Dubbhāsitaṁ saṅkamāno kileso
                 tasmā tuṇhī kiṁpuriso na bālayāti
      tattha saṅkamāno kilesoti kadāci ahaṁ bhāsamānā dubbhāsitaṁ
  bhāseyyaṁ evaṁ dubbhāsitaṁ saṅkamāno kilissati kilamati. Tasmāti
  tena kāraṇena tumhākaṁ na gāyiṁ na bālabhāvenāti.
      Rājā kinnariyā tusitvā anantaraṁ gāthamāha
                 yā mesā byākāsi pamuñcathetaṁ
                 giriñca naṁ himavantaṁ nayantu
                 imañca kho dentu mahānasāya
                 pātova naṁ pātarāse pacantūti.
      Tattha yā mesāti yā me esā. Dentūti mahānasatthāya
  dentu.
      Kinnaro rañño vacanaṁ sutvā ayaṁ maṁ akathentaṁ avassaṁ
  māressati idāni kathetuṁ vaṭṭatīti itaraṁ gāthamāha
        pajjunnanāthā pasavo pasunāthā ayaṁ pajā
        tvaṁ nāthosi mahārāja amhanāthā mama bhariyā
        dvinnamaññataraṁ ñatvā mutto gaccheyyapabbatanti
      tattha pajjunnanāthāti tiṇabhakkhā pasavo meghanāthānāma.
  Pasunāthā ayaṁ pajāti ayaṁ pana manussapajā pañcagorasehi upajīvantī
  pasunāthā pasupatiṭṭhā. Tvaṁ nāthosīti tvaṁ mama patiṭṭhā asi.
-------------------------------------------------
[page 218]
  Amhanāthā mama bhariyāti ahamassā patiṭṭhā. Dvinnamaññataraṁ
  ñatvā mutto gaccheyya pabbatanti amhākaṁ dvinnaṁ antare eko
  ekaṁ mataṁ ñatvā sayaṁ maraṇato mutto pacchā himavantaṁ gaccheyya
  jīvamānā mayaṁ aññamaññaṁ na jahāma tasmā sacepi imaṁ himavantaṁ
  pesetukāmo maṁ paṭhamaṁ māretvā pacchā pesehīti.
      Evañca pana vatvā mahārāja na mayaṁ tava vacanaṁ akātukāmatāya
  tuṇhī ahumhā mahākathāya pana dosaṁ disvā na kathayimhāti dīpento
  imaṁ gāthadvayamāha
                 na ve nindā suparivajjayātha
                 nānā janā sevitabbā janinda
                 yeneva eko labhate pasaṁsaṁ
                 teneva añño labhate ninditāraṁ.
                 Sabbo loko paracittena aticitto
                 sabbo loko cittavāsamhi citte
                 paccekacittā puthu sabbasattā
                 kassīdha cittassa vase na vattatīti.
      Tattha suparivajjayāthāti mahārāja nindā nāma sukhena parivajjetuṁ
  na sakkā. Nānā janāti nānā chandajanā. Yenevāti yena
  sīlādiguṇena eko pasaṁsaṁ labhti teneva añño ninditāraṁ labhati
  amhākaṁ hi kinnarānaṁ antare kathanena pasaṁsaṁ labhati manussānaṁ
  antare akathanena nindaṁ iti nindānāma duparivajjanīyā svāhaṁ
-------------------------------------------------
[page 219]
  Kathaṁ tava santikā pasaṁsaṁ labhissāmīti. Sabbo loko paracittena
  aticittoti mahārāja asappuriso hi pāṇātipātādicittena sappuriso
  pāṇātipātāveramaṇīādicittena aticittoti evaṁ sabbo loko
  paracittena aticittoti attho. Cittavāsamhi citteti sabbo loko
  pana attano hīnena vā paṇītena vā cittena cittavānāmayeva.
  Paccekacittāti pāṭiyekacittā puthuppabhedā sabbe sattā
  tesu kassekassa tava vā aññassa vā citte na kinnarī vā
  mādiso vā añño vā vatteyya tasmā ayaṁ mama cittavase
  na vattatīti mā mayhaṁ kujjhi sabbe sattā hi attano cittavase na
  gacchanti devāti kiṁpuriso rañño dhammaṁ deseti.
      Rājā sabhāvameva esa katheti paṇḍito kinnaroti somanassappatto
  hutvā osānagāthamāha
                 tuṇhī ahu kiṁpuriso abhāṇiso
                 yodāni byākāsi bhayassa bhīto
                 sodāni mutto sukhito arogo
                 vācā girevatthavatī narānanti.
      Tattha vācā girevatthavatī narānanti vācā girā imesaṁ sattānaṁ
  atthavatī hitāvahā hotīti attho.
      Rājā kinnare suvaṇṇapañjare nisīdāpetvā tameva luddakaṁ
  pakkosāpetvā gaccha ime gahitaṭṭhāneyeva visajjehīti visajjāpesi.
      Mahāsattopi passācariya evaṁ kinnarā vācaṁ rakkhitvā
-------------------------------------------------
[page 220]
  Pattakāle kathitena subhāsiteneva muttā tvampana dukkathitena
  mahādukkhaṁ pattoti idaṁ udāharaṇaṁ dassetvā ācariya mā bhāyi
  jīvitaṁ te dassāmīti assāsesi apica kho pana tumhe maṁ
  rakkheyyāthāti vutte na tāva nakkhattayogo labbhatīti taṁdivasaṁ
  vītināmetvā majjhimayāmasamanantare mataṁ eḷakaṁ āharāpetvā
  brāhmaṇa yattha katthaci gantvā jīvāhīti kañci ajānāpento
  uyyojetvā eḷakamaṁsena baliṁ katvā dvāraṁ patiṭṭhāpesi.
      Satthā imaṁ dhammadesanaṁ āharitvā na bhikkhave idāneva
  pubbepi kokāliko vācāya hatoyevāti vatvā jātakaṁ samodhānesi tadā
  kaḷārapiṅgalo kokāliko ahosi takkāriyapaṇḍito pana ahamevāti.
                    Takkāriyajātakaṁ aṭṭhamaṁ.
                       -----------
                       9 Rurujātakaṁ.
      Tassa gāmavaraṁ dammīti idaṁ satthā veḷuvane viharanto devadattaṁ
  ārabbha kathesi.
      So kira bhikkhūhi bahuppakāro te āvuso devadatta satthā tvañca
  tathāgataṁ nissāya pabbajjaṁ labhi tīṇi piṭakāni uggaṇhi lābhasakkāraṁ
  sampāpuṇīti vutte āvuso satthārā mama tiṇaggamattopi
  upakāro na kato ahaṁ sayameva pabbajjiṁ sayaṁpi tīṇi piṭakāni
  uggaṇhiṁ sayaṁ lābhasakkāraṁ pāpuṇinti kathesi. Bhikkhū
-------------------------------------------------
[page 221]
  Dhammasabhāyaṁ kathaṁ samuṭṭhāpesuṁ akataññū āvuso devadatto akatavedīti
  tasseva aguṇakathaṁ kathesuṁ. Satthā āgantvā kāyanuttha bhikkhave
  etarahi kathāya sannisinnāti pucchitvā imāyanāmāti vutte na
  bhikkhave devadatto idāneva akataññū pubbepi akataññūyevāti
  vatvā pubbepesa mayā jīvite dinnepi mama guṇamattampi na jānātīti
  vatvā atītaṁ āhari
      atīte bārāṇasiyaṁ brahmadatte rajjaṁ kārente eko
  asītikoṭivibhavo seṭṭhī puttaṁ labhitvā mahādhanakotissa nāmaṁ katvā
  sippaṁ uggaṇhanto me putto kilamissatīti na kiñci sippaṁ
  uggaṇhāpesi. So gītanaccavāditakhādanabhojanato uddhaṁ na kiñci
  aññāsi. Taṁ vayappattaṁ paṭirūpena dārena saṁyojetvā mātāpitaro
  kālamakaṁsu. So tesaṁ accayena itthīdhuttākkhadhuttādīhi parivuto
  nānābyasanamukhehi sabbaṁ dhanaṁ viddhaṁsetvā iṇaṁ ādāya tampi dātuṁ
  asakkonto iṇāyikehi codiyamāno cintesi kiṁ mayhaṁ jīvitena
  ekenamhi attabhāvena aññoviya jāto matameva seyyoti.
  So iṇāyike āha tumhākaṁ iṇapaṇṇāni gahetvā āgacchatha
  gaṅgātīre me nihitaṁ kulasantakaṁ dhanaṁ atthi taṁ vo dassāmīti. Te
  tena saddhiṁ agamaṁsu. So idha dhananti nidhiṭṭhānaṁ ācikkhantoviya
  gaṅgāya patitvā marissāmīti palāyitvā gaṅgāya pati.
  So caṇḍasotena vuyhanto kāruññaravaṁ ravi. Tadā mahāsatto
  rurumigayoniyaṁ nibbattitvā parivāraṁ chaḍḍetvā ekakova gaṅgānivattane
-------------------------------------------------
[page 222]
  Ramaṇīye sālamissake supupphitāmbavane vasati uposathaupavāsakaraṇatthāya.
  Tassa sarīracchavi sumajjitakāñcanaphalakavaṇṇā ahosi tassa pādā
  lākhārasaparikammakatāviya naṅguṭṭhaṁ cāmarinaṅguṭṭhaṁviya siṅgāni
  rajaṭadāmasadisāni akkhīni sumajjitamaṇigulikāviya mukhaṁ odahitvā
  ṭhapitarattakambalageṇḍukaṁviya evarūpaṁ tassa rūpaṁ ahosi. So
  aḍḍharattikasamaye tassa kāruññasaddaṁ sutvā manussasaddo suyyati
  mā mayi dharante maratu jīvitamassa dassāmīti cintetvā sayanato
  uṭṭhāya nadītīre gantvā ambho purisa mā bhāyi jīvitante
  dassāmīti assāsetvā sotaṁ chindanto gantvā taṁ piṭṭhiyaṁ
  āropetvā tīraṁ pāpetvā attano vasanaṭṭhānaṁ netvā
  assāsetvā phalāphalāni datvā dvīhatihaccayena bho purisa ahantaṁ
  ito araññā nīharitvā bārāṇasīmagge ṭhapessāmi tvaṁ sotthinā
  gamissasi apica kho pana asukaṭṭhāne nāma kāñcanamigo vasatīti
  dhanakāraṇā maṁ rañño vā rājamahāmattassa vā mā ācikkhāhīti
  āha. So sādhūti sampaṭicchi. Mahāsatto tassa paṭiññaṁ gahetvā
  taṁ attano piṭṭhiyaṁ āropetvā bārāṇasīmagge otāretvā nivatti.
  Tassa bārāṇasīpavisanadivaseyeva khemānāma devī rañño aggamahesī
  paccūsakāle supinantare suvaṇṇavaṇṇaṁ migaṁ attano dhammaṁ desentaṁ
  disvā cintesi sace evarūpo migo na bhaveyya na taṁ supinena
  passeyyaṁ addhā bhavissati rañño ārocessāmīti. Sā rājānaṁ
  upasaṅkamitvā mahārāja ahaṁ suvaṇṇavaṇṇaṁ migaṁ passituṁ icchāmi
-------------------------------------------------
[page 223]
  Suvaṇṇavaṇṇamigassa dhammaṁ sotukāmā labhissāmi ce jīvissāmi
  no ce natthi me jīvitanti āha. Rājā taṁ assāsetvā sace
  manussaloke atthi labhissasīti vatvā brāhmaṇe pakkosāpetvā
  suvaṇṇavaṇṇo migonāma hotīti pucchitvā āma deva hotīti
  sutvā alaṅkatahatthikhandhe suvaṇṇacaṅkoṭake sahassathavikaṁ ṭhapetvā
  yo suvaṇṇamigaṁ ācikkhissati tassa saddhiṁ sahassathavikasuvaṇṇacaṅkoṭakena
  tañca hatthiṁ tato ca uttariṁ dātukāmo hutvā suvaṇṇapaṭṭe gāthaṁ
  likhāpetvā ekaṁ amaccaṁ pakkosāpetvā ehi tvaṁ tāta mama
  vacanena imaṁ gāthaṁ nagaravāsīnaṁ kathehīti imasmiṁ jātake paṭhamaṁ gāthamāha
         tassa gāmavaraṁ dammi nāriyo ca alaṅkatā
         ko me taṁ migamakkhāsi migānaṁ migamuttamanti.
      Amacco suvaṇṇapaṭṭaṁ gahetvā sakalanagare cārāpesi. Atha
  kho seṭṭhiputto bārāṇasiṁ pavisanto taṁ kathaṁ sutvā amaccassa
  santikaṁ gantvā ahaṁ rañño evarūpaṁ migaṁ ācikkhissāmi maṁ
  rañño dassehīti āha. Amacco hatthito otaritvā taṁ rañño
  santikaṁ netvā ayaṁ kira deva taṁ ācikkhissāmīti vadetīti
  dassesi. Rājā saccaṁ ambho purisāti pucchi. So saccaṁ
  mahārāja tvaṁ etaṁ yasaṁ mayhaṁ dehīti vadanto dutiyaṁ gāthamāha
         mayhaṁ gāmavaraṁ dehi nāriyo ca alaṅkatā
         so te taṁ migamakkhāmi ahante migamuttamanti.
-------------------------------------------------
[page 224]
      Taṁ sutvā rājā tassa mittadubbhissa tusitvā ambho kuhiṁ
  migo vasatīti pucchitvā asukaṭṭhānenāma devāti vutte tameva
  magguddesaṁ katvā mahantena parivārena taṁ ṭhānaṁ agamāsi. Atha
  naṁ so mittadubbhi senaṁ deva sannisīdāpehīti sannisinnāya senāya
  ehīti vatvā eso deva suvaṇṇamigo etasmiṁ ṭhāne vasatīti hatthaṁ
  pasāretvā ācikkhanto tatiyaṁ gāthamāha
         etasmiṁ vanasaṇḍasmiṁ ambā sālā ca pupphitā
         indagopakasañchannā ettheso tiṭṭhati migoti.
      Tattha indagopakasañchannāti etassa vanasaṇḍassa bhūmi
  indagopakavaṇṇāya rattāya sukhasamphassāya tiṇajātiyā sañchannā
  sassakucchiviya mudukā ettha etasmiṁ ramaṇīye vanasaṇḍe so
  tiṭṭhatīti dassesi.
      Rājā tassa vacanaṁ sutvā amacce āṇāpesi tassa migassa
  palāyituṁ adentā khippaṁ āvudhahatthehi purisehi saddhiṁ vanasaṇḍaṁ
  parivārethāti. Te tathā katvā unnadiṁsu. Rājā katipayehi
  janehi saddhiṁ ekamantaṁ aṭṭhāsi. So puriso avidūre aṭṭhāsi.
  Mahāsatto taṁ saddaṁ sutvā cintesi mahato balakāyassa saddo tamhā
  me purisā bhayena uppannena bhavitabbanti. So uṭṭhāya sakalaparisaṁ
  oloketvā rañño ṭhitaṭṭhānaṁyeva disvā me sotthi bhavissati
  ettheva mayā gantuṁ vaṭṭatīti cintetvā rājābhimukho pāyāsi.
  Rājā taṁ āgacchantaṁ disvā nāgabalo migo avattharanto āgaccheyya
-------------------------------------------------
[page 225]
  Saraṁ sannayhitvā imaṁ migaṁ santāsetvā sace palāyati vijjhitvā
  dubbalaṁ katvā gaṇhissāmīti dhanuṁ āropetvā bodhisattābhimukho
  ahosi.
      Tamatthaṁ pakāsento satthā gāthadvayamāha
         dhanuṁ adajjhaṁ katvāna usuṁ sannayhupāgami
         migo ca disvā rājānaṁ dūratovajjhabhāsatha
         āgamehi mahārāja mā maṁ vijjha rathesabha
         ko nu te idamakkhāsi ettheso tiṭṭhati migoti.
      Tattha adajjhanti jiyāya sarena ca saddhiṁ ekameva katvā.
  Sannayhāti sannayhitvā. Āgamehīti tiṭṭha mahārāja mā maṁ
  vijjha jīvagāhameva gaṇhāti madhurāya vācāya abhāsi.
      Rājā tassa madhurakathāya bajjhitvā dhanuṁ otāretvā gāravena
  aṭṭhāsi. Mahāsattopi rājānaṁ upasaṅkamitvā madhurapaṭisanthāraṁ
  katvā ekamantaṁ aṭṭhāsi. Mahājanopi sabbāvudhāni chaḍḍetvā
  āgantvā rājānaṁ parivāresi. Tasmiṁ khaṇe mahāsatto
  suvaṇṇakiṅkiṇikaṁ cālentoviya madhurasarena rājānaṁ pucchi
         āgamehi mahārāja mā maṁ vijjha rathesabha
         ko nu te idamakkhāsi ettheso tiṭṭhati migoti.
      Tasmiṁ khaṇe pāpapuriso thokaṁ paṭikkamitvā tattheva aṭṭhāsi.
  Rājā iminā me tvaṁ dassitoti kathento chaṭṭhaṁ gāthamāha
-------------------------------------------------
[page 226]
         Esa pāpacaro po so samma tiṭṭhati ārakā
         so hi me idamakkhāsi ettheso tiṭṭhati migoti.
      Tattha pāpacaroti visaṭṭhācāro.
      Taṁ sutvā mahāsatto taṁ mittadubbhiṁ garahitvā raññā saddhiṁ
  sallapanto sattamaṁ gāthamāha
         saccaṁ kirevamāhaṁsu narā ekacciyā idha
         kaṭṭhaṁ nipāvataṁ seyyo na tvevekacciyo naroti.
      Tattha nipāvatanti uttāritaṁ. Ekacciyoti ekacco pana
  mittadubbhi pāpapuggalo udake marantopi uttārito na tveva
  seyyo kaṭṭhañhi nānappakārena upakāraṁ saṁvattati mittadubbhi
  pana vināsāya tasmā tato kaṭṭhameva varataranti porāṇakapaṇḍitā
  kathayiṁsu mayā pana tesaṁ vacanaṁ na katanti.
      Taṁ sutvā rājā itaraṁ gāthamāha
                 kiṁnu rurū garahasi migānaṁ
                 kiṁ pakkhinaṁ kiṁ pana manussānaṁ
                 bhayaṁ hi maṁ vindati anapparūpaṁ
                 sutvāna taṁ mānusiṁ bhāsamānanti.
      Tattha migānanti migānaṁ aññataraṁ garahasi udāhu pakkhīnaṁ
  manussānanti pucchi. Bhayaṁ hi maṁ vindatīti bhayaṁ maṁ paṭilabhati ahaṁ
  attano anissaro bhayasantako viya homi. Anapparūpanti mahantaṁ.
      Tato mahāsatto mahārāja na migādīnaṁ manussānaṁ pana
-------------------------------------------------
[page 227]
  Garahāmīti dassento navamaṁ gāthamāha
                 yamuddhari vahane vuyhamānaṁ
                 mahodake salile sīghasote
                 tatonidānaṁ bhayamāgataṁ mama
                 dukkho have rāja asabbhi saṅgamoti.
      Tattha vahaneti patitapatite vahituṁ samatthe gaṅgāvahe. Mahodake
  salileti mahāudake mahāsalileti attho. Ubhayenāpi gaṅgāvahasseva
  bahūdakaṁ taṁ dasseti. Tatonidānanti mahārāja yo mayhaṁ tayā dassito
  puriso eso gaṅgāya vuyhamāno aḍḍharattikasamaye kāruññavaraṁ
  viravanto uttārito tatonidānaṁ me idamajja bhayaṁ āgataṁ asappurisehi
  samāgamonāma dukkho mahārājāti.
      Taṁ sutvā rājā tassa kujjhitvā evaṁ bahupakārassanāma guṇaṁ
  na jānāti vijjhitvā naṁ jīvitakkhayaṁ pāpessāmīti dasamaṁ gāthamāha
                 sohaṁ catupattamimaṁ vihaṅgamaṁ
                 tanucchidaṁ hadaye osajjāmi
                 hanāmi taṁ mittadubbhiṁ akiccakāriṁ
                 yo tādisaṁ kammakataṁ na jānīti.
      Tattha catupattanti catūhi vājapattehi samannāgataṁ. Vihaṅgamanti
  ākāsaṅgamaṁ. Tanucchidanti sarīracchindanaṁ. Osajjāmīti etassa
  hadaye visajjemīti.
      Tato mahāsatto mā esa maṁ nissāya nassatūti cintetvā
-------------------------------------------------
[page 228]
  Ekādasamaṁ gāthamāha
                 dhīrassa bālassa have janinda
                 santo vadhaṁ nappasaṁsanti jātu
                 kāmā gharaṁ gacchatu pāpadhammo
                 yañcassa bhattaṁ tadetassa dehi
                 ahañca te kāmakaro bhavāmīti.
      Tattha kāmāti kāmena yathāruciyā attano gharaṁ gacchatu.
  Yañcassa bhattaṁ tadetassa dehīti yañcassa idaṁnāma te dassāmīti
  tayā kathitaṁ taṁ tassa dehi. Kāmakaroti icchākaro yaṁ icchasi
  taṁ karohi maṁsaṁ vā me khāda kīḷāmigaṁ vā karohi sabbattha te
  anukūlavatti bhavissāmīti.
      Taṁ sutvā rājā tuṭṭhamānaso mahāsattassa thutiṁ karonto
  anantaraṁ gāthamāha
                 addhā rurū aññataro sataṁ so
                 yo dubbhino mānusassa na dubbhi
                 kāmā gharaṁ gacchatu pāpadhammo
                 yañcassa bhattaṁ tadetassa dammi
                 ahañca te gāmavaraṁ dadāmīti.
      Tattha sataṁ soti addhā tvaṁ sataṁ paṇḍitānaṁ aññataro.
  Gāmavaranti ahaṁ tava dhammakathāya pasīditvā tumhākaṁ gāmavaraṁ abhayaṁ
  dadāmi ito paṭṭhāya tumhe nibbhayā yathāruciyā vicarathāti
-------------------------------------------------
[page 229]
  Mahāsattassa varaṁ adāsi.
      Atha naṁ mahāsatto mahārāja manussānāma aññaṁ mukhena
  bhaṇanti aññaṁ karontīti pariggaṇhanto dve gāthā abhāsi
         suvijānaṁ siṅgālānaṁ sakuntānañca vassitaṁ
         manussavassitaṁ rāja dubbhijānataraṁ tato
         api me maññatī poso ñātimitto sakhāti vā
         yo pubbe sumano hutvā pacchā sampajjate disoti.
      Taṁ sutvā rājā migarājā mā maṁ evaṁ amaññi ahaṁ hi rajjaṁ
  jahantopi tuyhaṁ dinnaṁ varaṁ na jahissaṁ saddahatha mayhaṁ varaṁ gaṇhāti.
  Mahāsatto tassa santikā varaṁ gaṇhanto attānaṁ ādiṁ katvā
  sabbasattānaṁ abhayadānaṁ varaṁ gaṇhi. Rājāpi varaṁ datvā bodhisattaṁ
  nagaraṁ netvā nagarañca mahāsattañca alaṅkārāpetvā deviyā
  dhammaṁ desāpesi. Mahāsatto deviṁ ādiṁ katvā rañño ca
  rājaparisāya ca madhurāya manussabhāsāya dhammaṁ desetvā rājānaṁ
  dasahi rājadhammehi ovaditvā mahājanaṁ anusāsetvā araññaṁ
  pavisitvā migagaṇaparivuto vāsaṁ kappesi. Rājā sabbasattānaṁ
  abhayaṁ dammīti nagare bheriñcārāpesi. Tato paṭṭhāya migapakkhīnaṁ
  koci hatthaṁ pasāretuṁ samatthonāma nāhosi. Migagaṇo manussānaṁ
  sassāni khādati. Koci vāretuṁ na sakkoti. Mahājano rājaṅgaṇaṁ
  gantvā upakkosi.
      Tamatthaṁ pakāsento satthā imaṁ gāthamāha
-------------------------------------------------
[page 230]
         Samāgatā jānapadā negamā ca samāgatā
         migā dhaññāni khādanti taṁ devo paṭisedhatūti.
      Tattha devoti taṁ migagaṇaṁ devo paṭisedhatūti.
      Taṁ sutvā rājā gāthadvayamāha
         kāmaṁ janapado māsi raṭṭhañcāpi vinassatu
         na tvevāhaṁ ruruṁ dubbhe datvā abhaya pakkhinaṁ.
         Mā me janapado āsi mā maṁ janapado ahu
         na tvevāhaṁ migarājassa varaṁ datvā musā bhaṇeti.
      Tattha māsīti kāmaṁ mayhaṁ janapado mā hotu. Rurunti na tveva
  ahaṁ suvaṇṇavaṇṇassa rurumigarājassa abhayaṁ pakkhīnaṁ datvā dubbhissāmīti.
      Mahājano rañño vacanaṁ sutvā kiñci vattuṁ avisahanto
  paṭikkami. Sā kathā vitthāritā ahosi. Taṁ sutvā mahāsatto
  migagaṇaṁ sannipātāpetvā ito paṭṭhāya manussānaṁ sassaṁ mā
  khādathāti ovaditvā attano attano khettesu paṇṇasaññaṁ
  bandhāpentūti manussānaṁ pesesi. Te tathā kariṁsu. Tāya saññāya
  migā yāvajjakālā sassāni na khādanti.
      Satthā imaṁ dhammadesanaṁ āharitvā na bhikkhave idāneva pubbepi
  devadatto akataññūyevāti vatvā jātakaṁ samodhānesi tadā seṭṭhiputto
  devadatto ahosi rājā ānando rurumigo pana ahamevāti.
                      Rurujātakaṁ navamaṁ.
                       ----------
-------------------------------------------------
[page 231]
                      10. Sarabhajātakaṁ.
      Āsiṁsetheva purisoti idaṁ satthā jetavane viharanto attanā
  saṅkhittena pucchitapañhassa dhammasenāpatino vitthārena byākaraṇaṁ
  ārabbha kathesi. Tadā pana satthā theraṁ saṅkhittena pañhaṁ pucchi
  devorohaṇe tatrāyaṁ saṅkhepato anupubbikathā.
      Rājagahaseṭṭhino hi santake candanapatte āyasmatā piṇḍola-
  bhāradvājena iddhiyā gahite satthā bhikkhūnaṁ iddhipāṭihāriyakaraṇaṁ
  paṭikkhipi. Tadāpi titthiyā paṭikkhittaṁ samaṇena gotamena
  iddhipāṭihāriyakaraṇaṁ idāni sayaṁpi na karissatīti cintetvā maṅkubhūtehi
  attano sāvakehi kiṁ bhante iddhiyā pattaṁ na gaṇhitthāti vuccamānā
  netaṁ āvuso amhākaṁ dukkaraṁ chavassa pana dārupattassatthāya
  attano saṇhasukhumaguṇaṁ ko gihīnaṁ pakāsessatīti na gaṇhimhā
  samaṇā pana sākyaputtiyā lolabālatāya iddhiṁ dassetvā gaṇhiṁsu
  mā amhākaṁ iddhikaraṇaṁ bhāroti cintayittha mayaṁ hi tiṭṭhantu
  samaṇassa gotamassa sāvakā ākaṅkhamānā pana samaṇena gotamena
  saddhiṁ iddhiṁ dasseyyāma sace hi samaṇo gotamo ekaṁ pāṭihāriyaṁ
  karissati mayaṁpi diguṇaṁ karissāmāti kathayiṁsu. Taṁ sutvā bhikkhū
  bhagavato ārocesuṁ bhante titthiyā kira pāṭihāriyaṁ karissantīti.
  Satthā āha bhikkhave karontu ahaṁpi karissāmīti. Taṁ sutvā
-------------------------------------------------
[page 232]
  Bimbisāro āgantvā bhagavantaṁ pucchi bhante pāṭihāriyaṁ kira
  karissathāti. Āma mahārājāti. Nanu bhante sikkhāpadaṁ paññattanti.
  Mahārāja taṁ mayā sāvakānaṁ paññattaṁ buddhānampana sikkhāpadaṁnāma
  natthi yathā hi mahārāja tava uyyāne pupphaphalaṁ aññesaṁ vāritaṁ
  na tava evaṁ sampadamidaṁ daṭṭhabbanti. Kahaṁ pana bhante pāṭihāriyaṁ
  karissathāti. Sāvatthinagaradvāre gaṇḍāmbarukkhamūleti. Amhehi
  tattha kiṁ kattabbanti. Na kiñci mahārājāti. Punadivase satthā
  katabhattakicco cārikaṁ pakkāmi. Manussā kuhiṁ bhante satthā
  gacchatīti pucchanti. Sāvatthinagaradvāre gaṇḍāmbarukkhamūle
  titthiyamaddanaṁ yamakapāṭihāriyaṁ kātunti. Tesaṁ bhikkhūnaṁ kathaṁ sutvā
  mahājano acchariyarūpaṁ kiṁ pāṭihāriyaṁ bhavissati passissāma nanti
  gharadvārāni nikkaḍḍhetvā satthārāyeva saddhiṁ agamāsi. Aññatitthiyā
  mayampi samaṇassa gotamassa pāṭihāriyakaraṇaṭṭhāne pāṭihāriyaṁ karissāmāti
  upaṭṭhākehi saddhiṁ satthārameva anubandhiṁsu. Satthā anupubbena
  sāvatthiṁ gantvā raññā pāṭihāriyaṁ kira bhante karissathāti
  pucchito karissāmīti vatvā kadā bhanteti vutte ito sattame
  divase āsāḷhapuṇṇamāsiyanti āha. Maṇḍapaṁ karomi bhanteti.
  Alaṁ mahārāja mama pāṭihāriyakaraṇaṭṭhāne sakko dvādasayojanikaṁ
  ratanamaṇḍapaṁ karissatīti. Etaṁ kāraṇaṁ nagare ugghosāpemi bhante ti.
  Ugghosāpehi mahārājāti. Rājā dhammaghosakaṁ alaṅkatahatthipiṭṭhiyaṁ
  āropetvā satthā kira sāvatthīnagare gaṇḍāmbarukkhamūle
-------------------------------------------------
[page 233]
  Titthiyamaddanaṁ pāṭihāriyaṁ karissati ito sattame divaseti yāva chaṭṭhadivasā
  devasikaṁ ghosanaṁ kāresi. Titthiyā gaṇḍāmbarukkhamūle kira karissatīti
  sāmikānaṁ dhanaṁ datvā sāvatthīsāmante ambarukkhe chindāpesuṁ.
  Dhammaghosako puṇṇamīdivase pātova ajja bhagavato pāṭihāriyaṁ
  bhavissatīti ugghosesi. Devatānubhāvena sakalajambudīpe dvāre ṭhatvā
  ugghositaṁviya ahosi. Ye ye gantuṁ cittaṁ uppādenti te te
  sāvatthīpattameva attānaṁ passiṁsu. Dvādasayojanikā parisā ahosi.
  Satthā pātova sāvatthiṁ piṇḍāya pavisitvā nikkhami. Gaṇḍonāma
  uyyānapālo piṇḍipakkameva kumbhappamāṇaṁ mahantaṁ ambapakkaṁ
  rañño haranto satthāraṁ nagaradvāre disvā tathāgatasseva
  anucchavikanti adāsi. Satthā paṭiggahetvā tattheva ekamantaṁ nisinno
  paribhuñjitvā ānanda imaṁ ambaṭṭhiṁ uyyānapālassa imasmiṁ ṭhāne
  ropanatthāya dehi esa gaṇḍāmbonāma bhavissatīti āha.
  Thero tathā akāsi. Uyyānapālo paṁsuṁ viyūhitvā ropesi.
  Taṁ khaṇaññeva aṭṭhiṁ bhijjitvā mūlāni otariṁsu. Naṅgalasīsappamāṇo
  rattaṅkuro uṭṭhahi. Mahājanassa olokentasseva paṇṇāsahatthakkhandho
  paṇṇāsahatthasākho ubbedhenapi hatthasatiko ambarukkho
  sampajji. Tāvadevassa pupphāni ca phalāni ca uṭṭhahiṁsu. So
  madhurasuvaṇṇavaṇṇaphalabharito nabhaṁ pūretvā aṭṭhāsi. Vātappaharaṇakāle
  madhurapakkāni patiṁsu. Pacchā āgacchantā bhikkhū paribhuñjitvā
-------------------------------------------------
[page 234]
  Āgamiṁsu. Sāyaṇhasamaye devarājā āvajjanto satthu
  ratanamaṇḍapakaraṇaṁ amhākaṁ bhāro hotīti ñatvā vissukammaṁ pesetvā
  dvādasayojanikaṁ nīluppalasañchannaṁ sattaratanamaṇḍapaṁ kāresi. Evaṁ
  dasasahassacakkavāḷadevatā sannipatiṁsu. Satthā titthiyamaddanaṁ asādhāraṇaṁ
  sāvakehi yamakapāṭihāriyaṁ karitvā bahujanassa pasannabhāvaṁ ñatvā
  oruyha buddhāsane nisinno dhammaṁ desesi. Vīsatipāṇakoṭiyo
  amatapānaṁ piviṁsu. Tato purimabuddhā pana pāṭihāriyaṁ katvā
  kattha gacchantīti āvajjento tāvatiṁsabhavananti ñatvā buddhāsanā
  uṭṭhāya dakkhiṇapādaṁ yugandharamatthake ṭhapetvā vāmapādena
  sinerumatthakaṁ akkamitvā pārichattakamūle paṇḍukambalasilāyaṁ vassaṁ upagantvā
  antotemāsaṁ devānaṁ abhidhammakathaṁ kathesi. Parisāpi satthu gataṭṭhānaṁ
  ajānantī disvāva gamissāmāti. Tattheva temāsaṁ vasi.
  Upakaṭṭhāya pavāraṇāya mahāmoggallānatthero gantvā bhagavato
  ārocesi. Atha naṁ satthā pucchi kahaṁ pana etarahi sārīputtoti.
  Esa bhante yamakapāṭihāriye pasīditvā pabbajitehi pañcahi bhikkhusatehi
  saddhiṁ saṅkassanagare vasatīti. Moggallāna ito sattame divase
  saṅkassanagaradvāre otarissāmi tathāgataṁ daṭṭhukāmā saṅkassanagaradvāre
  sannipatantūti. Thero sādhūti paṭisuṇitvā āgantvā parisāya
  ārocesi sakalaparisaṁ sāvatthito tiṁsayojanaṁ saṅkassanagaraṁ
  ekamuhutteneva pāpesi. Satthā vutthavasso pavāretvā mahārāja
  manssalokaṁ gamissāmīti sakkassa ārocesi. Sakko vissukammaṁ
-------------------------------------------------
[page 235]
  Āmantetvā dasabalassa manussalokaṁ gamanatthāya sopāṇaṁ karohīti
  āha. So sinerumatthake sopāṇasīsaṁ saṅkassanagaradvāre
  dhurasopāṇaṁ katvā majjhe maṇimayaṁ ekasmiṁ passe rajaṭamayaṁ ekasmiṁ
  passe sovaṇṇamayanti tīṇi sopāṇāni māpesi sattaratanamayā
  vedikāparikkhepā. Satthā lokavivaraṇaṁ pāṭihāriyaṁ katvā majjhe
  maṇimayena sopāṇena otari. Sakko pattacīvaraṁ aggahesi suyāmo
  vāḷavijaniṁ sahampatibrahmā chattaṁ dhāresi. Dasasahassacakkavāḷadevatā
  dibbagandhamālādīhi pūjayiṁsu. Satthāraṁ dhurasopāṇe patiṭṭhahantaṁ paṭhamameva
  sārīputtatthero vandi. Pacchā sesaparisā. Tasmiṁ samāgame
  satthā cintesi moggallāno iddhimāti pākaṭo upāli
  vinayadharoti sārīputtassa pana paññāguṇo apākaṭo ṭhapetvā
  maṁ kira sammāsambuddhaṁ añño etena sadisapaññonāma
  natthi paññāguṇamassa pākaṭaṁ karissāmīti. Paṭhamaṁ tāva puthujjanapañhaṁ
  pucchi. Taṁ puthujjanāva kathayiṁsu. Tato sotāpannānaṁ
  visaye pañhaṁ pucchi. Taṁ sotāpannāva kathayiṁsu. Puthujjanā na
  jāniṁsu. Tato sakadāgāmivisaye anāgāmivisaye khīṇāsavavisaye
  mahāsāvakavisaye ca pañhaṁ pucchi. Taṁpi heṭṭhimā na jāniṁsu
  uparimā ca kathayiṁsu. Aggasāvakavisaye puṭṭhapañhaṁpi aggasāvakā
  kathayiṁsu. Aññe na jāniṁsu. Tato sārīputtattherassa visaye
  pañhaṁ pucchi. Taṁ therova kathesi. Aññe na jāniṁsu. Manussā ko
  nāmo esa thero satthārā saddhiṁ kathesīti pucchitvā dhammasenāpati
-------------------------------------------------
[page 236]
  Sārīputtattheronāmāti sutvā aho mahāpaññoti vadiṁsu. Tato
  paṭṭhāya devamanussānaṁ antare therassa mahāpaññāguṇo pākaṭo
  jāto. Atha naṁ satthā
         ye ca saṅkhātadhammāse ye ca sekhā puthū idha
         tesaṁ me nipako iriyaṁ puṭṭho me brūhi mārisāti
  buddhavisaye pañhaṁ pucchitvā imassa nukho sārīputta saṅkhittena
  bhāsitassa kathaṁ vitthārena attho daṭṭhabboti āha. Thero pañhaṁ
  oloketvā satthā maṁ sekhāsekhānameva āgamanapaṭipadaṁ pucchatīti
  nikkaṅkho hutvā āgamanapaṭipadānāma khandhādivasena bahūhi mukhehi
  sakkā kathetuṁ katarākārena nukho kathento satthu ajjhāsayaṁ gaṇhituṁ
  nāsakkhissāmīti ajjhāsaye kaṅkhi. Satthā sārīputto pañhesu
  nikkaṅkho ajjhāsaye pana me kaṅkhati mayā pana naye adinne kathetuṁ
  na sakkhissati nayamassa dassāmīti nayaṁ dento bhūtamidaṁ sārīputta
  samanupassasīti āha. Evaṁ kirassa ahosi sārīputto mamajjhāsayaṁ
  gahetvā kathento khandhavasena kathissatīti. Therassa saha nayadānena
  so pañho nayasatena nayasahassena upaṭṭhāsi. So satthārā
  dinnanayena ṭhatvā buddhavisaye pañhaṁ kathesi. Satthā dvādasayojanikāya
  parisāya dhammaṁ desesi. Tiṁsapāṇakoṭiyo amatapānaṁ piviṁsu.
  Satthā parisaṁ uyyojetvā cārikaṁ caranto anupubbena sāvatthiṁ
  gantvā punadivase sāvatthiyaṁ piṇḍāya caritvā piṇḍapātapaṭikkanto
  bhikkhūhi vatte dassite gandhakuṭiṁ pāvisi. Sāyaṇhasamaye bhikkhū
-------------------------------------------------
[page 237]
  Therassa guṇakathaṁ kathentā dhammasabhāyaṁ nisīdiṁsu mahāpañño āvuso
  sārīputto puthupañño javanapañño nibbedhikapañño dasabalena
  saṅkhittena pucchitaṁ pañhaṁ vitthārena atthaṁ kathesīti. Satthā
  āgantvā kāyanuttha bhikkhave etarahi kathāya sannisinnāti pucchitvā
  imāyanāmāti vutte na bhikkhave idāneva pubbepesa saṅkhittena
  bhāsitassa vitthārena atthaṁ kathesiyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sarabhamigayoniyaṁ nibbattitvā araññe paṭivasati. Rājā migacittako
  ahosi thāmasampanno aññaṁ manussaṁ manussotipi na gaṇeti so
  ekadivasaṁ migavadhaṁ gantvā amacce āha yassa passena migo
  palāyati tenevassa āṇā dātabbāti. Te cintayiṁsu kadāci
  vemajjhe ṭhitamigo koṭṭhakaṁ virujjhati uṭṭhitaṁ migaṁ yenakenaci
  upāyena rañño ṭhitaṭṭhānaññeva āropessāmāti cintetvā ca
  pana katikaṁ katvā rañño dūramaggaṁ adaṁsu. Te mahantaṁ gumbaṁ
  parikkhipitvā muggarādīhi bhūmiṁ pahariṁsu. Paṭhamameva sarabhamigo
  uṭṭhāya tikkhattuṁ gumbaṁ anuparigantvā palāyanto palāyanokāsaṁ
  olokento sesadisāsu manusse bāhāya bāhuṁ dhanunā dhanuṁ āhacca
  nirantare ṭhite disvā rañño ṭhitaṭṭhāneyeva okāsaṁ addasa.
  So ummilitesu akkhīsu vālikaṁ khipamānoviya rājānaṁ abhimukho
  agamāsi. Rājā taṁ balasampannaṁ disvā saraṁ khipitvā virajjhi.
  Sarabhamigānāma vañcetuṁ chekā honti sare abhimukhaṁ āgacchante
-------------------------------------------------
[page 238]
  Vegaṁ hāpetvā tiṭṭhanti pacchato āgacchante vegena javanti
  uparibhāgena āgacchante piṭṭhiṁ nāmenti passenāgacchante thokaṁ
  apagacchanti kucchimajjhaṁ sandhāyāgacchante parivattitvā patanti sare
  atikkante vātacchinnavalāhakavegena palāyantīti. Sopi rājā
  tasmiṁ parivattitvā patite sarabhamigo me viddhoti nādaṁ muñci.
  Sarabho uṭṭhāya vātavegena palāyi balamaṇḍalaṁ bhijjitvā. Ubhosu
  passesu ṭhitā amaccā sarabhaṁ palāyamānaṁ disvāva ekato
  hutvā pucchiṁsu migo kassa ṭhitaṭṭhānaṁ abhirūhīti. Rañño
  ṭhitaṭṭhānanti. Rājā viddho meti vadati. Ko tena viddhoti.
  Nibbirujjho bho amhākaṁ rājā bhūmi tena viddhāti iti te
  nānappakārena raññā saddhiṁ keḷiṁ kariṁsu. Rājā cintesi ime
  maṁ parihāsanti mama pamāṇaṁ na jānanti daḷhaṁ nivāsetvā
  pattikova khaggaṁ ādāya sarabhaṁ gaṇhissāmīti vegena pakkhandi.
  Atha naṁ disvā tīṇi yojanāni anubandhi. Sarabho araññaṁ pāvisi.
  Rājāpi pāvisiyeva. Tattha sarabhamigassa gamanamagge saṭṭhīmattahattho
  mahāpūtipādanarakāavāṭo atthi. So tiṁsamattahattho udakena puṇṇo
  tiṇena paṭicchanno. Sarabho udakagandhaṁ ghāyitvāva āvāṭabhāvaṁ
  ñatvā thokaṁ osakkitvā gato. Rājā pana ujukameva gacchanto
  tasmiṁpatati. Sarabho tassa padasaddaṁ asuṇanto nivattitvā
  taṁ apassanto narakāavāṭe patito bhavissatīti ñatvā āgantvā
  olokento taṁ gambhīraudake appatiṭṭhaṁ kilamantaṁ disvā tena kataṁ
-------------------------------------------------
[page 239]
  Aparādhaṁ hadaye akatvā sañjātakāruñño mā mayi passanteva
  rājā nassatu imamhā dukkhā mocessāmīti āvāṭatīre ṭhito
  mā bhāyi mahārāja ahaṁ taṁ dukkhā mocessāmīti vatvā attano
  piyaputtaṁ uddharituṁ ussāhaṁ karontoviya tassuddharaṇatthāya sīlāyogaṁ
  katvā uddharissāmīti āgantvā rājānaṁ saṭṭhihatthā narakā uddharitvā
  assāsetvā piṭṭhiṁ āropetvā araññato nīharitvā senāya
  avidūre otāretvā ovādamassa datvā pañcasu sīlesu patiṭṭhāpesi.
  Rājā mahāsattaṁ vinā vasituṁ asakkonto āha sāmi sarabhamigarāja
  mayā saddhiṁ bārāṇasiṁ ehi dvādasayojanikāya te bārāṇasiyā
  rajjaṁ dammi taṁ kārehīti. Mahārāja mayaṁ tiracchānagatā na
  no rajjenattho sace te mayi sineho atthi mayā dinnāni
  sīlāni rakkhanto raṭṭhavāsinopi sīlaṁ rakkhāpehīti taṁ ovaditvā
  araññameva pāvisi. So assupuṇṇehi nettehi tassa guṇe
  sarantova senaṁ sampāpuṇitvā senāṅgaparivuto nagaraṁ gantvā ito
  paṭṭhāya sakalaraṭṭhavāsino pañca sīlāni rakkhantūti dhammabheriṁ cārāpesi.
  Mahāsattena pana attano kataguṇaṁ kassaci akathetvā sāyaṁ
  nānaggarasabhojanaṁ bhuñjitvā alaṅkatasayane sayitvā paccūsakāle
  mahāsattassa guṇaṁ saritvā uṭṭhāya sayanapiṭṭhiyaṁ pallaṅkena nisīditvā
  pītipuṇṇena hadayena chahi gāthāhi udānaṁ udānesi
         āsiṁsetheva puriso na nibbindeyya paṇḍito
         passāmi vohaṁ attānaṁ yathā icchiṁ tathā ahu.
-------------------------------------------------
[page 240]
         Āsiṁsetheva puriso na nibbindeyya paṇḍito
         passāmi vohaṁ attānaṁ udakā thalamubbhataṁ.
         Vāyametheva puriso na nibbindeyya paṇḍito
         passāmi vohaṁ attānaṁ yathā icchiṁ tathā ahu.
         Vāyametheva puri so na nibbindeyya paṇḍito
         passāmi vohaṁ attānaṁ udakā thalamubbhataṁ.
                 Dukkhūpanī to pi naro sapañño
                 āsaṁ na chindeyya sukhāgamāya
                 bahū hi phassā ahitā hitā ca
                 avitakkitā maccumupapajjanti.
         Acintitampi bhavati cintitampi vanassati
         na hi cintāmayā bhogā itthiyā purisassa vāti.
      Tattha āsiṁsethevāti āsāchedakammaṁ akatvā attano kammesu
  āsaṁ karotheva na ukkaṇṭheyya. Yathā icchinti ahaṁ hi saṭṭhihatthā
  narakā uṭṭhānaṁ icchiṁ somhi tatheva jāto tato uṭṭhitoyevāti
  dīpeti. Ahitā hitā cāti dukkhaphassā ca sukhaphassā ca
  maraṇaphassā ca jīvitaphassā cātipi attho sattānamhi maraṇaphasso
  ahito jīvitaphasso hito tesaṁ avitakkito acintitopi maraṇaphasso
  āgacchatīti dasseti. Acintitampīti mayā āvāṭe patissāmīti
  acintitaṁ sarabhaṁ māressāmīti cintitaṁ idāni pana me cintitaṁ
  naṭṭhaṁ acintitameva jātaṁ. Bhogāti yasaparivārā ete cintāmayā
-------------------------------------------------
[page 241]
  Na honti tasmā ñāṇavatā viriyameva kattabbaṁ viriyavato hi
  acintitaṁpi kataṁ hotiyeva.
      Tassa udānaṁ udānentasseva aruṇaṁ uṭṭhahi. Purohito
  pātova sukhaseyyāya pucchanatthaṁ āgantvā dvāre ṭhito tassa
  udānagītasaddaṁ sutvā cintesi rājā hīyo migavadhaṁ agamāsi taṁ
  sarabhamigaṁ viraddho bhavissati tato amaccehi avahasiyamāno māretvā
  taṁ āharissāmīti khattiyamānena taṁ anubandhanto saṭṭhīhatthe narake
  patito bhavissati dayālunā sarabharājena rañño dosaṁ acintetvā
  rājā uddharito bhavissati tena maññe udānaṁ udānesīti.
  Evaṁ brāhmaṇassa rañño paripuṇṇabyañjanaṁ udānaṁ sutvā
  sumajjite ādāse mukhaṁ olokentassa chāyāviya raññā ca sarabhena
  ca katakāraṇaṁ pākaṭaṁ ahosi. So nakhena dvāraṁ ākoṭesi.
  Rājā ko esoti pucchi. Ahaṁ deva purohitoti. Atha dvāraṁ
  vivaritvā ito ehācariyāti āha. So pavisitvā rājānaṁ
  jayāpetvā ekamantaṁ ṭhito ahaṁ mahārāja tayā araññe katakāraṇaṁ
  jānāmi tvaṁ ekaṁ sarabhamigaṁ anubandhanto narake patito atha naṁ
  so sarabho sīlā yogaṁ katvā narakato uddhari so tvaṁ tassa
  guṇaṁ saritvā udānaṁ udānesīti vatvā dve gāthā abhāsi
         sarabhaṁ giriduggasmiṁ yaṁ tvaṁ anussarī pure
         alīnacittassa tuvaṁ vikkantamanujīvasi.
-------------------------------------------------
[page 242]
                 Yo taṁ viduggā narakā samuddhari
                 sīlāya yogaṁ sarabho karitvā
                 dukkhūpanītaṁ maccumukhā pamocayi
                 alīnacittaṁ tameva vadesīti.
      Tattha anussarīti anubandhi. Vikkantanti uddharaṇatthāya
  kataparakkamaṁ. Anujīvasīti upajīvasi tassānubhāvena tayā jīvitaṁ
  laddhanti attho. Uddharīti uttāresi. Tameva vadesīti
  suvaṇṇasarabhamigaṁ idha sirisayane nisinno vaṇṇesi.
      Taṁ sutvā ayaṁ mayā saddhiṁ na migavadhaṁ gato sabbameva
  pavuttiṁ jānāti kathaṁ nukho jānāti pucchissāmi nanti cintetvā
  navamaṁ gāthamāha
                 kiṁ tvaṁ tattheva tadā ahosi
                 udāhu te koci nu etadakkhā
                 vivaṭacchado nusi sabbadassī
                 ñāṇaṁ nu te brāhmaṇa bhiṁsarūpanti.
      Tattha bhiṁsarūpanti kiṁ nu tava ñāṇaṁ balavajātikaṁ tenetaṁ
  jānāsīti.
      Brāhmaṇo nāhaṁ sabbaññū buddho byañjanaṁ amakkhetvā
  tayā kathitagāthānaṁ pana mayhaṁ attho upaṭṭhātīti dīpento dasamaṁ
  gāthamāha
-------------------------------------------------
[page 243]
                 Na cevāhaṁ tattha tadā ahosiṁ
                 na cāpi me koci naṁ etadakkhā
                 gāthāpadānañca subhāsitānaṁ
                 atthaṁ tadānenti janinda dhīrāti.
      Tattha subhāsitānanti byañjanaṁ amakkhetvā suṭṭhu bhāsitānaṁ.
  Atthaṁ tadānentīti yo tesaṁ attho taṁ ānenti upadhārentīti
  attho.
      Rājā tassa tusitvā bahudhanaṁ adāsi tato paṭṭhāya dānādīni
  puññāni abhirato ahosi. Manussāpi puññābhiratā hutvā
  matamatā saggapūrameva pūrayiṁsu. Athekadivasaṁ rājā lakkhaṁ vijjhissāmīti
  purohitaṁ ādāya uyyānaṁ gato. Tadā sakko devarājā bahū
  nave deveceva devakaññāyo ca disvā kiṁ nukho kāraṇanti
  āvajjento sarabhamigena narakā uddharitvā raññā sīlesu
  patiṭṭhāpitabhāvaṁ ñatvā rañño ānubhāvena mahājanā puññāni
  karonti tena devaloko paripūrati idāni kho pana rājā lakkhaṁ
  vijjhituṁ uyyānaṁ gato taṁpi vīmaṁsitvā sīhanādaṁ nadāpetvā sarabhamigassa
  guṇaṁ kathāpetvā attano ca sakkabhāvaṁ jānāpetvā ākāse
  ṭhito dhammaṁ desetvā mettāya ceva pañcannañca sīlānaṁ guṇaṁ
  kathetvā āgamissāmīti cintetvā uyyānaṁ agamāsi. Rājāpi
  lakkhaṁ vijjhissāmīti dhanuṁ āropetvā saraṁ sannayhi. Tasmiṁ khaṇe
  sakko rañño ca lakkhassa ca antare attano ānubhāvena sarabhaṁ
-------------------------------------------------
[page 244]
  Dassesi. Rājā taṁ disvā saraṁ na muñci. Atha naṁ sakko
  purohitassa sarīre adhimuccitvā gāthamabhāsi
                 ādāya pattaṁ paraviriyaghātiṁ
                 cāpe saraṁ kiṁ vicikicchase tuvaṁ
                 nuṇṇo saro sarabhaṁ hantu khippaṁ
                 annaṁ hi etaṁ varapañña raññoti.
      Tattha pattanti vājapattehi samannāgataṁ. Paraviriyaghātinti
  paresaṁ viriyaghātakaṁ. Cāpe saranti etaṁ pattasaṁkhātaṁ saraṁ cāpe
  ādāya sannayhitvā idāni tvaṁ kiṁ vicikicchasi. Hantūti tayā
  vissaṭṭho hutvā esa saro khippaṁ imaṁ sarabhaṁ hanatu. Annaṁ hi
  etanti varapañña mahārāja sarabhonāma rañño āhāro bhakkhoti
  attho.
      Tato rājā gāthamāha
                 addhā pajānāmi ahaṁpi etaṁ
                 annaṁ migo brāhmaṇa khattiyassa
                 pubbe katañca apacāyamāno
                 tasmā migaṁ sarabhaṁ no hanāmīti.
      Tattha pubbe katañcāti brāhmaṇa ahaṁ cetaṁ ekaṁsena jānāmi
  yathā migo khattiyassa annaṁ pubbe pana iminā mayhaṁ kataguṇaṁ
  pūjemi tasmā taṁ na hanāmīti.
      Tato sakko gāthadvayamāha
-------------------------------------------------
[page 245]
         Neso migo mahārāja asureso disampati
         etaṁ hantvā manussinda bhavassu amarādhipo.
                 Sace mahārāja vicikicchase tuvaṁ
                 hantuṁ migaṁ sarabhaṁ sahāyakaṁ
                 saputtadāro naravīriyaseṭṭha
                 hantvā no ce tuvaṁ vetaraṇiṁ yamassāti.
      Tattha asuresoti asuro eso asurajeṭṭhako sakko esoti
  adhippāyena vadati. Amarādhipoti tvaṁ etaṁ sakkaṁ māretvā sayaṁ
  sakko devarājā hohīti vadati. Vetaraṇiṁ yamassāti sace etaṁ
  sahāyo meti cintetvā na hanissasi saputtadāro yamassa vetaraṇīniriyaṁ
  gantvā bhavissasīti taṁ tāseti.
      Tato rājā dve gāthā abhāsi
                 kāmaṁ ahaṁ jānapadā ca sabbe
                 puttā ca dārā ca sahāyasaṁghā
                 gacchāma taṁ vetaraṇiṁ yamassa
                 na tveva haññe mama pāṇadassa.
                 Ayaṁ migo kicchagatassa mayhaṁ
                 ekassa kattā vivanasmiṁ ghore
                 taṁ tādisaṁ pubbakiccaṁ saranto
                 jānaṁ mahābrahme kathaṁ haneyyanti.
      Tattha mama pāṇadassāti brāhmaṇa yo mama pāṇado assa
-------------------------------------------------
[page 246]
  Yena me piyaṁ jīvitaṁ dinnaṁ narakaṁ pavisantena mayā so na tveva
  hañño na hanitabbo avajjho esoti vadati. Ekassa kattā
  vivanasmiṁ ghoreti dāruṇe araññe paviṭṭhakassa sato ekassa
  asahāyakassa mama kattā kārako jīvitassa dāyako svāhaṁ taṁ
  iminā kataṁ tādisaṁ pubbakiccaṁ sarantoyeva taṁ guṇaṁ jānantoyeva
  kathaṁ haneyyaṁ.
      Atha sakko purohitassa sarīrato apagantvā sakkattabhāvaṁ
  māpetvā ākāse ṭhatvā rañño guṇaṁ pakāsento gāthadvayamāha
                 mittābhirādhi cirameva jīva
                 rajjaṁ imaṁ dhammaguṇe pasāsa
                 nārīgaṇehi paricārayanto
                 modassu raṭṭhe tidiveva vāsavo.
                 Akkodhano niccapasannacitto
                 sabbātithī yācayogo katvā
                 datvā ca bhutvā ca yathānubhāvaṁ
                 anindito saggamupehi ṭhānanti.
      Tattha mittābhirādhīti mitte ārādhento mitte adubbhamāno.
  Sabbātithīti sabbe dhammikasamaṇabrāhmaṇe atithī pāhunakeyeva katvā
  paricaranto yācitabbayuttako hutvā. Aninditoti dānādīni
  puññāni karaṇena pamuditoceva lokena ca anindito hutvā
  saggaṭṭhānaṁ upehīti.
-------------------------------------------------
[page 247]
      Evaṁ vatvā sakko devarājā ahaṁ mahārāja taṁ pariggaṇhituṁ
  āgato tvaṁ attānaṁ pariggahituṁ nādāsi appamatto hohīti
  taṁ ovaditvā sakaṭṭhānameva gato.
      Satthā imaṁ dhammadesanaṁ āharitvā na bhikkhave idāneva
  pubbepisārīputto saṅkhittena bhāsitassa vitthārena atthaṁ jānātiyevāti
  vatvā jātakaṁ samodhānesi tadā rājā ānando ahosi purohito
  sārīputto sarabhamigo pana ahameva sammāsambuddhoti.
                      Sarabhajātakaṁ dasamaṁ.
                           Iti
                jātakaṭṭhakathāya dasajātakapaṭimaṇḍitassa
                terasanipātassatthavaṇṇanā niṭṭhitā.
                      -------------
-------------------------------------------------
[page 248]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 249]
                     Pakiṇṇakanipātavaṇṇanā
                       ----------
                    1. Sālikedārajātakaṁ.
      Sampannaṁ sālikedāranti idaṁ satthā jetavane viharanto
  mātuposakabhikkhuṁ ārabbha kathesi. Vatthu pana sāmajātake āvībhavissati.
      Satthā pana taṁ bhikkhuṁ pakkosāpetvā saccaṁ kira tvaṁ bhikkhu gīhī
  posesīti pucchitvā saccaṁ bhanteti kinte hontīti mātāpitaro
  me bhanteti vutte sādhu bhikkhu porāṇakapaṇḍitāpi tiracchānā
  hutvā sakuṇayoniyaṁ nibbattitvā jiṇṇe mātāpitaro kulāvake
  nipajjāpetvā mukhatuṇḍena gocaraṁ āharitvā posesunti vatvā
  atītaṁ āhari
      atīte rājagahe magadharājānāma rajjaṁ kāresi. Tadā nagarato
  pubbuttarāya disāya sālindiyonāma brāhmaṇagāmo ahosi.
  Tassa pubbuttaradisāya magadhakhettaṁ. Tattha kosiyagottonāma
  sālindiyavāsī brāhmaṇo sahassakarīsamattaṁ khettaṁ gahetvā sāliṁ
  vapāpesi. Uṭṭhite ca pana sasse vatiṁ thiraṁ kāretvā kassaci
  paṇṇāsakarīsamattaṁ kassaci saṭṭhīkarīsamattanti evaṁ pañcasatakarīsamattaṁ khettaṁ
  attano parisānaññeva ārakkhaṇatthāya datvā sesaṁ pañcasatakarīsamattaṁ vatiṁ
-------------------------------------------------
[page 250]
  Katvā ekassa bhatikassa adāsi. So tattha kuṭiṁ katvā tattha rattindivaṁ
  vasati. Khettassa pana pubbuttaradisāyaṁ ekasmiṁ sānupabbate
  mahantaṁ simbalīvanaṁ atthi. Tattha anekāni suvasatāni vasanti.
  Tadā bodhisatto tasmiṁ suvasaṁghe suvarañño putto hutvā nibbatti.
  So vayappatto abhirūpo thāmasampanno sakaṭanābhippamāṇasarīro
  ahosi. Athassa pitā mahallakakāle ahaṁ idāni dūraṁ gantuṁ na
  sakkomi tvaṁ imaṁ gaṇaṁ pariharāti puttassa rajjaṁ niyyādeti.
  So punadivasato paṭṭhāya mātāpitūnaṁ gocaratthāya gantuṁ
  nādāsi. Suvagaṇaṁ pariharanto himavantaṁ gantvā sayaṁjātasālivanesu
  yāvadatthaṁ sāliṁ khāditvā āgamanakāle mātāpitūnaṁ pahonakaṁ gocaraṁ
  ādāya āgantvā mātāpitaro posesi. Athassa ekadivasaṁ suvā
  ārocesuṁ pubbe imasmiṁ kāle magadhakhette sāliṁ vapati idāni
  kinnu kho katanti. Tenahi jānāthāti dve suve pahiṇi. Suvā
  gantvā magadhakhette otarantā tassa bhatiyā rakkhaṇapurisassa khette
  otaritvā sāliṁ khāditvā ekaṁ sālisīsaṁ ādāya simbalīvanaṁ āgantvā
  sālisīsaṁ mahāsattassa pādamūle ṭhapetvā tattha evarūpo sālīti
  vadiṁsu. So punadivase suvagaṇaparivuto tattha gantvā tasmiṁ bhatikassa
  khette otari. So pana puriso suve sāliṁ khādante disvā itocito
  ca dhāvitvā vārentopi vāretuṁ na sakkoti. Sesā suvā
  yāvadatthaṁ sāliṁ khāditvā tucchamukhāva gacchanti. Suvarājā pana bahūni
  sālisīsāni ekato katvā tuṇḍenādāya purato gantvā āharitvā
-------------------------------------------------
[page 251]
  Mātāpitūnaṁ deti. Suvā pana punadivasato paṭṭhāya tattheva sāliṁ
  khādiṁsu. Atha so puriso suve sāliṁ khādante disvā itocito
  ca dhāvitvā vārentopi vāretuṁ nāsakkhi sace ime aññaṁ katipāhaṁ
  evaṁ khādissanti kiñci na bhavissati brāhmaṇo sāliṁ agghāpetvā
  mayhaṁ iṇaṁ karissati gantvā tassa ārocessāmīti. So
  sālimuṭṭhinā saddhiṁ tathārūpaṁ paṇṇākāraṁ gahetvā sālindiyagāmaṁ
  gantvā brāhmaṇaṁ passitvā vanditvā paṇṇākāraṁ datvā ekamantaṁ
  ṭhito kiṁ bho purisa sampannaṁ sālikhettanti puṭṭho āma
  brāhmaṇa sampannanti vatvā dve gāthā abhāsi
         sampannaṁ sālikedāraṁ suvā bhuñjanti kosiya
         paṭivedemi te brāhme na taṁ vāretumussahe
         ekova tattha sakuṇo so nesaṁ sabbasundaro
         bhutvā sāliṁ yathākāmaṁ tuṇḍenādāya gacchatīti.
      Tattha sampannanti paripuṇṇaṁ avekallaṁ. Sālikedāranti
  sālikhettaṁ. Sabbasundaroti sabbehi koṭṭhāsehi sundaro
  rattatuṇḍo jiñjukasannibhakkhi rattapādo tīhi rattarājīhi parikkhittagīvo
  mahāmayurappamāṇo so yāvadatthaṁ sāliṁ khāditvā aññaṁ tuṇḍena
  gahetvā gacchatīti.
      Brāhmaṇo tassa kathaṁ sutvā suvarāje sinehaṁ uppādetvā
  khettapālaṁ pucchi ambho purisa pāsaṁ oḍetuṁ jānāsīti. Āma
  jānāmīti. Atha naṁ gāthāya ajjhabhāsi
-------------------------------------------------
[page 252]
         Ujjhantu bālapāsāni yathā bajjhetha so dijo
         jīvañca naṁ gahetvāna ānayehi mamantiketi.
      Tattha ujjhantūti oḍayantu. Bālapāsānīti assavālādirajju-
  mayapāsāni. Jīvañca nanti jīvitaṁyeva nanti.
      Taṁ sutvā khettapālo sāliṁ agghāpetvā iṇassa akatabhāvena
  tuṭṭho gantvā assapāse vattetvā ajja imasmiṁ ṭhāne otarissatīti
  suvarañño otaraṇaṭṭhānaṁ sallakkhetvā punadivase pātova vātappahārena
  caraṇakaṁ akatvā pāsaṁ oḍetvā suvānaṁ āgamanaṁ olokento kuṭiyaṁ
  nisīdi. Suvarājāpi suvagaṇaparivuto āgantvā aloluppacāratāya
  hīyo khāditaṭṭhāne oḍitapāse pādaṁ pavesentova otari.
  So attano baddhabhāvaṁ ñatvā cintesi sacāhaṁ idāni baddharavaṁ
  ravissāmi ñātakā me maraṇabhayatajjitā gocaraṁ agahetvā palāyissanti
  yāva etesaṁ gocaragahaṇaṁ tāva adhivāsessāmīti. So tesaṁ
  suhitabhāvaṁ ñatvā maraṇabhayatajjito hutvā tikkhattuṁ baddharavaṁ ravi. Atha
  sabbe sutvā palāyiṁsu. Suvarājā eko me ñātīsu nivattitvā
  olokentopi natthi kiṁ nukho mayā pāpaṁ katanti vilapanto
  gāthamāha
         ete bhutvā pivitvā ca pakkamanti vihaṅgamā
         eko baddhosmi pāsena kiṁ pāpaṁ pakataṁ mayāti.
      Khettapālo suvarājassa baddharavaṁ suvānaṁ ca ākāse pakkhandanasaddaṁ
  sutvā kiṁ nukhoti kuṭiyā oruyha pāsaṭṭhānaṁ gantvā suvarājaṁ
-------------------------------------------------
[page 253]
  Disvā yasseva me pāso oḍito sveva baddhoti tuṭṭhamānaso
  suvarājaṁ pāsato mocetvā dve pāde ekato katvā bandhitvā
  daḷhaṁ ādāya sālindiyagāmaṁ gantvā suvarājaṁ brāhmaṇassa adāsi.
  Brāhmaṇo balavasinehena mahāsattaṁ ubhohi hatthehi daḷhaṁ gahetvā
  aṅke nisīdāpetvā tena saddhiṁ sallapanto dve gāthā abhāsi
         udaraṁ nūna aññesaṁ suva accodaraṁ tava
         bhutvā sāliṁ yathākāmaṁ tuṇḍenādāya gacchasi.
         Koṭṭhannu tattha pūresi suva verannu te mayā
         puṭṭho me samma akkhāhi kuhiṁ sālī nidhīyasīti.
      Tattha udaraṁ nūnāti aññesaṁ udarameva maññe tava udaraṁ
  pana atiudaraṁ. Tatthāti tasmiṁ simbalīvane. Pūresīti vassārattatthāya
  pūresi. Nidhīyasīti nidhesi nidhānaṁ katvā ṭhapesīti.
      Taṁ sutvā suvarājā madhurāya manussavācāya sattamaṁ gāthamāha
         na me veraṁ tayā saddhiṁ koṭṭho mayhaṁ na vijjati
         iṇaṁ muñcāmiṇaṁ dammi sampatto koṭisimbaliṁ
         nidhiṁpi tattha nidahāmi evaṁ jānāhi kosiyāti.
      Tattha iṇaṁ muñcāmiṇaṁ dammīti tava sāliṁ haritvā iṇaṁ
  muñcāmiceva iṇaṁ dadāmi cāti. Nidhiṁpīti ekaṁ tattha simbalīvane
  anugāmikaṁ nidhiṁpi nidahāmi.
      Atha naṁ brāhmaṇo pucchi
-------------------------------------------------
[page 254]
         Kīdisaṁ te iṇadānaṁ iṇamokkhova kīdiso
         nidhinidhānaṁ akkhāhi atha pāsā pamokkhasīti.
      Tattha iṇadānanti iṇassa dānaṁ. Nidhinidhānanti nidhino
  nidhānanti.
      Evaṁ brāhmaṇena puṭṭho suvarājā tassa byākaronto
  catasso gāthā abhāsi
         ajātapakkhā taruṇā puttakā mayha kosiya
         te maṁ bhattā bharissanti tasmā tesaṁ iṇaṁ dade.
         Mātā pitā ca me vuḍḍhā jiṇṇakā gatayobbanā
         tesaṁ tuṇḍena hātūna muñce pubbe kataṁ iṇaṁ.
         Aññe ca tattha sakuṇā khīṇapakkhā sudubbalā
         tesaṁ puññatthiko dammi taṁ nidhaṁ āhu paṇḍitā.
         Īdisaṁ me iṇadānaṁ iṇamokkho ca īdiso
         nidhinidhānaṁ akkhāmi evaṁ jānāhi kosiyāti.
      Tattha hātūnāti haritvā. Taṁ nidhinti taṁ puññakammaṁ
  paṇḍitā anugāmikaṁ nidhiṁ nāma kathenti. Nidhinidhānanti nidhino nidhānaṁ
  nidahantipi pāṭho ayameva vā pāṭho.
      Brāhmaṇo mahāsattassa dhammakathaṁ sutvā pasannacitto dve
  gāthā abhāsi
         bhaddako vatāyaṁ pakkhī dijo paramadhammiko
         ekaccesu manussesu ayaṁ dhammo na vijjati.
-------------------------------------------------
[page 255]
         Bhuñja sāliṁ yathākāmaṁ saha sabbehi ñātibhi
         punapi suva passemu piyaṁ me tava dassananti.
      Tattha bhuñja sālinti ito paṭṭhāya nibbhayo hutvā bhuñjāti
  karīsasahassampi tasseva niyyādento evamāha. Passemūti attano
  ruciyā āgataṁ aññesupi divasesu taṁ passeyyāmāti.
      Evaṁ brāhmaṇo mahāsattaṁ yācitvā piyaputtaṁviya muducittena
  olokento pādato bandhanaṁ mocetvā satapākatelena pāde
  makkhetvā bhaddapīṭhe nisīdāpetvā kāñcanataṭakena madhulāje
  khādāpetvā sakkharodakaṁ pāyesi. Athassa suvarājā appamatto
  hohi mahābrāhmaṇāti vatvā ovādaṁ dento āha
                 bhuttañca pītañca tavassamamhi
                 rattiñca no kosiya tesakāsaṁ
                 nikkhittadaṇḍesu dadāhi dānaṁ
                 jiṇṇe ca mātāpitaro bharassūti.
      Tattha tavassamamhīti tava nivesane.
      Taṁ sutvā brāhmaṇo tuṭṭhahadayo udānaṁ udānento
  gāthamāha
                 lakkhī vata me udapādi ajja
                 yo taṁ addasaṁ pavaraṁ dijānaṁ
                 suvassa sutvāna subhāsitāni
                 kāhāmi puññāni anappakānīti.
-------------------------------------------------
[page 256]
      Tattha lakkhīti siripi puññaṁpi paññāpi.
      Mahāsatto brāhmaṇena attano dinnaṁ karīsasahassamattaṁ khettaṁ
  paṭikkhipitvā aṭṭhakarīsamattameva gaṇhi. Brāhmaṇo thambhāni khaṇitvā
  tassa khettaṁ niyyādetvā gandhamālādīhi pūjetvā khamāpetvā
  gaccha sāmi assumukhe rodamāne mātāpitaro assāsehīti
  uyyojesi. So tuṭṭhamānaso sālisīsaṁ ādāya gantvā
  mātāpitūnaṁ purato nikkhipitvā ammatātā uṭṭhethāti āha.
  Te tassa assumukhā hasamānā uṭṭhahiṁsu. Tāvadeva suvagaṇā
  sannipatitvā kathaṁ muttosi devāti pucchiṁsu. So tesaṁ sabbaṁ
  vitthārato kathesi. Kosiyopi suvarañño ovādaṁ sutvā tato
  paṭṭhāya dhammikasamaṇabrāhmaṇānaṁ mahādānaṁ paṭṭhapesi.
      Tamatthaṁ pakāsento satthā osānagāthamāha
                 so kosiyo attamano udaggo
                 annañca pānañcabhisaṁharitvā
                 annena pānena pasannacitto
                 santappayi samaṇe brāhmaṇe cāti.
      Tattha santappayīti gahitagahitabhājanāni pūrento tappesi.
      Satthā imaṁ dhammadesanaṁ āharitvā evaṁ bhikkhave mātuposanannāma
  paṇḍitānaṁ vaṁsoti vatvā saccāni pakāsetvā jātakaṁ samodhānesi
  (saccapariyosāne so bhikkhu sotāpattiphale patiṭṭhahi) tadā
  suvagaṇā buddhaparisā ahesuṁ mātāpitaro mahārājakulāni ahesuṁ
-------------------------------------------------
[page 257]
  Khettapālo channo brāhmaṇo ānando suvarājā pana ahamevāti.
                   Sālikedārajātakaṁ paṭhamaṁ.
                      ------------
                    2. Candakinnarajātakaṁ.
      Upanīyatidaṁ maññeti idaṁ satthā kapilavatthupuraṁ upanissāya
  nigrodhārāme viharanto rājanivesane rāhulamātaraṁ ārabbha kathesi.
  Idaṁ pana jātakaṁ dūrenidānato paṭṭhāya kathetabbaṁ. Sā panesā
  nidānakathā yāva laṭṭhivane uruvelakassapassa sīhanādā apaṇṇakajātake
  kathitā. Tato paraṁ yāva kapilavatthugamanā vessantarajātake
  āvībhavissati.
      Satthā pana pitu nivesane nisīditvā antarābhattasamaye
  mahādhammapālajātakaṁ kathetvā katabhattakicco rāhulamātu nivesane
  nisīditvā tassā guṇe kathento candakinnarajātakaṁ kathessāmīti rājānaṁ
  pattaṁ gāhāpetvā dvīhi aggasāvakehi saddhiṁ rāhulamātu nivesanaṭṭhānaṁ
  pāyāsi. Tadā tassā pamukhā cattāḷīsasahassanāṭakitthiyo vasanti.
  Tāsu khattiyakaññānañceva navutiadhikasahassaṁ. Sā tathāgatassa
  āgamanaṁ ñatvā sabbā kāsāyāneva nivāsentūti tāsaṁ
  ārocesi. Tā tathā kariṁsu. Satthā āgantvā paññattāsane
  nisīdi. Atha tā sabbāpi ekappahāreneva viraviṁsu. Mahāparidevasaddo
-------------------------------------------------
[page 258]
  Ahosi. Rāhulamātāpi paridevitvā sokaṁ vinodetvā satthāraṁ
  vanditvā rājagatena bahumānena sagāravena nisīdi. Tadā rājā
  tassā guṇakathaṁ ārabbha bhante mama suṇisā tumhehi kāsāvāni
  nivatthānīti sutvā kāsāvāneva nivāsesi mālādīni pariccattānīti
  sutvā mālādīni pariccaji uccāsayanamahāsayanāni pariccattānīti
  sutvā bhūmisayanāva jātā tumhākaṁ pabbajitakāle vidhavā hutvā
  aññehi rājūhi pesitaṁ paṇṇākāraṁ na gaṇhi evaṁ tumhesu
  asaṁhiracittā esāti nānappakārena tassā guṇakathaṁ kathesi. Satthā
  anacchariyaṁ mahārāja yaṁ esā idāni mama pacchime attabhāve
  mayi sasinehā asaṁhiracittā anaññaneyyā bhaveyya tiracchānayoniyaṁ
  nibbattāpi mayi asaṁhiracittā anaññaneyyā ahosīti vatvā tena
  yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  himavantappadese kinnarayoniyaṁ nibbatti. Candā nāmassa bhariyā.
  Te ubhopi candanāmake rajaṭapabbate vasiṁsu. Tadā bārāṇasīrājā
  amaccānaṁ rajjaṁ niyyādetvā dve kāsāvāni nivāsetvā
  sannaddhapañcāvudho ekakova himavantaṁ pāvisi. So migavadhaṁ maṁsaṁ
  khādanto ekaṁ khuddakanadiṁ anupubbena sañcaranto uddhaṁ abhirūhi.
  Candapabbatavāsino kinnarā vassārattasamaye anotaritvā pabbateyeva
  vasanti nidāghe otaranti. Tadā so candakinnaro attano
  bhariyāya saddhiṁ otaritvā tesu tesu ṭhānesu gandhe vilimpanto
-------------------------------------------------
[page 259]
  Pupphareṇuṁ khādanto pupphapaṭakena nivāsento pārupanto latādolādīhi
  kīḷanto madhurasarena gāyanto taṁ khuddakanadiṁ patvā ekasmiṁ nivattaṭṭhāne
  otaritvā udake pupphāni vikīritvā udakakīḷaṁ kīḷitvā pupphapaṭakena
  nivāsetvā pārupitvā rajaṭapaṭṭavaṇṇāya bālukāya pupphasayanaṁ
  paññāpetvā ekaṁ veḷudaṇḍakaṁ gahetvā sayane nisīdi. Tato
  candakinnaro veḷuṁ vādento madhurasaddena gāyi. Candakinnarī
  muduhatthe nāmetvā tassāvidūre ṭhitā nacciceva gāyi ca. So
  rājā tesaṁ saddaṁ sutvā padasaddaṁ asāvento saṇikaṁ gantvā
  paṭicchanne ṭhatvā te kinnare disvā kinnariyā paṭibaddhacitto
  hutvā taṁ kinnaraṁ vijjhitvā jīvitakkhayaṁ pāpetvā imāya saddhiṁ
  saṁvāsaṁ kappessāmīti cintetvā candakinnaraṁ vijjhi. So
  vedanāppatto paridevamāno catasso gāthā abhāsi
         upanīyatidaṁ maññe cande lohitamadena majjāmi
         jahāmi jīvitaṁ pāṇā me cande nirujjhanti.
         Osadhi me dukkhaṁ hadayaṁ me ḍayhate nitamāmi
         tava candiyā socantiyā na naṁ aññehi sokehi.
         Tiṇamiva milāyāmi nadī aparipuṇṇāva sussāmi
         tava candiyā socantiyā na naṁ aññehi sokehi.
         Vassamiva sare pāde assūni vattare mayhaṁ
         tava candiyā socantiyā na naṁ aññehi sokehīti.
      Tattha upanīyatīti sandhivicchedaṁ nīyati. Idanti jīvitaṁ. Pāṇāti
-------------------------------------------------
[page 260]
  Bhadde cande mama jīvitapāṇā nirujjhanti. Osadhi meti jīvitaṁ
  me osīdati. Nitamāmīti atikilamāmi. Tava candiyāti imaṁ mama
  dukkhaṁ. Na naṁ aññehi sokehīti atha kho tava candiyā socantiyā
  sokahetu yasmā tvaṁ mama viyogena socissasi tasmāti attho.
  Tiṇamiva milāyāmīti tattapāsāṇe khittatiṇamiva mūlachinnavanamiva milāyāmīti
  vadati. Sare pādeti yathā nāma pabbatapāde patitavassaṁ saritvā
  acchinnadhāraṁ vattati.
      Mahāsatto imāhi catūhi gāthāhi paridevitvā pupphasayane
  nipannova satiṁ visajjetvā parivatti. Rājāpi ṭhitova. Itarā
  mahāsatte paridevante attano ratiyā mattā hutvā tassa viddhabhāvaṁ
  na jānāti visaññaṁ pana naṁ parivattitvā nipannaṁ disvā kinnu kho
  me sāmikassa dukkhanti upadhārentī pahāramukhato paggharantaṁ lohitaṁ
  disvā piyasāmike uppannaṁ balavasokaṁ saṇṭhāretuṁ asakkontī
  mahāsaddena paridevi. Rājā kinnaro mato bhavissatīti nikkhamitvā
  attānaṁ dassesi. Candā taṁ disvā iminā me corena piyasāmiko
  viddho bhavissatīti kampamānā palāyitvā pabbatamatthake ṭhatvā
  rājānaṁ paribhāsantī pañca gāthā abhāsi
         pāposi kho rājaputta yo me icchitapatiṁ varākiyā
         vijjha vanamūlasmiṁ yoyaṁ viddho chamā seti.
         Imaṁ mayhaṁ hadayasokaṁ paṭimuccatu rājaputta tava mātā
         yo mayhaṁ hadayasoko kiṁpurisaṁ apekkhamānāya.
-------------------------------------------------
[page 261]
         Imaṁ mayhaṁ hadayasokaṁ paṭimuccatu rājaputta tava jāyā
         yo mayhaṁ hadayasoko kiṁpurisaṁ apekkhamānāya.
         Mā ca puttaṁ mā ca patiṁ addakkhi rājaputta tava mātā
         yo kiṁpurisaṁ avadhi adūsakaṁ mayhaṁ kāmāhi.
         Mā ca puttaṁ mā ca patiṁ addakkhi rājaputta tava jāyā
         yo kiṁpurisaṁ avadhi adūsakaṁ mayhaṁ kāmāhīti.
      Tattha varākiyāti kapaṇāya. Paṭimuccatūti patilabhatu phussatu
  pāpuṇātu. Mayhaṁ kāmāhīti mayi kāmena.
      Rājā taṁ pañcahi gāthāhi paridevitvā pabbatamatthake ṭhitaṁyeva
  assāsento gāthamāha
         mā tvaṁ cande rodi mā soci vanatimiramattakkhi
         mama tvaṁ hohisi bhariyā rājakule pūjitā nārībhīti.
      Tattha candeti mahāsattassa paridevanakāle nāmassa sutattā
  evamāha. Vanatimiramattakkhīti vanatimirapupphasamānakkhi. Pūjitā
  nārībhīti soḷasannaṁ itthīsahassānaṁ jeṭṭhakā aggamahesī.
      Candā tassa vacanaṁ sutvā tvaṁ kiṁ vadesīti sīhanādaṁ nadantī
  anantaraṁ gāthamāha
         api nūnāhaṁ marissaṁ na capana rājaputta tava hessaṁ
         yo kiṁpurisaṁ avadhi adūsakaṁ mayhaṁ kāmāhīti.
      Tattha api nūnāhanti api ekaṁseneva ahaṁ marissaṁ.
      So tassā vacanaṁ sutvā nicchandarāgo hutvā itaraṁ gāthamāha
-------------------------------------------------
[page 262]
         Api bhīruke jīvitukāmake kiṁpurisi gacchasi himavantaṁ
         tālisataggarabhojanā aññe taṁ migā ramissantīti.
      Tattha api bhīruketi atibhīrukajātike. Tālisataggarabhojanāti
  tvaṁ tālisapattataggarapattabhojanā migī aññe taṁ migā ramissanti
  na tvaṁ rājakule rahā gacchāti naṁ avaca.
      Vatvā capana nirapekkho hutvā pakkāmi. Sā tassa gatabhāvaṁ
  ñatvā oruyha mahāsattaṁ āliṅgitvā pabbatamatthakaṁ āropetvā
  pabbatatale nipajjāpetvā sīsamassa attano urūsu ṭhapetvā
  balavaparidevaṁ paridevamānā dvādasa gāthā abhāsi
         te pabbatā tā ca kaṇḍarā tā ca giriguhāyo
         tattha taṁ apassantī kiṁpurisa kathaṁ ahaṁ kāsaṁ.
         Yesu pabbatesu mayaṁ ekato abhiramimhā
         tattha taṁ apassantī kiṁpurisa kathaṁ ahaṁ kāsaṁ.
         Te paṇṇasaṇṭhatā ramaṇīyā vāḷamigehi anucchinnā
         tattha taṁ apassantī kiṁpurisa kathaṁ ahaṁ kāsaṁ.
         Acchā savantī girinadiyo kusumābhikiṇṇasotāyo
         tattha taṁ apassantī kiṁpurisa kathaṁ ahaṁ kāsaṁ.
         Nīlāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsaṁ.
         Pītāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsaṁ.
-------------------------------------------------
[page 263]
         Tambāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsaṁ.
         Tuṅgāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsaṁ.
         Setāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsaṁ.
         Citrāni himavato pabbatassa kūṭāni dassanīyāni
         tattha taṁ apassantī kiṁpurisa kathaṁ ahaṁ kāsi.
         Yakkhagaṇasevite gandhamādane osathehi sañchanne
         tattha taṁ apassantī kiṁpurisa kathaṁ ahaṁ kāsaṁ.
         Kiṁpurisasevite gandhamādane osathehi sañchanne
         tattha taṁ apassantī kiṁpurisa kathaṁ ahaṁ kāsanti.
      Tattha te pabbatāti yesu mayaṁ ekato abhiruhimhā ime te
  pabbatā ca kaṇḍarā ca giriguhāyo tattheva ṭhitā tesaṁ ahaṁ idāni
  taṁ apassantī kathaṁ kāsaṁ kiṁ karissāmīti tesu pupphaphalapallavādisobhaṁ
  taṁ apassantī kathaṁ adhivāsetuṁ sakkhissāmīti paridevati. Paṇṇasaṇṭhatāti
  tālisapattādigandhapaṇṇasaṇṭhatā. Acchāti vippasannodakā. Nīlānīti
  maṇimayāni. Pītānīti sovaṇṇamayāni. Tambānīti manosilāmayāni.
  Tuṅgānīti uccāni tikhiṇaggāni. Setānīti rajaṭamayāni. Citrānīti
  sattaratanamissitāni. Yakkhagaṇaseviteti bhummadevatāhi sevite.
      Iti sā dvādasahi gāthāhi paridevitvā mahāsattassa ure
-------------------------------------------------
[page 264]
  Hatthaṁ ṭhapetvā santāpabhāvaṁ ñatvā cando jīvatiyeva
  devatāujjhānakammaṁ katvā jīvitamassa dassāmīti cintetvā kinnu
  kho lokapālā nāma natthi udāhu vippavuṭṭhā ādū matā te me
  piyasāmikaṁ na rakkhantīti devujjhānakammaṁ akāsi. Tassā sokavegena
  sakkassa bhavanaṁ uṇhaṁ ahosi. Sakko āvajjento taṁ kāraṇaṁ
  ñatvā brāhmaṇavaṇṇenāgantvā kuṇḍikato udakaṁ gahetvā
  mahāsattaṁ siñci. Tāvadeva visaṁ antaradhāyi. Vaṇo rūhi imasmiṁ
  ṭhāne viddhotipi na paññāyi. Mahāsatto sukhito uṭṭhāsi.
  Candā piyasāmikaṁ taṁ arogaṁ disvā somanassappattā sakkassa
  pāde vandantī anantaraṁ gāthamāha
         vande te ayirābrāhme yo me icchitaṁ patiṁ varākiyā
         amatena abhisiñci samāgatasmiṁ piyatamenāti.
      Tattha amatenāti udakaṁ amatanti maññamānā evamāha.
  Piyatamenāti piyatarena ayameva pāṭho.
      Sakko tesaṁ ovādaṁ adāsi ito paṭṭhāya candapabbato
  oruyha manussapathaṁ mā gamittha idheva vasathāti evañcapana te
  ovaditvā sakaṭṭhānameva gato. Candāpi kiṁ no sāmi iminā
  saparipanthaṭṭhānena ehi candapabbatameva gamissāmāti vatvā
  osānagāthamāha
         vicarāmadāni girivaranadiyo kusumābhikiṇṇasotāyo
         nānādumavasanāyo piyaṁ vadāma aññamaññassāti.
-------------------------------------------------
[page 265]
      Satthā imaṁ dhammadesanaṁ āharitvā na bhikkhave idāneva
  pubbepesā mayi asaṁhiracittā anaññaneyyāevāti vatvā jātakaṁ
  samodhānesi tadā rājā devadatto ahosi sakko anuruddho candā
  rāhulamātā candakinnaro pana ahamevāti.
                   Candakinnarajāta kaṁ dutiyaṁ.
                      ------------
                    3. Mahāukkusajātakaṁ.
      Ukkā milācā bandhantīti idaṁ satthā jetavane viharanto
  mittaganthakaupāsakaṁ ārabbha kathesi.
      So kira sāvatthiyaṁ parijiṇṇakulassa putto sahāyaṁ pesetvā
  aññataraṁ kuladhītaraṁ vārāpeti. Atthi panassa uppannaṁ kiccaṁ
  niṭṭharaṇasamattho mitto ca sahāyo cāti. Natthīti. Tenahi
  mitte tāva ganthetūti vutte tasmiṁ ovāde ṭhatvā paṭhamaṁ tāva
  catūhi dovārikehi saddhiṁ mettiṁ akāsi anupubbena nagaraguttikānīka-
  mahāmattādīhi saddhiṁ mettiṁ akāsi senāpatināpi uparājenāpi saddhiṁ
  mettiṁ akāsi tehi pana saddhiṁ ekato hutvā raññā saddhiṁ
  mettiṁ akāsi tato asītiyā mahātherehi saddhiṁ ānandattherena
  saddhiṁ ekato hutvā tathāgatena saddhiṁ mettiṁ akāsi. Atha naṁ
  satthā saraṇesu ca sīlesu ca patiṭṭhāpesi. Rājāpi etassa
-------------------------------------------------
[page 266]
  Issariyamadāsi. So mittaganthakoyevāti pākaṭo jāto. Athassa
  rājā mahantaṁ gehaṁ datvā āvāhamaṅgalaṁ kāresi. Rājānaṁ ādiṁ
  katvā mahājano paṇṇākāre pahiṇi. Athassa bhariyā raññā
  pahitaṁ paṇṇākāraṁ uparājassa uparājena pahitaṁ paṇṇākāraṁ
  senāpatissāti etenevupāyena sakalanagaravāsino ābandhitvā
  gaṇhi. Sattame divase mahāsakkāraṁ katvā dasabalaṁ nimantetvā
  pañcasatabhikkhusaṅghassa buddhappamukhassa mahādānaṁ datvā bhattakiccāvasāne
  satthārā kathitaṁ anumodanaṁ sutvā ubhopi jāyapatikā sotāpattiphale
  patiṭṭhahiṁsu. Bhikkhū dhammasabhāyaṁ kathaṁ samuṭṭhāpesuṁ āvuso
  mittaganthakaupāsako attano bhariyaṁ nissāya tassā vacanaṁ sutvā
  sabbehi mettiṁ katvā rañño santikā mahantaṁ sampattiṁ labhi tathāgatena
  saddhiṁ mettiṁ katvā ubhopi sotāpattiphale patiṭṭhitāti. Satthā
  āgantvā kāyanuttha bhikkhave etarahi kathāya sannisinnāti pucchitvā
  imāya nāmāti vutte na bhikkhave idānevesa evaṁ mātugāmaṁ nissāya
  mahantaṁ yasaṁ patto pubbepi tiracchānayoniyaṁ nibbatto panesa
  etissā vacanena bahūhi ca mettiṁ katvā puttasokato muttoti
  vatvā tehi yācito atītaṁ āhari
      atīte bārāṇasiyaṁ brahmadatte rajjaṁ kārente ete
  paccantavāsino yattha yattha bahumaṁsaṁ labhanti tattha tattha gāmaṁ ābandhitvā
  araññaṁ caritvā migādayo māretvā maṁsaṁ āharitvā puttadāre
  posenti. Tesaṁ gāmato avidūre mahājātasaro atthi. Tassa
-------------------------------------------------
[page 267]
  Dakkhiṇapasse eko senasakuṇo pacchimapasse ekā senasakuṇikā
  uttarapasse sīhamigarājā pācīnapasse ukkusasakuṇarājā vasati
  jātasaramajjhe pana uṇṇataṭṭhāne kacchapo vasati. Tadā seno
  seniṁ bhariyā me hotīti vadati. Atha naṁ sā āha atthi pana
  te koci mittoti. Natthi bhaddeti. Amhākaṁ uppannaṁ bhayaṁ
  vā dukkhaṁ vā niṭṭharaṇasamatthaṁ mittaṁ vā sahāyaṁ vā laddhuṁ vaṭṭati
  mitte tāva gaṇhāhīti. Kena saddhiṁ mettiṁ karoma bhaddeti.
  Pācīnapasse vasantena ukkusarājena uttarapasse sīhena saramajjhe
  kacchapena saddhiṁ mettiṁ karohīti. So tassā vacanaṁ sutvā
  sampaṭicchitvā tathā akāsi. Tadā te ubhopi vāsaṁ kappetvā
  tasmiṁyeva sare ekasmiṁ dīpake kadambarukkho atthi samantā udakena
  parikkhitto tasmiṁ kulāvakaṁ katvā paṭivasiṁsu. Tesaṁ aparabhāge
  dve potakā jāyiṁsu. Tesaṁ pakkhesu asañjātesuyeva ekadivasaṁ te
  jānapadā divasaṁ araññaṁ carantā kiñci maṁsaṁ alabhitvā na sakkā
  tucchahatthehi gharaṁ gantuṁ macche vā kacchape vā gaṇhissāmāti
  saraṁ otaritvā taṁ dīpaṁ gantvā tassa kadambassa mūle nipajjitvā
  makasādīhi khajjamānā tesaṁ palāpanatthāya araṇiṁ matthetvā aggiṁ
  nibbattetvā dhūmaṁ kariṁsu. Dhūmo uggantvā sakuṇe pahari.
  Sakuṇapotakā viraviṁsu. Jānapadā taṁ sutvā ambho sakuṇapotakānaṁ
  saddo uṭṭhetha ukkā bandhatha chātā sayituṁ na sakkoma
  sakuṇamaṁsaṁ khāditvāva sayissāmāti vatvā aggiṁ jāletvā ukkā
-------------------------------------------------
[page 268]
  Bandhiṁsu. Sakuṇikā tesaṁ saddaṁ sutvā ime amhākaṁ potakaṁ
  khāditukāmā mayaṁ evarūpassa bhayassa nīharaṇatthāya mitte gaṇhāma
  sāmikaṁ ukkusarājassa santikaṁ pesessāmīti cintetvā gaccha sāmi
  no puttānaṁ bhayaṁ uppannaṁ ukkusarājassa ārocehīti vatvā
  paṭhamaṁ gāthamāha
                 ukkā milā cā bandhanti dīpe
                 pajā mama khādituṁ paṭṭhayanti
                 mittaṁ sahāyañca vadehi senaka
                 ācikkha ñātibyasanaṁ dijānanti.
      Tattha milācāti jānapadā. Dīpeti dīpakamhi. Pajā mamanti
  mama puttake. Senakāti senakasakuṇaṁ nāmena ālapati. Ñātibyasanaṁ
  dijānanti amhākaṁ ñātīnaṁ dijānaṁ idaṁ byasanaṁ ukkusarājassa gantvā
  ācikkhāhīti vadati.
      So vegena tassa vasanaṭṭhānaṁ gantvā vassitvā attano
  āgatabhāvaṁ jānāpetvā katokāso pavisitvā vanditvā kiṁkāraṇā
  āgatosīti puṭṭho āgatakāraṇaṁ dassento dutiyaṁ gāthamāha
                 dijo dijānaṁ pavarosi pakkhi ca
                 ukkusarāja saraṇaṁ upemi
                 pajā mama khādituṁ paṭṭhayanti
                 luddhā milācā bhava me sukhāyāti.
      Tattha dijoti tvaṁ dijo ceva dijānaṁ pavaro ca.
-------------------------------------------------
[page 269]
      Ukkusarājā senakaṁ mā bhāyīti assāsetvā tatiyaṁ gāthamāha
                 mittaṁ sahāyaṁ karonti paṇḍitā
                 kāle akāle sukhamesanāya
                 karomi te senaka etamatthaṁ
                 ariyo hi ariyassa karoti kiccanti.
      Tattha kāle akāleti divā ca rattiṁ ca. Ariyoti idha ācāro
  ariyoti adhippeto kimettha ariyanti vadati ācārasampanno hi
  ācārasampannassa kiccaṁ karoteva.
      Atha naṁ pucchi kiṁ samma rukkhaṁ abhirūhiṁsu milācāti. Na
  tāva abhirūhanti. Ukkāyeva bandhantīti. Tenahi tvaṁ sīghaṁ gantvā
  mama sahāyikaṁ assāsetvā mamāgamanabhāvaṁ ācikkhāti. So tathā
  akāsi. Ukkusarājāpi āgantvā kadambassa avidūre milācānaṁ
  abhirūhaṇaṁ olokento ekasmiṁ rukkhagge nisīditvā ekassa milācassa
  abhirūhaṇakāle etasmiṁ kulāvakassa avidūre abhirūḷhe sare nimujjitvā
  pakkhehi ca mukhena ca udakaṁ āharitvā ukkāya upari āsiñci
  sā nibbāyi. Milācā imañca senakasakuṇaṁ potake cassa
  khādissāmāti otaritvā puna ukkaṁ jālāpetvā abhirūhiṁsu. Puna
  so udakaṁ vijjhāpesi. Etenupāyena bandhabandhaṁ nibbāpentassevassa
  aḍḍharatto jāto. So ativiya kilami. Heṭṭhā udare kilomakaṁ
  tanutaṁ gataṁ. Akkhīni rattāni jātāni. Taṁ disvā sakuṇikā
  sāmikaṁ āha sāmi ativiya kilanto ukkusarājā etassa thokaṁ
-------------------------------------------------
[page 270]
  Visamatthāya gantvā kacchaparājassa kathehīti. So taṁ vacanaṁ sutvā
  ukkusaṁ upasaṅkamitvā gāthāya ajjhabhāsi
                 yaṁ hoti kiccaṁ anukampakena
                 ariyassa ariyena kataṁ tayidaṁ
                 attānurakkhī bhava mā aḍayha
                 lacchāma putte tayi jīvamāneti.
      Tattha tayidanti tayā idaṁ ayameva pāṭhoti.
      So tassa vacanaṁ sutvā sīhanādaṁ nadanto pañcamaṁ gāthamāha
                 tameva rakkhāvaraṇaṁ karonto
                 sarīrabhedāpi na santassāmi
                 karonti hete sakhīnaṁ sakhāro
                 pāṇaṁ pajantā satamesa dhammoti.
      Chaṭṭhaṁ pana satthā abhisambuddho hutvā tassa guṇaṁ vaṇṇento
  āha
         sudukkaraṁ kammamakāsi aṇḍajoyaṁ vihaṅgamo
         atthāya kururo putte aḍḍharatte anāgateti.
      Tattha kururoti ukkusarājā. Putteti senassa putte rakkhanto
  tesaṁ atthāya. Aḍḍharatte anāgateti yāva diyaḍḍhayāmā vāyāmaṁ
  karonto dukkaraṁ akāsi.
      Senopi ukkusarāja thokaṁ visamāhi sammāti vatvā kacchapassa
  santikaṁ gantvā taṁ uṭṭhāpetvā kiṁ samma āgatosīti vutte
-------------------------------------------------
[page 271]
  Evarūpaṁnāma bhayaṁ uppannaṁ ukkusarājā paṭhamayāmato paṭṭhāya
  vāyamanto kilamati tenahi tava santikaṁ āgatosmīti vatvā sattamaṁ
  gāthamāha
                 cutāpi heke khalitā sakammunā
                 mittānukampāya patiṭṭhahanti
                 puttā mamattā ca gatimāgatosmi
                 atthaṁ caretha mama vāricarāti.
      Tassattho sāmi ekacce hi yasato vā dhanato vā cutāpi
  sakammunā khalitāpi mittānaṁ anukampāya patiṭṭhahanti mamañca
  puttā attā āturā tenāhaṁ taṁ gatiṁ paṭisaraṇaṁ katvā āgatosmi
  puttānaṁ jīvitadānaṁ dadanto atthaṁ me carāhīti.
      Taṁ sutvā kacchapo itaraṁ gāthamāha
                 dhanena dhaññena ca attanā ca
                 mittaṁ sahāyañca karonti paṇḍitā
                 karomi te senaka etamatthaṁ
                 ariyo ariyassa karoti kiccanti.
      Athassa putto avidūre nipanno pitu vacanaṁ sutvā mā me
  pitā kilamatu kiccaṁ karissāmīti cintetvā navamaṁ gāthamāha
                 appossukko tāta tvaṁ nisīda
                 putto pitu carati atthacariyaṁ
-------------------------------------------------
[page 272]
                 Ahaṁ carissāmi tveva atthaṁ
                 senassa putte parittāyamānoti.
      Atha naṁ pitā gāthāya ajjhabhāsi
                 addhā hi tāta satamesa dhammo
                 putto pitūnaṁ care atthacariyaṁ
                 appeva maṁ disvāna pavaḍḍhakāyaṁ
                 senassa puttā na viheṭhayeyyunti.
      Tattha satamesa dhammoti paṇḍitānaṁ esa dhammo. Puttā
  nāti senaputte milācā na heṭhayeyyuṁ.
      Evaṁ vatvā mahākacchapo samma mā bhāyi tvaṁ purato
  gaccha idānāhaṁ gamissāmīti taṁ uyyojetvā udake patitvā kalalañca
  sevālañca saṅkaḍḍhitvā ādāya dīpakaṁ gantvā aggiṁ vijjhāpetvā
  nipajji. Milācā kiṁ no senapotakehi imaṁ kāṇakacchapaṁ parivattitvā
  māressāma ayaṁ no sabbesaṁ pahossatīti valliyo uddharitvā
  jiyaṁ gatveā nivatthapilotikaṁ vimocetvā tesu tesu ṭhānesu bandhitvā
  kacchapaṁ parivattetuṁ na sakkonti. Kacchapopi te ākaḍḍhanto
  gantvā gambhīraṭṭhāne udake pati. Tepi kacchapalobhena saddhiṁ
  gantvā udakapuṇṇāya kucchiyā kilamantā nikkhamitvā bho ekena
  no ukkusena yāva aḍḍharattā ukkā vijjhāpitā idāni iminā
  kacchapena udake patitvā udakaṁ pāyetvā mahodarā katamhā puna
  aggiṁ katvā aruṇe uggatepi ime senapotake khādissāmāti
-------------------------------------------------
[page 273]
  Aggiṁ kātuṁ ārabhiṁsu. Sakuṇikā tesaṁ kathaṁ sutvā sāmi ime
  yāya kāyacivelāya amhākaṁ putte khāditvāva gamissanti sahāyassa
  no sīhassa santikaṁ gacchāti āha. So taṁ khaṇaññeva tassa
  santikaṁ gantvā kiṁ avelāya āgatosīti vutte ādito paṭṭhāya
  taṁ pavuttiṁ ārocetvā ekādasamaṁ gāthamāha
                 pasū manussā migaviriyaseṭṭha
                 bhayaṭṭhitā seṭṭhamupagacchanti
                 puttā mamattā gatimāgatosmi
                 tvaṁ nosi rājā bhava me sukhāyāti.
      Tattha pasūti sabbatiracchāne āha idaṁ vuttaṁ hoti sāmi
  migesu viriyena seṭṭho lokasmiṁ sabbe tiracchānāpi manussāpi
  bhayaṭṭhitā hutvā seṭṭhaṁ upagacchanti mama ca puttā āturā
  svāhaṁ taṁ gatiṁ katvā āgatosmi tvaṁ amhākaṁ rājā sukhāya
  me bhavāti.
      Taṁ sutvā sīho gāthamāha
                 karomi te senaka etamatthaṁ
                 āyāma te taṁ disataṁ vadhāya
                 kathaṁ hi viññū pahu sampajāno
                 na vāyame attajanassa guttiyāti.
      Tattha taṁ disatanti taṁ disānaṁ samuhaṁ taṁ tava paccatthikagaṇanti
-------------------------------------------------
[page 274]
  Attho. Pahūti amitte hantuṁ samattho. Sampajānoti mittassa
  bhayuppattiṁ jānanto. Attajanassāti attasamassa aṅgasamassa janassa
  mittassāti attho.
      Evañca pana vatvā gaccha tvaṁ putte samassāsehīti
  taṁ uyyojetvā maṇivaṇṇaṁ udakaṁ maddamāno pāyāsi. Milācā
  taṁ āgacchantaṁ disvā kururena tāva amhākaṁ ukkā vijjhāpitā
  kacchapenamhākaṁ nivatthapilotikānaṁ assāmikā katā idānipi sīho
  no jīvitakkhayameva pāpessatīti maraṇabhayatajjitā yena vā tena vā
  palāyiṁsu. Sīho tassa mūlaṁ āgantvā rukkhamūle na kiñci
  addasa. Atha naṁ kururo ca kacchapo ca seno ca upasaṅkamitvā
  vandiṁsu. So tesaṁ mittānisaṁsaṁ kathetvā ito paṭṭhāya mittadhammaṁ
  abhinditvā appamattā hothāti ovaditvā pakkāmi. Tepi
  sakaṭṭhānāni gatā. Senasakuṇikā attano puttaṁ oloketvā
  mitte nissāya amhehi dārakā laddhāti sukhanisinnasamaye senena
  saddhiṁ sallapantī mittadhammapakāsanānāma cha gāthā abhāsi
                 mittaṁ kayirātha suhadayañca
                 ayirañca kayirātha sukhāgamāya
                 nivatthakojova sarebhihantvā
                 modāma puttehi samaṅgibhūtā.
         Sakamitta ssa kammena sahāyassāpalāyino
         kujjantamuppakujjanti lomahaṁsā hadayaṅgamaṁ.
-------------------------------------------------
[page 275]
                 Mittaṁ sahāyaṁ adhigamma paṇḍito
                 so bhuñjati puttaṁ pasuṁ dhanaṁ vā
                 ahañca puttā ca pati ca mayhaṁ
                 mittānukampāya samaṅgibhūtā.
                 Rājāvatā suravatā ca attho
                 sampannasakhissa bhavanti hete
                 yo mittavā yasavā uggatatto
                 asmiṁ loke modati kāmakāmi.
         Karaṇīyāni mittāni daliddenāpi senaka
         passa mittānukampāya samaggamhā sañātake.
         Sūrena balavantena yo mittaṁ kurute dijo
         evaṁ so sukhito hoti yathāhaṁ tavañca senakāti.
      Tattha mittañcāti yaṁkañci attano mittañca. Suhadayañcāti
  suhadayasahāyañca sāmikaṭṭhānaṁ ayirañca karotheva. Nivatthakojova
  sarebhihantvāti ettha kojoti kavaco yathānāma paṭimukkakavaco
  sare abhihanati nivāreti evaṁ mayaṁpi mittabalena paccatthike abhihantvā
  puttehi saddhiṁ modāmāti vadati. Sakamittassa kammenāti sakassa
  mittassa parakkamena. Sahāyassāpalāyinoti sahāyassa apalāyino
  migarājassa. Lomahaṁsāti pakkhino amhākaṁ puttakā mañca kujjantaṁ
  hadayaṅgamaṁ madhurasaraṁ nicchāretvā upakujjanti. Samaṅgibhūtāti ekaṭṭhāne
  ṭhitā. Rājavatā suravatā ca atthoti yassa sīhasadiso rājā
-------------------------------------------------
[page 276]
  Ukkusakacchapasadisā ca sūrā mittā honti tena rājavatā suravatā
  ca attho sakkā pāpuṇituṁ. Bhavanti heteti yo ca sampannasakho
  paripuṇṇamittadhammo tassa hete sahāyā bhavanti. Uggatattoti
  sirisobhaggena uggatabhāvo. Asmiñca loketi idhalokasaṅkhāte asmiṁ
  loke modati. Kāmakāmīti sāmikaṁ ālapati so hi kāme kāmayanto
  kāmakāmināma. Samaggamhāti samaggā jātamhā. Sañātaketi
  ñātakehi puttehi saddhiṁ.
      Evaṁ sā chahi gāthāhi mittadhammassa guṇaṁ kathesi. Te sabbepi
  sahāyakā mittadhammaṁ abhinditvā yāvatāyukaṁ ṭhatvā yathākammaṁ gatā.
      Satthā imaṁ dhammadesanaṁ āharitvā na bhikkhave idānevesa
  bhariyaṁ nissāya sukhappatto pubbepi sukhappattoyevāti vatvā jātakaṁ
  samodhānesi tadā seno ca senī ca jāyapatikā ahesuṁ puttakacchapo
  rāhulo pitā mahāmoggallāno ukkuso sārīputto sīho pana
  ahamevāti.
                    Mahāukkusajātakaṁ tatiyaṁ.
                       -----------
-------------------------------------------------
[page 277]
                     4. Uddālakajātakaṁ.
      Kharājinā jaṭilā paṅkadantāti idaṁ satthā jetavane viharanto
  ekaṁ kuhakaṁ bhikkhuṁ ārabbha kathesi.
      So hi niyyānikasāsane pabbajitvāpi catupaccayatthāya tividhaṁ
  kuhakavatthuṁ pūreti. Athassa aguṇaṁ pakāsentā bhikkhū dhammasabhāyaṁ kathaṁ
  samuṭṭhāpesuṁ āvuso asukonāma bhikkhu evarūpe niyyānikasāsane
  pabbajitvā kuhakaṁ nissāya jīvitaṁ kappetīti. Satthā āgantvā
  kāyanuttha bhikkhave etarahi kathāya sannisinnāti pucchitvā imāyanāmāti
  vutte na bhikkhave idānevesa pubbepi kuhakoyevāti vatvā
  atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  purohito ahosi paṇḍito byatto. So ekadivasaṁ uyyānakīḷaṁ
  gato ekaṁ abhirūpakaṁ gaṇikaṁ disvā paṭibaddhacitto tāya saddhiṁ saṁvāsaṁ
  kappesi. Sā taṁ paṭicca gabbhaṁ labhi gabbhassa paṭiladdhabhāvaṁ
  ñatvā taṁ āha sāmi gabbho me patiṭṭhito jātakāle
  nāmaṁ karontī assa kinti nāmaṁ karomīti. So vaṇṇadāsiyā
  kucchismiṁ nibbattattā na sakkā kulanāmaṁ kātunti cintetvā bhadde
  ayaṁ vātaghātarukkho uddālakonāma idha paṭiladdhattā uddālakotissa
  nāmaṁ kareyyāsīti vatvā aṅgulimuddikaṁ adāsi sace dhītā hoti
  imāya naṁ poseyyāsi sace putto atha naṁ vayappattaṁ mayhaṁ
-------------------------------------------------
[page 278]
  Dasseyyāsīti. Sā aparabhāge taṁ puttaṁ vijāyitvā uddālakotissa
  nāmaṁ akāsi. So vayappatto mātaraṁ pucchi amma ko me pitāti.
  Purohito tātāti. Yadi evaṁ vede uggaṇhissāmīti mātu hatthato
  muddikañca ācariyabhāgañca gahetvā takkasilaṁ gantvā disāpāmokkhassa
  ācariyassa santike sippaṁ gaṇhanto ekaṁ tāpasagaṇaṁ disvā
  imesaṁ santike varaṁ sippaṁ bhavissati taṁ uggaṇhissāmīti sippalobhena
  pabbajitvā tesaṁ vattapaṭivattaṁ katvā ācariyā maṁ tumhākaṁ
  jānanasippaṁ sikkhāpethāti āha. Te attano jānananiyāmena
  taṁ sikkhāpesuṁ. Pañcannaṁ tāpasasatānaṁ ekopi tena atirekapañño
  nāhosi. Sveva tesaṁ paññāya aggo. Athassa te sannipatitvā
  ācariyaṭṭhānaṁ adaṁsu. Atha ne so āha mārisā tumhe
  niccaṁ vanamūlaphalāhārā araññe vasatha manussapathaṁ kasmā
  na gacchathāti. Mārisa manussānāma mahādānaṁ datvā anumodanaṁ
  kārāpenti dhammakathaṁ kathāpenti pañhaṁ pucchanti mayaṁ tena
  bhayena tattha na gacchāmāti. Mārisā sacepi cakkavattirājā
  bhavissati manaṁ gahetvā kathanaṁ nāma mayhaṁ bhāro tumhe mā
  bhāyitthāti vatvā tehi saddhiṁ cārikaṁ caramāno anupubbena bārāṇasiṁ
  patvā rājuyyāne vasitvā punadivaseyeva sabbehi saddhiṁ dvāragāme
  bhikkhāya cari. Manussā mahādānaṁ adaṁsu. Tāpasā punadivase
  nagaraṁ pavisiṁsu. Manussā mahādānaṁ adaṁsu. Uddālakatāpaso anumodanaṁ
  karoti maṅgalaṁ vadati pañhaṁ visajjeti. Manussā pasīditvā bahū
-------------------------------------------------
[page 279]
  Paccaye adaṁsu. Sakalanāgarā paṇḍito gaṇasatthā dhammikatāpaso
  āgatoti rañño kathayiṁsu. Rājā kuhiṁ vasatīti pucchitvā uyyāneti
  sutvā sādhu ajja nesaṁ dassanāya gamissāmīti āha. Ekopi
  puriso gantvā rājā kira vo passituṁ āgacchatīti uddālakassa
  kathesi. So isigaṇaṁ āmantetvā mārisā kira rājā āgamissati
  issaronāma ekadivasaṁ ārādhetvā yāvajīvaṁ alaṁ hotīti. Kiṁ
  pana kātabbaṁ ācariyāti. So evamāha tumhesu ekacce vaggulivattaṁ
  carantu ekacce ukkuṭikappadhānamanuyuñjantu ekacce kaṇṭakesu sayikā
  bhavantu ekacce pañcatapaṁ tapantu ekacce udakorohaṇakammaṁ karontu
  ekacce tattha mante sajjhāyantūti. Te tathā kariṁsu. Sayaṁ pana
  aṭṭha vā dasa vā paṇḍite paṇḍitavādino gahetvā manorame ādhārake
  ramaṇīyaṁ poṭṭhakaṁ ṭhapetvā antevāsikaparivuto supaññatte āsane
  nisīdi. Tasmiṁ khaṇe rājā purohitaṁ ādāya mahantena parivārena
  uyyānaṁ gantvā te micchātapaṁ carante disvā apāyabhayehi muttāti
  pasīditvā uddālakassa santikaṁ gantvā paṭisanthāraṁ katvā ekamantaṁ
  nisinno tuṭṭhamānaso purohitena saddhiṁ sallapanto paṭhamaṁ gāthamāha
                 kharājinā jaṭilā paṅkadantā
                 dummakkharūpā ye mantaṁ japanti
                 kacci nu te mānusake ca yoge
                 idaṁ vidū parimuttā apāyāti.
-------------------------------------------------
[page 280]
      Tattha kharājināti sakhurehi ajinacammehi samannāgatā.
  Paṅkadantāti dantakaṭṭhassa akhādanena malaggahitadantā. Dummakkharūpāti
  anañjitakkhā amaṇḍitarūpā lūkhasaṅghāṭidharā. Mānusake ca yogeti
  manussehi kattabbaviriye. Idaṁ vidūti idaṁ tapacaraṇañca mantajjhānañca
  jānantā. Apāyāti kacci ācariyā imehi catūhi apāyehi
  muttāti pucchati.
      Taṁ sutvā purohito ayaṁ rājā aṭṭhāne pasanno tuṇhībhavituṁ
  na vaṭṭatīti cintetvā dutiyaṁ gāthamāha
                 pāpāni kammāni kareyya rāja
                 bahussuto ce na careyya dhammaṁ
                 sahassavedopi na taṁ paṭicca
                 dukkhā pamuñce caraṇaṁ apatvāti.
      Tattha bahussutoti sace mahārāja ahaṁ bahussutomhīti paguṇavedopi
  dasakusaladhammaṁ na careyya tīhi dvārehi pāpāneva kareyya tiṭṭhantu
  tayo vedā sahassavedāpi samānā taṁ bāhusaccaṁ paṭicca
  aṭṭhasamāpattisaṅkhātaṁ caraṇaṁ apatvā apāyadukkhato na mucceyyāti.
      Tassa taṁ vacanaṁ sutvā uddālako cintesi rājā yathā vā
  tathā vā isigaṇassa pasīdi ayaṁ pana brāhmaṇo carantaṁ goṇaṁ
  daṇḍena paharati vaḍḍhitabhatte kacavaraṁ khipati kathessāmi tena
  saddhinti kathento tatiyaṁ gāthamāha
-------------------------------------------------
[page 281]
                    Sahassavedopi na taṁ paṭicca
                    dukkhā pamuñce caraṇaṁ apatvā
                    maññāmi vedā aphalā bhavanti
                    sasaṁyamaṁ caraṇaññeva saccanti.
      Tattha aphalāti tava vāde vedā ca sesasippāni ca aphalāni
  āpajjanti tāni kasmā uggaṇhanti sīlasaṁyamena saddhiṁ caraṇaññeva
  ekaṁ saccaṁ āpajjatīti.
      Tato purohito gāthamāha
                    nāheva vedā aphalā bhavanti
                    sasaṁyamaṁ caraṇaññeva saccaṁ
                    kittiñca pappoti adhicca vede
                    santiṁ pāpuṇāti caraṇena dantoti.
      Tattha nāhevāti nāhaṁ vedā aphalāti vadāmi apica kho pana
  sasaṁyamaṁ caraṇaṁ saccameva sabhāvabhūtaṁ uttamaṁ tena hi sakkā dukkhā
  muccituṁ. Santiṁ pāpuṇātīti samāpattisaṅkhātena caraṇena danto
  hadayasantikaraṁ nibbānaṁ pāpuṇātīti.
      Taṁ sutvā uddālako na sakkā iminā saddhiṁ paṭipakkhavasena
  vādituṁ puttena vutte sinehaṁ akarontonāma natthi puttabhāvamassa
  kathessāmīti cintetvā pañcamaṁ gāthamāha
-------------------------------------------------
[page 282]
              Bhaccā mātā pitā bandhu yena jātosvayeva so
              uddālako ahaṁ bhoto sotthiyā kulavaṁsakoti.
      Tattha bhaccāti mātā ca pitā ca sesabandhu ca bharitabbānāma
  yena pana jāto soyeva so hoti attāyeva hi attano jāyati
  ahaṁpi tayā uddālarukkhamūle jāto tayā vuttameva nāmaṁ kataṁ
  uddālako ahaṁ bhoti.
      So ekaṁsena uddālako tvanti vutte āmāti vatvā
  mayā te mātu saññāṇaṁ dinnaṁ taṁ kuhinti idaṁ brāhmaṇāti
  muddikaṁ tassahatthe ṭhapesi. Brāhmaṇo muddikaṁ sañjānitvā
  niccayena pana tvaṁ brāhmaṇo brāhmaṇadhamme pana pajānāsīti
  vatvā brāhmaṇadhamme pucchanto chaṭṭhaṁ gāthamāha
              kathaṁ bho brāhmaṇo hoti kathaṁ bhavati kevalī
              kathañca parinibbānaṁ dhammaṭṭho kinti vuccatīti.
  Uddālako tassa ācikkhanto sattamaṁ gāthamāha
                    niraṁ katvā aggimādāya brāhmaṇo
                    āposiñcaṁ yajaṁ usseti yūpaṁ
                    evaṅkaro brāhmaṇo hoti khemī
                    dhamme ṭhitaṁ tena amāpayiṁsūti.
      Tattha niraṁ katvā aggimādāyāti nirantaraṁ katvā aggiṁ katvā
  paricarati. Āposiñcaṁ yajaṁ usseti yūpanti abhisekakammaṁ karonto
  sammāpāsaṁ vā vācāpeyyaṁ vā niraggalaṁ vā yajanto suvaṇṇayūpaṁ
-------------------------------------------------
[page 283]
  Ussāpeti. Khemīti khemappatto. Amāpayiṁsūti teneva ca kāraṇena
  dhamme ṭhitaṁ kathenti.
      Taṁ sutvā purohito tena kathitaṁ brāhmaṇadhammaṁ garahanto
  aṭṭhamaṁ gāthamāha
              na suddhi secanena atthi napi kevali brāhmaṇo
              na ceva khanti soraccaṁ napi so parinibbutoti.
      Tattha secanenāti tena vuttesu brāhmaṇadhammesu ekaṁ dassetvā
  sabbaṁ paṭikkhipati idaṁ vuttaṁ hoti aggissa paricaraṇena vā
  udakasecanena vā pasughātayaññena vā suddhināma natthi napi
  ettakena brāhmaṇo kevalaparipuṇṇo hoti na adhivāsanakhanti na
  sīlasoraccaṁ napi kilesaparinibbānena parinibbutonāma hotīti.
      Tato naṁ uddālako yadi evaṁ brāhmaṇo na hoti atha
  kathaṁ hotīti pucchanto navamaṁ gāthamāha
              kathaṁ bho brāhmaṇo hoti kathaṁ bhavati kevalī
              kathañca parinibbānaṁ dhammaṭṭho kinti vuccatīti.
      Purohitopissa kathento itaraṁ gāthamāha
                    akkhettabandhu amamo nirāso
                    nilobhapāpo bhavalobhakhīṇo
                    evaṅkaro brāhmaṇo hoti khemī
                    dhamme ṭhitaṁ tena amāpayiṁsūti.
      Tattha akkhettabandhūti akhetto abandhu khetta vatthu
-------------------------------------------------
[page 284]
  Gāmanigamapariggahena ceva ñātibandhavamittabandhavasahāyabandhavasippabandhava-
  pariggahena ca rahito. Amamoti sattasaṅkhāresu taṇhādiṭṭhimamāyanā
  rahito. Nirāsoti lābhadhanaputtajīvitāsāya rahito. Nilobhapāpoti
  pāpalobhena visamalobhena rahito. Bhavalobhakhīṇoti khīṇo bhavarāgo.
      Tato uddālako gāthamāha
              khattiyā brāhmaṇā vessā suddā caṇḍālapukkusā
              sabbeva suratā dantā sabbeva parinibbutā
              sabbesaṁ sītabhūtānaṁ atthi seyyova pāpiyoti.
      Tattha atthi seyyova pāpiyoti ete khattiyādayo sabbe
  soraccādīhi samannāgatā honti evaṁ bhūtānaṁ pana etesaṁ ayaṁ
  seyyo ayaṁ pāpiyoti evaṁ hīnukkaṭṭhatā atthi natthīti pucchati.
      Athassa arahattuppattito paṭṭhāya hīnukkaṭṭhatānāma natthīti
  dassetuṁ brāhmaṇo gāthamāha
              khattiyā brāhmaṇā vessā suddā caṇḍālapukkusā
              sabbeva suratā dantā sabbeva parinibbutā
              sabbesaṁ sītabhūtānaṁ natthi seyyova pāpiyoti.
      Atha naṁ garahanto uddālako gāthadvayamāha
              khattiyā brāhmaṇā vessā suddā caṇḍālapukkusā
              sabbeva suratā dantā sabbeva parinibbutā.
              Sabbesaṁ sītabhūtānaṁ natthi seyyova pāpiyo
              pasaṭṭhaṁ carasi brāhmaññaṁ sotthiyakulavaṁsatanti.
-------------------------------------------------
[page 285]
      Tassattho yadi etehi guṇehi samannāgatānaṁ viseso natthi eko
  ca vaṇṇo hoti evaṁ sante tvaṁ ubhato sujātabhāvaṁ nāsento pasaṭṭhaṁ
  carasi brāhmaññaṁ caṇḍālasamo hoti sotthiyakulavaṁsataṁ nāseti.
      Atha naṁ purohito upamāya saññāpento gāthadvayamāha
              nānārattehi vatthehi vimānaṁ bhavati chāditaṁ
              na tesaṁ chāyā vatthānaṁ so rāgo anupajjatha
              evameva manussesu yadā sujjhanti māṇavā
              te sajātiṁ pamuñcanti dhammamaññāya subbatāti.
      Tattha vimānanti gehaṁ vā maṇḍapo vā. Chāyāti tesaṁ
  vatthānaṁ chāyā so nānāvidho rāgo vicitto rāgo na hoti
  sabbā chāyā ekavaṇṇāva honti. Evamevāti manussesupi
  evameva ekacce añāṇabrāhmaṇā akaraṇeneva catuvaṇṇaṁ saddhiṁ
  paññāpenti esā atthīti mā gaṇhi yadā ariyamaggena iha
  sujjhanti tadā tehi paṭividdhaṁ nibbānadhammaṁ jānitvā subbatā
  sīlavanto paṇḍitapurisā te sajātiṁ muñcanti nibbānapattito
  paṭṭhāya hi jātināma niratthakāti.
      Uddālako puna pucchāharituṁ asakkonto appaṭibhāṇo nisīdi.
  Atha naṁ brāhmaṇo rājānaṁ āha sabbe ete mahārāja kuhakā
  sakalajambudīpaṁ kohaññeneva nāsessanti uddālakaṁ uppabbājetvā
  purohitaṁ karotha sese uppabbājetvā phalakāvudhāni datvā sevake
-------------------------------------------------
[page 286]
  Karothāti. Sādhu ācariyāti tathā akāsi. So rājānaṁ upaṭṭhahanto
  yathākammaṁ gatoti.
      Satthā imaṁ dhammadesanaṁ āharitvā na bhikkhave idāneva
  pubbepesa kuhakoyevāti vatvā jātakaṁ samodhānesi tadā uddālako
  kuhakabhikkhu ahosi rājā ānando purohito pana ahamevāti.
                    Uddālakajātakaṁ catutthaṁ.
                       -----------
                      5. Bhiṁsakajātakaṁ.
      Assaṁ gavaṁ rajaṭaṁ jātarūpanti idaṁ satthā jetavane viharanto
  ukkaṇṭhitabhikkhuṁ ārabbha kathesi. Vatthu pana kusarājajātake āvībhavissati.
      Tadā pana satthā saccaṁ kira tvaṁ bhikkhu ukkaṇṭhitosīti
  pucchitvā saccaṁ bhanteti kiṁ paṭiccāti kilesaṁ bhanteti vutte
  bhikkhu evarūpe niyyānikasāsane pabbajitvā kasmā kilesaṁ paṭicca
  ukkaṇṭhitosi porāṇakapaṇḍitā anuppanne buddhe bāhirakapabbajjaṁ
  pabbajitvā vatthukāmakilesakāme ārabbha uppajjanakasaññaṁ sapathaṁ
  katvā vihariṁsūti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  asītikoṭivibhavassa brāhmaṇamahāsālassa putto hutvā nibbatti.
  Mahākāñcanakumārotissa nāmaṁ kariṁsu. Athassa padasā vicaraṇakāle
  aparopi putto jāyi upakāñcanakumāroti nāmaṁ kariṁsu.
-------------------------------------------------
[page 287]
  Evaṁ paṭipāṭiyā satta puttā ahesuṁ. Sabbakaniṭṭhā panekā
  dhītā. Tassā kāñcanadevīti nāmaṁ kariṁsu. Mahākāñcanakumāro
  vayappatto takkasilato sabbasippāni uggaṇhitvā āgacchi.
  Atha naṁ mātāpitaro gharāvāsena bandhitukāmā attano
  samānajātikulato te dārikaṁ āneyyāma gharāvāsaṁ saṇṭhapehīti
  vadiṁsu. Ammatātā na mayhaṁ gharāvāsenattho mayhaṁ hi tayo bhavā
  ādittāviya sappaṭibhayā bandhanāgārāviya palibandhanā ukkārabhūmiviya
  paramajegucchā hutvā upaṭṭhahanti mayā supinenapi methunadhammo na
  diṭṭhapubbo aññe vo puttā atthi te gharāvāsena nimantethāti
  vatvā punappunaṁ yācitopi sahāye pesetvā tehi yācitopi na
  icchi. Atha naṁ sahāyā samma kiṁ pana tvaṁ paṭṭhento kāme
  paribhuñjituṁ na icchasīti pucchiṁsu. So tesaṁ nekkhammajjhāsayataṁ
  ārocesi. Taṁ sutvā mātāpitaro sesaputte nimantesuṁ. Tepi
  na icchiṁsu. Kāñcanadevī na icchatiyeva. Aparabhāge mātāpitaro
  kālamakaṁsu. Mahākāñcanapaṇḍito mātāpitūnaṁ kattabbakiccaṁ katvā
  asītikoṭidhanena kapaṇadaliddakānaṁ mahādānaṁ datvā cha bhātaro bhaginiṁ
  ekaṁ dāsaṁ ekaṁ dāsiṁ ekaṁ sahāyakañca ādāya mahābhinikkhamanaṁ
  nikkhamitvā himavantaṁ pāvisi. Te tattha padumasaraṁ nissāya
  ramaṇīyabhūmibhāge assamaṁ katvā pabbajitvā vanamūlaphalāhārehi yāpayiṁsu.
  Te araññaṁ gacchantā ekatova gantvā yattheko phalaṁ vā pattaṁ
  vā passati tattha itarepi pakkositvā diṭṭhasutādīni kathentā
-------------------------------------------------
[page 288]
  Uccinanti. Gāmassa kammaṭṭhānaṁviya hoti. Ācariyo mahākāñcanatāpaso
  cintesi amhākaṁ asītikoṭidhanaṁ chaḍḍetvā pabbajitānaṁ evaṁ loluppavasena
  phalāphalatthāya vicaraṇaṁnāma appaṭirūpaṁ ito paṭṭhāya ahameva
  phalaṁ āharissāmīti. So assamaṁ patvā sabbepi te sāyaṇhasamaye
  sannipātetvā tamatthaṁ ārocetvā tumhe idheva samaṇadhammaṁ
  karonto acchatha ahaṁ phalāphalaṁ āharissāmīti āha. Atha naṁ
  upakāñcanādayo mayaṁ ācariya tumhe nissāya pabbajitā tumhe
  idheva samaṇadhammaṁ karotha bhagini no idheva hotu dāsīpi tassā
  santike acchatu mayaṁ aṭṭha janā vārena phalāphalaṁ āharissāma
  tumhe pana tayo vāramuttakā hothāti vatvā paṭiññaṁ gaṇhiṁsu.
  Tato paṭṭhāya aṭṭhasu janesu ekeko vārena vārena phalāphalāni
  āharati. Sesā attano sālāyameva honti akāraṇena ekato
  bhavituṁ na labhanti. Vārappatto phalāphalaṁ āharitvā eko pāsāṇo
  atthi tattha pāsāṇaphalake phalāphale ekādasa koṭṭhāse katvā
  gaṇḍisaññaṁ datvā attano koṭṭhāsaṁ ādāya vasanaṭṭhānaṁ pavisati.
  Sesā gaṇḍisaññāya nikkhamitvā ullolasaddaṁ akatvā gāravaparihārena
  gantvā attano pāpuṇanakoṭṭhāsaṁ ādāya vasanaṭṭhānaṁ gantvā
  paribhuñjitvā samaṇadhammaṁ karonti. Aparabhāge bhiṁsāni āharitvā
  khādantā tejatapā ghoratapā paramājitindriyā kasiṇaparikammaṁ karontā
  vihariṁsu. Atha tesaṁ sīlatejena sakkassa bhavanaṁ kampi. Sakkopi
  kāmādhimuttā nukho ime isayo noti āsaṅkaṁ karotiyeva. So
-------------------------------------------------
[page 289]
  Ime tāva isayo parigaṇhissāmīti cintetvā attano ānubhāvena
  mahāsattassa koṭṭhāsaṁ tayo divase antaradhāpesi. So paṭhamadivase
  koṭṭhāsaṁ adisvā mama koṭṭhāso pammuṭṭho bhavissatīti cintesi
  dutiyadivase mama dosena bhavitabbaṁ paṇāmavasena mama koṭṭhāsaṁ
  na ṭhapesi maññeti cintesi tatiyadivase kena nukho kāraṇena
  mayhaṁ koṭṭhāsaṁ na ṭhapesi sace me doso bhavissati khamāpessāmīti
  sāyaṇhasamaye gaṇḍisaññaṁ adāsi. Sabbe sannipatitvā kena
  gaṇḍisaññā dinnāti āhaṁsu. Mayā tātāti. Kiṁkāraṇā ācariyāti.
  Tātā tatiyadivase kena phalāphalaṁ ābhatanti. Eko uṭṭhāya mayā
  ācariyāti vanditvā aṭṭhāsi. Sesakoṭṭhāse karontena te mayhaṁ
  koṭṭhāso kato no vāti. Āma ācariya jeṭṭhakakoṭṭhāso me
  katoti. Hīyo kenābhatanta. Mayāpīti aparo uṭṭhāya vanditvā
  aṭṭhāsi. Koṭṭhāsaṁ karonto maṁ anussari no vāti. Tumhākaṁ
  me jeṭṭhakakoṭṭhāso ṭhapitoti. Ajja kenābhatanti. Mayāti
  aparo uṭṭhāya vanditvā aṭṭhāsi. Koṭṭhāsaṁ karonto maṁ anussari
  no vāti. Tumhākaṁ me jeṭṭhakakoṭṭhāso katoti. Tātā ajja
  mayhaṁ koṭṭhāsaṁ alabhantassa tayo divasā paṭhamadivase koṭṭhāsaṁ
  adisvā koṭṭhāsaṁ karonto maṁ pammuṭṭho bhavissatīti cintesiṁ dutiyadivase
  mama koci doso bhavissatīti cintesiṁ ajja pana sace me doso
  atthi khamāpessāmīti cintetvā gaṇḍisaññāya tumhe sannipātesiṁ
-------------------------------------------------
[page 290]
  Ete bhiṁsakoṭṭhāse tumhe karimhāti vadatha ahaṁ na labhāmi etesaṁ
  thenetvā khādakaṁ ñātuṁ vaṭṭati kāme pahāya pabbajitānaṁ bhiṁsamattaṁ
  thenanaṁnāma appaṭirūpanti. Te tassa kathaṁ sutvā aho
  sāhasikakammanti sabbeva ubbegacittā ahesuṁ. Tasmiṁ assamapade
  vanajeṭṭharukkhadevatā viṭapā otaritvā āgantvā tesaññeva santike
  nisīdi. Āneñjakaraṇaṁ kāriyamāno dukkhaṁ adhivāsetuṁ asakkonto
  ālānaṁ bhinditvā palāyitvā araññaṁ paviṭṭho eko vāraṇo
  kālena kālaṁ isigaṇaṁ vandati. Sopi āgantvā ekamantaṁ aṭṭhāsi.
  Sappakīlāpanako eko vānaro ahituṇḍakassa hatthato muccito
  araññaṁ pavisitvā tattheva assame vasati. Sopi taṁ divasaṁ isigaṇaṁ
  vanditvā ekamantaṁ nisīdi. Sakko isigaṇaṁ parigaṇ hissāmīti
  tesaṁ santike adissamānakāyo aṭṭhāsi. Tasmiṁ khaṇe bodhisattassa
  kaniṭṭho upakāñcanatāpaso uṭṭhāyāsanā bodhisattaṁ vanditvā sesānaṁ
  apacitiṁ dassetvā ācariya ahaṁ aññaṁ apaṭṭhapetvā attānaññeva
  sodhetuṁ labhāmīti pucchi. So āma labhasīti. So isigaṇamajjhe
  ṭhatvā sace te mayā bhiṁsāni khāditāni evarūponāma homīti
  sapathaṁ karonto paṭhamaṁ gāthamāha
                    assaṁ gavaṁ rajaṭaṁ jātarūpaṁ
                    bhariyañca so labhataṁ manāpaṁ
                    puttehi dārehi samaṅgi hotu
                    bhiṁsāni te brāhmaṇa yo ahāsīti.
-------------------------------------------------
[page 291]
      Tattha assaṁ gavanti idaṁ so yattakāni piyavatthūni honti
  tehi vippayogehi tattakāni sokadukkhāni uppajjantīti vatthukāme
  garahanto āhāti veditabbo.
      Taṁ sutvā isigaṇo mārisa mārisa kathaṁ atibhāriyo te
  sapathoti kaṇṇe pidahi. Bodhisatto pana tāta atibhāriyo te
  sapatho na tvaṁ khādasi tava pattāsane nisīdāti āha. Tasmiṁ
  sapathaṁ katvā nisinne dutiyabhātā uṭṭhāya mahāsattaṁ vanditvā
  sapathena attānaṁ sodhento dutiyaṁ gāthamāha
                    mālañca so kāsikacandanañca
                    dhāretu puttassa bahū bhavantu
                    kāmesu tibbaṁ kurutaṁ apekkhaṁ
                    bhiṁsāni te brāhmaṇa yo ahāsīti.
      Tattha tibbanti vatthukāmakilesakāmesu bahalaṁ apekkhaṁ karotūti.
  Idaṁ so yassetesu tibbā apekkhā so tehi vippayogehi
  mahantaṁ dukkhaṁ pāpuṇātīti dukkhapaṭikkhepanavaseneva āha.
      Tasmiṁ nisinne sesāpi attano ajjhāsayānurūpena taṁ taṁ gāthaṁ
  abhāsiṁsu
                    pahūtadhañño kasimā yasassī
                    putte gihī dhanimā sabbakāme
                    vayaṁ apassaṁ gharamāvasātu
                    bhiṁsāni te brāhmaṇa yo ahāsi.
-------------------------------------------------
[page 292]
                    So khattiyo hotu pasayhakārī
                    rājādhirājā balavā yasassī
                    so cāturantaṁ mahimāvasātu
                    bhiṁsāni te brāhmaṇa yo ahāsi.
                    So brāhmaṇo hotu avītarāgo
                    muhuttanakkhattapathesu yutto
                    pūjetu naṁ raṭṭhapatī yasassī
                    bhiṁsāni te brāhmaṇa yo ahāsi.
                    Ajjhāyikaṁ sabbamantañca vedaṁ
                    tapassinaṁ maññatu sabbaloko
                    pūjentu naṁ jānapadā samecca
                    bhiṁsāni te brāhmaṇa yo ahāsi.
                    Catussadaṁ gāmavaraṁ samiddhaṁ
                    dinnaṁ hi so bhuñjatu vāsavena
                    avītarāgo maraṇaṁ khipetu
                    bhiṁsāni te brāhmaṇa yo ahāsi.
                    So gāmaṇi hotu sahāyamajjhe
                    naccehi gītehi pamodamāno
                    mā rājato byasanamalattha kiñci
                    bhiṁsāni te brāhmaṇa yo ahāsi.
-------------------------------------------------
[page 293]
                    Yaṁ ekarājā paṭhaviṁ vijitvā
                    itthīsahassāna ṭhapetu aggaṁ
                    sīmantinīnaṁ pavarā bhavātu
                    bhiṁsāni te brāhmaṇa yo ahāsi.
                    Dāsīnaṁ hi sā sabbasamāgatānaṁ
                    bhuñjeyya sādhuṁ avikampamānā
                    carātu lābhena vikatthamānā
                    bhiṁsāni te brāhmaṇa yo ahāsi.
                    Āvāsiko hotu mahāvihāre
                    navakammiko hotu kajaṅgalāyaṁ
                    ālokasandhiṁ divasā karotu
                    bhiṁsāni te brāhmaṇa yo ahāsi.
                    So bajjhatu pāsasatebhi chabbhi
                    rammā vanā nīyatu rājadhāniṁ
                    guttehi so haññatu pācanebhi
                    bhiṁsāni te brāhmaṇa yo ahāsi.
                    Alakkamālī tipukaṇṇaviddho
                    laṭṭhihato sappamukhaṁ upetu
                    sakañca baddho visikhaṁ carātu
                    bhiṁsāni te brāhmaṇa yo ahāsīti.
      Tattha tatiyena vuttagāthāya kasimāti sampananakasikammo.
-------------------------------------------------
[page 294]
  Putte gihī dhanimā sabbakāmeti putte labhatu gihī hotu sattavidhena
  dhanimā hotu rūpādibhede sabbakāme labhatu. Vayaṁ apassanti
  mahallakakāle pabbajjānurūpaṁpi attano vayaṁ apassanto
  pañcakāmaguṇasamiddhaṁ gharameva āvasatūti idaṁ so pañcakāmaguṇasamiddho
  kāmaguṇavippayogena mahāvināsaṁ pāpuṇātīti dassetuṁ kathesi.
  Catutthena vuttagāthāya rājādhirājāti rājūnaṁ antare atirājāti
  idaṁ so issarānaṁnāma issariye parigalite mahantaṁ dukkhaṁ uppajjatīti
  rajje dosaṁ dassento kathesi. Pañcamena vuttagāthāya avītarāgoti
  purohitaṭṭhānataṇhāya sataṇhoti idaṁ so purohitasseva purohicceva
  galite mahantaṁ domanassaṁ uppajjatīti dassetuṁ kathesi. Chaṭṭhena
  vuttagāthāya tapassīnanti tapassī sīlasampannoti taṁ maññatu idaṁ
  so lābhasakkārāpagamena mahantaṁ domanassaṁ uppajjatīti
  lābhasakkāragarahavasena kathesi. Sahāyakatāpasena vuttagāthāya
  catussadanti ākiṇṇamanussatāya manussehi pahutadhaññatāya dhaññena
  sulabhadārūhi sampannodakatāya udakenāti catūhi ussannaṁ
  ussadasamannāgatanti attho. Vāsavenāti vāsavena dinnaṁviya acalaṁ
  vāsavato laddhavarānubhāvena taṁ rājānaṁ ārādhetvā tena dinnantipi
  attho. Avītarāgoti kaddame sukarādayoviya kāmapaṅke nimuggova
  hutvā. Iti so kāmānaṁ ādīnavaṁ kathento evamāha. Dāsena
  vuttagāthāya gāmaṇīti gāmajeṭṭhako ayaṁpi kāme garahantoyeva
  evamāha. Kāñcanadeviyā vuttagāthāya yanti yaṁ itthinti attho.
-------------------------------------------------
[page 295]
  Ekarājāti aggarājā. Itthīsahassānanti vacanamaṭṭhatāya vuttaṁ
  soḷasannaṁ itthīsahassānaṁ aggaṭṭhāne ṭhapetūti attho. Sīmantinīnanti
  sīmantadharānaṁ itthīnanti attho. Iti esā itthībhāve ṭhitāpi
  duggandhagūtharāsiviya kāme garahantīyeva evamāha. Dāsiyā
  vuttagāthāya sabbasamāgatānanti sabbesaṁ sannipatitānaṁ majjhe
  nisīditvā akampamānā anosakkamānā sādhurasaṁ bhuñjatūti attho
  dāsīnaṁ kira sāmikānaṁ santike nisīditvā bhuñjanaṁnāma appiyaṁ iti
  sā attano appiyatāya evamāha. Carātūti caratu. Paralābhena
  vikatthamānāti lābhahetu kuhakakammaṁ karontī lābhasakkāraṁ uppādentīti
  attho iminā sā dāsībhāve ṭhitāpi kilesavatthumeva garahatīti.
  Devatāya vuttagāthāya āvāsikoti āvāsajagganako. Kajaṅgalāyanti
  evaṁnāmake nagare tattha kira dabbasambhārā sulabhā. Ālokasandhiṁ
  divasāti ekadivaseneva vātapānaṁ karotu so kira devaputto
  kassapabuddhakāle kajaṅgalanagaraṁ nissāya yojanike jiṇṇamahāvihāre
  āvāsikasaṅghatthero hutvā jiṇṇavihāre navakammaṁ karontova mahādukkhaṁ
  anubhavi tasmā tadeva dukkhaṁ ārabbha evamāha. Hatthinā vuttagāthāya
  pāsasatebhīti bahūhi pāsehi. Chabbhīti catūsu pādesu gīvāya kaṭibhāge
  cāti chasu ṭhānesu. Guttehīti dikaṇṭakehi dīghalaṭṭhīhi. Pācanebhīti
  rasapācanehi aṅkusakehi so vāraṇo kira attanā anubhūtaṁ dukkhaññeva
  ārabbha evamāha. Vānarena vuttagāthāya alakkamālīti
  ahituṇḍikena kaṇṭhe parikkhipitvā ṭhapitāya alakkamālāya samannāgato.
-------------------------------------------------
[page 296]
  Tipukaṇṇaviddhoti tipupilandhanena pilandhakaṇṇo. Laṭṭhihatoti sappakīḷaṁ
  sikkhāpiyamāno laṭṭhiyā hato hutvā esopi ahituṇḍikahatthe attanā
  anubhūtadukkhameva sandhāya evamāha.
      Evaṁ terasahi janehi sapathe kate mahāsatto cintesi kadāci
  ime ayaṁ anaṭṭhameva naṭṭhanti kathetīti mayi āsaṅkaṁ kareyyuṁ
  ahaṁpi sapathaṁ karomīti sapathaṁ karonto imaṁ gāthamāha
                    yo ve anaṭṭhaṁ naṭṭhanti āha
                    kāmeva so labhatu bhuñjatu ca
                    agāramajjhe maraṇaṁ upetu
                    yo vābhonto saṅkati kañcidevāti.
      Tattha bhontoti ālapanaṁ idaṁ vuttaṁ hoti bhavanto yo
  anaṭṭhe koṭṭhāse naṭṭhamevāti vadati yo vā tumhesu kañci
  āsaṅkati so pañcakāmaguṇe labhatuceva bhuñjatu ca ramaṇīyameva
  pabbajjaṁ alabhitvā agāramajjheyeva maratūti.
      Isīhi pana sapathe kate sakko bhāyitvā ahaṁ imepi
  vīmaṁsanto bhiṁsāni antaradhāpesiṁ ime chaḍḍitakhelapiṇḍaṁviya kāme
  garahantā sapathaṁ karonti kāmaguṇagarahakāraṇaṁ te pucchissāmīti
  cintetvā dissamānarūpo bodhisattaṁ vanditvā pucchanto anantaraṁ
  gāthamāha
                    yadesamānā vicaranti loke
                    iṭṭhañca kantañca bahūnametaṁ
-------------------------------------------------
[page 297]
                    Piyaṁ manuññaṁ idha jīvaloke
                    kasmā isayo nappasaṁsanti kāmeti.
      Tattha yadesamānāti yaṁ vatthukāmaṁ kilesakāmañca kasigorakkhādīhi
  samavisamakammehi pariyesamānā sattā loke vicaranti etaṁ bahūnaṁ
  devamanussānaṁ iṭṭhañca kantañca piyañca manuññañca kasmā
  isayo nappasaṁsanti kāmeti attho. Kāmeti iminā taṁ vatthuṁ
  sarūpato dasseti.
      Athassa pañhaṁ visajjento mahāsatto dve gāthā abhāsi
                    kāmesu ve haññare bajjhare ca
                    kāmesu dukkhañca bhayañca jātaṁ
                    kāmesu bhūtādhipatī pamattā
                    pāpāni kammāni karonti mohā.
                    Te pāpadhammā pasavetvā pāpaṁ
                    kāyassa bhedā nirayaṁ vajanti
                    ādīnavaṁ kāmaguṇesu disvā
                    tasmā isayo nappasaṁsanti kāmeti.
      Tattha kāmesūti kāmahetu kāme nissāya kāyaduccaritādīni
  karontīti attho. Haññareti daṇḍādīhi haññanti. Bajjhareti
  rajjubandhanādīhi bajjhanti. Dukkhanti kāyikacetasikaṁ asātaṁ dukkhaṁ.
  Bhayanti attānuvādādikaṁ sabbabhayaṁ. Bhūtādhipatīti sakkaṁ ālapati.
-------------------------------------------------
[page 298]
  Ādīnavaṁ kāmaguṇesu disvāti evarūpaṁ dosaṁ so panesa ādīnavo
  dukkhakkhandhādīhi suttehi dīpetabboti.
      Sakko mahāsattassa kathaṁ sutvā saṁviggamānaso anantaraṁ
  gāthamāha
                    vīmaṁsamāno isino bhisāni
                    tīre gahetvāna thale nidhesiṁ
                    suddhā apāpā isayo vasanti
                    etāni te brahmacārī bhiṁsānīti.
      Tattha vīmaṁsamānoti bhante ahaṁ ime isayo kāmādhimuttā
  vā no vāti vīmaṁsamāno. Isinoti tava mahesino santakāni
  bhiṁsāni. Tīre gahetvānāti tīre nikkhittāni gahetvā thale
  ekamante nidhesiṁ. Suddhāti idāni mayā tumhākaṁ sapathakiriyāya
  ñātaṁ ime isayo suddhā apāpā hutvā vasantīti.
      Taṁ sutvā bodhisatto āha
                    na te naṭā no pana kīḷaneyyā
                    na bandhavā no pana te sahāyā
                    kasmiṁ paravambhaṁ sahassanetta
                    isībhi tvaṁ kīḷasi devarājāti.
      Tattha na te naṭāti devarāja mayaṁ tava naṭā vā kīḷitabbayuttakā
  vā kenaci na homa nāpi tava ñātakāva na sahāyā atha tvaṁ
  kismiṁ paravambhaṁ katvā kiṁ nissāya isīhi saddhiṁ kīḷasīti attho.
-------------------------------------------------
[page 299]
      Atha naṁ sakko khamāpento vīsatimaṁ gāthamāha
                    ācariyo mesi pitā ca mayhaṁ
                    esā patiṭṭhā khalitassa brahme
                    ekāparādhaṁ khamatu bhūripañña
                    na paṇḍitā kopabalā bhavantīti.
      Tattha esā patiṭṭhāti esā tava pādacchāyā ajja mama
  khalitassa patiṭṭhā hotu. Kopabalāti paṇḍitānāma khantibalā
  bhavanti na kopabalāti.
      Mahāsatto sakkassa devarañño khamitvā sayaṁ isigaṇaṁ khamāpento
  itaraṁ gāthamāha
                    suvāsitaṁ isīnaṁ ekarattiṁ
                    yaṁ vāsavaṁ bhūtapatiddasāma
                    sabbeva bhonto sumanā bhavantu
                    yaṁ brāhmaṇo paccupādi bhiṁsānīti.
      Tattha suvāsitaṁ isīnaṁ ekarattinti āyasmantānaṁ ekarattiṁpi
  imasmiṁ araññe vasitaṁ suvasitameva kiṁkāraṇā yaṁ vāsavaṁ bhūtapatiṁ
  addasāma sace mayaṁ nagare vasimhā imaṁ na addasamhā.
  Bhontoti bhavanto sabbe sumanā bhavantu somanassā bhavantu
  sakkassa devarañño khamantu kiṁkāraṇā yaṁ brāhmaṇo paccupādi
  bhiṁsānīti yasmā tumhākaṁ ācariyo bhiṁsāni paṭilabhatīti.
      Sakko isigaṇaṁ vanditvā devalokameva gato. Isigaṇopi
-------------------------------------------------
[page 300]
  Jhānābhiññā nibbattetvā brahmalokūpago ahosi.
      Satthā imaṁ dhammadesanaṁ āharitvā evaṁ bhikkhave porāṇakapaṇḍitā
  sapathaṁ katvā kilese jahiṁsūti vatvā saccāni pakāsesi. Saccapariyosāne
  ukkaṇṭhitabhikkhu sotāpattiphale patiṭṭhahi jātakaṁ samodhānento puna
  satthā tisso osānagāthā abhāsi
           ahañca sārīputto ca moggallāno ca kassapo
           anuruddho puṇṇānando tadāsuṁ satta bhātaro.
           Bhaginī uppalavaṇṇā dāsī khujjuttarā tadā
           citto gahapati dāso yakkho sātāgiro tadā.
           Pālileyyo tadā nāgo madhuro seṭṭho ca vānaro
           kāḷudāyī tadā sakko evaṁ dhāretha jātakanti.
                     Bhiṁsakajātakaṁ pañcamaṁ.
                       ----------
                      6. Surucijātakaṁ.
      Mahesī rucino bhariyāti idaṁ satthā sāvatthiyaṁ upanissāya
  pubbārāme migāramātu pāsāde viharanto visākhāya mahāupāsikāya
  laddhe aṭṭha vare ārabbha kathesi.
      Sā hi ekadivasaṁ jetavane dhammakathaṁ sutvā bhagavantaṁ saddhiṁ
  bhikkhusaṅghehi svātanāya nimantetvā pakkāmi. Tassā pana
  rattiyā accayena cātuddīpiko mahāmegho vassi. Bhagavā bhikkhū
-------------------------------------------------
[page 301]
  Āmantetvā yathā bhikkhave jetavane vassati evaṁ catūsu dīpesu
  vassati ovassāpetha bhikkhave kāyaṁ pacchimako mahāmeghoti vatvā
  ovassāpitakāle bhikkhūhi saddhiṁ iddhibalena jetavane antarahito
  visākhāya koṭṭhake pāturahosi. Upāsikā acchiriyaṁ vata bho
  abbhūtaṁ vata bho tathāgatassa mahiddhitā mahānubhāvatā yatra hi
  nāma jaṇṇumattesupi oghesu vattamānesu kaṭimattesupi oghesu
  vattamānesu na hi nāma ekabhikkhussāpi pādā vā cīvarāni vā
  allāni bhavissantīti tuṭṭhahaṭṭhā udaggā buddhappamukhaṁ bhikkhusaṅghaṁ
  parivīsitvā katabhattakaccaṁ bhagavantaṁ etadavoca aṭṭhāhaṁ bhante
  bhagavantaṁ varāni yācāmīti. Atikkantavarā kho visākhe tathāgatāti.
  Yāni ca bhante vo kappiyāni yāni ca anavajjāni tāni varāni
  bhante ahaṁ yācāmīti āha. Vadehi visākheti. Icchāmihaṁ
  bhante bhikkhusaṅghassa yāvajīvaṁ vassikasāṭikaṁ dātuṁ āgantukabhattaṁ
  dātuṁ gamikabhattaṁ dātuṁ gilānabhattaṁ dātuṁ gilānupaṭṭhākabhattaṁ dātaṁ
  gilānabhesajjaṁ dātuṁ dhuvayāguṁ dātuṁ bhikkhunīsaṅghassa udakasāṭakaṁ
  dātunti. Satthā pana kiṁ visākhe tvaṁ atthavasaṁ sampassamānā
  tathāgataṁ aṭṭha varāni yācasīti pucchitvā tāya aṭṭhavarānisaṁse
  kathite sādhu sādhu visākhe imānisaṁse sampassamānā tathāgataṁ
  aṭṭha varāni yācasīti vatvā anujānāmi te visākhe aṭṭha
  varānīti aṭṭha vare datvā anumodanaṁ katvā pakkāmi. Athekadivasaṁ
  satthari pubbārāme viharante bhikkhū dhammasabhāyaṁ kathaṁ samuṭṭhāpesuṁ
-------------------------------------------------
[page 302]
  Āvuso visākhā mahāupāsikā mātugāmattabhāve ṭhatvāpi dasabalassa
  santikā aṭṭha vare labhi aho mahāguṇāti. Satthā āgantvā kāyanuttha
  bhikkhave etarahi kathāya sannisinnāti pucchitvā imāyanāmāti vutte
  na bhikkhave idāneva visākhā mama santike vare labhati pubbepi
  labhiyevāti vatvā atītaṁ āhari
      atīte mithilāyaṁ surucināma rājā rajjaṁ kārento puttaṁ
  paṭilabhitvā tassa surucikumārotveva nāmaṁ akāsi. So vayappatto
  takkasilāyaṁ sippaṁ uggaṇhissāmīti gantvā nagaradvāre sālāyaṁ
  nisīdi. Bārāṇasīraññopi putto brahmadattakumāronāma tattheva
  gantvā surucikumārassa nisinnaphalakeyeva nisīdi. Te aññamaññaṁ
  pucchitvā vissāsikā hutvā ekatova ācariyassa santikaṁ gantvā
  ācariyabhāgaṁ datvā sippaṁ paṭṭhapenati na cirasseva niṭṭhitasippā
  ācariyaṁ āpucchitvā thokaṁ maggaṁ ekato gantvā dvidhāpathe
  ṭhitā aññamaññaṁ āliṅgitvā mittadhammānurakkhaṇatthaṁ katikaṁ kariṁsu
  sace mama putto jāyati tava dhītā vā tava putto mama dhītā
  vā tesaṁ āvāhavivāhaṁ karissāmāti. Tesu rajjaṁ kārentesu
  surucimahārājassa putto jāyi. Surucikumārotissa nāmaṁ kariṁsu.
  Brahmadattassa dhītā jāyi. Sumedhātissā nāmaṁ kariṁsu. Surucikumāro
  vayappatto takkasilāyaṁ gantvā sippaṁ uggahetvā āgacchi.
  Atha naṁ pitā rajje abhisiñcitukāmo ahosi sahāyassa kirame
  bārāṇasīrañño dhītā atthi tamevassa aggamahesiṁ karissāmīti tassā
-------------------------------------------------
[page 303]
  Atthāya bahupaṇṇākāraṁ datvā amacce pesesi. Tesaṁ anāgatakāleyeva
  bārāṇasīrājā deviṁ pucchi bhadde mātugāmassa kiṁ atirekaṁ dukkhanti.
  Sapattirosaṁ dukkhaṁ devāti. Tenahi bhadde amhākaṁ dhītaraṁ sumedhādeviṁ
  tamhā dukkhā mocetvā yo etaṁ ekikameva gaṇhissati tassa
  dassāmāti āha. So tehi amaccehi āgantvā tassā nāme
  gahite tātā kāmaṁ mayā pubbe mayhaṁ sahāyassa paṭiññā kāritā
  imaṁ pana mayaṁ na itthīghaṭāya antare pakkhipitukāmā yo etaṁ
  ekikameva gaṇhissati tassa dātukāmamhāti āha. Te rañño
  santikaṁ pahiṇiṁsu. Rājā amhākaṁ rajjaṁ mahantaṁ sattayojanikaṁ
  mithilanagaraṁ tīṇi yojanasatāni rajjaparicchedo heṭṭhimantena
  soḷasa itthīsahassāni laddhuṁ vaṭṭatīti vatvā nārocesi.
  Surucikumāro pana sumedhāya rūpasampadaṁ sutvā savanasaṁsaggena bajjhitvā
  ahantaṁ ekikameva gaṇhissāmi na mayhaṁ itthīghaṭāya attho tameva
  ānetūti mātāpitūnaṁ pesesi. Te tassa manaṁ abhinditvā bahudhanaṁ
  pesetvā mahantena parivārena taṁ ānetvā kumārassa aggamahesiṁ
  katvā ekato abhisiñciṁsu. So surucimahārājānāma hutvā dhammena
  rajjaṁ kārento tāya saddhiṁ piyasaṁvāsaṁ vasi. Sā pana dasa
  vassasahassāni tassa gehe vasantī neva puttaṁ vā dhītaraṁ vā alattha.
  Atha nāgarā sannipatitvā rājaṅgaṇe upakkositvā kimetanti
  vutte rañño doso natthi vaṁsānupālako pana vo putto na
  vijjati tumhākaṁ ekā devī rājakulannāma heṭṭhimantena soḷasahi
-------------------------------------------------
[page 304]
  Itthīsahassehi bhavitabbaṁ itthīghaṭaṁ gaṇha deva tāsu ekā puññavatī
  puttaṁ labhissatīti vatvā tātā kiṁ kathetha ahaṁ aññaṁ na gaṇhissāmīti
  paṭiññaṁ datvā mayā esā ānītā na sakkā musāvādaṁ kātuṁ
  na mayhaṁ itthīghaṭāya atthoti raññā paṭikkhittā pakkamiṁsu.
  Sumedhā taṁ kathaṁ sutvā rājā tāva saccavāditāya aññā
  itthiyo na āneti ahameva panassa ānessāmīti rañño
  mātusadisabhariyaṭṭhāne ṭhatvā attano ruciyā khattiyakaññānaṁ sahassaṁ
  amaccakaññānaṁ sahassaṁ seṭṭhikaññānaṁ sahassaṁ sabbasamayanāṭakitthīnaṁ
  sahassanti cattāri itthīsahassāni ānesi. Tāpi dasa vassasahassāni
  rājakule vasitvā neva puttaṁ na dhītaraṁ labhiṁsu. Teneva upāyena
  aparānipi tikkhattuṁ cattāri sahassāni ānesi. Tāpi neva puttaṁ
  na dhītaraṁ labhiṁsu. Ettāvatā soḷasa itthīsahassāni ahesuṁ.
  Cattāḷīsa vassasahassāni atikkamiṁsu. Tāni tāya ekikāya vutthehi
  dasahi saddhiṁ paññāsa vassasahassāni honti. Atha nāgarā sannipatitvā
  puna upakkositvā kimetanti vutte deva tumhākaṁ deviyo puttaṁ
  paṭṭhetuṁāṇāpethāti vadiṁsu. Rājā sādhūti sampaṭicchitvā tumhe
  puttaṁ paṭṭhethāti āha. Tā tato paṭṭhāya puttaṁ paṭṭhayamānā
  nānādevānaṁ namassanti nānāvattāni paricaranti. Putto nuppajjateva.
  Atha rājā sumedhaṁ āha bhadde puttaṁ paṭṭhehīti. Sā sādhūti
  paṇṇarasiyaṁ uposathaṁ samādāya sirigabbhe sīlāni āvajjamānā
  kappiyamañce nisīdi. Sesā ajavattagovattā hutvā uyyānaṁ agamaṁsu.
-------------------------------------------------
[page 305]
  Sumedhāya sīlatejena sakkassa bhavanaṁ kampi. Sakko āvajjetvā
  sumedhā puttaṁ paṭṭheti puttamassā dassāmi na kho pana sakkā
  yaṁ vā taṁ vā dātuṁ anucchavikamassā puttaṁ upadhāressāmīti
  upadhārento naḷakāradevaputtaṁ passi. So hi puññasampanno
  satto purimattabhāve bārāṇasiyaṁ vasanto vapakāle khettaṁ gacchanto
  ekaṁ paccekabuddhaṁ disvā dāsakammakare vapathāti pahiṇi sayaṁ
  nivattitvā paccekabuddhaṁ gehaṁ netvā bhojetvā puna gaṅgātīre
  ānetvā puttena saddhiṁ ekatova hutvā udumbarabhittipādaṁ naḷabhittikaṁ
  paṇṇasālaṁ katvā dvāraṁ yojetvā caṅkamaṁ katvā paccekabuddhaṁ
  tattheva temāsaṁ vasāpetvā vutthavassaṁ dve pitāputtā ticīvarena
  acchādetvā uyyojayiṁsu. Eteneva niyāmena satta paccekabuddhe
  tāya paṇṇasālāya vasāpetvā cīvarāni acchādayiṁsu. Dve pitāputtā
  naḷakārā hutvā gaṅgātīre veḷuṁ uddharantā paccekabuddhaṁ disvā
  evamakaṁsūtipi vadantiyeva. Te kālaṁ katvā tāvatiṁsabhavane nibbattitvā
  chasu kāmesu anulomapaṭilomavasena mahantaṁ devissariyaṁ anubhavantā
  vicaranti. Te tato cavitvā uparidevaloke nibbattitukāmā.
  Sakko tathābhāvaṁ ñatvā tesu ekassa vimānadvāraṁ gantvā taṁ
  āgantvā vanditvā ṭhitaṁ āha mārisa tayā manussalokaṁ gantuṁ
  vaṭṭatīti. Mahārāja manussaloko jeguccho paṭikūlo tattha ṭhitā
  dānādīni puññāni katvā devalokaṁ paṭṭhenti tattha gantvā kiṁ
-------------------------------------------------
[page 306]
  Karissāmīti. Mārisa devaloke paribhuñjitabbadibbasampattiṁ manussaloke
  paribhuñjissasi pañcavīsatiyojanubbedhe navayojanāyāme aṭṭhayojanavitthāre
  ratanapāsāde vasissasi adhivāsehīti. So adhivāsesi. Sakko tassa
  paṭiññaṁ gahetvā isivesena rājuyyānaṁ gantvā tāsaṁ itthīnaṁ
  upari ākāse caṅkamanto attānaṁ dassetvā kassā puttavaraṁ
  demi kā puttavaraṁ gaṇhissatīti āha. Bhante mayhaṁ dehi mayhaṁ
  dehīti itthīsahassāni hatthe ukkhipiṁsu. Tato sakko āha
  ahaṁ sīlavatīnaṁ puttaṁ dammi tumhākaṁ kiṁ sīlaṁ ko ācāroti. Tā
  ukkhittahatthe sammiñjitvā sace sīlavatiyā dātukāmo sumedhāya
  santikaṁ gacchāhīti vadiṁsu. So ākāseneva gantvā tassā
  pāsādadvāre sīhapañjare aṭṭhāsi. Athassā tā itthiyo
  ārocayiṁsu etha devi eko devarājā tumhākaṁ puttavaraṁ dassāmīti
  ākāsenāgantvā sīhapañjare ṭhitoti. Sā garuparihārena gantvā
  sīhapañjaraṁ ugghāṭetvā saccaṁ kira bhante tumhe sīlavatiyā
  puttavaraṁ dethāti āha. Āma devīti. Tenahi mayhaṁ dethāti.
  Kiṁ pana te sīlaṁ kathehi sace me ruccati dassāmi puttavaranti.
  Sā tassa vacanaṁ sutvā tenahi suṇāthāti vatvā attano sīlaguṇaṁ
  kathentī paṇṇarasa gāthā abhāsi
            mahesī rucino bhariyā ānītā paṭhamaṁ ahaṁ
            dasa vassasahassāni yaṁ maṁ suruci ānayi.
-------------------------------------------------
[page 307]
            Sāhaṁ brāhmaṇa rājānaṁ vedehaṁ mithilaggahaṁ
            nābhijānāmi kāyena vācāya uda cetasā
            suruciṁ atimaññittha āvī vā yadi vā raho.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhā.
            Bhattu manāpā sassu piyā mātā pitā ca sassuro
            te maṁ brāhme vinetāro yāva laddhuṁ sujīvitaṁ.
            Sāhaṁ ahiṁsāratinī kāmasā dhammacārinī
            sakkaccaṁ te upaṭṭhāsiṁ rattindivamatanditā.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhā.
            Soḷasitthīsahassāni sahabhariyāni brāhmaṇa
            tāsu issā vā kodho vā nāhu mayhaṁ kudācanaṁ
            hitena tāsaṁ nandāmi na ca me kāci appiyā
            attānaṁvānukampāmi sadā sabbā sapattiyo.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhā.
            Dāse kammakare pose ye caññe anujīvino
            posemi saha dhammena sadā pamuditindriyā.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhā.
-------------------------------------------------
[page 308]
            Samaṇe brāhmaṇe cāpi aññe vāpi vaṇibbake
            tappemi annapānena sadā payatapāṇinī.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhā.
            Cātuddasiṁ pañcadasiṁ yā ca pakkhassa aṭṭhamiṁ
            pārihāriyapakkhañca aṭṭhaṅgasusamāhitaṁ
            uposathaṁ upavasāmi sadā sīlesu saṁvutā.
            Etena saccavajjena putto uppajjataṁ ise
            musā me bhaṇamānāya muddhā me phalatu sattadhāti.
      Tattha mahesīti aggamahesī. Rucinoti surucissa rañño.
  Paṭhamanti soḷasannaṁ itthīsahassānaṁ sabbapaṭhamaṁ. Yaṁ manti yasmiṁ
  kāle sukhasaṁvāsāya maṁ suruci ānayi tato paṭṭhāya ahaṁ dasa
  vassasahassāni ekikāva imasmiṁ gehe vasiṁ. Atimaññitthāti
  muhuttampi sammukhā vā parammukhā vā atikkamitvā maññinti na
  abhijānāmi na sarāmi. Iseti taṁ ālapati. Te manti sassuro
  ca sassu cāti te ubhopi maṁ. Vinetāroti tehi vinītamhi te
  mama yāva jīviṁsu tāva ovādamadaṁsu. Ahiṁsāratinīti ahiṁsāsaṅkhātāya
  aratiyā samannāgatā mayā hi kuṇṭhakipillikādi koci na hiṁsitapubbo.
  Kāmasāti ekanteneva. Dhammacārinīti dasakusalakammapathesu
  pūremi. Upaṭṭhāsinti pādaparikammādīni kiccāni karontī upaṭṭhahiṁ.
  Sahabhariyānīti mayā saha ekasāmikassa bhariyābhūtāni. Nāhūti kilesaṁ
-------------------------------------------------
[page 309]
  Nissāya issādhammo vā kodhadhammo vā mayhaṁ na bhūtapubbo.
  Hitenāti yaṁ tāsaṁ hitaṁ teneva nandāmi ure puttadhītaroviya
  tā disvā tussāmi. Kācīti tāsu ekāpi mayhaṁ appiyānāma
  natthi sabbāpi dayātāyeva. Anukampāmīti muducittena tāni
  sabbāni soḷasasahassānipi attānaṁviya anukampāmi. Sahadhammenāti
  yena kāraṇena yo yaṁ kātuṁ sakkoti sā taṁ tasmiṁ kamme
  payojemīti attho. Pamuditindriyāti pesentī niccaṁ pamuditindriyāva
  hutvā pesemi are duṭṭhadāsi idaṁnāma karohīti evaṁ kujjhitvā
  na me koci katthaci pesitapubbo. Payatapāṇinīti dhotahatthā
  pasāritahatthāva hutvā. Pārihāriyapakkhañcāti pañcamī aṭṭhamī
  cātuddasī paṇṇarasīti paccuggamanānuggamanavasena cattāro divasā.
  Sadāti niccakālaṁ pañcasu sīlesu saṁvutā tehi pihitagopitattabhāvā
  homīti.
      Evaṁ tassā gāthāsatenapi gāthāsahassenapi vaṇṇiyamānānaṁ
  guṇānaṁ pamāṇannāma natthi. Tāya paṇṇarasahi gāthāhi attano
  guṇaṁ vaṇṇitakāleyeva sakko attano bahukaraṇīyatāya tassā kathaṁ
  avacchinditvā abbhūtāyeva te guṇāti taṁ pasaṁsanto gāthadvayamāha
            sabbeva te dhammaguṇā rājaputti yasassini
            saṁvijjanti tayi bhadde ye tvaṁ kittesi attani.
            Khattiyo jāti sampanno abhijāto yasassimā
            dhammarājā videhānaṁ putto uppajjate tavāti.
-------------------------------------------------
[page 310]
      Tattha dhammaguṇāti sabhāvaguṇā bhūtaguṇā. Saṁvijjantīti ye
  tayā vuttā te sabbeva tayi upasampajjantīti. Abhijātoti
  ubhato suddhajāto. Yasassimāti yasasampannena parivārasampannena
  samannāgato. Uppajjateti evarūpo putto tava uppajjissati
  mā cintayīti.
      Sā tassa vacanaṁ sutvā somanassajātā taṁ pucchantī dve
  gāthā abhāsi
            rumhi rajojalladharo aghe vehāyasaṇṭhito
            manuññaṁ bhāsasī vācaṁ yaṁ mayhaṁ hadayaṅgamaṁ.
            Devatā nusi saggamhā isi vāpi mahiddhiko
            kosi vā tvaṁ anuppatto attānaṁ me pavedayāti.
      Tattha rumhīti anañjitakkhāmaṇḍito sakko āgacchanto ramaṇīyena
  tāpasavesena āgato pabbajitavesena āgatattā pana sā evamāha.
  Agheti appaṭighe ṭhāne. Yaṁ mayhanti yaṁ etaṁ mayhaṁ manuññaṁ vācaṁ
  bhāsasi taṁ bhāsamāno tvaṁ devatā nusi saggamhā idhāgato isi vāpi
  mahiddhiko sakkādīsu ko vā tvaṁ asi idhānuppatto. Attānaṁ
  me pavedayāti yathābhūtaṁ kathehīti vadati.
      Sakko tassā kathento cha gāthā abhāsi
            yaṁ devasaṅghā vadanti sudhammāya samāgatā
            sohamasmi sahassakkho āgatosmi tvantike.
-------------------------------------------------
[page 311]
            Itthiyo jīvalokasmiṁ yā honti samacārinī
            medhāvinī sīlavatī sassudevā patibbatā.
            Tādisāya sumedhāya sucikammāya nāriyā
            devā dassanamāyanti mānusiyā amānusā.
            Tvaṁ bhadde suciṇṇena pubbe sucaritena vā
            idha rājakule jātā sabbakāmasamiddhinī.
            Ayaṁ ca te rājaputti ubhayattha kaṭaggaho
            devalokūpapattī ca kitti ca idha jīvite
            cīraṁ sumedhe sukhinī dhammamattani pālaya
            esāhaṁ tidivaṁ yāmi piyaṁ me tava dassananti.
      Tattha sahassakkhoti atthaṁ purisassa sahassehi cintitaṁ taṁ
  muhuttadassanavasena sahassakkhoti. Itthiyoti itthī samacārinī tīhi
  dvārehi samacariyāya samannāgatā. Tādisāyāti tathārūpāya.
  Sumedhāyāti supaññāya. Ubhayattha kaṭaggahoti ayaṁ tava imasmiṁ
  ca attabhāve anāgate ca jayaggaho tesu idhalokaparalokesu anāgate
  devalokūpapatti ca idha jīvite pavattamāne kitti cāti ayaṁ ubhayattha
  kaṭaggahonāma. Dhammanti evaṁ sabhāvaguṇaṁ ciraṁ attani pālaya.
  Esāhanti eso ahaṁ. Piyaṁ meti mayhaṁ tava dassanaṁ piyadassanaṁ.
      Devaloke pana me kiccakaraṇīyaṁ atthi tasmā gacchāmi tvaṁ
  appamattā hohīti tassā ovādaṁ datvā pakkāmi. Naḷakāro
  pana paccūsakāleyeva cavitvā tassā kucchimhi paṭisandhiṁ gaṇhi.
-------------------------------------------------
[page 312]
  Sā gabbhassa patiṭṭhitabhāvaṁ ñatvā rañño ārocesi. Rājā
  gabbhaparihāraṁ adāsi. Sā dasamāsaccayena puttaṁ vijāyi.
  Mahāpanādotissa nāmaṁ kariṁsu. Ubhayaraṭṭhavāsino sāmi puttassa
  no khīramūlanti ekekaṁ kahāpaṇaṁ rājaṅgaṇe khipiṁsu. Mahārāsi
  ahosi. Raññā paṭikkhittāpi sāmi puttassa no vaḍḍhitakāle paribba
  yo bhavissatīti aggahetvā pakkamiṁsu. Kumāro mahāparivārena
  vaḍḍhitvā vayappatto soḷasavassakāle sabbasippesu nipphattiṁ pāpuṇi.
  Rājā puttassa vayaṁ oloketvā deviṁ āha bhadde puttaṁ me
  rajjābhisekakāle ramaṇīyamassa pāsādaṁ kāretvā abhisekaṁ kāressāmīti.
  Sā sādhūti sampaṭicchi. Rājā vatthuvijjācariye pakkosāpetvā
  tātā vaḍḍhakiṁ gahetvā amhākaṁ nivesanato avidūre puttassa me
  pāsādaṁ māpetha rajje naṁ abhisiñcissāmīti āha. Te sādhu
  devāti bhūmipadesaṁ vīmaṁsanti. Tasmiṁ khaṇe sakkassa bhavanaṁ uṇhākāraṁ
  dasseti. So taṁ kāraṇaṁ ñatvā vissukammaṁ āmantetvā gaccha
  tāta mahāpanādakumārassa āyāmena navayojanaṁ vitthārena aṭṭhayojanaṁ
  ubbedhena pañcavīsatiyojanaṁ ratanapāsādaṁ māpehīti pesesi. So
  vaḍḍhakīvesena vaḍḍhakīnaṁ santikaṁ gantvā tumhe pātarāsaṁ bhuñjitvā
  ethāti te pesetvā daṇḍakena bhūmiṁ pahari. Tāvadeva
  vuttappakāro sattabhūmiko pāsādo uṭṭhahi. Mahāpanādassa
  pāsādamaṅgalaṁ chattalābhābhisekamaṅgalaṁ āvāhamaṅgalanti tīṇi maṅgalāni
  ekakova ahesuṁ. Maṅgalaṭṭhāne ubhayaraṭṭhavāsino sannipatitvā
-------------------------------------------------
[page 313]
  Maṅgalachaṇena satta vassāni vītināmesuṁ. Neva te rājā uyyojesi.
  Tesaṁ vatthālaṅkārakhādanīyabhojanīyādi sabbaṁ rājakulasantakameva ahosi.
  Te sattasaṁvaccharassa accayena upakkositvā surucimahārājena kimetanti
  puṭṭhā mahārāja amhākaṁ maṅgalaṁ bhuñjantānaṁ satta vassāni gatāni
  kadā maṅgalassa pariyosānaṁ bhavissatīti āhaṁsu. Tato rājā puttena
  me ettakaṁ kālaṁ na hasitapubbaṁ yadā so hasissati tadā gacchathāti.
  Athassa mahājano bheriñcārāpetvā naṭe sannipātesi. Cha
  naṭasahassāni sannipatitvā satta koṭṭhāsā hutvā naccantā
  rājānaṁ hasāpetuṁ nāsakkhiṁsu. Tassa hi dīgharattaṁ dibbanāṭakānaṁ
  diṭṭhattā tesaṁ naccaṁ amanuññaṁ ahosi. Tadā kaṇḍakaṇṇo
  ca paṇḍukaṇṇo cāti dve nāṭakajeṭṭhakā mayaṁ rājānaṁ
  hasāpessāmāti rājaṅgaṇe pavisiṁsu. Tesu kaṇḍakaṇṇo ca
  rājadvāre mahantaṁ atulaṁnāma ambaṁ māpetvā suttaguḷaṁ khipitvā
  tassa sākhāya laggāpetvā suttena atulambaṁ abhirūhi. Atulambo
  kira vessavaṇṇassa ambo. Athassa vessavaṇṇadāsā aṅgapaccaṅgāni
  chinditvā pātesuṁ. Sesanāṭakā tāni samodhānetvā udakena
  abhisiñciṁsu. So pupphapaṭaṁ nivāsetvā pārupitvā naccanto
  uṭṭhahi. Mahāpanādo taṁ disvā neva hasi. Paṇḍukaṇṇo
  rājaṅgaṇe dārucittakaṁ kāretvā attano parisāya saddhiṁ aggiṁ
  pāvisi. Tasmiṁ nibbatte dārucittakaṁ udakena abhiñciṁsu. So
-------------------------------------------------
[page 314]
  Sapariso pupphapaṭaṁ nivāsetvā pārupitvā naccanto uṭṭhahi. Taṁ
  disvā rājā neva hasi. Iti taṁ rājānaṁ hasāpetuṁ asakkontā
  manussā upaddūtā ahesuṁ. Sakko taṁ kāraṇaṁ ñatvā gaccha
  tāta mahāpanādaṁ hasāpetvā uṭṭhehīti devanaṭaṁ pesesi. So
  āgantvā rājaṅgaṇe ākāse ṭhatvā upaḍḍhaṅgaṁnāma dassesi
  ekova hattho ekova pādo eko akkhi ekā bhamukāpi naccati
  calati phandati sesaṁ niccalaṁ ahosi. Taṁ disvā mahāpanādo
  thokaṁ hasitaṁ akāsi. Mahājano pana hasanto hasaṁ saṇṭhāretuṁ satiṁ
  paccupaṭṭhāpetuṁ asakkonto aṅgāni visajjetvā rājaṅgaṇeyeva
  pati. Tasmiṁ kāle maṅgalaṁ niṭṭhitaṁ sesamettha panādonāma so
  rājā yassa yūpo suvaṇṇamayoti mahāpanādajātake vaṇṇetabbaṁ.
  Rājā mahāpanādo dānādīni puññāni katvā āyuhapariyosāne
  devalokameva gato.
      Satthā imaṁ dhammadesanaṁ āharitvā jātakaṁ samodhānesi tadā
  mahāpanādo bhaddaji ahosi sumedhādevī visākhā vissukammo ānando
  sakko pana ahamevāti.
                      Surucijātakaṁ chaṭṭhaṁ.
                       -----------
-------------------------------------------------
[page 315]
                    7. Pañcauposathajātakaṁ.
      Appossukodāni tuvaṁ kapotāti idaṁ satthā jetavane viharanto
  uposathike pañcasate upāsake ārabbha kathesi.
      Tadā hi bhagavā dhammasabhāyaṁ catuparisamajjhe alaṅkatabuddhāsane
  nisīditvā muducittena parisaṁ oloketvā ajja upāsakānaṁpi kathaṁ
  paṭicca desanā samuṭṭhahissatīti ñatvā upāsake āmantetvā
  upāsakā uposathikaṁ karothāti pucchitvā āma bhanteti vutte
  sādhu tumhehi kataṁ uposathonāmesa porāṇakapaṇḍitānaṁ vaṁso
  porāṇakapaṇḍitā hi rāgādikilesaṁ pariggahaṇatthaṁ uposathavāsaṁ vasiṁsūti
  vatvā tehi yācito atītaṁ āhari
      atīte magadharaṭṭhādīnaṁ tiṇṇaṁ raṭṭhānaṁ antare ativiya ramaṇīyo
  aṭavīpadeso ahosi. Bodhisatto magadharaṭṭhe brāhmaṇamahāsālakule
  nibbattitvā vayappatto kāme pahāya nikkhamitvā taṁ aṭaviṁ pavisitvā
  assamapadaṁ katvā isipabbajjaṁ pabbajitvā vāsaṁ kappesi. Tassa
  pana assamassa avidūre ekasmiṁ veḷugahane bhariyāya saddhiṁ kapotasakuṇo
  vasati ekasmiṁ vammike ahi ekasmiṁ vanagumbe siṅgālo ekasmiṁ
  vanagumbe accho. Te cattāropi kālena kālaṁ isiṁ upasaṅkamitvā
  dhammaṁ suṇanti. Athekadivasaṁ kapoto bhariyāya saddhiṁ kulāvakā
  nikkhamitvā gocarāya pakkāmi. Tassa pacchato gacchantiṁ kapotiṁ
  eko seno gahetvā palāyi. Tassā viravasaddaṁ sutvā kapoto
-------------------------------------------------
[page 316]
  Nivattitvā olokento taṁ kapotiṁ tena hariyamānaṁ passi. Senopi
  taṁ viravantiññeva māretvā khādi. Kapoto tāya viyogena
  pariḍayhamāno cintesi ayaṁ rāgo ativiya maṁ kilameti na idāni imaṁ
  aniggahetvā gocarāya pakkamissāmīti. So gocarapathaṁ pacchinditvā
  tāpasassa santikaṁ gantvā rāgaṁ niggahāya uposathaṁ samādiyitvā
  ekamante nipajji. Sappopi gocaraṁ pariyesissāmīti vasanaṭṭhānā
  nikkhamitvā paccantagāme gāvīcaraṇaṭṭhāne gocaraṁ pariyesati. Tadā
  gāma bhojakassa sabbaseto maṅgalausabho gocaraṁ gahetvā ekasmiṁ
  vammikapāde jaṇṇunā patiṭṭhāya siṅgena mattikaṁ gaṇhanto kīḷati.
  Sappopi gāvīnaṁ padasaddena bhīto taṁ vammikaṁ pavesituṁ pakkhanto.
  Atha naṁ usabho pādena akkami. So taṁ kujjhitvā ḍaṁsi.
  Usabho tattheva jīvitakkhayaṁ patto. Gāmavāsino usabho kira
  matoti sutvā sabbe ekato āgantvā roditvā taṁ gandhamālādīni
  pūjetvā āvāṭe nikkhaṇitvā pakkamiṁsu. Sappo tesaṁ gatakāle
  nikkhamitvā ahaṁ kodhaṁ nissāya imaṁ jīvitā voropetvā
  mahājanassa sokaṁ pāpesiṁ na idāni imaṁ aniggahetvā gocarāya
  pakkamissāmīti nivattitvā taṁ assamaṁ gantvā kodhaṁ niggahaṇatthāya
  uposathaṁ samādiyitvā nipajji. Siṅgālopi gocaraṁ pariyesanto
  ekaṁ matahatthiṁ disvā mahāgocaro me laddhoti tuṭṭho gantvā
  soṇḍāya ḍaṁsi thambhe daṭṭhakāloviya ahosi tattha assādaṁ
  alabhitvā dante ḍaṁsi pāsāṇe daṭṭhakāloviya ahosi kucchiyaṁ
-------------------------------------------------
[page 317]
  Ḍaṁsi kusulake daṭṭhakāloviya ahosi naṅguṭṭhe ḍaṁsiṁ mūsale
  daṭṭhakāloviya ahosi vaccamagge ḍaṁsi madhukapūve daṭṭhakāloviya
  ahosi. So lobhavasena khādanto antokucchiyaṁ pāvisi tattha
  chātakāle maṁsaṁ khādi pipāsitakāle lohitaṁ pivi nipajjanakāle
  antāni papphāsañca avattharitvā nipajji. So idheva annapānañca
  nipphannaṁ aññattha kiṁ karissāmīti cintetvā tattheva abhirato
  bahi anikkhamitvā antokucchiyaṁyeva vasi. Aparabhāge vātātapena
  hatthikuṇape sukkhante karīsamaggo pidahito. Siṅgālo antokucchiyaṁ
  nipajjamāno appamaṁsalohito paṇḍukasarīro hutvā nikkhamanamaggaṁ na
  passi. Athekadivasaṁ akālamegho vassi. Karīsamaggo temiyamāno
  mudu hutvā vivaraṁ dassesi. Siṅgālopi chiddaṁ disvā aticiramhi
  kilamanto iminā chiddena palāyissāmīti karīsamaggaṁ sīsena pahari.
  Tassa sambādhe ṭhāne vegena nikkhamantassa sinnasarīrassa sabbāni
  lomāni karīsamagge laggāni. Tālakandoviya nillomasarīro hutvā
  nikkhami. So lobhaṁ nissāya mayā idaṁ dukkhaṁ anubhūtaṁ idāni imaṁ
  aniggahetvā gocaraṁ na gaṇhissāmīti cintetvā taṁ assamaṁ gantvā
  lobhaṁ niggahaṇatthāya uposathaṁ samādiyitvā ekamante nipajji.
  Acchopi araññā nikkhamitvā aticchābhibhūto mallaraṭṭhe paccantagāmaṁ
  gato. Gāmavāsino accho kira āgatoti dhanudaṇḍādihatthā
  nikkhamitvā tena paviṭṭhaṁ gumbaṁ parivāresuṁ. So mahājanena
  parivāritabhāvaṁ ñatvā nikkhamitvā palāyi. Palāyantameva naṁ
-------------------------------------------------
[page 318]
  Dhanūhiceva daṇḍehi ca pothesuṁ. So bhinnena sīsena lohitena paggharantena
  attano vasanaṭṭhānaṁ gantvā idaṁ dukkhaṁ mama aticchālobhavasena uppannaṁ na
  dāni imaṁ aniggahetvā gocaraṁ gaṇhissāmīti cintetvā taṁ assamaṁ
  gantvā aticchāniggahaṇatthāya uposathaṁ samādiyitvā ekamante
  nipajji. Tāpasopi attano jātiṁ nissāya mānavasiko hutvā
  jhānaṁ uppādetuṁ na sakkoti. Atheko paccekabuddho tassa
  mānanissitabhāvaṁ ñatvā ayaṁ na añño satto buddhaṅkuro esa
  imasmiṁyeva kappe sabbaññutaṁ pāpuṇissati imassa mānaniggahaṁ
  katvā samāpattinibbattanakāraṇaṁ karissāmīti tasmiṁ paṇṇasālāyaṁ
  katvā samāpattinibbattanakāraṇaṁ karissāmīti tasmiṁ paṇṇasālāyaṁ
  nipanneyeva uttarahimavantato āgantvā tassa pāsāṇaphalake nisīdi.
  So nikkhamitvā taṁ attano āsane nisinnaṁ disvā mānanissitabhāvena
  anattamano hutvā taṁ upasaṅkamitvā accharaṁ paharitvā nassa vasala
  kālakaṇṇi muṇḍakasamaṇa mama kimatthaṁ nisinnaphalake nisinnosīti āha.
  Atha naṁ so sappurisa kasmā mānanissito ahaṁ paṭividdhapaccekabuddhañāṇo
  tvaṁ imasmiṁyeva kappe sabbaññū buddho bhavissasi buddhaṅkurosi
  pāramiyo pūretvā āgato aññaṁ ettakaṁnāma kālaṁ atikkamitvā
  buddho bhavissasi buddhabhāve ṭhito siddhatthonāma bhavissasīti nāmañca
  kulañca gottañca aggasāvakādayo ca ācikkhitvā kimatthaṁ
  mānanissito hutvā pharuso ahosi nayidaṁ tavānucchavikanti
  ovādaṁ adāsi. So tena evaṁ vuttepi neva naṁ
  vandi neva kadāhaṁ buddho bhavissāmīti ādīni pucchi. Atha
-------------------------------------------------
[page 319]
  Paccekabuddho mama jātiyā vā mama guṇānaṁ vā mahantabhāvaṁ
  na jānāsi sace sakkosi ahaṁviya ākāse vicarāhīti vatvā
  ākāse uppatitvā attano pādapaṁsuṁ tassa jaṭāmaṇḍale vikīranto
  uttarahimavantameva gato. Tāpaso tassa gatakāle saṁvegappatto
  hutvā ayaṁ samaṇoyeva garusarīro vātamukhe khittatūlapicuviya ākāsena
  gacchanto ahaṁ jātimānena evarūpassa paccekabuddhassa neva pāde
  vandiṁ neva kadāhaṁ buddho bhavissāmīti pucchiṁ jātināmesā kiṁ
  karissati imasmiṁ loke sīlacaraṇameva mahantaṁ ayaṁ kho pana me
  māno vaḍḍhamāno nirayaṁ upanessati nadāni imaṁ mānaṁ aniggahetvā
  phalāphalatthāya gamissāmīti paṇṇasālaṁ pavisitvā mānaṁ niggahaṇatthāya
  uposathaṁ samādiyitvā kaṭṭhattharikāya nisinno mahāñāṇo kulaputto
  mānaṁ niggahetvā kasiṇaṁ vaḍḍhetvā abhiññā ca aṭṭhasamāpattiyo
  ca nibbattetvā nikkhamitvā caṅkamakoṭiyaṁ pāsāṇaphalake nisīdi.
  Atha naṁ kapotādayo upasaṅkamitvā vanditvā ekamantaṁ nisīdiṁsu.
  Mahāsatto kapotaṁ pucchi tvaṁ aññesu divasesu na imāya velāya
  āgacchasi gocaraṁ na pariyesasi kinnu kho ajja uposathiko
  jātosīti. Āma bhanteti. Atha naṁ kena kāraṇenāti pucchanto
  paṭhamaṁ gāthamāha
                      appossukodāni tuvaṁ kapota
                      vihaṅgama na tuva bhojanattho
-------------------------------------------------
[page 320]
                      Khudaṁ pipāsaṁ adhivāsayanto
                      kasmā bhavūposathiko kapotāti.
      Tattha appossukoti nirālayo. Na tavāti ajja tava
  bhojanenattho natthīti.
      Taṁ sutvā kapoto dve gāthā abhāsi
                      ahaṁ pure saddhi gato kapotiyā
                      tasmiṁ padesamhi ubho ramāma
                      athaggahī sākuṇiko kapotiṁ
                      akāmako tāya vinā ahosiṁ.
                      Nānābhāvā vippayogena tassā
                      manomayaṁ vedanaṁ vedayāmi
                      tasmā ahaṁ uposathaṁ pālayāmi
                      rāgo mamaṁ mā punarāgamāsīti.
      Tattha ramāmāti imasmiṁ bhūmibhāge kāmaratiyā ramāma. Sākuṇikoti
  senasakuṇo.
      Kapotena attano uposathakamme vaṇṇite mahāsatto sappādīsu
  ekamekaṁ pucchi. Tepi yathābhūtaṁ byākariṁsu. Sappaṁ pucchanto āha
                      anujjugāmi uraga dujivha
                      dāḍhāvudho ghoravisosi sappa
                      khudaṁ pipāsaṁ adhivāsayanto
                      kasmā bhavūposathiko nu dīghāti.
-------------------------------------------------
[page 321]
  Sappo āha
                    usabho ahu balavā gāmikassa
                    calakkakudho vaṇṇabalūpapanno
                    so maṁ akkami taṁ kupito aḍassiṁ
                    dukkhābhitunno maraṇaṁ upāgami.
                    Tato janā nikkhamitvāna gāmā
                    kanditvā roditvā upakkamiṁsu
                    tasmā ahuposathaṁ pālayāmi
                    kodho mamaṁ mā punarāgamāsīti.
      Siṅgālaṁ pucchanto āha
                    matāna maṁsāni bahū susāne
                    manuññarūpaṁ tava bhojanetaṁ
                    khudaṁ pipāsaṁ adhivāsayanto
                    kasmā bhavūposathiko siṅgālāti.
      Siṅgālo āha
                    pavissaṁ kucchiṁ mahato gajassa
                    kuṇape rato hatthimaṁsagiddho
                    uṇho ca vāto tikhiṇā ca rasmiyo
                    tehi sosataṁ tassa karīsamaggaṁ.
                    Kīso ca paṇḍū ca ahaṁ bhadante
                    na me abhinikkhamanassa maggo
-------------------------------------------------
[page 322]
                    Mahā ca megho sahasā pavassi
                    so temayi tassa karīsamaggaṁ.
                    Tato ahaṁ nikkhamissaṁ bhadante
                    cando yathā rāhumukhā pamutto
                    tasmā ahuposathaṁ pālayāmi
                    lobho ca maṁ mā punarāgamāsīti.
      Acchaṁ pucchanto āha
                    vammikathūpasmiṁ kipillikāni
                    nippothayanto tuvaṁ pure carāsi
                    khudaṁ pipāsaṁ adhivāsayanto
                    kasmā bhavūposathiko nu acchāti.
      Accho āha
                    sakaṁ niketaṁ atiheḷayāno
                    atricchatāya mallagāmaṁ agañchiṁ
                    tato janā nikkhamitvāna gāmā
                    kodaṇḍakena paripothayiṁsu maṁ.
                    So bhinnasīso rudhiramakkhitaṅgo
                    paccāgamāsiṁ vusitaṁ niketaṁ
                    tasmā ahuposathaṁ pālayāmi
                    atricchatā mā punarāgamāsīti.
-------------------------------------------------
[page 323]
      Tattha anujjugāmītiādīhi taṁ ālapati. Calakkakudhoti calamānakakudho.
  Dukkhābhitunnoti so usabho dukkhena abhibhūto āturo hutvā. Bahūti
  bahūni. Pavissanti pāvisiṁ. Rasmiyoti suriyarasmiyo. Nikkhamissanti
  nikkhamiṁ. Kipillikānīti upacikāyo. Nippothayantoti khādamāno.
  Atiheḷayānoti atimaññanto nindanto garahanto. Kodaṇḍakenāti
  dhanudaṇḍakehiceva muggarehi ca.
      Evante cattāropi attano uposathakammaṁ vaṇṇetvā uṭṭhāya
  mahāsattaṁ vanditvā bhante tumhe aññesu divasesu imāya
  velāya phalāphalatthāya gacchatha ajja agantvā kasmā uposathaṁ
  karitthāti pucchantā gāthamāhaṁsu
                    yaṁ no apucchittha tuvaṁ bhadante
                    sabbeva byākarimhā yathāpajānaṁ
                    mayampi pucchāma tuvaṁ bhadante
                    kasmā bhavūposathiko nu brahmeti.
      Sopi nesaṁ byākāsi
                    anūpalitto ca mama assamamhi
                    paccekabuddho muhuttaṁ nisīdi
                    so maṁ avedī gatimāgatiñca
                    nāmañca gottañca caraṇañca sabbaṁ.
                    Evamahaṁ niggahiṁ tassa pāde
                    na cāpahaṁ nāmagottena pucchiṁ
-------------------------------------------------
[page 324]
                    Tasmā ahuposathaṁ pālayāmi
                    māno mamaṁ mā punarāgamāsīti.
      Tattha yaṁ noti yaṁ atthaṁ tvaṁ amhe apucchi. Yathāpajānanti
  attano pajānaniyāmena taṁ mayaṁ byākarimha. Anūpalittoti
  sabbakilesehi anūpalitto. So maṁ avedīti so mama idāni
  gantabbaṭṭhānañca gataṭṭhānañca anāgate tvaṁ evannāmo bhavissasi
  evaṅgotto evarūpaṁ te sīlaṁ caraṇaṁ bhavissatīti evaṁ nāmañca
  gottañca caraṇañca sabbaṁ maṁ avedi jānāpesi kathesi meti attho.
  Evamahaṁ niggahinti evaṁ kathentassāpi tassa ahaṁ attano mānaṁ
  nissāya pāde na vandinti.
      Evaṁ mahāsatto attano uposathakaraṇaṁ kathetvā te ovaditvā
  uyyojetvā paṇṇasālaṁ pāvisi. Itarepi yathāṭṭhānāni agamaṁsu.
  Mahāsatto aparihīnajjhāno brahmalokaparāyano ahosi. Itare
  tassovāde ṭhatvā saggaparāyanā ahesuṁ.
      Satthā imaṁ dhammadesanaṁ āharitvā evaṁ upāsakā uposatho
  nāmeso porāṇakapaṇḍitānaṁ vaṁso upavasitabbo uposathoti vatvā
  jātakaṁ samodhānesi tadā kapoto anuruddho ahosi accho kassapo
  siṅgālo moggallāno sappo sārīputto tāpaso pana ahamevāti.
                   Pañcauposathajātakaṁ sattamaṁ.
                      -------------
-------------------------------------------------
[page 325]
                     8. Mahāmorajātakaṁ.
      Sace hi tyāhaṁ dhanahetu gahitoti idaṁ satthā jetavane viharanto
  ekaṁ ukkaṇṭhitabhikkhuṁ ārabbha kathesi.
      Tañhi bhikkhuṁ satthā saccaṁ kira tvaṁ ukkaṇṭhitosīti pucchitvā
  saccaṁ bhanteti vutte bhikkhu ayaṁ nandirāgo tādisaṁ kinnāma
  nālolessati na hi sinerūppāṭitavāto sāmante purāṇapaṇṇaṁ
  lujjati pubbeva satta vassasatāni antokilesasamudācāraṁ vāretvā
  viharante visuddhasattepesa ālolesiyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  paccantapadese morasakuṇiyā kucchismiṁ paṭisandhiṁ aggahesi. Gabbhe
  paripākagate mātā gocarabhūmiyaṁ aṇḍaṁ pātetvā pakkāmi.
  Aṇḍañcanāma mātu arogabhāve sati aññasmiṁ dīghajātikādiparipanthe
  ca avijjamāne na nassati. Tasmā taṁ aṇḍaṁ kaṇṇikāramakulaṁviya
  suvaṇṇavaṇṇaṁviya hutvā pariṇatakāle attano dhammatāya bhijji.
  Suvaṇṇavaṇṇo moracchāpo nikkhami. Tassa dve akkhīni
  jiñjikaphalasadisāni tuṇḍaṁ pavālavaṇṇaṁ tisso rattarājiyo
  gīvaṁ parikkhipitvā piṭṭhimajjhe agamiṁsu. So vayappatto
  bhaṇḍasakaṭapparamasarīro abhirūpo ahosi. Taṁ sabbe nīlamorā
  sannipatitvā rājānaṁ katvā parivārayiṁsu. So ekadivasaṁ
  udakasoṇḍiyaṁ pānīyaṁ pivanto attano rūpasampattiṁ disvā cintesi ahaṁ
-------------------------------------------------
[page 326]
  Sabbamorehi atirekarūpasobho sacāhaṁ imehi saddhiṁ manussapathe vasissāmi
  paripantho me uppajjissati himavantaṁ gantvā ekakova phāsukaṭṭhāne
  vasissāmīti. So rattibhāge moresu paṭisallīnesu kañci
  ajānāpetvā uppatitvā himavantaṁ pavisitvā tisso pabbatarājiyo
  atikkamitvā catutthāya pabbatarājiyāya ekasmiṁ araññe
  padumasañchannomahājātassaro atthi tassa avidūre ekaṁ pabbataṁ
  nissāya mahānigrodharukkho atthi tassa sākhāya nilīyi. Tassa
  pana pabbatassa vemajjhe manāpā guhā atthi. So tattha
  vasitukāmo hutvā tassā sammukhe pabbatatale nilīyi. Tampana
  ṭhānaṁ neva heṭṭhābhāgena abhirūhituṁ na uparibhāgena otarituṁ
  sakkā biḷāradīghajātikamanussabhayehi vinimuttaṁ. So idaṁ me
  phāsukaṭṭhānanti taṁ divasaṁ tattheva vasitvā punadivase pabbataguhatouṭṭhāya
  pabbatamatthake puratthābhimukho nisinno udentaṁ suriyamaṇḍalaṁ disvā
  attano divārakkhāvaraṇatthāya udetayañcakkhumā ekarājāti
  parittaṁ katvā gocarabhūmiyaṁ otaritvā gocaraṁ caritvā sāyaṁ āgantvā
  pabbatamatthake pacchimābhimukho nisinno atthaṅgataṁ suriyamaṇḍalaṁ disvā
  rattirakkhāvaraṇatthāya apetayañcakkhumā ekarājāti parittaṁ katvā
  etenupāyena vasati. Atha naṁ ekadivasaṁ eko luddakaputto
  araññe vicaranto pabbatamatthake nisinnaṁ disvā attano nivesanaṁ
  āgantvā maraṇakāle puttaṁ āha tāta catutthāya pabbatarājiyā
  araññe suvaṇṇamoro atthi sace rājā pucchati ācikkheyyā
-------------------------------------------------
[page 327]
  Sīti. Athekasmiṁ divase bārāṇasīrañño khemānāma aggamahesī
  paccūsakāle supinaṁ passi. Evarūpo supino ahosi suvaṇṇavaṇṇo
  moro dhammaṁ deseti sā sādhukāraṁ datvā dhammaṁ suṇāti moro
  dhammaṁ desetvā uṭṭhāya pakkāmi sā morarājaṁ gacchantaṁ disvā
  gaṇhatha nanti vadantīyeva pabujjhi pabujjhitvā ca pana supinabhāvaṁ
  ñatvā supinoti vutte rājā na ādaraṁ karissati dohalā
  meti vutte karissatīti cintetvā dohalinīviya hutvā nipajji.
  Atha naṁ rājā upasaṅkamitvā pucchi bhadde kiṁ te aphāsukanti.
  Dohalā me uppannāti. Kiṁ icchasi bhaddeti. Suvaṇṇassa
  morassa dhammaṁ sotuṁ devāti. Bhadde kuto evarūpaṁ moraṁ
  lacchāmāti. Deva sace na labhāmi jīvitaṁ me natthīti. Bhadde
  mā cintayi sace katthaci atthi labhissasīti assāsetvā rājāsane
  nisinno amacce pucchi ambho devī suvaṇṇavaṇṇassa morassa
  dhammaṁ sotukāmā moronāma suvaṇṇavaṇṇo hoti no vāti.
  Brāhmaṇā jānissanti devāti. Rājā brāhmaṇe pakkosāpetvā
  pucchi. Brāhmaṇā evamāhaṁsu mahārāja jalajesu macchā kacchapā
  kakkaṭakā thalajesu migā haṁsā morā tittirāti ete tiracchānagatā
  manussāpi suvaṇṇavaṇṇā hontīti amhākaṁ lakkhaṇamantesu āgatāti.
  Rājā attano vijite luddakaputte sannipātetvā suvaṇṇamoro
  vo diṭṭhapubboti āha. Yassa pana pitā ācikkhi so āha
  mayāpi na diṭṭhapubbo pitā pana me asukaṭṭhānenāma
-------------------------------------------------
[page 328]
  Suvaṇṇavaṇṇo moro atthīti kathesīti. Atha naṁ rājā samma
  mayhañca te deviyā ca jīvitaṁ dinnaṁ bhavissati tasmā tvaṁ tattha
  gantvā taṁ bandhitvā ānehīti bahudhanaṁ datvā uyyojesi. So
  puttadārassa dhanaṁ datvā tattha gantvā mahāsattaṁ disvā pāse
  oḍetvā ajja bajjhissati ajja bajjhissatīti abajjhitvāva
  mato. Devīpi paṭṭhanaṁ alabhantī matā. Rājā etaṁ moraṁ
  nissāya piyabhariyā me matāti kujjhitvā veravasiko hutvā himavante
  catutthāya pabbatarājiyā suvaṇṇavaṇṇo moro vasati tassa maṁsaṁ
  khāditvā ajarāmaro hotīti suvaṇṇapaṭṭe likhāpetvā taṁ paṇṇaṁ
  sāramañjusāyaṁ ṭhapetvā kālamakāsi. Athañño rājā ahosi.
  So suvaṇṇapaṭṭe akkharāni disvā ajarāmaro bhavissāmīti
  tassa gahaṇatthāya ekaṁ luddakaṁ pesesi. Sopi tattheva mato.
  Evaṁ cha rājaparivaṭṭā matā cha luddakaputtā himavanteyeva matā.
  Sattamena raññā pesito sattamo luddako taṁ ajja ajjeva
  bandhissāmīti cintetvā satta saṁvaccharāni taṁ bandhituṁ asakkonto
  cintesi kinnu kho imassa morarājassa pāde pāsassa
  asañcaraṇakāraṇanti. Atha naṁ pariggaṇhanto sāyaṁ pātaṁ parittaṁ karontaṁ
  disvā imasmiṁ ṭhāne añño moro natthi iminā brahmacariyena
  bhavitabbaṁ brahmacariyānubhāvenaceva parittānubhāvena cassa pāde
  pāso na bajjhissatīti nayato pariggahetvā paccantajanapadaṁ gantvā
  ekaṁ moriṁ bandhitvā yathā accharāya pahatāya vassati pāṇimhi
-------------------------------------------------
[page 329]
  Pahate naccati evaṁ sikkhāpetvā ādāya gato bodhisattassa
  parittakaraṇato puretarameva pāsaṁ oḍetvā accharaṁ paharitvā moriṁ
  vassāpesi. Moro tassā saddaṁ suṇanto tāvadevassa satta
  vassasatāni sannisinnakileso phaṇaṁ katvā daṇḍena pahatāsīvisoviya
  uṭṭhahi. So kilesāturo hutvā parittaṁ kātuṁ asakkuṇitvāva
  vegena tassā santikaṁ gantvā pāse pādaṁ pavesentoyeva ākāsena
  otari. Satta vassasatāni asañcaraṇapāso taṁ khaññeva saṇañcaritvā
  pādaṁ bandhi. Atha naṁ luddakaputto yaṭṭhiagge olambantaṁ disvā
  cintesi imaṁ morarājaṁ cha luddakaputtā bandhituṁ nāsakkhiṁsu ahampi
  satta saṁvaccharāni bandhituṁ nāsakkhiṁ ajja pātarāse imaṁ moriṁ
  nissāya kilesāturo hutvā parittaṁ kātuṁ asakkuṇitvā āgamma
  pāse baddho heṭṭhāsīsako olambati evarūpo me sīlavā
  kilamito evarūpaṁ rañño paṇṇākāratthāya upanetuṁ ayuttaṁ kiṁ
  me raññā dinnena sakkārena visajjessāmi nanti puna cintesi
  ayaṁ nāgabalo thāmasampanno mayi upasaṅkamante esa maṁ māretuṁ
  āgacchatīti maraṇabhayatajjito hutvā phandamāno pādaṁ vā pakkhaṁ
  vā bhindeyya anupagantvā pana paṭicchanno hutvā khurappena
  pāsaṁ chindissāmi tato sayameva yathāruciyā gamissatīti. So
  paṭicchanne ṭhatvā dhanuṁ āropetvā khurappaṁ sannayhitvā ṭhito.
  Moropi ayaṁ luddako maṁ kilesāturaṁ katvā bandhanabhāvameva ñatvā
-------------------------------------------------
[page 330]
  Anussukko acchissati kahaṁ nukho soti cintetvā itocito ca
  olokento dhanuṁ āropetvā ṭhitaṁ disvā māretvā maṁ ādāya
  gantukāmo bhavissatīti maññamāno maraṇabhayatajjito hutvā jīvitaṁ
  yācanto paṭhamaṁ gāthamāha
                    sace hi tyāhaṁ dhanahetu gahito
                    mā maṁ avadhi jīvagāhaṁ gahetvā
                    rañño ca maṁ samma upanti nehi
                    maññe dhanaṁ lacchasinapparūpanti.
      Tattha sace hi tyāhanti sace hi te ahaṁ. Upanti nehīti
  upantikaṁ nehi. Lacchasinapparūpanti lacchasi anapparūpanti.
      Taṁ sutvā luddakaputto cintesi morarājā ayaṁ vijjhitukāmatāya
  khurappaṁ sannayhīti maññe assāsessāmi nanti. So assāsento
  dutiyaṁ gāthamāha
                    na me ayaṁ tuyha vadhāya ajja
                    samāhito thāmadhanukhurappo
                    pāsañca tyāhaṁ adhipātayissaṁ
                    yathāsukhaṁ gacchatu morarājāti.
      Tattha adhipātayissanti chindayissaṁ.
      Tato morarājā dve gāthā abhāsi
                    yaṁ sattavassāni mamānubandhi
                    rattindivaṁ khuppipāsaṁ sahanto
-------------------------------------------------
[page 331]
                    Atha kissa maṁ pāsavasūpanītaṁ
                    pamuttave icchasi bandhanasmā.
                    Pāṇātipātā virato nusajja
                    abhayannu te sabbabhūtesu dinnaṁ
                    yaṁ maṁ tuvaṁ pāsavasūpanītaṁ
                    pamuttave icchasi bandhanasmāti.
      Tattha yanti yasmā maṁ ettakaṁ kālaṁ tvaṁ anubandhi tasmā taṁ
  pucchāmi atha kissa maṁ pāsavase upanītaṁ bandhanasmā pamocetuṁ icchasīti
  attho. Virato nusajjāti virato nusi ajja. Sabbabhūtesūti
  sabbasattānaṁ.
      Ito paraṁ vacanapaṭivacanasambandho veditabbo
                    pāṇātipātā viratassa brūhi
                    abhayañca yo sabbabhūtesu deti
                    pucchāmi taṁ morarāje tamatthaṁ
                    ito cuto kiṁ labhate sukhaṁ so.
                    Pāṇātipātā viratassa brūmi
                    abhayañca yo sabbabhūtesu deti
                    diṭṭheva dhamme labhate pasaṁsaṁ
                    saggañca so yāti sarīrabhedā.
                    Na santi devā iccāhu eke
                    idheva jīvo vibhavaṁ upeti
-------------------------------------------------
[page 332]
                    Tathā phalaṁ sukaṭadukkaṭānaṁ
                    dattupaññattañca vadanti dānaṁ
                    tesaṁ vaco arahataṁ saddahāno
                    tasmā ahaṁ sakuṇe bādhayāmīti.
      Imā uttānasambandhagāthā pālinayeneva veditabbā.
      Tattha iccāhu eketi ekacce samaṇabrāhmaṇā evaṁ kathenti.
  Tesaṁ vaco arahataṁ saddahānoti tassa kira kulupakā ucchedavādino
  naggasamaṇakā te taṁ paccekabodhiñāṇassa upanissayasampannaṁpi sattaṁ
  ucchedavādaṁ gaṇhāpesuṁ so tehi saṁsaggena kusalākusalaphalaṁ
  natthīti gahetvā sakuṇe māreti evaṁ mahāsāvajjā esā
  asappurisasevanānāma teyeva cāyaṁ arahantoti maññamāno evamāha.
      Taṁ sutvā mahāsatto tassa paralokassa atthibhāvaṁ kathessāmīti
  pāsayaṭṭhiyaṁ adhosiro olambantova gāthamāha
                    cando ca suriyo ca ubho sudassanā
                    gacchanti obhāsayamantalikkhe
                    imassa lokassa parassa kiṁ te
                    kathannu te āhu manussaloketi.
      Tattha imassāti kiṁ nukho imassa lokassa santikā udāhu
  paralokssāti bhummatthe vā etaṁ sāmivacanaṁ. Kathannu teti
  etesu vimānesu candimasuriyadevaputtesu kathannu kathenti kiṁ atthīti
  udāhu natthīti kiṁ devā udāhu manussāti.
-------------------------------------------------
[page 333]
      Luddakaputto gāthamāha
                    cando ca suriyo ca ubho sudassanā
                    gacchanti obhāsayamantalikkhe
                    parassa lokassa na te imassa
                    devāti te āhu manussaloketi.
      Atha naṁ mahāsatto āha
                    ettheva te nīhatā hīnavādā
                    ahetukā ye na vadanti kammaṁ
                    tathā phalaṁ sukaṭadukkaṭānaṁ
                    dattupaññattañca vadanti dānanti.
      Tattha ettheva te nīhatāti sace candimasuriyā devaloke ṭhitā
  na manussaloke sace ca te devā na pana manussā ettheva
  ettake byākaraṇe te tava kulupakā hīnavādā nīhatā honti.
  Ahetukāti visuddhiyā vā saṅkilesassa vā hetubhūtaṁ kammaṁ natthīti
  evaṁvādā. Dattupññattanti yañca dānaṁ bālakehi paññattanti
  vadantīti.
      So mahāsatte kathente kathente sallakkhetvā gāthamāha
                    addhā hi saccaṁ vacanaṁ tavetaṁ
                    kathaṁ hi dānaṁ aphalaṁ bhaveyya
                    tathā phalaṁ sukaṭadukkaṭānaṁ
                    dattupaññattañca kathaṁ bhaveyya.
-------------------------------------------------
[page 334]
                    Kathaṅkaro kintikaro kimācaraṁ
                    kiṁ sevamāno kena tapoguṇena
                    akkhāhi me morarāje tamatthaṁ
                    yathā ahaṁ no nirayaṁ pateyyanti.
      Tattha dattupaññattañcāti dānaṁ dattupaññattannāma kathaṁ bhaveyyāti
  attho. Kathaṅkaroti kataraṁ kammaṁ karonto. Kintikaroti kena kāraṇena
  karonto ahaṁ nirayaṁ na gaccheyyaṁ. Itarāni tasseva vevacanāni.
      Taṁ sutvā mahāsatto sacāhaṁ imaṁ pañhaṁ na kathessāmi
  manussaloko tucchoviya jāto bhavissati tatthevassa dhammikānaṁ
  samaṇabrāhmaṇānaṁ atthibhāvaṁ kathessāmīti cintetvā dve gāthā abhāsi
                    yekeci atthi samaṇā paṭhabyā
                    kāsāvavatthā anagāriyā caranti
                    pātova piṇḍāya caranti kāle
                    vikālacariyā viratā hi santo.
                    Te tattha kālenupasaṅkamitvā
                    pucchehi yaṁ te manaso piyaṁ siyā
                    te te pavakkhanti yathāpajānaṁ
                    imassa lokassa parassa catthanti.
      Tattha santoti santapāpā paṇḍitā paccekabuddhā. Yathāpajānanti
  te tuyhaṁ attano jānananiyāmena vakkhanti kaṅkhaṁ te
-------------------------------------------------
[page 335]
  Chīnditvā kathessanti. Parassa catthanti iminānāma kammena
  manussaloke nibbattanti iminā devaloke iminā nirayādīsūti evaṁ
  imassa ca parassa ca lokassa atthaṁ ācikkhissanti te pucchāti.
      Evañca pana vatvā nirayabhayena santajjesi. So pana
  pūritapāramipaccekabodhisatto suriyarasmisamphassaṁ oloketvā ṭhitaṁ
  pariṇatapadumaṁviya paripākagatañāṇo vicarati. So tassa dhammakathaṁ suṇanto
  ṭhitapadeneva ṭhito saṅkhāre pariggaṇhitvā tilakkhaṇaṁ sammasanto
  paccekabodhiñāṇaṁ paṭivijjhi. Tassa paṭivedho ca mahāsattassa
  pāsato mokkho ca ekakkhaṇeyeva ahosi. Paccekabuddho sabbakilese
  padāletvā bhavapariyante ṭhitova udānaṁ udānento gāthamāha
                    tacaṁva jiṇṇaṁ urago purāṇaṁ
                    paṇḍupalāsaṁ harito dumova
                    esa pahīno mama luddabhāvo
                    jahāmahaṁ luddakabhāvamajjāti.
      Tassattho yathā jiṇṇaṁ purāṇaṁ tacaṁ urago pajahati yathā ca harito
  sampajjamāno nīlapatto dumo katthaci ṭhapitaṁ paṇḍupalāsaṁ pajahati
  evaṁ ahampi ajja luddakabhāvaṁ pajahitvā ṭhito sodāni esa pahīno
  mama luddakabhāvo sādhu vata pajahāmahaṁ luddakabhāvamajjāti. Jahāmahanti
  pajahiṁ ahanti attho.
      So imaṁ udānaṁ udānetvā ahaṁ tāva sabbakilesabandhanehi
  mutto nivesane pana me bandhitvā ṭhapitā bahū sakuṇā atthi
-------------------------------------------------
[page 336]
  Te kathaṁ mocessāmīti cintetvā mahāsattaṁ pucchi morarāja nivesane
  me bahū sakuṇā baddhā atthi te kathaṁ mocessāmīti. Paccekabuddhato
  hi sabbaññūbodhisattānaññeva upāyapariggahe ñāṇaṁ mahantataraṁ hoti.
  Tena naṁ āha yena bodhimaggena sabbe kilese padāletvā
  paccekabodhiñāṇaṁ paṭividdhaṁ taṁ ārabbha saccakiriyaṁ karotha sakalajambūdīpe
  bandhanaṁ gato sattonāma na bhavissatīti. So bodhisattena
  dinnaṭṭhāne ṭhatvā saccakiriyaṁ karonto gāthamāha
                    ye cāpi me sakuṇā atthi baddhā
                    satāninekāni nivesanasmiṁ
                    tesaṁ ahaṁ jīvitamajja dammi
                    mokkhañca te patto sakaṁ niketanti.
      Tattha mokkhañca te pattoti sacāhaṁ mokkhapatto paccekabodhiñāṇaṁ
  paṭivijjhitvā ṭhito te satte jīvitadāne anukampāmi etena
  saccena. Sakaṁ niketanti sabbepi sattā attano vasanaṭṭhānaṁ
  gacchantūti vadati.
      Athassa saccakiriyasamantarakālameva sabbe bandhanā muccitvā
  tuṭṭharavaṁ ravantā sakaṭṭhānameva agamiṁsu. Tasmiṁ pana khaṇe tesaṁ
  tesaṁ gehesu viḷāraṁ ādiṁ katvā sakalajambūdīpe bandhanagato sattonāma
  na hoti. Paccekabuddho hatthaṁ ukkhipitvā sīsaṁ parāmasi.
  Tāvadeva gīhiliṅgaṁ antaradhāyi pabbajitaliṅgaṁ pāturahosi. So
  saṭṭhivassikattheroviya ākappasampanno aṭṭhaparikkhāradharo hutvā
-------------------------------------------------
[page 337]
  Tvameva mama patiṭṭhā ahosīti morarājassa añjaliṁ paggayha padakkhiṇaṁ
  katvā ākāse uppatitvā nandamūlapabbhāraṁ agamāsi. Morarājāpi
  yaṭṭhiaggato uppatitvā gocaraṁ gahetvā attano sakaṭṭhānameva gato.
  Idāni luddakassa sattavassāni pāsahatthassa caritvāpi morarājānaṁ
  nissāya dukkhā muttabhāvaṁ pakāsento satthā osānagāthamāha
                    luddocari pāsahattho araññe
                    bādhetu morādhipatiṁ yasassiṁ
                    bandhitvā morādhipatiṁ yasassiṁ
                    dukkhā pamuñci yathāhaṁ pamuttoti.
      Tattha bādhetūti bādhetuṁ ayameva pāṭho bandhitvā ṭhitassa
  dhammakathaṁ sutvā paṭiladdhasaṁvego hutvāti attho. Yathāhanti yathā
  ahaṁ sayambhūñāṇena mutto evameva hesa muttoti.
     Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi (saccapariyosāne ukkaṇṭhitabhikkhu arahatte patiṭṭhahi)
  tadā paccekabuddho parinibbāyi morarājā pana ahamevāti.
                    Mahāmorajātakaṁ aṭṭhamaṁ.
                       -----------
-------------------------------------------------
[page 338]
                    9. Tacchakasukarajātakaṁ.
      Yadesamānā vicarimhāti idaṁ satthā jetavane viharanto dve
  mahallakatthere ārabbha kathesi.
      Mahākosallo kira bimbisārassa dhītaraṁ dento dhītu nhānīyamūlatthāya
  kāsikagāmaṁ adāsi. Pasenadirājā ajātasattunā pitari mārite taṁ
  gāmaṁ acchindi. Tesu tassatthāya yujjhantesu paṭhamaṁ ajātasattussa
  jayo ahosi. Kosalarājā parājayaṁ patto amacce pucchi kena
  nukho upāyena ajātasattuṁ gaṇheyyāmāti. Mahārāja bhikkhūnāma
  mantakusalā honti cārapurise pesetvā bhikkhūnaṁ kathaṁ pariggaṇhituṁ
  vaṭṭatīti. Rājā sādhūti paṭisuṇitvā etha tumhe vihāraṁ
  gantvā paṭicchannā hutvā bhadantānaṁ kathaṁ pariggaṇhathāti
  purise payojesi. Jetavanepi bahū rājapurisā pabbajitā honti.
  Tesu dve mahallakattherā vihārapaccante paṇṇasālāya vasanti
  eko dhanuggahatissattheronāma eko mantadattattheronāma. Te
  sabbarattiṁ supitvā paccūsakāle pabujjhiṁsu. Tesu dhanuggahatissatthero
  aggiṁ jāletvā āha bhante mantadattattherāti. Kiṁ bhanteti.
  Niddāyatha tumheti. Na niddāyāma kiṁ kātabbanti. Bhante bālako
  vatāyaṁ pasenadikosalarājā pātīmattabhojanameva paribhuñjituṁ jānātīti.
  Atha kiṁ bhanteti. Attano kucchimhi pāṇakamattena ajātasattunā
  parājito rājāti. Kiṁ pana bhante kātuṁ vaṭṭatīti. Bhante
-------------------------------------------------
[page 339]
  Mantadattatthera yuddhaṁnāma sakaṭabyuhacakkabyuhapadumabyuhādivasena tividhaṁ
  tesu bhāgineyyaṁ ajātasattuṁ gaṇhantena sakaṭabyuhaṁ katvā gaṇhituṁ
  vaṭṭatīti asukaṁnāma asukaṁnāma pabbatkhaṇḍaṁ dvīsu passesu purise
  ṭhapetvā purato balaṁ dassetvā anto paviṭṭhabhāvaṁ ñatvā
  naditvā vaggitvā kumine paviṭṭhamacchaṁviya antomuṭṭhiyaṁ katvā
  gahetuṁ sakkāti. Payojitapurisā taṁ kathaṁ sutvā gantvā rañño
  ārocesuṁ. Rājā mahatiyā senāya gantvā tathā katvā
  ajātasattuṁ gahetvā saṅkhalikabandhanena bandhitvā katipāhaṁ nimmadaṁ
  katvā puna evarūpaṁ mā karīti assāsetvā mocetvā dhītaraṁ
  vajirakumāriṁnāma tassa datvā mahantena parivārena visajjesi.
  Kosalaraññā dhanuggahatissattherassa saṁvidhānena ajātasattu gahitoti bhikkhūnaṁ
  antare kathā samuṭṭhahi. Dhammasabhāyaṁ tameva kathaṁ samuṭṭhāpesuṁ. Satthā
  āgantvā kāyanuttha bhikkhave etarahi kathāya sannisinnāti pucchitvā
  imāyanāmāti vutte na bhikkhave idāneva pubbepi dhanuggahatissatthero
  yuddhasaṁvidhāne chekoti vatvā atītaṁ āhari
      atīte bārāṇasīnagarassa dvāragāmavāsī eko vaḍḍhakī attano
  dāruatthāya araññaṁ pavisitvā āvāṭe patitaṁ ekaṁ sukarapotakaṁ
  disvā ānetvā tacchakasukarotissa nāmaṁ katvā posesi. So
  tassa upakārako ahosi. Tuṇḍena rukkhaṁ parivattitvā deti nāsikāya
  veṭhetvā kāḷasuttaṁ kaḍḍhati mukhena ḍaṁsitvā vāsinikhādanamuggaraṁ
  āharati. So vuḍḍhipatto mahābalo mahāsarīro ahosi.
-------------------------------------------------
[page 340]
  Atha vaḍḍhakīpi tasmiṁ puttapemaṁ paccupaṭṭhapetvā imaṁ idheva vasantaṁ
  kocideva hiṁseyyāti araññe visajjesi. So cintesi ahaṁ
  imasmiṁ araññe ekakova vasituṁ na sakkhissāmi ñātake pariyesitvā
  tehi parivuto vasissāmīti. So vanaghaṭāya sukare pariyesanto
  bahū sukare disvā tusitvā tisso gāthā abhāsi
               yadesamānā vicarimhā pabbatāni vanāni ca
               anvesaṁ vipule ñātī teme adhigatā mayā.
               Bahuṁ cidaṁ mūlaphalaṁ bhakkho cāyaṁ anappako
               rammāpi girinadiyo phāsuvāso bhavissati.
               Idhevāhaṁ vasissāmi saha sabbehi ñātībhi
               appossukko nirāsaṅki asoko akutobhayoti.
      Tattha yadesamānāti yaṁ ñātigaṇaṁ pariyesantā mayaṁ vicarimhā.
  Anvesanti ciraṁ vata anvesantopi cariṁ. Temeti te ime.
  Bhakkhoti sveva vanamūlaphalāphalasaṅkhāto bhakkho. Appossukkoti
  appossukko hutvā.
      Sukarā tassa vacanaṁ sutvā catutthaṁ gāthamāhaṁsu
               aññamhi leṇaṁ pariyesa sattu no idha vijjati
               so taccha sukare hanati idhāgantvā varaṁvaranti.
      Tattha tacchāti taṁ nāmena ālapati. Varaṁvaranti sukare hanati
  hananto thūlasarīraṁ varaṁ varaññeva hanati.
      Ito paraṁ uttānasambandhagāthā pālinayeneva veditabbā
-------------------------------------------------
[page 341]
           Konamhākaṁ idha sattu ko ñātī susamāgate
           duppadhaṁse padhaṁseti taṁ me akkhāhi pucchito.
           Uddhaggarājī migarājā balī dāḍhāvudho migo
           so taccha sukare hanti idhāgantvā varaṁvaraṁ.
           Na no dāḍhāni vijjanti balaṁ kāye samūhataṁ
           sabbesamaggā hutvāna vasaṁ gāhāma ekakaṁ.
           Hadayaṅgamaṁ kaṇṇasukhaṁ vācaṁ bhāsasi tacchaka
           yopi yuddhe palāpetha taṁpi pacchā hanāmaseti.
      Tattha konamhākanti ahaṁ tumhe disvāva ime sukrā
  appamaṁsalohitā bhayena tesaṁ bhavitabbanti cintayiṁ tasmā me ācikkhatha
  ko nu amhākaṁ idha sattu. Uddhaggarājīti uddhaggāhi sarīrarājīhi
  samannāgato byagghaṁ sandhāyevamāhaṁsu. Yopīti yo amhākaṁ
  antare ekopi palāyissati taṁ mayaṁ pacchā hanissāmāti.
      Tacchakasukaro sabbe sukare ekacitte katvā pucchi kāya
  velāya byaggho āgamissatīti. Ajja pātova ekaṁ gahetvā gato
  sve pātova āgamissatīti. So yuddhakusalo imasmiṁ ṭhāne ṭhito
  na sakkā jetunti bhūmisīsaṁ jānāti tasmā ekaṁ padesaṁ sallakkhetvā
  rattimeva sukare gocaraṁ gāhāpetvā balavapaccūsato paṭṭhāya
  yuddhaṁnāma sakaṭabyuhādivasena tividhaṁ hotīti vatvā padumabyuhaṁ saṁvidahitvā
  majjhaṭṭhāne khīrapīte sukarapotake ṭhapesi te parivāretvā tesaṁ
  mātaro tā parivāretvā majjhimasukariyo tāsaṁ antarā
-------------------------------------------------
[page 342]
  Sukarapotake tesaṁ antarā makuladāḍhe taruṇasukare tesaṁ antarā
  mahādāḍhe tesaṁ antarā jiṇṇasukare tattha tattha dasavaggaṁ
  vīsativaggaṁ tiṁsavaggañca katvā balagumbaṁ ṭhapetvā attano atthāya
  ekaṁ āvāṭaṁ byagghassa patanatthāya ekaṁ suppasaṇṭhānaṁ pabbhārakaṁ
  katvā khaṇāpesi dvinnaṁ āvāṭānaṁ antare attano vasanatthāya
  pīṭhakaṁ kāresi. So thāmasampanne yodhasukare gahetvā tasmiṁ tasmiṁ
  ṭhāne sukare assāsento vicari. Tassevaṁ karontassa suriyo
  uggacchati. Atha byaggharājā kūṭajaṭilassa assamapadā nikkhamitvā
  pabbatatale aṭṭhāsi. Taṁ disvā sukarā āgato no bhadante
  verīti vadiṁsu. Mā bhāyatha yaṁ esa karoti taṁ sabbaṁ paṭipakkhā
  hutvā karothāti. Byaggho sarīraṁ vidhūnitvā salataṁ osakkantoviya
  passāvamakāsi. Sukarāpi tatheva kariṁsu. So tesaṁ kiriyaṁ disvā
  cintesi na imepubbasadisā ajja mayhaṁ paṭisattuno hutvā
  vaggavaggā ṭhitā saṁvidahako tesaṁ senānāyakopi atthi ajja mayā
  etesaṁ santikaṁ gantuṁ na vaṭṭatīti maraṇabhayabhīto nivattitvā kūṭajaṭilassa
  santikaṁ gato. Atha naṁ so tucchahatthaṁ disvā navamaṁ gāthamāha
                    pāṇātipātā virato nusajja
                    abhayaṁ nu te sabbabhūtesu dinnaṁ
                    dāḍhā nu te migaviriya na santi
                    yo saṅghappatto kapaṇovajjhāyasīti.
-------------------------------------------------
[page 343]
      Tattha saṅghappattoti yo tvaṁ sukarasaṅghappatto hutvā kiñci
  gocaraṁ alabhitvā kapaṇoviya jhāyasīti.
      Athassa byaggho tisso gāthā abhāsi
           na me dāḍhā na vijjanti balaṁ kāye samūhataṁ
                    ñātī ca disvāna samaṅgi ekato
                    tasmājjhāyāmi vanamhi ekako.
                    Imassudaṁ yanti disādisaṁ pure
                    bhayadditā leṇagavesino puthū
                    tedāni saṅgamma vasanti ekato
                    yattha ṭhitā duppasahājja te mayā.
           Parināyakasampannā sahitā ekavādino
           te maṁ samaggā hiṁseyyuṁ tasmā tesaṁ na paṭṭhayeti.
      Tattha samaṅgi ekatoti sahito hutvā ekato ṭhite. Imassudanti
  ime sudaṁ mayā akkhīni ummiletvā olokitamattāva pubbepi disodisaṁ
  gacchanti. Puthūti visuṁ visuṁ. Yattha ṭhitāti yasmiṁ bhūmibhāge ṭhitā.
  Parināyakasampannāti senānāyakasampannā. Tasmā nesaṁ na paṭṭhayeti
  tena kāraṇena etesaṁ na paṭṭhemi.
      Taṁ sutvā kūṭajaṭilo tassa ussāhaṁ janento gāthamāha
                    ekova indo asure jināti
                    ekova seno hanti dije pasayha
-------------------------------------------------
[page 344]
                    Ekova byaggho migasaṅghapatto
                    varaṁvaraṁ hanti balañhi tādisanti.
      Tattha migasaṅghapattoti migagaṇapatto hutvā varaṁvaraṁ migaṁ
  hanati. Balañhi tādisanti tādisaṁ tassa balaṁ.
      Atha naṁ byaggho gāthamāha
           naheva indo na seno napi byaggho migādhipo
           samagge sahite ñātī byaggho na kurute vaseti.
      Tattha byaggho nāti byagghasadise hutvā sarīravidhūnanādīni katvā
  ṭhite vase na kurute attano vase vattāpetuṁ na sakkotīti attho.
      Puna jaṭilo ussāhento dve gāthā abhāsi
           kumbhilikā sakuṇikā saṅghino gaṇacārino
           sammodamānā ekajjhaṁ uppatanti uyyanti ca.
           Tesaṁ bandhiyamānānaṁ ekettha apasakkati
           tañca seno nitāleti veyyagghiyeva sā gatīti.
      Tattha kumbhilikāti evannāmakā khuddakasakuṇā. Uppatantīti
  gocare carantā. Uyyanti cāti gocaraṁ gahetvā ākāsena gacchanti.
  Ekettha apasakkatīti ekova etesu osakkitvā vā ekapassena
  vā visuṁ gacchati. Nitāletīti paharitvā gaṇhati. Veyyagghiyeva
  sā gatīti byagghānameva sā gati veyyagghi byagghānaṁ samaggavāsaṁ
  gacchantānampi esā evarūpā gati byagghānaṁ gatiyevanāma hoti na
  hi sakkā sabbehi ekatova gantuṁ tasmā yo evaṁ tattha eko
-------------------------------------------------
[page 345]
  Gacchati taṁ gaṇhāti.
      Evañca pana vatvā byaggharāja tvaṁ attano balaṁ na jānāsi
  mā bhāyi kevalaṁ naditvā pakkhandi ekatova gacchantānāma natthīti
  ussāhesi. So tathā akāsi.
      Tamatthaṁ pakāsento satthā āha
           ussāhito jaṭilena luddhenāmisacakkhunā
           dāḍhi dāḍhīsu pakkhandi maññamāno yathā pureti.
      Tattha dāḍhīti sayaṁ dāḍhāvudho itaresu dāḍhāvudhesu pakkhandi.
  Yathā pureti yaṁ pubbe maññati tatheva maññamāno.
      So kira gantvā pabbatatale aṭṭhāsi. Sukarā punāgato
  sāmi coroti tacchakassa ārocesuṁ. So mā bhāyathāti te
  assāsetvā uṭṭhāya dvinnaṁ āvāṭānaṁ antare pīṭhakāya
  aṭṭhāsi. Byaggho vegaṁ janetvā tacchakasukaraṁ sandhāya pakkhandi.
  Tacchakasukaro parivattitvā pacchāmukho purimāvāṭe pati. Byaggho
  vegaṁ sandhāretuṁ asakkonto gantvā suppapabbhārāvāṭe patitvā
  puñjakato aṭṭhāsi. Tacchakasukaro vegena uṭṭhāya āvāṭā
  uttāretvā tassa antarasatthimhi dāḍhaṁ otāretvā yāva hadayā
  phāletvā gacchati. Maṁsaṁ khāditvā mukhena ḍaṁsitvā bahiāvāṭe
  pātetvā gaṇhatha maṁsanti āha. Paṭhamāgatā ekavārameva
  tuṇḍotāraṇamattaṁ labhiṁsu. Pacchā āgatā alabhitvā
-------------------------------------------------
[page 346]
  Byagghamaṁsaṁnāma kīdisanti vadiṁsu. Tacchakasukaro āvāṭā uttaritvā sukare
  oloketvā kiṁ nukho na tussathāti āha. Sāmi eko tāva
  byaggho gahito añño paneko dūsakabyaggho gahito añño
  paneko byagghanāyako atthīti. Konāmesoti. Byagghena ābhatābhataṁ
  maṁsaṁ khādako kūṭajaṭiloti. Tenahi etha gaṇhissāma nanti
  tehi saddhiṁ vegena pakkhandi. Jaṭilo byaggho cirāyatīti tassa
  āgamanamaggaṁ olokento bahū sukare āgacchante disvā ime
  byagghaṁ māretvā mama māraṇatthāya āgacchanti maññeti palāyitvā
  ekaṁ udumbararukkhaṁ abhirūhi. Sukarā etaṁ rukkhaṁ ārūḷhoti
  vadiṁsu. Kiṁ rukkhanti. Udumbararukkhanti. Tenahi mā cintayittha
  idāni naṁ gaṇhissāmāti taruṇasukare pakkositvā rukkhamūlato paṁsuṁ
  apabyūhāpesi sukarīhi mukhapūraṁ udakaṁ āharāpesi mahādāḍhasukarehi
  samantā mūlāni chindāpesi ekaṁ ujukaṁ otiṇṇamūlameva aṭṭhāsi
  tato sesasukare tumhe apethāti ossāretvā jaṇṇukehi
  patiṭṭhahitvā dāḍhena mūle pahari. Pharasunā pahataṁviya chinditvā taṁ
  rukkhaṁ parivattetvā kūṭajaṭilaṁ patitamattameva sampaṭicchitvā maṁsaṁ
  bhakkhesuṁ. Taṁ acchariyaṁ disvā rukkhadevatā gāthamāha
           sādhu sambahulā ñātī api rukkhā araññajā
           sukarehi samaggehi byaggho ekāyane hatoti.
      Tattha ekāyane hatoti ekamaggasmiṁyeva hato.
      Ubhinnaṁpi ca nesaṁ hatabhāvaṁ pakāsento satthā imaṁ gāthamāha
-------------------------------------------------
[page 347]
           Brāhmaṇañceva bayagghañca ubho hantavāna sukarā
           ānandino pamoditā mahānādamanādiṁsūti.
      Puna tacchakasukaro pucchi aññepi vo amittā atthīti. Sukarā
  natthi sāmīti vatvā taṁ abhisiñcitvā rājānaṁ karissāmāti udakaṁ
  pariyesantā jaṭilassa pānīyasaṅkhaṁ disvā taṁ dakkhiṇāvaṭṭaṁ saṅkharatanaṁ
  pūretvā udakaṁ āharitvā tacchakasukaraṁ udumbaramūleyeva abhisiñciṁsu.
  Abhisekaudakaṁ abhisittaṁ sukariṁ tassa aggamahesiṁ kariṁsu. Tato paṭṭhāya
  udumbarabhaddapīṭhe nisīdāpetvā dakkhiṇāvaṭṭasaṅkhena abhisekakaraṇaṁ pavattaṁ.
      Tampi atthaṁ pakāsento satthā osānagāthamāha
           tesudumbaramūlasmiṁ sukarā susamāgatā
           tacchakaṁ abhisiñciṁsu tvaṁ no rājāsi issaroti.
      Tattha tesudumbaramūlasminti te sukarā sukāronipātamattaṁ.
  Udumbaramūlasminti udumbarassa mūle.
      Satthā imaṁ dhammadesanaṁ āharitvā na bhikkhave idāneva
  pubbepi dhanuggahatisso yuddhasaṁvidhāne chekoti vatvā jātakaṁ samodhānesi
  tadā kūṭajaṭilo devadatto ahosi tacchakasukaro dhanuggahatisso
  rukkhadevatā pana ahamevāti.
                    Tacchakasukarajātakaṁ navamaṁ.
                      ------------
-------------------------------------------------
[page 348]
                    10. Mahāvāṇijajātakaṁ.
      Vāṇijā samitiṁ katvāti idaṁ satthā jetavane viharanto sāvatthīvāsino
  vāṇije ārabbha kathesi.
      Te kira vohāratthāya gacchantā satthu mahādānaṁ datvā
  saraṇesu ca sīlesu ca patiṭṭhāya bhante sace arogā āgamissāma
  puna tumhākaṁ pāde vandissāmāti vatvā pañcasatehi sakaṭehi
  nikkhamitvā kantāraṁ patvā maggaṁ asallakkhetvā maggamūḷhā
  nirudake nirāhāre araññe vicarantā ekaṁ nāgapariggahitaṁ nigrodharukkhaṁ
  disvā sakaṭāni mocetvā rukkhamūle nisīdiṁsu. Te tassa
  udakatiṇāniviya nīlāni siniddhāni pattāni udakapuṇṇāniviya ca
  sākhāni disvā cintayiṁsu imasmiṁ rukkhe udakaṁ sañcaraṇaṁviya paññāyati
  imassa purimasākhaṁ chindāma pānīyaṁ yo dassatīti. Atheko rukkhaṁ
  abhirūhitvā sākhaṁ chindi. Tālakhandhappamāṇā udakadhārā pavatti.
  Te tattha nhātvā pivitvā ca dakkhiṇasākhaṁ chindiṁsu. Tato
  nānaggarasabhojanaṁ nikkhami. Taṁ bhuñjitvā pacchimasākhaṁ chindiṁsu.
  Tato alaṅkataitthiyo nikkhamiṁsu. Tāhi saddhiṁ abhiramitvā uttarasākhaṁ
  chindiṁsu. Tato satta ratanāni nikkhamiṁsu. Tāni gahetvā pañca
  sakaṭastāni pūretvā sāvatthiṁ paccāgantvā dhanaṁ saṅgopetvā
  gandhamālādihatthā jetavanaṁ gantvā satthāraṁ vanditvā pūjetvā
  ekamantaṁ nisinnā dhammakathaṁ sutvā nimantetvā punadivase mahādānaṁ
-------------------------------------------------
[page 349]
  Datvā bhante imasmiṁ dāne amhākaṁ dhanadāyikāya rukkhadevatāya
  pattiṁ demāti pattiṁ adaṁsu. Satthā niṭṭhitabhattakicco katararukkhadevatāya
  pattiṁ dethāti pucchi. Vāṇijā nigrodharukkhe dhanassa laddhakāraṇaṁ
  tathāgatassa ārocesuṁ. Satthā tumhe tāva mattaññutāya
  taṇhāvasikā ahutvā dhanaṁ labhittha pubbe pana amattaññutāya
  taṇhāvasikā dhanañca jīvitañca jahiṁsūti vatvā tehi yācito atītaṁ āhari
      atīte bārāṇasīnagaraṁ tadeva kantāraṁ sveva nigrodho. Vāṇijā
  maggamūḷhā tameva nigrodhaṁ passiṁsu.
      Tamatthaṁ satthā abhisambuddho hutvā kathento gāthā āha
           vāṇijā samitiṁ katvā nānāraṭṭhato āgatā
           dhanahārā pakkamiṁsu ekaṁ katvāna gāmaṇiṁ.
           Te taṁ kantāramāgamma appabhakkhaṁ anūdakaṁ
           mahānigrodhamaddakkhuṁ sītacchāyaṁ manoramaṁ.
           Tepi tattha nisīditvā tassa rukkhassa chādiyā
           vāṇijā samacintesuṁ bālā mohena pārutā.
           Allāyate ayaṁ rukkho api vārīva sandati
           iṅghassa purimaṁ sākhaṁ mayaṁ chindāma vāṇijā.
           Sā ca chinnāva pagghari vāri acchaṁ anāvilaṁ
           te tattha nhātvā pivitvā ca yāva icchiṁsu vāṇijā.
           Dutiyaṁ samacintesuṁ bālā mohena pārutā
           iṅghassa dakkhiṇaṁ sākhaṁ mayaṁ chindāma vāṇijā.
-------------------------------------------------
[page 350]
           Sā ca chinnāva pagghari sālimaṁsodanaṁ bahuṁ
           appodakavaṇṇe kummāse siṅgividalasupiyo
           te tattha bhutvā khāditvā yāva icchiṁsu vāṇijā.
           Tatiyaṁ samacintesuṁ bālā mohena pārutā
           iṅghassa pacchimaṁ sākhaṁ mayaṁ chindāma vāṇijā.
           Sā ca chinnāva pagghari nāriyo samalaṅkatā
           vicittavatthābharaṇā āmuttamaṇikuṇḍalā.
           Apisu vāṇijā ekā nāriyo pañcavīsati
           samantā parikariṁsu tassa rukkhassa chādiyā
           te tāhi parivāretvā yāva icchiṁsu vāṇijā.
           Catutthaṁ samacintesuṁ bālā mohena pārutā
           iṅghassa uttaraṁ sākhaṁ mayaṁ chindāma vāṇijā.
           Sā ca chinnāva pagghari muttāveḷuriyā bahū
           ratanaṁ jātarūpañca kuttiyo paṭiyāni ca
           kāsikāni ca vatthāni uṭṭiyāneva kambalā
           te tattha bhāre bandhitvā yāva icchiṁsu vāṇijā.
           Pañcamaṁ samacintesuṁ bālā mohena pārutā
           iṅghassa mūlaṁ chindāma api bhiyyo labhāmhase.
           Samuṭṭhahi satthavāho yācamāno katañjali
           nigrodhe kiṁ aparajjhatha vāṇijā bhaddamatthu te.
-------------------------------------------------
[page 351]
           Vārihārī purimā sākhā annapānañca dakkhiṇā
           nāridā pacchimā sākhā sabbakāme ca uttarā
           nigrodhe kiṁ aparajjhatha vāṇijā bhaddamatthu te.
           Yassa rukkhassa chāyā nisīdeyya sayeyya vā
           na tassa sākhaṁ bhañjeyya mittadubbho hi pāpako.
           Te ca tassa anāditvā ekassa vacanaṁ bahū
           nissitā hi kuṭhārīhi mūlato naṁ upakkamunti.
      Tattha samitiṁ katvāti bārāṇasiyaṁ samāgamaṁ katvā bahū ekato
  hutvāti attho. Pakkamiṁsūti pañcahi sakaṭasatehi bārāṇaseyyakaṁ bhaṇḍaṁ
  ādāya pakkamiṁsu. Gāmaṇinti ekaṁ paññavantataraṁ satthavāhaṁ
  katvā. Chādiyāti chāyāya. Allāyateti udakabharitoviya
  hutvā paññāyati. Chinnāva paggharīti eko rukkhārohaṇakusalo
  abhirūhitvā taṁ chindi sā chinnamattā paggharīti dasseti.
  Paratopi eseva nayo. Appodakavaṇṇe kummāseti
  appodakapāyāsasadise kummāse. Siṅgīti siṅgaverādikaṁ uttaribhaṅgaṁ.
  Vidalasupiyoti muggasūpādayo. Vāṇijā ekāti ekekassa vāṇijassa
  yattakā vāṇijā tesu ekekassa ekekāva satthavāhassa pana
  santike pañcavīsati ṭhitāti attho. Parikariṁsūti parivāresuṁ tāhi
  pana saddhiṁyeva nāgarājānubhāvena tāni vitānasayanādīni pagghariṁsu.
  Kuttiyoti hatthattharaṇādayo. Paṭiyāni cāti uṇṇāmayapaccattharaṇādīni.
  Setakambalānītipi vadantiyeva. Uṭṭiyāneva kambalāti
-------------------------------------------------
[page 352]
  Uṭṭiyānannāma kambalā atthi. Te tattha bhāre bandhitvāti yāvattakaṁ
  icchiṁsu tāvattakaṁ tattha gahetvā pañca sakaṭasatāni pūretvāti
  attho. Vāṇijā bhaddamatthu teti ekekaṁ vāṇijaṁ ālapanto
  bhaddaṁ te atthūti āha. Annapānañcāti anna pānañca adāsi.
  Sabbakāme cāti sabbakāme ca adāsi. Mittadubbhoti mittānaṁ dubbho
  mittānaṁ dubbhanapuriso hi pāpako lāmakonāma. Anāditvāti
  anādayitvā tassa vacanaṁ agahetvā. Upakkamunti mohā upakkamuṁ
  chindituṁ ārabhiṁsu.
      Atha ne chindanatthāya rukkhaṁ upagate disvā nāgarājā cintesi
  ahaṁ etesaṁ pipāsitānaṁ pānīyaṁ dāpesiṁ tato dibbabhojanaṁ athassa
  sayanāniceva paricārikānāriyo ca tato pañcasakaṭasatapūraṁ ratanaṁ
  idāni panime rukkhaṁ mūlato chindissāmāti vadanti ativiya luddhā
  ṭhapetvā satthavāhaṁ sese māretuṁ vaṭṭatīti. So ettakā
  sannaddhayodhā nikkhamantu ettakā dhanuggahā ettakā camminoti
  senaṁ vicāresi.
      Tamatthaṁ pakāsento satthā āha
           tato ca nāgā nikkhamiṁsu sannaddhā pañcavīsati
           dhanuggahānaṁ tisatā chasahassā ca camminoti.
      Tattha sannaddhāti suvaṇṇaratanādicammikavacchitā. Dhanuggahānaṁ
  tisatāti meṇḍavisāṇadhanuggahānaṁ tīṇi satāni. Camminoti yodhā
  cammikaphalakahatthā chasahassāti.
-------------------------------------------------
[page 353]
           Ete hanatha bandhatha mā vo muñcittha jīvitaṁ
           ṭhapetvā satthavāhañca sabbe tasmiṁ karotha teti.
      Ayaṁ nāgarājena vuttagāthā.
      Tattha mā vo muñcittha jīvitanti kassaci ekassāpi jīvitaṁ
  mā vo muñcittha.
      Nāgā tathā katvā uttarattharaṇādīni pañcasu sakaṭasatesu
  āropetvā satthavāhaṁ gahetvā sayaṁ tāni sakaṭāni pājetvā
  bārāṇasiṁ gantvā sabbaṁ dhanaṁ tassa gehe paṭisāmetvā taṁ āpucchitvā
  attano nāgabhavanameva gatā.
      Tamatthaṁ viditvā satthā osānagāthamāha
           tasmā hi paṇḍito poso sampassaṁ atthamattano
           lobhassa na vasaṁ gacche haneyya disakaṁ manaṁ
           evamādīnavaṁ ñatvā taṇhā dukkhassa sambhavaṁ
           vītataṇho anādāno sato bhikkhu paribbajeti.
      Tattha tasmāti yasmā lobhavasikāva mahāvināsaṁ pattā
  satthavāho uttamasampattiṁ tasmā. Haneyya disakaṁ mananti attano
  uppajjamānaṁ nānāvidhānaṁ lobhasattānaṁ santakaṁ manaṁ lobhasampayuttaṁ
  cittaṁ haneyyāti attho. Evamādīnavanti evaṁ lobhe ādīnavaṁ
  jānitvā. Taṇhā dukkhassa sambhavanti jātiādidukkhassa sā ca
  taṇhā sambhavo tato evaṁ taṁ dukkhaṁ nibbatti evaṁ taṇhāva
-------------------------------------------------
[page 354]
  Dukkhassa sambhavaṁ ñatvā vītataṇho anādāno maggenāgatāya satiyā
  sato hutvā bhikkhu. Paribbajeti iriyetha vattethāti. Arahattena
  desanāya kūṭaṁ gaṇhi.
      Imañca pana dhammadesanaṁ āharitvā evaṁ upāsakā pubbe
  lobhavasikā vāṇijā mahāvināsaṁ pattā tasmā lobhavasikehi na
  bhavitabbanti vatvā saccāni pakāsetvā jātakaṁ samodhānesi
  (saccapariyosāne te vāṇijā sotāpattiphale patiṭṭhitā) tadā
  nāgarājā sārīputto ahosi satthavāho pana ahamevāti.
                    Mahāvāṇijajātakaṁ dasamaṁ.
                      -------------
                    11. Sādhinarājajātakaṁ.
      Abbhūto vata lokasminti idaṁ satthā jetavane viharanto
  uposathike upāsake ārabbha kathesi.
      Tadā hi satthā upāsakā porāṇakapaṇḍitā attano
  uposathakammaṁ nissāya manussasarīreneva devalokaṁ gantvā ciraṁ vasiṁsūti
  vatvā atītaṁ āhari
      atīte mithilānagare sādhinonāma rājā dhammena rajjaṁ kāresi
  so catūsu nagaradvāresu nagaramajjhe nivesanadvāreti cha dānasālāyo
  kāretvā sakalajambūdīpaṁ unnaṅgalaṁ katvā mahādānaṁ pavattesi.
  Devasikaṁ cha satasahassāni valañjanakaṁ dhanaṁ gacchati. Pañca
-------------------------------------------------
[page 355]
  Sīlāni rakkhati uposathaṁ upavasati. Raṭṭhavāsinopi tassa ovāde
  ṭhatvā dānādīni puññāni katvā matamatā devanagareyeva nibbattiṁsu
  sudhammadevasabhaṁ pūretvā nisinnā devā rañño sīlādiguṇameva
  vaṇṇayanti. Taṁ sutvā sesadevā rājānaṁ daṭṭhukāmāva ahesuṁ.
  Sakko devarājā tesaṁ manaṁ viditvā āha sādhinarājānaṁ daṭṭhukāmāti.
  Āma devāti. So mātaliṁ āṇāpesi gaccha vejayantarathaṁ yojetvā
  sādhinarājānaṁ ānehīti. So sādhūti sampaṭicchitvā rathaṁ yojetvā
  vedeharaṭṭhaṁ agamāsi. Tadā puṇṇamīdivaso hoti. Mātali
  manussānaṁ sāyamāsaṁ bhuñjitvā dvāre sukhakathāya sannisinnakāle
  candamaṇḍalena saddhiṁ rathaṁ pesesi. Manussā dve candā
  uṭṭhitāti vadantā pana candamaṇḍalaṁ ohāya rathaṁ āgacchantaṁ
  disvā nāyaṁ cando eso ratho devaputtopi paññāyati kassetaṁ
  manomayasindhavayuttaṁ dibbarathaṁ āneti na aññassa amhākaṁ rañño
  bhavissati rājā hi no dhammiko dhammarājāti somanassajātā hutvā
  añjaliṁ paggayha ṭhitā paṭhamaṁ gāthamāhaṁsu
           abbhūto vata lokasmiṁ uppajji lomahaṁsano
           dibbo ratho pāturahu vedehassa yasassinoti.
      Tassattho abbhūto vata tesaṁ amhākaṁ rājā lokasmiṁ lomahaṁsano
  uppajji yassa dibbo ratho pāturahosi vedehassa yasassinoti.
      Mātali rathaṁ ānetvā manussesu mālādīni pūjentesu tikkhattuṁ
  nagaraṁ padakkhiṇaṁ katvā rañño nivesanadvāraṁ gantvā rathaṁ nivattetvā
-------------------------------------------------
[page 356]
  Pacchābhāgena sīhapañjaraummāre ṭhapetvā ārohaṇasajjaṁ katvā
  aṭṭhāsi. Taṁ divasampi rājā dānasālaṁ oloketvā iminā niyāmeneva
  dānaṁ dethāti āṇāpetvā uposathaṁ samādāya divasaṁ vītināmetvā
  amaccagaṇaparivuto alaṅkatamahātale pācīnasīhapañjarābhimukho dhammayuttaṁ
  kathaṁ kathento nisinno hoti. Atha naṁ mātali rathābhirūhaṇatthaṁ
  nimantetvā ādāya agamāsi.
      Tamatthaṁ pakāsento satthā imā gāthā abhāsi
           devaputto mahiddhiko mātali devasārathi
           nimantayittha rājānaṁ vedehaṁ mithilaggahaṁ
           ehimaṁ rathamāruyha rāja seṭṭha disampati
           devā dassanakāmā te tāvatiṁsā saindakā
           dassamānā hi te devā sudhammāyaṁ samacchare.
           Tato ca rājā sādhino pamukho rathamāruhi
           sahassayuttaṁ abhiruyha agā devāna santike
           sahassayuttaṁ hayavāhiṁ dibbayānamadhiṭṭhito
           yāyamāno mahārājā addasa devasabhaṁ idaṁ.
           Taṁ devā paṭinandiṁsu disvā rājānamāgataṁ
           svāgatante mahārāja atho te adurāgataṁ
           nisīdadāni rājisi devarājassa santike.
           Sakkopi paṭinandittha vedehaṁ mithilaggahaṁ
           nimantayittha kāmehi āsanena ca vāsavo
-------------------------------------------------
[page 357]
           Sādhu khosi anuppatto āvāsaṁ vasavattinaṁ
           vasa devesu rājisi sabbakāmasamiddhisu
           tāvatiṁsesu devesu bhuñja kāme amānuseti.
      Tattha samacchareti acchanti. Agā devāna santiketi devānaṁ
  santikaṁ agamāsi tasmiṁ hi rathaṁ abhirūhitvā ṭhite ratho ākāsaṁ
  pakkhandi so mahājanassa olokentasseva antaradhāyi mātali rājānaṁ
  devalokaṁ ānesi taṁ disvā devatā ca sakko ca haṭṭhatuṭṭhā paccuggamanaṁ
  katvā paṭisanthāraṁ kariṁsu tamatthaṁ dassetuṁ taṁ devātiādi vuttaṁ.
  Tattha paṭinandiṁsūti punappunaṁ nandiṁsu. Āsanena cāti rājānaṁ
  āliṅgitvā idha nisīdāti attano paṇḍukambalasilāsanena ca kāmehi
  ca nimantesi upaḍḍharajjaṁ datvā ekāsane nisīdāpesi.
      Tassa sakkena devaraññā dasayojanasahassaṁ devanagaraṁ aḍḍhatiyā
  ca devaccharakoṭiyo vejayantapāsādañca majjhe bhinditvā dinnaṁ
  sampattiṁ anubhavantassa manussagaṇanāya satta vassasatāni atikkantāni.
  Tena attabhāvena devaloke vasati. Puññānaṁ khīṇakāle
  anabhirati uppannā tasmā sakkena saddhiṁ sallapanto gāthamāha
                    ahaṁ pure saggagato ramāmi
                    naccehi gītehi ca vāditehi
                    sodānipajja na ramāmi sagge
                    āyunnu khīṇaṁ maraṇassa santike
                    udāhu muḷhosmi janindaseṭṭhāti.
-------------------------------------------------
[page 358]
      Tattha āyunnu khīṇanti kiṁ nu mama sarīre jīvitindriyaṁ khīṇaṁ udāhu
  upacchedakakammavasena maraṇasanti ke jātanti pucchi. Janindaseṭṭhāti
  janindānaṁ devānaṁ seṭṭhāti.
      Atha naṁ sakko āha
                    na tāyu khīṇo maraṇañca dūre
                    na cāpi muḷho naravīra seṭṭha
                    tuyhañca puññāni parittakāni
                    yesaṁ vipākaṁ idha vedayittho
           vasa devānubhāvena rāja seṭṭha disampati
           tāvatiṁsesu devesu bhuñja kāme amānuseti.
      Tattha parittakānīti idaṁ tena attabhāvena devaloke
  vipākadāyakāni puññāni sandhāya vuttaṁ itarāni pana tassa puññāni
  paṭhaviyaṁ paṁsuviya appamāṇāni. Vasa devānubhāvenāti ahaṁ te attano
  puññāni majjhe bhinditvā dassāmi mamānubhāvena vasāti.
      Taṁ samassāsento āha
           sādhu khosi anuppatto āvāsaṁ vasavattinaṁ
           vasa devesu rājisi sabbakāmasamiddhisu
           tāvatiṁsesu devesu bhuñja kāme amānuseti.
      Atha naṁ paṭikkhipanto mahāsatto āha
           yathā yācittakaṁ yānaṁ yathā yācittakaṁ dhanaṁ
           evaṁ sampadamevetaṁ yaṁ parato dānapaccayā
-------------------------------------------------
[page 359]
           Na cāhametaṁ icchāmi yaṁ parato dānapaccayā
           sayaṁ katāni puññāni taṁ me āveṇiyaṁ dhanaṁ
           sohaṁ gantvā manussesu kāhāmi kusalaṁ bahuṁ
           dānena samacariyāya saṁyamena damena ca
           yaṁ katvā sukhito hoti na ca pacchānutappatīti.
      Tattha yaṁ parato dānapaccayāti yaṁ parena dinnattā labbhati taṁ
  yācittakasadisameva hoti yācittakaṁ hi tuṭṭhakāle denti kuddhakāle
  acchinditvā gaṇhantīti. Samacariyāyāti kāyādīhi pāpassa
  akaraṇena. Saṁyamenāti sīlasaṁyamena. Damenāti indriyadamanena.
  Yaṁ katvāti yaṁ karitvā sukhitoceva hoti na ca pacchānutappati
  tathārūpameva kammaṁ karissāmīti.
      Athassa vacanaṁ sutvā sakko mātaliṁ āṇāpesi gaccha
  sādhinarājānaṁ mithilaṁ netvā uyyāne otārehīti. So tathā
  akāsi. Rājā tasmiṁyeva uyyāne caṅkamati. Atha naṁ uyyānapālo
  disvā taṁ upasaṅkamitvā vanditvā pucchitvā taṁ sañjānitvā
  gantvā nāradassa rañño ārocesi. So ca rañño āgamanabhāvaṁ
  sutvā uyyānapāla tvaṁ purato gantvā uyyānaṁ sajjitvā tassa
  ca mayhañca dve āsanāni paññāpehīti taṁ uyyānapālaṁ uyyojesi.
  So tathā akāsi. Atha naṁ rājā pucchi kassa dve āsanāni
  paññāpesīti. Ekaṁ tumhākaṁ ekaṁ amhākaṁ raññoti āha.
  Atha rājā ko añño satto mama santike āsane nisīdissatīti
-------------------------------------------------
[page 360]
  Vatvā ekasmiṁ nisīditvā ekasmiṁ pāde ṭhapesi. Nāradarājā
  āgantvā tassa pāde vanditvā ekamantaṁ nisīdi. So kirassa
  sattamova nattā. Tadā kirassa satāyukakālova ahosi. Mahāsatto
  pana attano puññabalena ettakaṁ kālaṁ vītināmesi. So nāradassa
  rañño hatthe gahetvā uyyāne vicaranto tisso gāthā abhāsi
           imāni tāni khettāni imaṁ nikkhaṁ sukuṇḍalaṁ
           imā tā haritānupā imā najjā savantiyo
           imā tā pokkharaṇiyo rammā cākavākūpakujjitā
           maṇḍālakehi sañchannā padumuppalakehi ca
           yassimāni mamāyiṁsu kataraṁ nu te disaṁ gatā.
                    Tāni khettāni so bhūmibhāgo
                    te me ārāmavanūpacārā
                    tameva mayhaṁ janataṁ apassato
                    suññañca me nārada khāyate disāti.
      Tattha khettānīti bhūmibhāge sandhāyāha. Imaṁ nikkhanti imaṁ tādisameva
  udakaniddhamanaṁ. Sukuṇḍalanti sobhaṇena musalapavesanakuṇḍalena samannāgataṁ.
  Haritānupāti udakaniddhamanassa ubhosu passesu haritatiṇasañchannā
  anupā bhūmiyo. Yassimāni mamāyiṁsūti tāta nārada ye mama
  upaṭṭhākā ca orodhā ca imasmiṁ uyyāne mahantena yasena
  mayā saddhiṁ vicarantā imāni ṭhānāni mamāyiṁsu piyāyiṁsu.
  Kataraṁ nu te disaṁ gatāti kattha ṭhāne te pesitā.
-------------------------------------------------
[page 361]
  Tāni khettānīti imasmiṁ uyyāne tāneva etāni uparopakā-
  virūhaṇaṭṭhānāni. Te me ārāmavanūpacārāti ime teyeva
  ārāmavanūpacārā vihārabhūmiyoti attho.
      Atha naṁ nārado āha
                     deva tumhākaṁ devalokaṁ
                     gatānaṁ idāni satta vassasatāni
                     ahaṁ vo sattamo nattā
                     tumhākaṁ upaṭṭhākā sabbe
                     maraṇamukhaṁ pattā idaṁ vo
                     attano santakaṁ rajjaṁ anubhavathāti.
  Rājā tāta nārada nāhaṁ idhāgacchanto rajjatthāya āgato puñña-
  karaṇatthāyamhi āgato ahaṁ puññameva karissāmīti vatvā gāthā āha
            diṭṭhā mayā vimānā obhāsentā catuddisā
            sammukhā devarājassa tidasānañca sammu khā.
            Vutthaṁ me bhavanaṁ dibyaṁ bhuttā kāmā amānusā
            tāvatiṁsesu devesu sabbakāmasamiddhisu.
            Sohaṁ etādisaṁ hitvā puññāyamhi idhāgato
            puññañceva carissāmi nāhaṁ rajjena atthiko.
            Adaṇḍāvacaraṁ maggaṁ sammāsambuddhadesitaṁ
            taṁ maggaṁ paṭipajjissaṁ yena gacchanti subbatāti.
-------------------------------------------------
[page 362]
      Tattha vutthaṁ me bhavanaṁ dibyanti vejayantaṁ sandhāyāha.
  Sohaṁ etādisanti tāta nārada sohaṁ buddhañāṇena aparichindiyaṁ
  evarūpaṁ kāmaguṇasampattiṁ pahāya puññakaraṇatthāya idhāgato.
  Adaṇḍāvacaranti adaṇḍehi nikkhittadaṇḍasatthehi avacaritabbaṁ
  sammādiṭṭhipurekkhāraṁ aṭṭhaṅgikaṁ maggaṁ. Subbatāti yena maggena
  subbatā sabbaññū buddhā gacchanti ahampi agatapubbaṁ disaṁ gantuṁ
  bodhitale nisīditvā tameva maggaṁ paṭipajjissāmīti.
      Evaṁ bodhisatto imā gāthā sabbaññutañāṇe khipitvā
  kathesi. Atha naṁ nārado punapi āha rajjaṁ yeva anusāsāti.
  Tāta na me rajjenattho satta vassasatāni niṭṭhitadānaṁ sattāheneva
  dātukāmomhīti. Nārado sādhūti tassa vacanaṁ sampaṭicchitvā
  mahādānaṁ paṭiyādesi. Rājā sattāhaṁ mahādānaṁ datvā sattame
  divase kālaṁ katvā tāvatiṁsabhavaneyeva nibbatti.
      Satthā imaṁ dhammadesanaṁ āharitvā evaṁ upāsakā vasitabbayuttakaṁ
  uposathakammannāmāti dassetvā saccāni pakāsetvā jātakaṁ
  samodhānesi (saccapariyosāne tesu uposathikesu keci sotāpattiphale
  keci sakadāgāmiphale keci anāgāmiphale keci arahattaphale patiṭṭhahiṁsu)
  tadā nāradarājā sārīputto mātali ānando ahosi sakko
  anuruddho sesaparisā buddhaparisā sādhinarājā pana ahamevāti.
                  Sādhinarājajātakaṁ ekādasamaṁ.
                     ---------------
-------------------------------------------------
[page 363]
                   12. Dasabrāhmaṇajātakaṁ.
      Rājā avoca vidhūranti idaṁ satthā jetavane viharanto asadisadānaṁ
  ārabbha kathesi. Taṁ aṭṭhanipāte vidhūrajātake vitthāritameva.
      Rājā kira taṁ dānaṁ dadanto satthāraṁ jeṭṭhakaṁ katvā pañca
  bhikkhusatāni vicinitvā gaṇhitvā mahākhīṇāsavānaññeva adāsi.
  Athassa bhikkhū guṇakathaṁ kathentā āvuso rājā asadisadānaṁ dento
  vicinitvā maggaphalaṭṭhāne adāsīti dhammasabhāyaṁ kathaṁ samuṭṭhāpesuṁ.
  Satthā āgantvā kāyanuttha bhikkhave etarahi kathāya sannisinnāti
  pucchitvā imāyanāmāti vutte anacchariyaṁ bhikkhave yaṁ kosalarājā
  mādisassa buddhassa upaṭṭhāko hutvā viceyya dānaṁ deti porāṇakapaṇḍitā
  anuppanne buddhe viceyya dānaṁ adaṁsūti vatvā tehi yācito
  atītaṁ āhari
      atīte bhikkhave kururaṭṭhe indapattanagare yudhiṭṭhilagotto
  korabyo rājā rajjaṁ kāresi. Tassa vidhūronāma amacco atthañca
  dhammañca anusāsi. Rājā sakalajambūdīpaṁ khobhento mahādānaṁ
  deti. Manussesu taṁ gahetvā bhuñjantesu ekopi pañcasīlamattaṁ
  rakkhantonāma natthi sabbe dussīlāva. Dānaṁ rājānaṁ na
  toseti. Rājā viceyya dānaṁ mahapphalanti sīlavantānaṁ dātukāmo
  hutvā cintesi vidhūrapaṇḍitena saddhiṁ mantayissāmīti. So taṁ
  upaṭṭhānaṁ āgataṁ āsane nisīdāpetvā pañhaṁ pucchi.
-------------------------------------------------
[page 364]
      Tamatthaṁ pakāsento satthā upaḍḍhagāthamāha
            rājā avoca vidhūraṁ dhammakāmo yudhiṭṭhiloti.
            Purato rañño ca vidhūrassa ca vacanapaṭivacanaṁ ahosi.
            Brāhmaṇe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Dullabhā brāhmaṇā deva sīlavanto bahussutā
            viratā methunā dhammā ye te bhuñjeyyu bhojanaṁ.
            Dasa khalu mahārāja yā tā brāhmaṇajātiyo
            tesaṁ vibhaṅgavicayaṁ vitthārena suṇohi me.
            Pasibbake gahetvāna puṇṇe mūlassa saṁvute
            osadhikāye ganthenti nhāpayanti japanti ca.
            Tikicchakasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Kiṅkiṇiyo gahetvāna ghosenti puratopi te
            pesanānipi gacchanti rathacariyāsu sikkhare
-------------------------------------------------
[page 365]
            Paricārikasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Kamaṇḍaluṁ gahetvāna paṅkadaṇḍañca brāhmaṇā
            paccupessanti rājāno gāmesu nigamesu ca
            nādinne vuṭṭhahessāma gāmamhi nigamamhi vā
            niggāhakasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Paruḷhakacchanakhalomā paṅkadantā rajassirā
            okiṇṇā rajajallehi yācakā vicaranti te
            khāṇughātasamā rāja tepi vuccanti brāhmaṇā
            akkhātā te mahārāja tādise nipatāmase.
-------------------------------------------------
[page 366]
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Harītakaṁ āmalakaṁ ambaṁ jambuṁ vibhedakaṁ
            labujaṁ dantapoṇāni veḷuvā badarāni ca
            rājāyatanaṁ ucchupūṭaṁ dhūmanettaṁ madhuañjanaṁ
            uccāvacāni paṇīyāni vipaṇenti janādhipa
            vāṇijakasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Kasivāṇijjaṁ kārenti posayanti ajeḷake
            kumāriyo pavecchanti vivāhantāvāhanti ca
            samā ambaṭṭhavesehi tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
-------------------------------------------------
[page 367]
            Na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Nikkhittabhikkhaṁ bhuñjanti gāmesu te purohitā
            bahū ne paripucchanti aṇḍacchedāni lañcakā
            pasūpi tattha haññanti mahisā sukarā ajā
            goghātakasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Asicammaṁ gahetvāna khaggaṁ paggayha brāhmaṇā
            vessapathesu tiṭṭhanti satthaṁ ambāhayantipi
            samā gopanisādehi tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
-------------------------------------------------
[page 368]
            Virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Araññe kuṭikaṁ katvā kūṭāni kārayanti te
            sasaṁ viḷāraṁ bādhenti āgodhā macchakacchapaṁ
            te luddakasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalaṁ.
            Aññe dhanassa kāmāhi heṭṭhā mañce pasakkhitā
            rājāno upari nhāpenti somayāge upaṭṭhite
            malamajjasamā rāja tepi vuccanti brāhmaṇā
            akkhātā te mahārāja tādise nipatāmase.
            Apetā te ca brāhmaññā (iti rājā ca korabyo)
            na te vuccanti brāhmaṇā
            aññe vidhūra pariyesa sīlavante bahussute
            virate methunā dhammā ye me bhuñjeyyu bhojanaṁ
            dakkhiṇaṁ samma dassāmi yattha dinnaṁ mahapphalanti.
-------------------------------------------------
[page 369]
      Tattha sīlavanteti maggenāgatasīle. Bahussuteti paṭivedhabahussute.
  Dakkhiṇanti dānaṁ. Yeti ye dhammikasamaṇabrāhmaṇā taṁ dānaṁ
  bhuñjeyyuṁ te dullabhā. Brāhmaṇajātiyoti brāhmaṇakulāni.
  Tesaṁ vibhaṅgavicayanti tesaṁ brāhmaṇānaṁ vibhāgaṁ mama paññāya vicitabhāvaṁ
  vitthārena suṇāhi. Saṁvuteti bandhamukhe. Osadhikāye ganthentīti
  idaṁ imassa rogassa bhesajjaṁ idaṁ imassāti evaṁ siloke bandhitvā
  manussānaṁ denti. Nhāpayantīti nhāpanaṁnāma karonti. Japanti
  cāti bhūtavijjaṁ parivattenti. Tikicchakasamāti vejjasadisā. Tepi
  vuccantīti tepi brāhmaṇā vā mayaṁ abrāhmaṇā vāti ajānitvāva
  vejjakammena jīvitaṁ kappentā vohārena brāhmaṇāti vuccanti.
  Akkhātā teti ime te mayā vejjabrāhmaṇānāma akkhātā.
  Nipatāmaseti vedehi tādise brāhmaṇe nimantanatthāya upasaṅkamāma
  atthi te etehi atthoti pucchi. Brāhmaññāti brāhmaṇadhammo.
  Na te vuccantīti te vāhitapāpatāya brāhmaṇānāma na vuccanti.
  Kiṅkiṇiyoti mahārāja aparepi brāhmaṇā attano brāhmaṇadhammaṁ
  chaḍḍetvā jīvikatthāya rājarājamahāmattānaṁ purato kaṁsatāle gahetvā
  vādentā gāyantā gacchanti. Pesanānipīti dāsakammakarāviya
  pesanānipi gacchanti. Rathacariyāsūti rathasippaṁ sikkhanti. Paricārikasamāti
  dāsakammakarasadisā. Paṅkadaṇḍanti dantakaṭṭhaṁ. Paccupessanti
  rājānoti aparepi brāhmaṇā rājarājamahāmatte paṭicca āgamma
-------------------------------------------------
[page 370]
  Sandhāya upasevanti. Gāmesu nigamesu cāti tesaṁ nivesanadvāre
  nisīdanti. Niggāhakasamāti niggāhakārakehi balisādhakarājapurisehi
  samā yathā te purisā agahetvā na gamissāmāti niggahaṁ katvā
  gaṇhantiyeva tathā gāme vā vane vā aladdhe mayaṁ marantāpi na
  uṭṭhahissāmāti upavasanti. Tepīti tepi balisādhakasadisā pāpadhammā.
  Rajajallehīti rajehi ca paṁsūhi ca okiṇṇā. Yācakāti dhanayācakā
  khāṇughātasamāti malinasarīratāya jhāmakhette khāṇughātakehi bhūmiṁ khaṇitvā
  jhāmakhāṇukauddharaṇamanussehi samā agahetvā na gamissāmāti
  niccalabhāvena ṭhitattā nikkhaṇitvā ṭhapitakhāṇukāviyāti attho. Tepīti
  tepi tathā laddhaṁ dhanaṁ vaḍḍhiyā payojetvā puna tathā vicarantā
  dussīlā brāhmaṇā. Ucchupūṭanti ucchuñceva phāṇitapūṭañca.
  Madhuañjananti madhuñceva añjanañca. Uccāvacānīti appagghamahagghāni.
  Paṇiyānīti bhaṇḍāni. Vipaṇentīti kīṇanti vikīṇanti. Tepīti tepi
  imāni ettakāni vikīṇitvā jīvitakappakā vāṇijakabrāhmaṇā.
  Posayantīti kayavikayena jīvitakappanatthaṁ posentīti. Pavecchantīti
  attano dhītaro hiraññasuvaṇṇaṁ gahetvā paresaṁ denti te
  evaṁ paresaṁ dadamānā vivāhanti attano puttānaṁ atthāya
  gaṇhamānā āvāhanti nāma. Ambaṭṭhavesehīti kuṭumbikehi ceva
  gahapatīhi ca samā tepi vohāravasena brāhmaṇāti vuccanti.
  Nikkhittabhikkhanti gāmapurohitā hutvā attano atthāya nimantabhikkhaṁ.
  Bahū neti bahū janā te gāmapurohite nakkhattamuhuttamaṅgalāni
-------------------------------------------------
[page 371]
  Pucchanti. Aṇḍacchedāni lañcakāti bhatiṁ gahetvā balibaddhādīnaṁ
  aṇḍacchedakā ceva tisūlādiaṅgakaraṇena lañcakā ca lakkhaṇakārakāti
  attho. Tatthāti tesaṁ gāmapurohitānaṁ gehesu maṁsavikīṇanatthaṁ ete
  pasuādayopi haññanti. Tepīti tepi goghātakasamā brāhmaṇāti
  vuccanti. Asicammanti asiñceva cammakaṇḍavāraṇañca. Vessapathesūti
  vāṇijānaṁ gamanamaggesu. Ambāhayantīti satthavāhānaṁ hatthato
  satampi sahassampi gahetvā satthaṁ corā aṭaviṁ āvahanti.
  Gopanisādehīti gopālakehi ceva nesādehi ca gāmaghātakacorehi
  samāti vuccanti. Tepīti tepi evarūpā brāhmaṇāti vuccanti.
  Kūṭāni kārayanti teti kūṭapāsādīni ropenti. Sasaṁ viḷāranti sasañca
  biḷāre ca etena thalacare mige dasseti. Āgodhā macchakacchapanti
  thalajesu tāva āgodhatova mahante ca khuddake ca pāṇino bādhenti
  mārenti jalajesu macchakacchape. Tepīti tepi luddakasamā brāhmaṇāti
  vuccanti. Aññe dhanassa kāmāhīti apare brāhmaṇā dhanaṁ
  paṭṭhentā. Heṭṭhā mañce pasakkhitāti kalipavāhanakammaṁ kāressāmāti
  ratanamayaṁ mañcaṁ kāretvā tassa heṭṭhā nipannā acchanti atha
  nesaṁ somayāge upaṭṭhite rājāno upari nhāyanti te kira
  somayāge niṭṭhite āgantvā tasmiṁ mañce nisīdanti atha ne
  aññe brāhmaṇā kaliṁ pavāhessāmāti nhāpenti ratanamañco
  ca rañño rājālaṅkāro ca sabbo heṭṭhā nipannasseva hoti.
  Tepīti tepi malamajjanehi nhāpitehi sadisā brāhmaṇāti vuccanti.
-------------------------------------------------
[page 372]
      Evampime vohāramatte brāhmaṇe dassetvā idāni
  paramatthabrāhmaṇe dassento dve gāthā abhāsi
            atthi kho brāhmaṇā deva sīlavanto bahussutā
            viratā methunā dhammā ye te bhuñjeyyu bhojanaṁ.
            Ekacce bhattaṁ bhuñjanti na ca majjaṁ pivanti te
            akkhātā te mahārāja tādise nipatāmaseti.
      Tattha sīlavantoti ariyasīlena samannāgatā. Bahussutāti
  paṭivedhabāhusaccena samannāgatā. Tādiseti evarūpe bāhitapāpe
  paccekabuddhabrāhmaṇe nimantanatthāya upasaṅkamāmāti.
      Rājā tassa kathaṁ sutvā pucchi samma vidhūra evarūpā
  aggadakkhiṇeyyā brāhmaṇā kahaṁ vasantīti. Uttarahimavante
  nandamūlakapabbhāre mahārājāti. Tenahi paṇḍita tava balena mayhaṁ
  te brāhmaṇe pariyesāti tuṭṭhamānaso gāthamāha
            ete kho brāhmaṇā vidhūra sīlavanto bahussutā
            ete vidhūra pariyesa khippañca ne nimantayāti.
      Mahāsatto sādhūti tassa vacanaṁ sampaṭicchitvā tenahi mahārāja
  nagaraṁ alaṅkaritvā sabbe nagaravāsino dānaṁ datvā uposathaṁ
  adhiṭṭhāya samādinnasīlā hontūti bheriñcārāpetvā tumhepi saddhiṁ
  parisajanena uposathaṁ samādiyāthāti vatvā sayaṁ pātova bhuñjitvā
  uposathaṁ samādāya sāyaṇhasamaye jātipupphapuṇṇasuvaṇṇasamuggaṁ
  āharāpetvā raññā saddhiṁ pañcapatiṭṭhitaṁ patiṭṭhapetvā
-------------------------------------------------
[page 373]
  Paccekabuddhānaṁ guṇe anussaritvā vanditvā uttarahimavante
  nandamūlakapabbhāravāsino pañcasatā paccekabuddhā sve amhākaṁ bhikkhaṁ
  gaṇhantūti nimantetvā ākāse aṭṭha pupphamuṭṭhiyo visajjesi. Tadā
  tattha pañcasatā paccekabuddhā vasanti. Pupphāni gantvā tesaṁ
  paccekabuddhānaṁ santike upari patiṁsu. Te āvajjentā taṁ kāraṇaṁ
  ñatvā mārisā vidhūrapaṇḍitena nimantitamhā na kho panesa
  itarasatto buddhaṅkuro esa imasmiññeva kappe buddho bhavissati
  karissāmassa saṅgahanti nimantanaṁ adhivāsayiṁsu. Mahāsatto pupphānaṁ
  anāgatasaññāya adhivāsitabhāvaṁ ñatvā mahārāja paccekabuddhā
  āgamissanti sakkārasammānaṁ karohīti āha. Rājā punadivase
  mahāsakkāraṁ katvā mahātale mahārahāni āsanāni paññāpesi.
  Paccekabuddhāpi anotattadahe katasarīrapaṭijagganā velaṁ sallakkhetvā
  ākāsenāgantvā rājaṅgaṇe otariṁsu. Rājā ca bodhisatto ca
  pasannamānasā tesaṁ hatthato patte gahetvā pāsādaṁ āropetvā
  nisīdāpetvā dakkhiṇodakaṁ datvā paṇītena khādanīyena bhojanīyena
  parivīsiṁsu tesaṁ bhattakiccapariyosāne punadivasatthāyāti evaṁ sattame
  divase nimantetvā mahādānaṁ datvā sattame divase sabbaparikkhāre
  adaṁsu. Te anumodanaṁ katvā ākāsena tattheva gatā. Parikkhārāpi
  teheva saddhiṁyeva gatā.
      Satthā imaṁ dhammadesanaṁ āharitvā anacchariyaṁ bhikkhave kosalarañño
  mama upaṭṭhākassa sato viceyyadānaṁ dātuṁ
-------------------------------------------------
[page 374]
  Porāṇakapaṇḍitā anuppannepi buddhe dānaṁ adaṁsuyevāti vatvā jātakaṁ
  samodhānesi tadā rājā ānando ahosi paccekabuddhā parinibbutā
  vidhūrapaṇḍito pana ahamevāti.
                  Dasabrāhmaṇajātakaṁ dvādasamaṁ.
                      -------------
                   13. Bhikkhāparamparajātakaṁ.
      Sukhumālarūpaṁ disvānāti idaṁ satthā jetavane viharanto aññataraṁ
  kuṭumbikaṁ ārabbha kathesi.
      So kira saddho hoti pasanno tathāgatassa ceva saṅghassa ca nivaddhaṁ
  mahāsakkāraṁ karoti. Athekadivasaṁ so cintesi ahaṁ buddharatanassa ceva
  saṅghassa ca paṇītabhojanāni ceva sukhumavatthāni ca dadanto nivaddhaṁ
  mahāsakkāraṁ karomi idāni dhammaratanassāpi mahāsakkāraṁ karissāmi kinnu
  kho tassa sakkāraṁ karontena kātabbanti. So bahūni gandhamālādīni
  ādāya jetavanaṁ gantvā satthāraṁ vanditvā pucchi ahaṁ bhante
  dhammaratanassa sakkāraṁ kattukāmo kinnu kho tassa sakkāraṁ karontena
  kātabbanti. Atha naṁ satthā sace dhammaratanassa sakkāraṁ kātukāmo
  dhammabhaṇḍāgārikassa ānandassa sakkāraṁ karohīti āha. So
  sādhūti sampaṭicchitvā punadivase theraṁ nimantetvā mahantena sakkārena
  attano gehaṁ netvā mahārahāsane nisīdāpetvā gandhamālādīhi
  pūjetvā nānaggarasabhojanaṁ datvā mahagghe ticīvarapahonake sāṭake
-------------------------------------------------
[page 375]
  Adāsi. Theropi ayampi sakkāro dhammaratanassa kato na mayhaṁ
  anucchaviko dhammasenāpatissa anucchavikoti cintetvā piṇḍapātañca
  vatthāni ca vihāraṁ nīharitvā sārīputtattherassa adāsi. Sopi ayaṁ
  sakkāro dhammaratanassa kato ekantena dhammassāmisammāsambuddhasseva
  anucchavikoti cintetvā dasabalassa adāsi. Satthā attano
  uttaritaraṁ adisvā piṇḍapātaṁ paribhuñji cīvarasāṭake aggahesi.
  Bhikkhū dhammasabhāyaṁ kathaṁ samuṭṭhāpesuṁ āvuso asukonāma kuṭumbiko
  dhammaratanassa sakkāraṁ karomīti dhammabhaṇḍāgārikassa ānandattherassa
  adāsi thero nāyaṁ mayhaṁ anucchavikoti dhammasenāpatino adāsi
  sopi nāyaṁ mayhaṁ anucchavikoti tathāgatassa adāsi tato tathāgato
  aññaṁ uttaritaraṁ apassanto attano dhammassāmitāya mayhameva so
  sakkāro anucchavikoti taṁ piṇḍapātaṁ paribhuñjitvā cīvarasāṭake ca
  gaṇhi evaṁ so piṇḍapāto yathānucchavikatāya dhammassāminova pādamūle
  gatoti. Satthā āgantvā kāyanuttha bhikkhave etarahi kathāya
  sannisinnāti pucchitvā imāyanāmāti vutte na bhikkhave idāneva
  piṇḍapāto paramparāya yathānucchavikaṁ gacchati pubbe anuppannepi
  buddhe agamāsiyevāti vatvā tehi yācito atītaṁ āhari
      atīte bārāṇasiyaṁ brahmadatto agatigamanaṁ pahāya dasa rājadhamme
  akopento dhammena rajjaṁ kāresi. Evaṁ santepissa vinicchayo na
  hoti suññoviya. Rājā attano aguṇagavesako hutvā anto-
  nivesanādīnipi pariggaṇhanto antepure ca antonagare ca dvāragāmesu
-------------------------------------------------
[page 376]
  Ca attano aguṇaṁ kathentaṁ adisvā janapade gavesissāmīti amaccānaṁ
  rajjaṁ niyyādetvā purohitena saddhiṁ aññātakavesena kāsikaraṭṭhe
  caranto kañci aguṇaṁ kathentaṁ adisvā paccante ekaṁ nigamaṁ gantvā
  bahidvārasālāyaṁ nisīdi. Tasmiṁ khaṇe nigamavāsī asītikoṭivibhavo
  kuṭumbiko mahantena parivārena nhānatitthaṁ gacchanto sālāyaṁ nisinnaṁ
  suvaṇṇavaṇṇaṁ sukhu mālasarīraṁ rājānaṁ disvā uppannasineho sālaṁ
  pavisitvā paṭisanthāraṁ katvā idheva hothāti vatvā gehaṁ gantvā
  nānaggarasabhojanaṁ sampādetvā mahantena parivārena bhattabhājanāni
  gāhāpetvā agamāsi. Tasmiṁ khaṇe himavantavāsī pañcābhiñño
  tāpaso āgantvā tatatheva nisīdi. Nandamūlakapabbhārato
  paccekabuddhopi ākāsena āgantvā tattheva nisīdi. Kuṭumbiko
  rañño hatthadhovanaṁ datvā nānaggarasehi sūpabyañjanehi bhattapātiṁ
  sajjetvā rañño upanāmesi. Rājā taṁ gahetvā purohitassa
  brāhmaṇassa adāsi. Brāhmaṇo taṁ bhattapātiṁ gahetvā tāpasassa
  adāsi. Tāpaso taṁ bhattapātiṁ gahetvā paccekabuddhassa santikaṁ
  gantvā vāmahatthena bhattapātiṁ gahetvā dakkhiṇahatthena kamaṇḍaluṁ
  gahetvā dakkhiṇodakaṁ datvā patte bhattaṁ pakkhipi. So kañci
  animantetvā anāpucchitvā paribhuñji. Tassa bhattakiccapariyosāne
  kuṭumbiko cintesi mayā rañño bhattaṁ dinnaṁ raññā bhattaṁ brāhmaṇassa
  dinnaṁ brāhmaṇena bhattaṁ tāpasassa dinnaṁ tāpasena paccekabuddhassa
  bhattaṁ dinnaṁ paccekabuddho kañci anāpucchitvāva paribhuñji kinnu
-------------------------------------------------
[page 377]
  Kho imesaṁ ettakānaṁ dānakāraṇaṁ kiṁ imassa kañci anāpucchitvā
  bhuñjanakāraṇaṁ anupubbena te pucchissāmīti. So ekekaṁ
  upasaṅkamitvā vanditvā pucchi. Tepissa kathesuṁ
            sukhumālarūpaṁ disvā raṭṭhā vivanamāgataṁ
            kūṭāgāravarūpetaṁ mahāsayanamupāsitaṁ
            tassa te pemakenāhaṁ adāsiṁ vaḍḍhamodanaṁ
            sālīnaṁ vicittaṁ bhattaṁ sucimaṁsūpasecanaṁ
            taṁ tvaṁ bhattaṁ paṭiggayha brāhmaṇassa adāpayi
            attānaṁ anasitvāna koyaṁ dhammo namatthu te.
            Ācariyo brāhmaṇo mayhaṁ kiccākiccesu pāvato
            guru ca āmantaniko ca dātumarahāmi bhojanaṁ.
            Brāhmaṇaṁdāni pucchāmi gotamaṁ rājapūjitaṁ
            rājā te bhattaṁ pādāsi sucimaṁsūpasecanaṁ
            taṁ tvaṁ bhattaṁ paṭiggayha isissa bhojanaṁ adā
            akhettaññūsi dānassa koyaṁ dhammo namatthu te.
            Bharāmi puttadāre ca gharesu gadhito ahaṁ
            bhuñja mānusike kāme anusāsāmi rājino
            āraññikassa isino ciraṁ rattaṁ tapassino
            vuḍḍhassa bhāvitattassa dātumarahāmi bhojanaṁ.
            Isiñcadāni pucchāmi kīsaṁ dhammanisaṇṭhitaṁ
            paruḷhakacchanakhalomaṁ paṅkadantaṁ rajassiraṁ
-------------------------------------------------
[page 378]
            Eko araññe viharasi nāvakaṅkhasi jīvitaṁ
            bhikkhu kena tayā seyyo yassa tvaṁ bhojanaṁ adā.
            Khaṇamālukalambāni bilālitakkalāni ca
            dhunisāmākanivāraṁ sasādiyaṁ pasādiyaṁ
            sākaṁ bhiṁsaṁ madhumaṁsaṁ badarā āmalakāni ca
            tāni āhattha bhuñjāmi atthi me so pariggaho
            pacanto apacantassa amamassa sakiñcano
            anādānassa sādāno dātumarahāmi bhojanaṁ.
            Bhikkhuñcadāni pucchāmi tuṇhimāsina subbataṁ
            isi tebhattaṁ pādāsi sucimaṁsūpasecanaṁ
            taṁ tvaṁ bhattaṁ paṭiggayha tuṇhī bhuñjasi ekako
            nāññaṁ kañci nimantesi koyaṁ dhammo namatthu te.
            Na pacāmi na pācemi na chindāmi na chedaye
            taṁ maṁ akiñcanaṁ ñatvā sabbapāpehi āranaṁ
            vāmena bhikkhaṁ ādāya dakkhiṇena kamaṇḍaluṁ
            isi me bhattaṁ pādāsi sucimaṁsūpasecanaṁ.
            Ete hi dātumarahanti samamā sapariggahā
            paccanīkamahaṁ maññe yo dātāraṁ nimantayeti.
      Tattha vivananti nirudakāraññasadisaṁ imaṁ paccantaṁ āgataṁ.
  Kūṭāgāravarūpetanti kūṭāgāravarena upetaṁ varakūṭāgāravāsīnanti attho.
  Mahāsayanamupāsitanti tattheva supaññattaṁ sirisayanaṁ upāsitaṁ. Tassa
-------------------------------------------------
[page 379]
  Teti evarūpaṁ taṁ disvā ahaṁ. Pemakenāti tassa tava pemakena.
  Vaḍḍhamodananti uttamodanaṁ. Vicittanti apagatakhaṇḍakālakehi vicitta-
  taṇḍulehi kataṁ. Adāpayīti adāsi. Attānanti attanā ayameva
  vā pāṭho. Anasitvānāti abhuñjitvā. Koyaṁ dhammoti mahārāja
  ko esa tumhākaṁ sabhāvo. Namatthu teti namo tava atthu yo
  tvaṁ attanā abhuñjitvā parassa adāsi. Ācariyoti kuṭumbika
  esa mayhaṁ ācārasikkhāpako ācariyo. Pāvatoti uyyutto.
  Āmantanikoti āmantetabbayuttako mayā dinnaṁ gahetuṁ anurūpo.
  Dātumarahāmīti tasmā ahaṁ evarūpassa ācariyassa bhojanaṁ dātuṁ arahāmīti
  rājā brāhmaṇassa guṇaṁ vaṇṇesi. Akhettaññūsīti kāmaṁ dānassa
  khettaṁ mayi dinnaṁ mahapphalaṁ na hotīti evaṁ attani dānaṁ akhettaṁ jānāsi
  maññeti. Anusāsāmīti attano atthaṁ pahāya rañño atthañca dhammañca
  anusāsāmi evaṁ attano aguṇaṁ kathetvā. Āraññikassāti isino
  guṇaṁ kathesi. Isinoti sīlādiguṇapariyesakassa. Tapassinoti
  tapassikassa. Vuḍḍhassāti paṇḍitassa guṇavuḍḍhassa. Nāvakaṅkhasīti sayaṁ
  dullabhabhojano hutvā evarūpaṁ bhojanaṁ aññassa desi kiṁ attano
  jīvitaṁ na kaṅkhasi. Bhikkhu kenāti ayaṁ katarena guṇena tayā seṭṭhataro.
  Khaṇamālukalambānīti khaṇanto ālukalambāni ceva tālakandāni ca.
  Bilālitakkalāni cāti vilālikandatakkalakandāni ca. Dhunisāmākanivāranti
  sāmākaṁ nivārañca dhunitvā. Sasādiyaṁ pasādiyanti ete sāmākanivāre
-------------------------------------------------
[page 380]
  Dhunanto sasādetvā puna sukkhāpite pasādetvā suppena papphoṭetvā
  taṇḍule koṭetvā taṇḍule ādāya pacitvā bhuñjāmīti vadati.
  Sākanti yaṁ kiñci sūpeyyapaṇṇaṁ. Maṁsanti sīhabyagghavighāsādimaṁsaṁ.
  Tāni āhatthāti tāni sākādīni āharitvā. Amamassāti
  taṇhādiṭṭhimamarahitassa. Sakiñcanoti sapalibodho. Anādānassāti
  niggahaṇassa. Dātumarahāmīti evarūpassa paccekabuddhassa attanā
  laddhabhojanaṁ dātuṁ arahāmi. Tuṇhimāsinanti kiñci avatvā
  nisinnaṁ. Akiñcananti rāgakiñcanādirahitaṁ. Ārananti virahitaṁ
  sabbapāpāni pahāya ṭhitaṁ. Kamaṇḍalunti kamaṇḍaṁ. Ete hīti
  ete rājā dayo tayo janāti hatthaṁ pasāretvā te niddisanto
  evamāha. Dātumarahantīti mādisassa dātuṁ arahanti. Paccanīkanti
  paccanīkapaṭipadaṁ dāyakassa hi nimantanaṁ ekavīsatiyā anesanāsu
  aññatarāya piṇḍapaṭipiṇḍapariyesanāya jīvitakappanasaṅkhātā
  micchājīvapaṭipattināma hotīti.
      Tassa taṁ sutvā kuṭumbiko attamano dve osānagāthā abhāsi
            atthāya vata me ajja idhāgacchi rathesabho
            yohaṁ ajja pajānāmi yattha dinnaṁ mahapphalaṁ.
            Raṭṭhesu giddhā rājāno kiccākiccesu brāhmaṇā
            isī mūlaphale giddhā vippamuttā ca bhikkhavoti.
      Tattha rathesabhoti rājānaṁ sandhāyāha. Kiccākiccesūti rañño
  kiccakaraṇīyesu. Bhikkhavoti paccekabuddhabhikkhavo pana sabbabhavehi vippamuttā.
-------------------------------------------------
[page 381]
      Paccekabuddho tassa dhammaṁ desetvā sakaṭṭhānameva gato.
  Tathā tāpaso. Rājā pana katipāhaṁ tassa santike vasitvā
  bārāṇasimeva gato.
      Satthā imaṁ dhammadesanaṁ āharitvā na bhikkhave idāneva piṇḍapāto
  yathānucchavikaṁ gacchati pubbepi gatoyevāti vatvā jātakaṁ samodhānesi
  tadā dhammapūjakakuṭumbiko dhammaratanassa sakkārakārako kuṭumbiko ahosi
  rājā ānando purohito sārīputto ahosi paccekabuddho
  parinibbuto himavantatāpaso pana ahameva sammāsambuddhoti.
                  Bhikkhāparamparajātakaṁ terasamaṁ.
                           Iti
               jātakaṭṭhakathāya terasajātakapaṭimaṇḍitassa
               pakiṇṇakanipātassatthavaṇṇanā niṭṭhitā.
              Kedāraṁ kinnarāceva ukkusuddālako bhisa
              suruci uposathoceva moro tacchakavāṇijo
            sādhino brāhmaṇo bhikkhā teraseva pakiṇṇaketi.
-------------------------------------------------

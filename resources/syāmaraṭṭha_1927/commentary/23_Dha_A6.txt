[page 001]
                     12. Attavaggavaṇṇanā
                    -----------------
                 1. Bodhirājakumāravatthu. (127)
       "attānañceti Imaṁ dhammadesanaṁ satthā bhesakaḷāvane viharanto
  bodhirājakumāraṁ ārabbha kathesi.
       So kira paṭhavītale aññehi pāsādehi asadisarūpaṁ ākāse
  uppatamānaṁ viya kokanadannāma pāsādaṁ kāretvā vaḍḍhakiṁ pucchi
  "kiṁ tayā aññatthāpi evarūpo pāsādo katapubbo, udāhu
  paṭhamasippameva te idanti. "paṭhamasippameva Devāti vutte, so
  cintesi "sace ayaṁ aññassāpi evarūpaṁ pāsādaṁ karissati, ayaṁ
  pāsādo anacchariyo bhavissati; imaṁ mayā māretuṁ vā hatthapāde
  vāssa chindituṁ akkhīni vā uppātetuṁ vaṭṭati, evaṁ aññassa
  pāsādaṁ na karissatīti. So tamatthaṁ attano piyasahāyakassa
  sañjīvakaputtassa māṇavakassa kathesi. So cintesi "nissaṁsayaṁ esa
  vaḍḍhakiṁ nāsessati, anaggho sippiyo, mayi sante mā nassatu,
  saññamassa dassāmīti. So taṁ upasaṅkamitvā "pāsāde te
  kammaṁ niṭṭhitaṁ noti pucchitvā, "niṭṭhitanti vutte, "rājakumāro
  taṁ nāsetukāmo, tasmā attānaṁ rakkheyyāsīti āha. Vaḍḍhakī
  "bhaddakante sāmi kataṁ mama ārocentena, ahamettha kattabbaṁ
-------------------------------------------------
[page 002]
  Jānissāmīti vatvā, "kiṁ samma amhākaṁ pāsāde te kammaṁ
  niṭṭhitanti rājakumārena puṭṭho, "na tāva deva niṭṭhitaṁ, bahuṁ
  avasiṭṭhanti āha. "kiṁ Kammaṁ nāma avasiṭṭhanti. "pacchā Deva
  ācikkhissāmi, dārūni tāva āharāpethāti. "kiṁ Dārūni nāmāti.
  "nissārāni Sukkhadārūni devāti. So āharāpetvā adāsi. Atha
  naṁ āha "deva ito paṭṭhāya mama santikaṁ nāgantabbaṁ, sukhumakammaṁ
  karontassa hi aññena saddhiṁ sallāpe sati 1- vikkhepo hoti,
  āhāravelāya pana me bhariyāva āhāraṁ āharissatīti. Rājakumāro
  "sādhūti paṭissuṇi. Sopi ekasmiṁ gabbhe nisīditvā tāni dārūni
  tacchetvā attano puttadārassa antonisīdanayoggaṁ garuḷasakuṇaṁ
  katvā āhāravelāya [pana] bhariyaṁ āha "gehe vijjamānakaṁ
  sabbaṁ vikkīṇitvā hiraññasuvaṇṇaṁ gaṇhāhīti. Rājakumāropi
  vaḍḍhakissa anikkhamanatthāya gehaṁ parikkhipāpetvā ārakkhaṁ ṭhapesi.
  Vaḍḍhakīpi sakuṇassa niṭṭhitakāle "ajja sabbepi dārake gahetvā
  āgaccheyyāsīti bhariyaṁ vatvā bhuttapātarāso puttadāraṁ sakuṇassa
  kucchiyaṁ nisīdāpetvā vātapānena nikkhamitvā palāyi. So tesaṁ
  "deva vaḍḍhakī palāyatīti kandantānaṁyeva gantvā himavante
  otaritvā ekaṁ nagaraṁ māpetvā tattha kaṭṭhavāhanarājā nāma jāto.
       Rājakumāropi "pāsādamahaṁ karissāmīti satthāraṁ nimantetvā
  pāsāde catujjātikagandhehi paribhaṇḍaṁ katvā paṭhamaummārato paṭṭhāya

  *  *  *  *  *  *
  Footnote: 1. Sī. Yu. kathāsallapantassa me.
-------------------------------------------------
[page 003]
  Celapaṭikaṁ patthari. So kira aputtako, tasmā "sacāhaṁ puttaṁ vā
  dhītaraṁ vā lacchāmi, satthā imaṁ akkamissatīti cintetvā patthari. So
  satthari āgate satthāraṁ pañcappatiṭṭhitena vanditvā pattaṁ gahetvā
  "pavisatha bhanteti āha. Satthā na pāvisi. So dutiyampi tatiyampi
  yāci. Satthā appavisitvāva ānandattheraṁ olokesi. Thero
  olokitasaññāyeva vatthānaṁ anakkamanabhāvaṁ ñatvā "saṁhara rājakumāra
  dussāni, na bhagavā celapaṭikaṁ akkamissati, pacchimaṁ janataṁ tathāgato
  oloketīti dussāni saṁharāpesi. So dussāni saṁharitvā satthāraṁ
  anto pavesetvā yāgukhajjakena santappetvā ekamantaṁ nisinno
  vanditvā āha "ahaṁ bhante tumhākaṁ upaṭṭhāko tikkhattuṁ saraṇaṁ gato:
  kucchigato ca kiramhi ekavāraṁ saraṇaṁ gato, dutiyampi taruṇadārakakāle,
  tatiyampi viññubhāvaṁ pattakāle; tassa me kasmā celapaṭikaṁ na
  akkamitthāti. "kiṁ Pana tvaṁ kumāra cintetvā celapaṭikaṁ attharīti.
  "sace Puttaṁ vā dhītaraṁ vā lacchāmi, satthā me celapaṭikaṁ
  akkamissatīti idaṁ cintetvā bhanteti. "tenāhaṁ Kumāra na
  akkaminti. "kiṁ Panāhaṁ bhante puttaṁ vā dhītaraṁ vā neva lacchāmīti.
  "āma Kumārāti. "kiṁkāraṇā Bhanteti. "purimattabhāve Jāyāya
  saddhiṁ pamādaṁ āpannattāti. "kismiṁ Kāle bhanteti. Athassa
  satthā atītaṁ āharitvā dassesi:
       "atīte kira anekasatā manussā mahatiyā nāvāya samuddaṁ
  pakkhandiṁsu. Nāvā samuddamajjhe bhijji. Dve jāyapatikā ekaṁ
  phalakaṁ gahetvā antaradīpakaṁ pavisiṁsu. Sesā sabbe tattheva mariṁsu.
-------------------------------------------------
[page 004]
  Tasmiṁ kho pana dīpake mahāsakuṇasaṅgho vasati. Te aññaṁ khāditabbakaṁ
  adisvā chātajjhattā sakuṇaṇḍakāni aṅgāre pacitvā khādiṁsu,
  tesu appahontesu, sakuṇacchāpe gahetvā pacitvā khādiṁsu, tesu
  appahontesu, sakuṇe gahetvā khādiṁsu, evaṁ paṭhamavayepi majjhimavayepi
  pacchimavayepi khādiṁsuyeva, ekasmiṁpi vaye appamādaṁ nāpajjiṁsu. Ekopi
  ca nesaṁ appamādaṁ nāpajji.
       Satthā idantassa pubbakammaṁ dassetvā "sace hi tvaṁ
  kumāra tadā ekasmiṁpi vaye bhariyāya saddhiṁ appamādaṁ āpajjissa,
  ekasmiṁpi vaye putto vā dhītā vā uppajjeyya; sace pana
  vo ekopi appamatto abhavissa, taṁ paṭicca putto vā dhītā
  vā uppajjissa; kumāra attānaṁ hi piyaṁ maññamānena tīsupi
  vayesu appamattena attā rakkhitabbo, evaṁ asakkontena
  ekavayepi rakkhitabboyevāti vatvā gāthamāha
          "attānañce piyaṁ jaññā rakkheyya naṁ surakkhitaṁ
           tiṇṇamaññataraṁ yāmaṁ paṭijaggeyya paṇḍitoti.
       Tattha "yāmanti: satthā attano dhammissaratāya ceva
  desanākusalatāya ca idha tiṇṇaṁ vayānaṁ aññataraṁ vayaṁ yāmanti katvā
  dasseti. Tasmā evamettha attho veditabbo "sace attānaṁ
  piyaṁ jāneyya, rakkheyya naṁ surakkhitaṁ; yathā so surakkhito hoti,
  evantaṁ rakkheyya. Tattha, sace gihī samāno `attānaṁ rakkhissāmīti
  upari pāsādatale susaṁvutaṁ gabbhaṁ pavisitvā sampannarakkho hutvā
-------------------------------------------------
[page 005]
  Vasantopi; pabbajito hutvā susaṁvute pidahitadvāravātapāne leṇe
  viharantopi attānaṁ na rakkhatiyeva. Gihī samāno pana yathābalaṁ
  dānasīlādīni puññāni karonto, pabbajito vā pana
  vattappaṭivattapariyattimanasikāresu ussukkaṁ āpajjanto attānaṁ rakkhati
  nāMa. Evaṁ tīsu vayesu asakkonto aññatarasmiṁpi vaye paṇḍitapuriso
  attānaṁ paṭijaggatiyeva. Sace hi gihibhūto paṭhamavaye khiḍḍāpasutatāya
  kusalaṁ kātuṁ na sakkoti. Majjhimavaye appamattena hutvā kusalaṁ
  kātabbaṁ. Sace majjhimavaye puttadāraṁ posento kusalaṁ kātuṁ na
  sakkoti, pacchimavaye kātabbameva. Evaṁpi tena attā paṭijaggito va
  hoti. Evaṁ akarontassa pana attā piyo nāma na hoti,
  apāyaparāyanameva naṁ karoti. Sace pana pabbajito paṭhamavaye
  sajjhāyaṁ karonto dhārento vācento vattappaṭivattaṁ karonto
  pamādaṁ āpajjati, majjhimavaye appamattena samaṇadhammo kātabbo.
  Sace pana paṭhamavaye uggahitapariyattiyā aṭṭhakathāvinicchayaṁ kāraṇañca
  pucchanto majjhimavaye pamādaṁ āpajjati, pacchimavaye appamattena
  samaṇadhammo kātabbo. Evaṁpi tena attā paṭijaggitova hoti.
  Evaṁ akarontassa pana attā piyo nāma na hoti, pacchānutāpeneva
  naṁ tāpetīti.
       Desanāvasāne bodhirājakumāro sotāpattiphale patiṭṭhahi.
  Sampattaparisāyapi sātthikā dhammadesanā ahosīti.
                     Bodhirājakumāravatthu.
                       -----------
-------------------------------------------------
[page 006]
                2. Upanandasakyaputtavatthu. (128)
       "attānameva Paṭhamanti imaṁ dhammadesanaṁ satthā jetavane
  viharanto upanandaṁ sakyaputtaṁ ārabbha kathesi.
       So kira thero dhammakathaṁ kathetuṁ cheko. Tassa appicchatādip-
  paṭisaṁyuttaṁ dhammakathaṁ sutvā bahū bhikkhū taṁ cīvarehi pūjetvā
  dhūtaṅgāni samādayiṁsu. Tehi vissaṭṭhaparikkhāre soeva gaṇhi.
  So ekasmiṁ antovasse upakkaṭṭhe janapadaṁ agamāsi. Atha naṁ
  ekasmiṁ vihāre daharasāmaṇerā dhammakathikappemena "bhante idha
  vassaṁ upethāti vadiṁsu. "idha Kittakaṁ vassāvāsikaṁ labbhatīti
  pucchitavā, tehi "ekeko sāṭakoti vutte, tattha upāhanā
  ṭhapetvā aññaṁ vihāraṁ agamāsi, dutiyaṁ vihāraṁ gantvā "idha
  kiṁ labbhatīti pucchitvā, "dve sāṭakāti vutte, kattarayaṭṭhiṁ
  ṭhapesi; tatiyaṁ vihāraṁ gantvā "idha kiṁ labbhatīti pucchitvā,
  "tayo sāṭakāti vutte, udakatumbaṁ ṭhapesi; catutthaṁ vihāraṁ
  gantvā "idha kiṁ labbhatīti pucchitvā, "cattāro sāṭakāti
  vutte, "sādhu idha vasissāmīti tattha vassaṁ upagantvā
  gahaṭṭhānañceva bhikkhūnañca dhammakathaṁ kathesi. Te naṁ bahūhi vatthehi
  ceva cīvarehi ca pūjesuṁ. So vutthavasso itaresupi vihāresu sāsanaṁ
  pesetvā "mayā parikkhārassa ṭhapitattā vassāvāsikaṁ laddhabbaṁ,
  taṁ me pahiṇantūti sabbaṁ āharāpetvā yānakaṁ pūretvā pāyāsi.
-------------------------------------------------
[page 007]
  Athekasmiṁ vihāre dve daharabhikkhū dve sāṭake ekañca kambalaṁ
  labhitvā "tuyhaṁ sāṭakā hontu, mayhaṁ kambaloti bhājetuṁ
  asakkontā maggasamīpe nisīditvā vivadanti. Te taṁ [theraṁ]
  āgacchantaṁ disvā "bhante tumhe no bhājetvā dethāti vadiṁsu.
  "tumheyeva Bhājethāti. "na Sakkoma bhante, tumhe no bhājetvā
  dethāti. "mama Vacane ṭhassathāti. "āma Ṭhassāmāti. "tenahi Sādhūti
  so tesaṁ dve sāṭake datvā "ayaṁ dhammakathaṁ kathentānaṁ amhākaṁ
  pārupanaṁ hotūti 1- mahagghakambalaṁ 2- ādāya pakkāmi. Daharabhikkhū
  vippaṭisārino hutvā satthu santikaṁ gantvā tamatthaṁ ārocesuṁ.
  Satthā "na bhikkhave idānevesa tumhākaṁ santakaṁ gahetvā tumhe
  vippaṭisārino karoti, pubbepi akāsiyevāti vatvā atītaṁ āhari:
       "atītasmiṁ hi "anutīracārī ca gambhīracārī cāti dve uddā
  mahantaṁ rohitamacchaṁ labhitvā "mayhaṁ sīsaṁ hotu, tava naṅguṭṭhanti
  vivādāpannā bhājetuṁ asakkontā ekaṁ sigālaṁ disvā āhaṁsu
  "mātula imaṁ no bhājetvā dehīti. "ahaṁ Raññā vinicchayaṭṭhāne
  ṭhapito, tattha ciraṁ nisīditvā jaṅghavihāratthāya āgatomhi,
  idāni me okāso natthīti. "mātula Mā evaṁ karotha, bhājetvāeva
  no dethāti. "mama Vacane ṭhassathāti. "ṭhassāma Mātulāti.
  "tenahi Sādhūti so sīsaṁ chinditvā ekamante akāsi, naṅguṭṭhaṁ
  ekamante; katvā ca pana "tātā yena vo anutīre caritaṁ, so

  *  *  *  *  *  *
  Footnote: 1. Sī. Yu. pārupaṇāraho' ti. Ma. pārupanāraho' ti.
  2. Ma. mahagghaṁ kambalaṁ.
-------------------------------------------------
[page 008]
  Naṅguṭṭhaṁ gaṇhātu; yena gambhīre caritaṁ, tassa sīsaṁ hotu; ayaṁ
  pana majjhimo khaṇḍo mama vinicchayadhamme ṭhitassa bhavissatīti te
  saññāpento
           "anutīracārino naṅguṭṭhaṁ, sīsaṁ gambhīracārino,
            athāyaṁ majjhimo khaṇḍo dhammaṭṭhassa bhavissatīti 1-
  imaṁ gāthaṁ vatvā majjhimakhaṇḍaṁ ādāya pakkāmi. Tepi vippaṭisārino
  taṁ oloketvā aṭṭhaṁsu.
       Satthā imaṁ atītaṁ dassetvā "evamesa atītepi tumhe
  vippaṭisārino akāsiyevāti te bhikkhū saññāpetvā upanandaṁ
  garahanto "bhikkhave paraṁ ovadantena nāma paṭhamameva attā
  paṭirūpe patiṭṭhāpetabboti vatvā imaṁ gāthamāha
           "attānameva paṭhamaṁ paṭirūpe nivesaye,
            athaññamanusāseyya, na kilisseyya paṇḍitoti.
       Tattha "paṭirūpe nivesayeti: anucchavike guṇe patiṭṭhāpeyya.
  Idaṁ vuttaṁ hoti "yo appicchatādiguṇehi vā ariyavaṁsappaṭipadādīhi
  vā paraṁ anusāsitukāmo, so attānameva paṭhamaṁ tasmiṁ guṇe
  patiṭṭhāpeyya; evaṁ patiṭṭhāpetvā athaññaṁ tehi guṇehi anusāseyya.
  Attānaṁ hi tattha anivesetvā kevalaṁ parameva anusāsamāno parato
  nindaṁ labhitvā kilissati nāMa. Tattha attānaṁ nivesetvā anusāsamāno
  parato pasaṁsaṁ labhati; tasmā na kilissati nāMa. Evaṁ karonto

  *  *  *  *  *  *
  Footnote: 1. khu. jā. sattaka. 27/216 tadaṭṭhakathā. 5/137.
-------------------------------------------------
[page 009]
  Paṇḍito na kilisseyyāti.
       Desanāvasāne te dve bhikkhū sotāpattiphale patiṭṭhahiṁsu.
  Mahājanassāpi sātthikā desanā ahosīti.
                     Upanandasakyaputtavatthu.
                      ------------
                3. Padhānikatissattheravatthu. (129)
       "attānañceti Imaṁ dhammadesanaṁ satthā jetavane viharanto
  padhānikatissattheraṁ ārabbha kathesi.
       So kira satthu santike kammaṭṭhānaṁ gahetvā pañcasate bhikkhū
  ādāya araññe vassaṁ upagantvā "āvuso dharamānakabuddhassa
  vo santike kammaṭṭhānaṁ gahitaṁ, appamattā samaṇadhammaṁ karothāti
  ovaditvā sayaṁ gantvā nipajjitvā supati. Te bhikkhū paṭhamayāme
  caṅkamitvā majjhimayāme vihāraṁ pavisanti. So niddāyitvā
  pabuddhakāle tesaṁ santikaṁ gantvā "kiṁ tumhe `nipajjitvā
  niddāyissāmāti āgatā? sīghaṁ nikkhamitvā samaṇadhammaṁ karothāti
  vatvā sayaṁ gantvā tatheva supati. Itare majjhimayāme bahi
  caṅkamitvā pacchimayāme vihāraṁ pavisanti. So punapi pabujjhitvā
  tesaṁ santikaṁ gantvā te vihārā nīharitvā sayaṁ puna gantvā
  supateva. Tasmiṁ niccakālaṁ evaṁ karonte, te bhikkhū sajjhāyaṁ vā
-------------------------------------------------
[page 010]
  Kammaṭṭhānaṁ vā manasikātuṁ nāsakkhiṁsu. Cittaṁ aññathattaṁ agamāsi.
  Te "amhākaṁ ācariyo ativiya āraddhaviriyo, pariggaṇhissāma
  nanti pariggaṇhantā tassa kiriyaṁ disvā "naṭṭhamhāvuso, ācariyo
  no tuccharavaṁ ravatīti vadiṁsu. Tesaṁ ativiya kilamantānaṁ ekabhikkhupi
  visesaṁ nibbattetuṁ nāsakkhi. Te vutthavassā satthu santikaṁ gantvā
  satthārā katappaṭisanthārā "kiṁ bhikkhave appamattā hutvā
  samaṇadhammaṁ karitthāti pucchitā tamatthaṁ ārocesuṁ. Satthā "na
  bhikkhave idāneva, pubbepesa tumhākaṁ antarāyamakāsiyevāti vatvā
  tehi yācito
           "amātāpitusaṁvaḍḍho anācariyakule vasaṁ
            nāyaṁ kālamakālaṁ vā abhijānāti kukkuṭoti
  imaṁ akālaravakukkuṭajātakaṁ 1- vitthāretvā "bhikkhave paraṁ ovadantena
  nāma attā sudanto kātabbo, evaṁ ovadanto hi sudanto
  hutvā dameti nāmāti vatvā imaṁ gāthamāha
           "attānañce tathā kayirā, yathaññamanusāsati,
            sudanto vata dametha, attā hi kira duddamoti.
       Tassattho "yathā bhikkhu `paṭhamayāmādīsu caṅkamitabbantivatvā
  paraṁ ovadati, sayaṁ caṅkamanādīni adhiṭṭhahanto attānañce tathā
  kayirā, yathaññamanusāsati. Evaṁ sante sudanto vata damethāti:
  yena guṇena paraṁ anusāsati tena attanā sudanto hutvā dameyya.

  *  *  *  *  *  *
  Footnote: 1. khu. jā. eka. 27/38. tadaṭṭhakathā. 2/302.
-------------------------------------------------
[page 011]
  Attā hi kira duddamoti; ayaṁ hi attā nāma duddamo. Tasmā
  yathā so sudanto hoti, tathā dametabboti.
         Desanāvasāne pañcasatāpi te bhikkhū arahattaṁ pāpuṇiṁsūti.
                    Padhānikatissattheravatthu.
                     ---------------
              4. Kumārakassapattheramātuvatthu. (130)
       "attā Hi attano nāthoti imaṁ dhammadesanaṁ satthā
  jetavane viharanto kumārakassapattherassa mātaraṁ ārabbha kathesi.
       Sā kira rājagahanagare seṭṭhidhītā viññutaṁ pattakālato
  paṭṭhāya pabbajjaṁ yāci, punappunaṁ yācamānāpi mātāpitūnaṁ santikā
  pabbajjaṁ alabhitvā vayappattā patikulaṁ gantvā patidevatā hutvā
  agāraṁ ajjhāvasi. Athassā na cirasseva kucchismiṁ gabbho patiṭṭhahi.
  Sā panassa patiṭṭhitabhāvaṁ ajānitvāva sāmikaṁ ārādhetvā
  pabbajjaṁ yāci. Atha naṁ so mahantena sakkārena bhikkhunīupassayaṁ
  netvā ajānanto devadattapakkhikānaṁ bhikkhunīnaṁ santike pabbājesi.
  Aparena samayena tassā gabbhinībhāvaṁ ñatvā tāhi "kiṁ idanti
  puṭṭhā 1- "nāhaṁ ayye jānāmi `kimetaṁ,' sīlaṁ pana me arogamevāti
  [āha]. Bhikkhuniyo taṁ devadattassa santikaṁ netvā "ayaṁ bhikkhunī

  *  *  *  *  *  *
  Footnote: 1. Sī. Ma. Yu. vuttā.
-------------------------------------------------
[page 012]
  Saddhāya pabbajitā, imissā mayaṁ gabbhassa patiṭṭhitakālaṁ na jānāma;
  kiṁdāni karomāti pucchiṁsu. Devadatto "mā mayhaṁ ovādakārikānaṁ
  bhikkhunīnaṁ ayaso uppajjatūti ettakameva cintetvā "uppabbājetha
  nanti āha. Taṁ sutvā sā daharā "mā maṁ ayye nāsetha,
  nāhaṁ devadattaṁ uddissa pabbajitā, etha maṁ satthu santikaṁ
  jetavanaṁ nethāti. Tā taṁ ādāya jetavanaṁ gantvā satthu
  ārocesuṁ. Satthā "tassā gihikāle gabbho patiṭṭhitoti jānantopi
  paravādamocanatthaṁ rājānaṁ pasenadikosalaṁ mahāanāthapiṇḍikaṁ
  cullānāthapiṇḍikaṁ visākhaṁ upāsikaṁ aññāni ca mahākulāni pakkosāpetvā
  upālittheraṁ āṇāpesi "gaccha, imissā daharāya [bhikkhuniyā]
  catupparisamajjhe kammaṁ sodhehīti. Thero rañño purato visākhaṁ
  pakkosāpetvā taṁ adhikaraṇaṁ paṭicchāpesi. Sā sāṇippākāraṁ
  parikkhipāpetvā antosāṇiyaṁ tassā hatthapādanābhiudarapariyosānāni
  oloketvā māsadivase mānetvā "gihibhāve 1- imāya
  gabbho laddhoti ñatvā therassa tamatthaṁ ārocesi. Athassā
  thero parisamajjhe parisuddhabhāvaṁ patiṭṭhāpesi. Sā aparena samayena
  padumuttarabuddhapādamūle patiṭṭhitappatthanaṁ 2- mahānubhāvaṁ puttaṁ vijāyi.
       Athekadivasaṁ rājā bhikkhunīupassayasamīpe gacchanto dārakasaddaṁ
  sutvā "kiṁ idanti pucchitvā, "deva etissā bhikkhuniyā putto
  jāto, tassesa saddoti vutte, taṁ kumāraṁ attano gharaṁ netvā

  *  *  *  *  *  *
  Footnote: 1. "gihikāleti bhavitabbaṁ. 2. Sī. Ma. Yu. patthitapatthanaṁ.
-------------------------------------------------
[page 013]
  Dhātīnaṁ adāsi. Nāmaggahaṇadivase cassa "kassapoti nāmaṁ katvā
  kumāraparihārena vaḍḍhitattā "kumārakassapoti sañjāniṁsu. So
  kīḷāmaṇḍale dārake paharitvā, "nimmātāpitikenamhā pahaṭāti
  vutte, rājānaṁ upasaṅkamitvā "deva maṁ `nimmātāpitikoti vadanti,
  mātaraṁ me ācikkhathāti pucchitvā, raññā dhātiyo dassetvā
  "imā te mātaroti vutte, "na ettakā mama mātaro, ekāya
  me mātarā bhavitabbaṁ, taṁ me ācikkhathāti āha. Rājā "na
  sakkā imaṁ vañcetunti cintetvā "tāta tava mātā bhikkhunī, tvaṁ
  mayā bhikkhunīupassayā ānītoti. So tāvatakeneva samuppannasaṁvego
  hutvā "tāta pabbājetha manti āha. Rājā "sādhu tātāti taṁ
  mahantena sakkārena satthu santike pabbājesi.
       So laddhūpasampado "kumārakassapattheroti paññāyi. So
  satthu santike kammaṭṭhānaṁ gahetvā araññaṁ pavisitvā vāyamitvā
  visesaṁ nibbattetuṁ asakkonto "puna kammaṭṭhānaṁ visesetvā
  gahessāmīti satthu santikaṁ āgantvā andhavane vihāsi. Atha naṁ
  kassapabuddhakāle ekato samaṇadhammaṁ katvā anāgāmiphalaṁ patvā
  brahmaloke nibbattabhikkhu brahmalokato āgantvā paṇṇarasa
  pañhe pucchitvā "ime pañhe ṭhapetvā satthāraṁ añño
  byākātuṁ samattho natthi, gaccha, satthu santike imesaṁ atthaṁ
  uggaṇhāti uyyojesi. So tathā katvā pañhavissajjanāvasāne
  arahattaṁ pāpuṇi.
-------------------------------------------------
[page 014]
       Tassa pana nikkhantadivasato paṭṭhāya dvādasa vassāni mātu
  bhikkhuniyā akkhīhi assūni pavattayiṁsu. Sā puttaviyogadukkhitā
  assutinteneva mukhena bhikkhāya caramānā antaravīthiyaṁ theraṁ disvāva
  "putta puttāti viravantī taṁ gaṇhituṁ upadhāvamānā pavattitvā
  pati. Sā thanehi khīraṁ muñcantehi uṭṭhahitvā allacīvarā gantvā
  theraṁ gaṇhi. So cintesi "sacāyaṁ mama santikā madhuravacanaṁ
  labhissati, vinassissati; thaddhameva katvā imāya saddhiṁ sallapissāmīti.
  Atha naṁ āha "kiṁ karontī vicarasi? sinehamattaṁpi chindituṁ na
  Sakkosīti. Sā "aho kakkhaḷā 1- therassa kathāti cintetvā "kiṁ
  vadesi tātāti vatvā punapi tatheva vuttā cintesi "ahaṁ imassa
  kāraṇā dvādasa vassāni assūni nivāretuṁ 2- na sakkomi, ayaṁ
  pana me thaddhahadayo, kiṁ me imināti puttasinehaṁ chinditvā
  taṁdivasameva arahattaṁ pāpuṇi.
       Aparena samayena dhammasabhāyaṁ kathaṁ samuṭṭhāpesuṁ "āvuso
  devadattena evaṁ upanissayasampanno kumārakassapo ca therī ca
  nāsitā, satthā pana tesaṁ patiṭṭhā jāto: aho buddhā nāma
  lokānukampakāti. Satthā āgantvā "kāya nuttha bhikkhave etarahi
  kathāya sannisinnāti pucchitvā, "imāya nāmāti vutte, "na
  bhikkhave idāneva ahaṁ imesaṁ paccayo ca patiṭṭhā ca jāto,
  pubbepi tesaṁ ahaṁ patiṭṭhā ahosiṁyevāti vatvā

  *  *  *  *  *  *
  Footnote: 1. Sī. Yu. `kakkhaḷāti natthi. 2. Sī. Yu. dhāretuṁ. Ma. sandhāretuṁ.
-------------------------------------------------
[page 015]
           "nigrodhameva Seveyya na sākhamupasaṁvase;
            nigrodhasmiṁ mataṁ seyyo, yañce sākhasmi jīvitanti
  imaṁ nigrodhajātakaṁ 1- vitthārena kathetvā "tadā sākhamigo devadatto
  ahosi, parisāpissa devadattaparisāva, vārappattā migadhenu therī
  ahosi, putto kumārakassapo, gabbhinīmigiyā jīvitaṁ pariccajitvā
  gato nigrodhamigarājā pana ahamevāti jātakaṁ samodhānetvā
  puttasinehaṁ chinditvā theriyā attanāva attano patiṭṭhānakatabhāvaṁ
  pakāsento "bhikkhave yasmā parassa attani ṭhitena saggaparāyanena
  vā maggaparāyanena vā bhavituṁ na sakkā, tasmā attāva attano
  nātho, kiṁ paro karissatīti vatvā imaṁ gāthamāha
           "attā hi attano nātho, ko hi nātho paro siyā;
            attanā hi sudantena nāthaṁ labhati dullabhanti.
       Tattha "nāthoti: patiṭṭhā. Idaṁ vuttaṁ hoti "yasmā attani
  ṭhitena attanā sampannena kusalaṁ katvā saggaṁ vā pāpuṇituṁ
  maggaṁ vā bhāvetuṁ phalaṁ vā sacchikātuṁ sakkā, tasmā hi attā va
  attano patiṭṭhā siyā. Paro ko nāma kassa patiṭṭhā siyā?
  attanāeva hi sudantena nibbisevanena arahattaphalasaṅkhātaṁ dullabhaṁ
  nāthaṁ labhati. Arahattaṁ hi sandhāya "nāthaṁ labhati dullabhanti vuttaṁ.
           Desanāvasāne bahū sotāpattiphalādīni pāpuṇiṁsūti.
                   Kumārakassapattheramātuvatthu.

  *  *  *  *  *  *
  Footnote: 1. khu. jā. eka. 27/5. tadaṭṭhakathā. 1/232.
-------------------------------------------------
[page 016]
                5. Mahākālaupāsakavatthu. (131)
       "attanā Hi kataṁ pāpanti imaṁ dhammadesanaṁ satthā jetavane
  viharanto ekaṁ mahākālaṁ nāma sotāpannaṁ upāsakaṁ ārabbha
  kathesi.
       So kira māsassa aṭṭha divase uposathiko hutvā vihāre
  sabbarattiṁ dhammakathaṁ suṇāti. Atha rattiṁ corā ekasmiṁ gehe
  sandhiṁ chinditvā bhaṇḍakaṁ gahetvā lohabhājanasaddena pabuddhehi
  sāmikehi anubaddhā gahitabhaṇḍaṁ chaḍḍetvā palāyiṁsu. Sāmikāpi
  te anubandhiṁsuyeva. Te disā pakkhandiṁsu. Eko pana vihāramaggaṁ
  gahetvā mahākālassa sabbarattiṁ dhammakathaṁ sutvā pātova
  pokkharaṇītīre mukhaṁ dhovantassa purato bhaṇḍakaṁ chaḍḍetvā palāyi.
  Core anubandhitvā āgatamanussā bhaṇḍakaṁ disvā "tvaṁ no
  gehe sandhiṁ chinditvā bhaṇḍakaṁ haritvā dhammaṁ suṇanto viya
  vicarasīti taṁ gahetvā pothetvā māretvā chaḍḍetvā agamaṁsu.
  Atha naṁ pāto va pānīyaghaṭaṁ ādāya gatā daharasāmaṇerā disvā
  "vihāre dhammakathaṁ sutvā vasitaupāsako ayuttaṁ maraṇaṁ labhatīti
  gantvā satthu ārocesuṁ. Satthā "āma bhikkhave imasmiṁ attabhāve
  kālena appaṭirūpaṁ maraṇaṁ laddhaṁ, pubbe katakammassa pana tena
  yuttameva laddhanti vatvā tehi yācito tassa pubbakammaṁ kathesi
       "atīte kira bārāṇasīrañño vijite ekassa paccantagāmassa
-------------------------------------------------
[page 017]
  Aṭavīmukhe corā viharanti. 1- Rājā aṭavīmukhe ekaṁ rājabhaṭaṁ ṭhapeti. 2-
  So bhatiṁ gahetvā manusse orato pāraṁ neti, pārato oraṁ āneti.
  Atheko manusso abhirūpaṁ attano bhariyaṁ cullayānakaṁ āropetvā
  taṁ ṭhānaṁ agamāsi. Rājabhaṭo taṁ itthiṁ disvāva sañjātasineho,
  tena "aṭaviṁ no sāmi atikkāmehīti vuttepi, "idāni vikālo
  jāto, pātova atikkāmessāmīti āha. "sakālo Sāmi,
  idāneva no nehīti. "nivatta Bho, amhākaṁyeva gehe āhāro
  ca nivāso ca bhavissatīti. So neva nivattituṁ icchi. Itaro
  purisānaṁ saññaṁ datvā yānakaṁ nivattāpetvā anicchantasseva
  dvārakoṭṭhake nivāsaṁ datvā āhāraṁ paṭiyādāpesi. Tassa pana
  gehe ekaṁ maṇiratanaṁ atthi. So taṁ tassa yānakantare pakkhipāpetvā
  paccūsakāle corānaṁ paviṭṭhasaddaṁ kāresi. Athassa purisā "maṇiratanaṁ
  sāmi corehi gahitanti ārocesuṁ. So "gāmadvāresu ārakkhaṁ
  ṭhapetvā antogāmato nikkhamante vicināthāti āha. Itaropi
  pātova yānakaṁ yojetvā pāyāsi. Athassa yānakaṁ sodhentā
  attanā ṭhapitaṁ maṇiratanaṁ disvā santajjetvā "tvaṁ maṇiṁ
  gahetvā palāyasīti pothetvā "gahito no sāmi coroti
  gāmabhojakassa dassesuṁ. So "bhaṭakassa vata me gehe nivāsaṁ
  datvā bhattaṁ dinnaṁ, maṇiṁ gahetvā gato, gaṇhatha naṁ pāpapurisanti

  *  *  *  *  *  *
  Footnote: 1. Sī. Yu. aṭavīmukhaṁ corā paharanti. Ma. aṭavīmukhe corā paharanti.
  2. Sī. Ma. Yu. porāṇa. ṭhapesi.
-------------------------------------------------
[page 018]
  Pothāpetvā māretvā chaḍḍāpesi. Idantassa pubbakammaṁ. So tato
  cuto avīcimhi nibbattitvā tattha dīgharattaṁ pacitvā vipākāvasesena
  attabhāvasate tatheva pothito maraṇaṁ pāpuṇi.
       Evaṁ satthā mahākālassa pubbakammaṁ dassetvā "bhikkhave
  evaṁ ime satte attanā katapāpakammameva catūsu apāyesu
  abhimatthatīti vatvā imaṁ gāthamāha
           "attanā hi kataṁ pāpaṁ atrajaṁ attasambhavaṁ
            abhimatthati dummedhaṁ vajiraṁ vamhayaṁ maṇinti.
       Tattha "vajiraṁ vamhayaṁ maṇinti: vajiraṁ va amhamayaṁ maṇiṁ. Idaṁ
  vuttaṁ hoti "yathā pāsāṇamayaṁ pāsāṇasambhavaṁ vajiraṁ, tameva
  amhamayaṁ maṇiṁ attano uṭṭhānaṭṭhānasaṅkhātaṁ pāsāṇamaṇiṁ khāditvā
  chiddāchiddaṁ khaṇḍākhaṇḍaṁ katvā aparibhogaṁ karoti; evameva attanā
  kataṁ attani jātaṁ attasambhavaṁ pāpaṁ dummedhaṁ nippaññaṁ puggalaṁ
  catūsu apāyesu abhimatthati viddhaṁsetīti.
        Desanāvasāne sampattabhikkhū sotāpattiphalādīni pāpuṇiṁsūti.
                     Mahākālaupāsakavatthu.
                      ------------
-------------------------------------------------
[page 019]
                   6. Devadattavatthu. (132)
       "yassa Accantadussīlyanti imaṁ dhammadesanaṁ satthā veḷuvane
  viharanto devadattaṁ ārabbha kathesi.
       Ekasmiṁ hi divase bhikkhū dhammasabhāyaṁ kathaṁ samuṭṭhāpesuṁ
  "āvuso devadatto dussīlo pāpadhammo dussīlyakāraṇeneva
  vaḍḍhitāya taṇhāya ajātasattuṁ saṅgaṇhitvā mahantaṁ lābhasakkāraṁ
  nibbattetvā ajātasattuṁ pitu vadhe samādapetvā tena saddhiṁ
  ekato hutvā nānappakārena tathāgatassa vadhāya parisakkīti. Satthā
  āgantvā "kāya nuttha bhikkhave etarahi kathāya sannisinnāti
  pucchitvā, "imāya nāmāti vutte, "na bhikkhave idāneva, pubbepi
  devadatto nānappakāreneva mayhaṁ vadhāya parisakkīti vatvā
  kuruṅgajātakādīni kathetvā "bhikkhave accantadussīlapuggalaṁ nāma
  dussīlyakāraṇā uppannā taṇhā māluvā viya sālaṁ pariyonaddhitvā
  sambhañjamānā nirayādīsu pakkhipatīti vatvā imaṁ gāthamāha
           "yassa accantadussīlyaṁ māluvā sālamivotthataṁ,
            karoti so tathattānaṁ yathā naṁ icchatī disoti.
       Tattha "accantadussīlyanti: ekantadussīlabhāvo. Gihī vā
  jātito paṭṭhāya dasa akusalakammapathe karonto, pabbajito vā
  upasampannadivasato paṭṭhāya garukāpattiṁ āpajjamāno
  accantadussīlo nāMa. Idha pana yo dvīsu tīsu attabhāvesu dussīlo,
-------------------------------------------------
[page 020]
  Etassa gatiyā āgataṁ dussīlabhāvaṁ sandhāyetaṁ vuttaṁ. Dussīlabhāvoti
  cettha dussīlassa cha dvārāni nissāya uppannā taṇhā veditabbā.
  Māluvā sālamivotthatanti: yassa puggalassa taṇhāsaṅkhātaṁ dussīlyaṁ,
  yathā nāma māluvā sālaṁ otthataṁ 1- deve vassante pattehi
  udakaṁ paṭicchitvā sambhañjanavasena sabbatthakameva pariyonaddhati;
  evaṁ attabhāvaṁ 2- otthataṁ pariyonaddhitvā ṭhitaṁ. So māluvāya
  sambhañjitvā bhūmiyaṁ pātiyamāno rukkho viya tāya dussīlyasaṅkhātāya
  taṇhāya sambhañjitvā apāyesu pātiyamāno, yathā naṁ anatthakāmo
  diso icchati; tathā attānaṁ karoti nāmāti attho.
           Desanāvasāne bahū sotāpattiphalādīni pāpuṇiṁsūti.
                       Devadattavatthu.
                     --------------
                7. Saṅghabhedaparisakkanavatthu. (133)
       "sukarānīti Imaṁ dhammadesanaṁ satthā veḷuvane viharanto
  saṅghabhedaparisakkanaṁ ārabbha kathesi.
       Ekadivasaṁ hi devadatto saṅghabhedāya parisakkanto āyasmantaṁ
  ānandaṁ piṇḍāya carantaṁ disvā attano adhippāyaṁ ārocesi.
  Taṁ sutvā thero satthu santikaṁ gantvā bhagavantaṁ etadavoca
  "idhāhaṁ bhante pubbaṇhasamayaṁ nivāsetvā pattacīvaramādāya rājagahaṁ

  *  *  *  *  *  *
  Footnote: 1. Sī. Ma. Yu. otarantī. 2. Yu. "attabhāvanti natthi.
-------------------------------------------------
[page 021]
  Piṇḍāya pāvisiṁ; addasā kho maṁ bhante devadatto rājagahe
  piṇḍāya carantaṁ, disvāna yenāhaṁ tenupasaṅkami, upasaṅkamitvā
  maṁ etadavoca `ajjataggedānāhaṁ āvuso ānanda aññatreva
  bhagavatā aññatra bhikkhusaṅghena 1- uposathaṁ karissāmi saṅghakammāni
  cāti; ajja bhagavā devadatto saṅghaṁ bhindissati, uposathañca
  karissati saṅghakammāni cāti. Evaṁ vutte satthā
           "sukaraṁ sādhunā sādhu, sādhu pāpena dukkaraṁ,
            pāpaṁ pāpena sukaraṁ, pāpamariyehi dukkaranti
  imaṁ udānaṁ 2- udānetvā "ānanda attano ahitakammaṁ nāma sukaraṁ
  hitakammameva dukkaranti vatvā imaṁ gāthamāha
           "sukarāni asādhūni attano ahitāni ca,
            yaṁ ve hitañca sādhuñca, taṁ ve paramadukkaranti.
       Tassattho "yāni kammāni asādhūni sāvajjāni ca
  apāyasaṁvattanikāni katattāyeva attano ahitāni ca honti, tāni
  sukarāni. Yaṁ pana katattā attano hitañca anavajjatthena sādhuñca
  sugatisaṁvattanikañceva nibbānasaṁvattanikañca kammaṁ, taṁ pācīnaninnāya
  gaṅgāya ubbattetvā pacchāmukhakaraṇaṁ viya atidukkaranti.
           Desanāvasāne bahū sotāpattiphalādīni pāpuṇiṁsūti.
                    Saṅghabhedaparisakkanavatthu.
                      -------------

  *  *  *  *  *  *
  Footnote: 1. Sī. Yu. bhikkhusaṅghā. 2. khu. u. 25/167.
-------------------------------------------------
[page 022]
                  8. Kālattheravatthu. (134)
       "yo Sāsananti imaṁ dhammadesanaṁ satthā jetavane viharanto
  kālattheraṁ ārabbha kathesi.
       Sāvatthiyaṁ kirekā itthī mātuṭṭhāne ṭhatvā taṁ theraṁ upaṭṭhahati.
  Tassā paṭivissakagehe manussā satthu santike dhammaṁ sutvā gehaṁ
  āgantvā "aho buddhā nāma acchariyā, aho dhammadesanā madhurāti
  pasaṁsanti. Sā [itthī] tesaṁ kathaṁ sutvā "bhante ahaṁpi satthu
  dhammadesanaṁ sotukāmāti tassa ārocesi. So "mā tattha gacchīti taṁ
  nivāresi. Sā punadivasepi yācamānā yāvatatiyaṁ tena nivāriyamānāpi
  sotukāmāva ahosi. "kasmā Pana so taṁ nivāresīti. "evaṁ
  Kirassa ahosi `satthu santike dhammaṁ sutvā mayi bhijjissatīti.
  Sā ekadivasaṁ pātova bhuttapātarāsā uposathaṁ samādayitvā
  "amma sādhukaṁ ayyaṁ pariviseyyāsīti dhītaraṁ āṇāpetvā vihāraṁ
  agamāsi. Dhītāpissā taṁ [bhikkhuṁ] āgatakāle sammā parivisitvā
  "kahaṁ mahāupāsikāti vuttā "dhammassavanāya vihāraṁ gatāti
  āha. So taṁ sutvāva kucchiyaṁ uṭṭhitena ḍāhena santappamāno
  "idāni sā mayi bhinnāti vegena gantvā satthu santike dhammaṁ
  suṇamānaṁ disvā satthāraṁ āha "bhante ayaṁ itthī dandhā
  sukhumaṁ dhammakathaṁ na jānāti, imissā khandhādippaṭisaṁyuttaṁ sukhumaṁ
  dhammakathaṁ akathetvā dānakathaṁ vā sīlakathaṁ vā kathetuṁ vaṭṭatīti.
-------------------------------------------------
[page 023]
  Satthā tassa ajjhāsayaṁ viditvā "tvaṁ duppañño pāpikaṁ diṭṭhiṁ
  nissāya buddhānaṁ sāsanaṁ paṭikkosasi, attaghātāyeva vāyamasīti
  vatvā imaṁ gāthamāha
        "yo sāsanaṁ arahataṁ ariyānaṁ dhammajīvinaṁ
         paṭikkosati dummedho diṭṭhiṁ nissāya pāpikaṁ,
         phalāni kaṇṭakasseva attaghaññāya phallatīti.
       Tassattho "yo dummedho puggalo attano sakkārahānibhayena
  pāpikaṁ diṭṭhiṁ nissāya `dhammaṁ vā sossāma, dānaṁ vā dassāmāti
  vadante paṭikkosanto arahataṁ ariyānaṁ dhammajīvinaṁ buddhānaṁ sāsanaṁ
  paṭikkosati. Tassa taṁ paṭikkosanaṁ sā ca pāpikā diṭṭhi
  veḷusaṅkhātassa kaṇṭakassa phalāni viya hoti, tasmā yathā kaṇṭako
  phalāni gaṇhanto attaghaññāya phallati attano ghātatthameva
  phallati; evaṁ sopi attano ghātāya phallatīti. Vuttaṁpi cetaṁ
           "phalaṁ ve kadaliṁ hanti phalaṁ veḷuṁ, phalaṁ naḷaṁ,
            sakkāro kāpurisaṁ hanti, gabbho assatariṁ yathāti.
       Desanāvasāne upāsikā sotāpattiphale patiṭṭhahi.
  Sampattaparisāyapi sātthikā desanā ahosīti.
                       Kālattheravatthu.
                      ------------
-------------------------------------------------
[page 024]
                9. Cullakālaupāsakavatthu. (135)
       "attanā Va kataṁ pāpanti imaṁ dhammadesanaṁ satthā jetavane
  viharanto cullakālaupāsakaṁ ārabbha kathesi.
       Ekadivasaṁ hi mahākālavatthusmiṁ vuttanayeneva ummaṅgacorā
  sāmikehi anubaddhā rattiṁ vihāre dhammakathaṁ sutvā pātova
  vihārā nikkhamitvā sāvatthiṁ āgacchantassa upāsakassa purato
  bhaṇḍakaṁ chaḍḍetvā palāyiṁsu. Manussā taṁ disvā "ayaṁ rattiṁ
  corakammaṁ katvā dhammaṁ suṇanto viya carati, gaṇhatha nanti taṁ
  pothayiṁsu. Kumbhadāsiyo udakatitthaṁ gacchamānā taṁ disvā "apetha
  sāmi, nāyaṁ evarūpaṁ karotīti taṁ mocesuṁ. So vihāraṁ gantvā
  "bhante ahamhi manussehi nāsito, kumbhadāsiyo me nissāya
  jīvitaṁ laddhanti bhikkhūnaṁ ārocesi. Bhikkhū tathāgatassa tamatthaṁ
  ārocesuṁ. Satthā tesaṁ kathaṁ sutvā "bhikkhave cullakālaupāsako
  kumbhadāsiyo ceva nissāya attano ca akārakabhāvena jīvitaṁ labhi;
  ime hi nāma sattā attanā pāpakammaṁ katvā nirayādīsu attanā va
  kilissanti, kusalaṁ katvā pana sugatiñceva nibbānañca gacchantā
  attanāva visujjhantīti vatvā imaṁ gāthamāha
         "attanā va kataṁ pāpaṁ, attanā saṅkilissati;
          attanā akataṁ pāpaṁ, attanā va visujjhati;
          suddhi asuddhi paccattaṁ nāñño aññaṁ visodhayeti.
-------------------------------------------------
[page 025]
       Tassattho "yena attanā akusalakammaṁ kataṁ hoti, so catūsu
  apāyesu dukkhaṁ anubhavanto attanāva saṅkilissati; yena pana
  attanā akataṁ pāpaṁ, so sugatiñceva nibbānañca gacchanto
  attanāva visujjhati. Kusalakammasaṅkhātā suddhi akusalakammasaṅkhātā
  ca asuddhi paccattaṁ kārakasattānaṁ attaniyeva vipaccati. Añño
  puggalo aññaṁ puggalaṁ na visodhaye neva visodheti na kilesetīti
  [vuttaṁ hoti.]
       desanāvasāne cullakālo sotāpattiphale patiṭṭhahi.
  Sampattaparisāyapi sātthikā dhammadesanā ahosīti.
                     Cullakālaupāsakavatthu.
                       -----------
                10. Attadatthattheravatthu. (136)
       "attadatthaṁ Paratthenāti imaṁ dhammadesanaṁ satthā jetavane
  viharanto attadatthattheraṁ ārabbha kathesi.
       Satthārā hi parinibbānakāle "bhikkhave ahaṁ cātummāsaccayena
  parinibbāyissāmīti vutte, uppannasaṁvegā sattasatā
  puthujjanā bhikkhū satthu santikaṁ avijahitvāva "kinnu kho āvuso
  karissāmāti mantayamānā vicaranti. Attadatthatthero pana cintesi
  "satthā kira cātummāsaccayena parinibbāyissati, ahañcamhi
-------------------------------------------------
[page 026]
  Avītarāgo, satthari dharamāneyeva arahattatthāya vāyamissāmīti. So
  bhikkhūnaṁ santikaṁ na gacchati. Atha naṁ bhikkhū "kasmā āvuso tvaṁ
  neva amhākaṁ santikaṁ āgacchasi, na kiñci mantesīti vatvā
  satthu santikaṁ netvā "ayaṁ bhante evannāma karotīti ārocayiṁsu.
  So satthārāpi "kasmā evaṁ karosīti vutto 1- "tumhe kira bhante
  cātummāsaccayena parinibbāyissatha, ahaṁ tumhesu dharantesuyeva
  arahattappattiyā vāyamāmīti. Satthā tassa sādhukāraṁ datvā
  "bhikkhave yassa mayi sineho atthi, tena attadatthattherena 2-
  viya bhavituṁ vaṭṭati; na hi gandhādīhi pūjentā maṁ pūjenti,
  dhammānudhammappaṭipattiyā pana maṁ pūjenti; tasmā aññenapi
  attadatthasadisena bhavitabbanti vatvā imaṁ gāthamāha
           "attadatthaṁ paratthena bahunāpi na hāpaye,
            attadatthamabhiññāya sadatthappasuto siyāti.
       Tassattho "gihibhūto tāva kākaṇikamattaṁpi attano atthaṁ
  sahassamattenāpi parassa atthena na hāpaye. Kākaṇikamattopi
  hissa attadatthova khādanīyaṁ vā bhojanīyaṁ vā nipphādeti, na
  parattho. Idaṁ pana evaṁ akathetvā kammaṭṭhānasīsena kathitaṁ. Tasmā
  "attadatthaṁ na hāpemīti bhikkhunā saṅghassa uppannaṁ
  cetiyappaṭisaṅkharaṇādikiccaṁ vā upajjhāyādivattaṁ vā na hāpetabbaṁ,
  abhisamācārikavattaṁ hi pūrentoyeva ariyaphalādīni sacchikaroti. Tasmā

  *  *  *  *  *  *
  Footnote: 1. Sī. Ma. Yu. vutte. 2. "attadatthenāti yuttataraṁ.
-------------------------------------------------
[page 027]
  Ayaṁpi attadatthova. Yo pana accāraddhavipassako `ajja ajjevāti
  paṭivedhaṁ patthayamāno vicarati, tena upajjhāyādivattānipi hāpetvā 1-
  attano kiccameva kātabbaṁ. Evarūpaṁ hi attadatthamabhiññāya `ayaṁ
  me attano atthoti sallakkhetvā [sadatthappasuto siyāti:]
  tasmiṁ sake atthe uyyuttappayutto bhaveyyāti.
       Desanāvasāne so thero arahatte patiṭṭhahi. Sampattabhikkhūnaṁpi
  sātthikā desanā ahosīti.
                     Attadatthattheravatthu.
                   Attavaggavaṇṇanā niṭṭhitā.
                      Dvādasamo vaggo.
                       -----------

  *  *  *  *  *  *
  Footnote: 1. Yu. bhāvetvā.
-------------------------------------------------
[page 028]
                     13. Lokavaggavaṇṇanā
                      -------------
                   1. Daharabhikkhuvatthu. (137)
       "hīnaṁ Dhammanti imaṁ dhammadesanaṁ satthā jetavane viharanto
  aññataraṁ daharabhikkhuṁ ārabbha kathesi.
       Aññataro kira thero daharabhikkhunā saddhiṁ pātova visākhāya
  gehaṁ agamāsi. Visākhāya gehe pañcasatānaṁ bhikkhūnaṁ dhuvayāgu niccaṁ
  paññattā hoti. Thero tattha yāguṁ pivitvā daharaṁ nisīdāpetvā
  sayaṁ aññaṁ gehaṁ agamāsi. Tena ca samayena visākhāya puttassa
  dhītā ayyikāya ṭhāne ṭhatvā bhikkhūnaṁ veyyāvaccaṁ karoti. Sā
  tassa daharassa udakaṁ parissāventī cāṭiyaṁ attano mukhanimittaṁ
  disvā hasi. Daharopi taṁ oloketvā hasi. Sā taṁ hasamānaṁ
  disvā "chinnasīso hasatīti āha. Atha naṁ daharo "tvaṁ chinnasīsā,
  mātāpitaropi te chinnasīsāti akkosi. Sā rodamānā mahānase
  ayyikāya santikaṁ gantvā, "kimidaṁ ammāti vutte, tamatthaṁ
  ārocesi. Sā daharassa santikaṁ āgantvā "bhante mā kujjhi, na etaṁ
  chinnakesanakhassa chinnanivāsanapārupanassa majjhe chinnakapālamādāya
  bhikkhāya carantassa ayyassa atigarukanti āha. Daharo "āma
  upāsike, tvaṁ mama chinnakesādibhāvaṁ jānāsi; imissā maṁ `chinnasīsoti
-------------------------------------------------
[page 029]
  Katvā akkosituṁ vaṭṭissatīti. Visākhā neva daharaṁ saññāpetuṁ
  asakkhi na dārikaṁ. Tasmiṁ khaṇe thero āgantvā "kimidaṁ upāsiketi
  pucchitvā tamatthaṁ sutvā daharaṁ ovadanto āha "apehi āvuso,
  nāyaṁ chinnakesanakhavatthassa majjhe chinnakapālaṁ ādāya bhikkhāya
  carantassa akkosi, tuṇhī hohīti. "āma Bhante, kiṁ tumhe
  attano upaṭṭhāyikaṁ atajjitvā maṁ tajjissatha, maṁ `chinnasīsoti
  akkosituṁ vaṭṭissatīti. Tasmiṁ khaṇe satthā āgantvā "kimidanti
  pucchi. Visākhā ādito paṭṭhāya taṁ pavattiṁ ārocesi. Satthā
  tassa daharassa sotāpattiphalūpanissayaṁ disvā "mayā imaṁ daharaṁ
  anuvattituṁ vaṭṭatīti cintetvā visākhaṁ āha "kiṁ pana visākhe tava
  dārikāya chinnakesādimattakeneva mama sāvake chinnasīse katvā
  akkosituṁ vaṭṭatīti. Daharo tāvadeva uṭṭhāya añjaliṁ paggahetvā
  "bhante etaṁ pañhaṁ tumhe suṭṭhu jānātha, amhākaṁ upajjhāyo
  ca mahāupāsikā ca suṭṭhu na jānantīti āha. Satthā daharassa
  attano anukūlabhāvaṁ ñatvā "kāmaguṇaṁ ārabbha hasanabhāvo nāma
  hīno dhammo, hīnañca nāma dhammaṁ sevituṁ pamādena ca saddhiṁ
  saṁvasituṁ na vaṭṭatīti vatvā imaṁ gāthamāha
       "hīnaṁ dhammaṁ na seveyya, pamādena na saṁvase,
        micchādiṭṭhiṁ na seveyya, na siyā lokavaḍḍhanoti.
       Tattha "hīnaṁ dhammanti: pañcakāmaguṇadhammaṁ. So hi hīnena
-------------------------------------------------
[page 030]
  Janena 1- antamaso oṭṭhagoṇādīhipi paṭisevitabbo, hīnesu ca
  nirayādīsu ṭhānesu nibbattāpetīti hīno nāma; taṁ na seveyya.
  Pamādenāti: sativossaggalakkhaṇena pamādenāpi na saṁvaseyya.
  Na seveyyāti: micchādiṭṭhiṁ na gaṇheyya. Lokavaḍḍhanoti: yo
  hi evaṁ karoti, so lokavaḍḍhano nāma hoti; tasmā evaṁ
  akaraṇena 2- siyā lokavaḍḍhanoti. 3-
       Desanāvasāne daharo sotāpattiphale patiṭṭhahi. Sampattānaṁpi
  sātthikā desanā ahosīti.
                       Daharabhikkhuvatthu.
                       ----------
                   2. Suddhodanavatthu. (138)
       "uttiṭṭhe Nappamajjeyyāti imaṁ dhammadesanaṁ satthā
  nigrodhārāme viharanto pitaraṁ ārabbha kathesi.
       Ekasmiṁ hi samaye satthā paṭhamagamanena kapilavatthupuraṁ gantvā

  *  *  *  *  *  *
  Footnote: 1. Sī. Yu. so hi hīno dhammo.
  2. ito paraṁ nakāro naṭṭho viya khāyati.
  3. evaṁ amhākaṁ mati: na siyā lokavaḍḍhanoti: niratthakameva lokavaḍḍhano
  na bhaveyYu. yathā tiṇaṁ vaḍḍhamānaṁ niratthakameva khettaṁ vaḍḍheti pūreti,
  evaṁ hīno puggalo uppajjamāno niratthakameva lokaṁ vaḍḍheti pūreti.
  "lokajaṭito lokakhānūti atthoti. Sī. Ma. Yu. potthakesu pana
  "akaraṇena na siyā lokavaḍḍhanoti khāyati.
-------------------------------------------------
[page 031]
  Ñātīhi katappaccuggamano nigrodhārāmaṁ gantvā ñātīnaṁ mānaṁ
  bhindanatthāya ākāse ratanacaṅkamaṁ māpetvā tattha caṅkamanto
  dhammaṁ desesi. Ñātayo pasannacittā suddhodanamahārājaṁ ādiṁ
  katvā vandiṁsu. Tasmiṁ ñātisamāgame pokkharavassaṁ vassi. Taṁ
  ārabbha mahājanena kathāya samuṭṭhāpitāya "na bhikkhave idāneva,
  pubbepi mayhaṁ ñātisamāgame pokkharavassaṁ vassiyevāti vatvā
  vessantarajātakaṁ 1- kathesi. Dhammadesanaṁ sutvā pakkamantesu ñātīsu
  ekopi satthāraṁ na nimantesi. Rājāpi "mayhaṁ putto mama gehaṁ
  anāgantvā kahaṁ gamissatīti animantetvāva agamāsi; gantvā
  ca pana gehe vīsatiyā bhikkhusahassānaṁ yāguādīni paṭiyādāpetvā
  āsanāni paññāpesi. Punadivase satthā nagaraṁ piṇḍāya pavisanto
  "kiṁ nu kho atītabuddhā pitu nagaraṁ patvā ujukameva ñātikulaṁ
  pavisiṁsu udāhu paṭipāṭiyā piṇḍāya cariṁsūti āvajjanto "paṭipāṭiyā
  cariṁsūti disvā paṭhamagehato paṭṭhāya piṇḍāya caranto pāyāsi.
  Rāhulamātā pāsādatale nisinnāva disvā taṁ pavattiṁ rañño
  ārocesi. Rājā sāṭakaṁ saṇṭhapento vegena nikkhamitvā
  satthāraṁ vanditvā āha "putta kasmā maṁ nāsesi? ativiya
  me piṇḍāya carantena lajjā uppāditā, ayuttaṁ nāma te
  kataṁ, imasmiṁyeva nagare suvaṇṇasivikādīhi caritvā piṇḍāya carituṁ
  vaṭṭati; kiṁ maṁ lajjāpesīti. "nāhantaṁ Mahārāja lajjāpemi,

  *  *  *  *  *  *
  Footnote: 1. khu. jā. mahā. 28/365. tadaṭṭhakathā. 10/315.
-------------------------------------------------
[page 032]
  Attano pana kulavaṁsaṁ anuvattāmīti. "kiṁ Pana tāta piṇḍāya
  caritvā jīvanaṁ mama vaṁsoti. "neso Mahārāja tava vaṁso, mama
  paneso vaṁso; anekāni hi buddhasahassāni piṇḍāya caritvāva
  jīviṁsūti vatvā dhammaṁ desento imā gāthā abhāsi
        "uttiṭṭhe nappamajjeyya, dhammaṁ sucaritaṁ care,
         dhammacārī sukhaṁ seti asmiṁ loke paramhi ca,
         dhammaṁ care sucaritaṁ na taṁ duccaritaṁ care,
         dhammacārī sukhaṁ seti asmiṁ loke paramhi cāti.
       Tattha "uttiṭṭheti: uṭṭhahitvā paresaṁ gharadvāre ṭhatvā
  gahetabbapiṇḍe. Nappamajjeyyāti: piṇḍacārikavattaṁ hi parihāpetvā
  paṇītabhojanāni pariyesanto uttiṭṭhe pamajjati nāma, sapadānaṁ
  piṇḍāya caranto pana nappamajjati nāMa. Evaṁ karonto
  uttiṭṭhe nappamajjeyya. Dhammanti: anesanaṁ pahāya sapadānaṁ
  caranto tameva bhikkhācariyadhammaṁ sucaritaṁ careyya. Sukhaṁ setīti
  desanāmattametaṁ: "[1]- bhikkhācariyadhammaṁ caranto dhammacārī idha loke
  ca paraloke ca catūhipi iriyāpathehi sukhaṁ viharatīti attho. Na taṁ
  duccaritanti: vesiyādibhede agocare caranto bhikkhācariyadhammaṁ
  duccaritaṁ carati nāMa. Evaṁ acaritvā taṁ dhammaṁ care sucaritaṁ, na
  taṁ duccaritaṁ care. Sesaṁ vuttatthameva.

  *  *  *  *  *  *
  Footnote: 1. Sī. Ma. Yu. etthantare "evaṁpanetanti atthi.
-------------------------------------------------
[page 033]
       Desanāvasāne rājā sotāpattiphale patiṭṭhahi. Sampattānaṁpi
  sātthikā desanā ahosīti.
                       Suddhodanavatthu.
                        ---------
                  3. Vipassakabhikkhuvatthu. (139)
       "yathā Bubbuḷakaṁ passeti imaṁ dhammadesanaṁ satthā jetavane
  viharanto pañcasate vipassake bhikkhū ārabbha kathesi.
       Te kira satthu santike kammaṭṭhānaṁ gahetvā araññaṁ pavisitvā
  vāyamantāpi appattavisesā "visesetvā kammaṭṭhānaṁ gahessāmāti
  satthu santikaṁ āgacchantā antarāmagge marīciṁ disvā marīcikammaṭṭhānaṁ
  bhāventāva āgamiṁsu. Tesaṁ vihāraṁ paviṭṭhakkhaṇeyeva devo vassi.
  Te tattha tattha pamukhesu ṭhatvā dhārāvegena uṭṭhahitvā bhijjante
  bubbuḷake disvā "ayaṁpi attabhāvo uppajjitvā bhijjanatthena
  bubbuḷasadisoyevāti ārammaṇaṁ gaṇhiṁsu. Satthā gandhakuṭiyaṁ nisinnova
  te bhikkhū oloketvā tehi saddhiṁ kathento viya obhāsaṁ
  pharitvā imaṁ gāthamāha
          "yathā bubbuḷakaṁ passe, yathā passe marīcikaṁ,
           evaṁ lokaṁ avekkhantaṁ maccurājā na passatīti.
       Tattha "marīcikanti: māyaṁ. Māyā hi dūratova
-------------------------------------------------
[page 034]
  Gehasaṇṭhānādivasena upaṭṭhitāpi upagacchantānaṁ agayhupagā rittakatucchakāva,
  tasmā "yathā uppajjitvā bhijjanatthena bubbuḷakaṁ, rittatucchādibhāvena
  māyaṁ passeyya, evaṁ khandhādilokaṁ avekkhantaṁ maccurājā na passatīti
  attho.
       Desanāvasāne te bhikkhū ṭhitaṭṭhāneyeva arahattaṁ pāpuṇiṁsūti.
                      Vipassakabhikkhuvatthu.
                      -------------
                 4. Abhayarājakumāravatthu. (140)
       "etha Passathimaṁ lokanti imaṁ dhammadesanaṁ satthā veḷuvane
  viharanto abhayarājakumāraṁ ārabbha kathesi.
       Tassa kira paccantaṁ vūpasametvā āgatassa pitā bimbisāro
  tusitvā ekaṁ naccagītakusalaṁ nāṭakitthiṁ datvā sattāhaṁ rajjamadāsi.
  So sattāhaṁ gehā bahi anikkhantova rajjasiriṁ anubhavitvā
  aṭṭhame divase nadītitthaṁ gantvā nahātvā uyyānaṁ pavisitvā
  santatimahāmatto viya tassā itthiyā naccagītaṁ passanto nisīdi.
  Sāpi taṁkhaṇaṁyeva santatimahāmattassa nāṭakitthī viya satthakavātānaṁ
  vasena kālamakāsi. Kumāro tassā kālakiriyāya uppannasoko
  "na me imaṁ sokaṁ ṭhapetvā satthāraṁ añño nibbāpetuṁ
  sakkhissatīti satthāraṁ upasaṅkamitvā "bhante sokaṁ me nibbāpethāti
-------------------------------------------------
[page 035]
  Āha. Satthā taṁ samassāsetvā "tayā hi kumāra imissā itthiyā
  evameva matakāle rodantena pavattitānaṁ assūnaṁ anamatagge saṁsāre
  pamāṇaṁ natthīti vatvā tāya desanāya sokassa tanubhāvaṁ ñatvā
  "kumāra mā soci, bālajanānaṁ saṁsīdanaṭṭhānametanti vatvā imaṁ
  gāthamāha
          "etha passathimaṁ lokaṁ cittaṁ rājarathūpamaṁ,
           yattha bālā visīdanti, natthi saṅgo vijānatanti.
       Tattha "etha passathāti rājakumārameva sandhāyāha. Imaṁ
  lokanti: imaṁ khandhalokādisaṅkhātaṁ attabhāvaṁ. Cittanti:
  sattaratanādivicittaṁ rājarathaṁ viya vatthālaṅkārādivicittaṁ. Yattha bālāti:
  yasmiṁ attabhāve bālā eva visīdanti. Vijānatanti: vijānantānaṁ
  pana paṇḍitānaṁ ettha rāgasaṅgādīsu ekopi saṅgo natthīti attho.
       Desanāvasāne rājakumāro sotāpattiphale patiṭṭhahi. Sampattānaṁpi
  sātthikā dhammadesanā ahosīti.
                     Abhayarājakumāravatthu.
                       -----------
-------------------------------------------------
[page 036]
                 5. Sammajjanattheravatthu. (141)
       "yo Ca pubbe pamajjitvāti imaṁ dhammadesanaṁ satthā
  jetavane viharanto sammajjanattheraṁ ārabbha kathesi.
       So kira "pāto vā sāyaṁ vāti velaṁ 1- pamāṇaṁ akatvā
  abhikkhaṇaṁ sammajjanto vicarati. So ekadivasaṁ sammajjaniṁ gahetvā
  divāṭṭhāne nisinnassa revatattherassa santikaṁ gantvā "ayaṁ
  mahākusīto, janassa saddhādeyyaṁ bhuñjitvā āgantvā nisīdati;
  kinnāmetassa sammajjaniṁ gahetvā ekaṁ ṭhānaṁ sammajjituṁ na vaṭṭatīti
  āha. Thero "ovādamassa dassāmīti cintetvā "ehāvusoti
  āha. "kiṁ Bhanteti. "gaccha, Nahātvā ehīti. So tathā akāsi.
  Atha naṁ thero ekamantaṁ nisīdāpetvā ovadanto āha "āvuso
  bhikkhunā nāma na sabbakālaṁ sammajjantena vicarituṁ vaṭṭati, pātoeva
  pana sammajjitvā piṇḍāya caritvā piṇḍapātappaṭikkantena
  āgantvā rattiṭṭhāne vā divāṭṭhāne vā nisinnena dvattiṁsākāraṁ
  sajjhāyitvā attabhāve khayavayaṁ paṭṭhapetvā sāyaṇhe uṭṭhāya
  sammajjituṁ vaṭṭati, niccakālaṁ asammajjitvā attanopi nāma
  okāso kātabboti. So therassa ovāde ṭhatvā na cirasseva
  arahattaṁ pāpuṇi. Taṁ taṁ ṭhānaṁ ukkalāpaṁ ahosi. Atha naṁ bhikkhū
  āhaṁsu "āvuso sammajjanatthera taṁ taṁ ṭhānaṁ ukkalāpaṁ kasmā na
  sammajjasīti. "bhante Mayā pamādakāle evaṁ kataṁ, idānimhi

  *  *  *  *  *  *
  Footnote: 1. Sī. Yu. velāYu.
-------------------------------------------------
[page 037]
  Appamattoti. Bhikkhū "ayaṁ thero aññaṁ byākarotīti satthu
  ārocesuṁ. Satthā "āma bhikkhave, mama putto pubbe pamādakāle
  sammajjanto vicari, idāni pana maggaphalasukhena vītināmento na
  sammajjatīti vatvā imaṁ gāthamāha
          "yo ca pubbe pamajjitvā pacchā so nappamajjati,
           somaṁ lokaṁ pabhāseti abbhā muttova candimāti.
       Tassattho "yo puggalo pubbe vattappaṭivattakaraṇena vā
  sajjhāyādīhi vā pamajjitvā pacchā maggaphalasukhena vītināmento
  nappamajjati, so abbhādīhi mutto cando viya okāsalokaṁ
  maggaññāṇena imaṁ khandhādilokaṁ obhāseti ekālokaṁ karotīti.
           Desanāvasāne bahū sotāpattiphalādīni pāpuṇiṁsūti.
                     Sammajjanattheravatthu.
                       -----------
                6. Aṅgulimālattheravatthu. (142)
       "yassa Pāpaṁ kataṁ kammanti imaṁ dhammadesanaṁ satthā jetavane
  viharanto aṅgulimālattheraṁ ārabbha kathesi.
       Vatthu aṅgulimālasuttavaseneva 1- veditabbaṁ. Thero pana satthu santike
  pabbajitvā arahattaṁ pāpuṇi. Athakho āyasmā aṅgulimālo rahogato
  paṭisallīno vimuttisukhaṁ paṭisaṁvedi, tāyaṁ velāyaṁ imaṁ udānaṁ udānesi

  *  *  *  *  *  *
  Footnote: 1. Ma. Ma. 13/477. pa. sū. 3/304.
-------------------------------------------------
[page 038]
         "yo Ca pubbe pamajjitvā pacchā so nappamajjati,
          somaṁ lokaṁ pabhāseti abbhā muttova candimāti.
  [ādinā nayena] udānaṁ udānetvā anupādisesāya nibbānadhātuyā
  parinibbāyi.
       Bhikkhū "kahaṁ nu kho āvuso thero uppannoti dhammasabhāyaṁ
  kathaṁ samuṭṭhāpesuṁ. Satthā āgantvā "kāya nuttha bhikkhave etarahi
  kathāya sannisinnāti pucchitvā, "bhante aṅgulimālattherassa
  nibbattaṭṭhānakathāyāti vutte, "parinibbuto bhikkhave mama puttoti,
  "bhante ettake manusse māretvā parinibbutoti, "āma bhikkhave,
  so hi pubbe ekaṁ kalyāṇamittaṁ alabhitvā ettakaṁ pāpamakāsi,
  pacchā pana kalyāṇamittaṁ paccayaṁ labhitvā appamatto ahosi;
  tenassa taṁ pāpakammaṁ kusalena pahīnanti vatvā imaṁ gāthamāha
         "yassa pāpaṁ kataṁ kammaṁ kusalena pahīyati,
          somaṁ lokaṁ pabhāseti abbhā muttova candimāti.
       Tattha kusalenāti arahattamaggaṁ sandhāya vuttaṁ. Sesaṁ
  uttānatthameva.
           Desanāvasāne bahū sotāpattiphalādīni pāpuṇiṁsūti.
                     Aṅgulimālattheravatthu.
                     --------------
-------------------------------------------------
[page 039]
                  7. Pesakāradhītuvatthu. (143)
       "andhabhūto Ayaṁ lokoti imaṁ dhammadesanaṁ satthā aggāḷave
  cetiye viharanto ekaṁ pesakāradhītaraṁ ārabbha kathesi.
       Ekadivasaṁ hi āḷavīvāsino satthari āḷaviṁ sampatte nimantetvā
  dānaṁ adaṁsu. Satthā bhattakiccāvasāne anumodanaṁ karonto "addhuvaṁ
  me jīvitaṁ, dhuvaṁ me maraṇaṁ, avassaṁ mayā maritabbaṁ, maraṇapariyosānaṁ
  me jīvitaṁ, jīvitaṁ me aniyataṁ, maraṇaṁ niyatanti evaṁ maraṇassatiṁ
  bhāvetha; yesaṁ hi maraṇaṁ abhāvitaṁ, 1- te pacchime kāle āsīvisaṁ
  disvā bhītapuriso viya santāsaṁ pattā bheravaṁ ravantā kālaṁ
  karonti; yesaṁ pana maraṇaṁ bhāvitaṁ, 2- te dūratova āsīvisaṁ disvā
  daṇḍakena gahetvā chaḍḍetvā ṭhitapuriso viya pacchime kāle
  na santasanti; tasmā maraṇassati bhāvetabbāti āha.
       Taṁ dhammadesanaṁ sutvā avasesajanā sakiccappasutāva ahesuṁ.
  Ekā pana soḷasavassuddesikā pesakāradhītā "aho buddhānaṁ kathā
  nāma acchariyā, mayā maraṇassatiṁ bhāvetuṁ vaṭṭatīti rattindivaṁ
  maraṇassatimeva bhāveti. Satthāpi tato nikkhamitvā jetavanaṁ agamāsi.
  Sāpi kumārikā tīṇi vassāni maraṇassatiṁ bhāvetiyeva. Athekadivasaṁ
  satthā paccūsakāle lokaṁ volokento taṁ kumārikaṁ attano
  ñāṇajālassa anto paviṭṭhaṁ disvā "kiṁ nu kho bhavissatīti
  upadhārento "imāya kumārikāya mama dhammadesanaṁ sutadivasato

  *  *  *  *  *  *
  Footnote: 1. Sī. Ma. Yu. maraṇassati abhāvitā, 2. Sī. Ma. Yu. maraṇassati bhāvitā.
-------------------------------------------------
[page 040]
  Paṭṭhāya tīṇi vassāni maraṇassati bhāvitā, idānāhaṁ tattha
  gantvā imaṁ kumārikaṁ cattāro pañhe pucchitvā tāya 1- vissajjentiyā
  catūsu ṭhānesu sādhukāraṁ datvā imaṁ gāthaṁ bhāsissāmi, sā
  gāthāvasāne sotāpattiphale patiṭṭhahissati, taṁ nissāya mahājanassāpi
  sātthikā desanā bhavissatīti ñatvā pañcasatabhikkhuparivāro jetavanā
  nikkhamitvā anupubbena aggāḷavavihāraṁ agamāsi. Āḷavīvāsino
  "satthā āgatoti sutvā vihāraṁ gantvā nimantayiṁsu. Sāpi
  kumārikā satthu āgamanaṁ sutvā "āgato kira mayhaṁ pitā,
  sopi 2- ācariyo puṇṇacandamukho mahāgotamabuddhoti tuṭṭhamānasā
  "ito me tiṇṇaṁ saṁvaccharānaṁ matthake suvaṇṇavaṇṇo satthā
  diṭṭhapubbo, idānissa suvaṇṇavaṇṇaṁ sarīraṁ daṭṭhuṁ madhurojañca
  ovādadhammaṁ 3- sotuṁ labhissāmīti cintesi. Pitā panassā tantasālaṁ
  gacchanto āha "amma parasantako me sāṭako āropito,
  tassa vidatthimattaṁ aniṭaṭhitaṁ; taṁ ajja niṭṭhāpessāmi, sīghaṁ me
  tasaraṁ 4- vaṭṭetvā āhareyyāsīti. Sā cintesi "ahaṁ satthu dhammaṁ
  sotukāmā, pitā ca maṁ evamāha; kiṁ nu kho satthu dhammaṁ
  suṇāmi udāhu pitu tasaraṁ vaṭṭetvā harāmīti. Athassā etadahosi
  "pitā maṁ tasare anāhariyamāne potheyyapi pahareyyapi; tasmā
  tasaraṁ vaṭṭetvā tassa datvā pacchā dhammaṁ sossāmīti pīṭhake
  nisīditvā tasaraṁ vaṭṭesi. Āḷavīvāsinopi satthāraṁ parivisitvā pattaṁ

  *  *  *  *  *  *
  Footnote: 1. tassāti yuttataraṁ. 2. Sī. Yu. sāmī.
  3. Sī. Yu. varadhammaṁ. 4. Ma. vāsaraṁ.
-------------------------------------------------
[page 041]
  Gahetvā anumodanatthāya aṭṭhaṁsu. Satthā "yamahaṁ kuladhītaraṁ nissāya
  tiṁsayojanamaggaṁ āgato, sā ajjāpi okāsaṁ na labhati, tāya
  okāse laddhe anumodanaṁ karissāmīti tuṇhībhūto nisīdi. Evaṁ
  tuṇhībhūtaṁ pana satthāraṁ sadevake loke koci kiñci vattuṁ na visahati.
  Sāpi kho kumārikā tasaraṁ vaṭṭetvā pacchiyaṁ ṭhapetvā pitu santikaṁ
  gacchamānā parisapariyantaṁ patvā satthāraṁ olokayamānāva agamāsi.
  Satthāpi gīvaṁ ukkhipitvā taṁ olokesi. Sāpi olokitākāreneva
  aññāsi "satthā evarūpāya parisāya majjhe nisīditvā maṁ
  olokento mamāgamanaṁ paccāsiṁsati, attano santikaṁ āgamanameva
  paccāsiṁsatīti. Sā tasarapacchiṁ ṭhapetvā satthu santikaṁ agamāsi.
  "kasmā Pana taṁ satthā olokesīti. Evaṁ kirassa ahosi "esā
  ettova gacchamānā puthujjanakālakiriyaṁ katvā aniyatagatikā
  bhavissati, mama santikaṁ āgantvā gacchamānā pana sotāpattiphalaṁ
  patvā niyatagatikā hutvā tusitavimāne nibbattissatīti. Tassā kira
  taṁdivasaṁ maraṇato mutti nāma natthi. Sā olokitasaññāṇeneva
  satthāraṁ upasaṅkamitvā chabbaṇṇaraṁsīnaṁ antaraṁ pavisitvā vanditvā
  ekamantaṁ aṭṭhāsi. Tathārūpāya parisāya majjhe nisīditvā tuṇhībhūtaṁ
  satthāraṁ vanditvā ṭhitakkhaṇeyeva taṁ satthā āha "kumārike
  kuto āgacchasīti. "na Jānāmi bhanteti. "kattha Gamissasīti. "na
  Jānāmi bhanteti. "na Jānāsīti. "jānāmi Bhanteti. "jānāsīti.
  "na Jānāmi bhanteti. Iti taṁ satthā cattāro pañhe pucchi.
-------------------------------------------------
[page 042]
  Mahājano ujjhāyi "ambho passatha, ayaṁ pesakāradhītā
  sammāsambuddhena saddhiṁ icchiticchitaṁ kathesi; nanu nāma imāya
  `kuto āgacchasīti vutte `pesakāragehatoti vattabbaṁ, `kahaṁ
  gacchasīti vutte `pesakārasālanti vattabbaṁ siyāti. Satthā mahājanaṁ
  nissaddaṁ katvā "kumārike tvaṁ `kuto āgacchasīti vutte kasmā
  `na jānāmīti vadesīti pucchi. "bhante Tumhe mama pesakāragehato
  āgatabhāvaṁ jānātha, `kuto āgatāsīti pucchantā pana `kuto
  āgantvā idha nibbattāsīti pucchatha, ahaṁ pana na jānāmi `kuto
  ca āgantvā idha nibbattamhīti. Athassā satthā "sādhu sādhu
  kumārike, mayā pucchitapañhoyeva tayā vissajjitoti paṭhamaṁ
  sādhukāraṁ datvā uttariṁpi pucchi "kattha gamissasīti puṭṭhā kasmā
  `na jānāmīti vadesīti. "bhante Tumhe maṁ tasarapacchiṁ gahetvā
  pesakārasālaṁ gacchantiṁ jānātha, `ito pana gantvā kattha
  nibbattissasīti pucchatha, ahañca ito cutā na jānāmi `kattha
  gantvā nibbattissāmīti. 1- Athassā satthā "mayā pucchitapañhoyeva
  tayā vissajjitoti dutiyaṁ sādhukāraṁ datvā uttariṁpi pucchi "atha
  kasmā `na jānāsīti puṭṭhā `jānāmīti vadesīti. "bhante Mama
  maraṇabhāvameva jānāmi, tasmā evaṁ vademīti. Athassā satthā
  "mayā pucchitapañhoyeva tayā vissajjitoti tatiyaṁ sādhukāraṁ datvā
  uttariṁpi pucchi "atha kasmā `jānāsīti puṭṭhā `na jānāmīti

  *  *  *  *  *  *
  Footnote: 1. "ahañca na jānāmi `ito cutā kattha gantvā
  nibbattissāmīti kamena bhavitabbaṁ.
-------------------------------------------------
[page 043]
  Vadesīti. "mama Maraṇabhāvameva jānāmi bhante, `rattindivapubbaṇhādīsu
  pana asukakāle nāma marissāmīti na jānāmi; tasmā evaṁ vademīti.
  Athassā satthā "mayā pucchitapañhoyeva tayā vissajjitoti
  catutthaṁ sādhukāraṁ datvā parisaṁ āmantetvā "ettakaṁ nāma
  tumhe imāya kathitaṁ na jānātha, kevalaṁ ujjhāyatheva; yesañhi
  paññācakkhu natthi, te andhāyeva; yesaṁ paññācakkhu atthi;
  teeva cakkhumantoti vatvā imaṁ gāthamāha
         "andhabhūto ayaṁ loko, tanukettha vipassati,
          sakuṇo jālamuttova appo saggāya gacchatīti.
       Tattha "ayaṁ lokoti: ayaṁ lokiyamahājano paññācakkhuno
  abhāvena andhabhūto. Tanuketthāti: tanuko ettha na bahu jano
  aniccādivasena vipassati. Jālamuttovāti; yathā chekena sākuṇikena
  jālena ottharitvā gayhamānesu vaṭṭakesu kocideva jālato
  muccati, sesā antojālameva pavisanti; tathā mārajālena otthatesu
  sattesu bahū apāyagāmino honti, appo kocideva [satto]
  saggāya gacchati sugatiṁ vā nibbānaṁ vā pāpuṇātīti attho.
       Desanāvasāne sā kumārikā sotāpattiphale patiṭṭhahi.
  Mahājanassāpi sātthikā desanā ahosi.
       Sāpi tasarapacchiṁ gahetvā pitu santikaṁ agamāsi. Sopi nisinnakova
  niddāyi. Tassā asallakkhetvā tasarapacchiṁ upanāmentiyā
  tasarapacchi vemakoṭiyaṁ paṭihaññitvā saddaṁ kurumānā pati. So
-------------------------------------------------
[page 044]
  Pabujjhitvā gahitanimitteneva vemakoṭiṁ 1- kaḍḍhi. 2- Vemakoṭi gantvā
  taṁ kumārikaṁ ure pahari. Sā tattheva kālaṁ katvā tusitabhavane nibbatti.
  Athassā pitā taṁ olokento sakalasarīrena lohitamakkhitena
  patitvā mataṁ addasa. Athassa mahāsoko uppajji. So "na me
  sokaṁ añño nibbāpetuṁ sakkhissatīti rodanto satthu santikaṁ
  gantvā tamatthaṁ ārocetvā "bhante sokaṁ me nibbāpethāti
  āha. Satthā taṁ samassāsetvā "mā soci, anamataggasmiṁ hi
  saṁsāre tava evameva dhītu maraṇakāle paggharitāssu catunnaṁ
  mahāsamuddānaṁ udakato adhikataranti vatvā anamataggasuttaṁ 3- kathesi.
  So tanubhūtasoko satthāraṁ pabbajjaṁ yācitvā laddhūpasampado na
  cirasseva arahattaṁ pāpuṇīti.
                      Pesakāradhītuvatthu.
                   8. Tiṁsabhikkhuvatthu. (144)
       "haṁsā Ādiccapathe yantīti imaṁ dhammadesanaṁ satthā jetavane
  viharanto tiṁsa bhikkhū ārabbha kathesi.
       Ekasmiṁ hi divase tiṁsamattā disāvāsikā bhikkhū satthāraṁ
  upasaṅkamiṁsu. Ānandatthero satthu vattakaraṇavelāya āgantvā

  *  *  *  *  *  *
  Footnote: 1. Sī. tasaraṁ Yu. vemaṁ. 2. Ma. ākaḍḍhi.
  3. Sī. Ma. Yu. anamataggakathaṁ.
-------------------------------------------------
[page 045]
  Te bhikkhū disvā "satthārā imehi saddhiṁ paṭisanthāre kate
  vattaṁ karissāmīti dvārakoṭṭhake aṭṭhāsi. Satthāpi tehi saddhiṁ
  paṭisanthāraṁ katvā tesaṁ sārāṇīyaṁ dhammakathaṁ kathesi. Taṁ sutvā
  te sabbepi arahattaṁ patvā. Uppatitvā ākāsena agamaṁsu.
  Ānandatthero tesu cirāyantesu satthāraṁ upasaṅkamitvā "bhante
  idha tiṁsamattā bhikkhū āgatā, te kahanti pucchi. "gatā
  Ānandāti. "katarena Maggena bhanteti. "ākāsenānandāti. "kiṁ
  Pana te bhante khīṇāsavāti. "āma Ānanda, mama santike dhammaṁ
  sutvā arahattaṁ pattāti. Tasmiṁ pana khaṇe haṁsā ākāsena gamiṁsu.
  Satthā "yassa kho ānanda cattāro iddhipādā subhāvitā,
  so haṁsā 1- viya ākāsena gacchatīti vatvā imaṁ gāthamāha
          "haṁsā ādiccapathe yanti, ākāse yanti iddhiyā,
           niyyanti dhīrā lokamhā jetvā māraṁ savāhananti.
       Tassattho "ime haṁsā ādiccapathe ākāse gacchanti. Yesaṁ
  pana iddhipādā subhāvitā, tepi ākāse yanti iddhiyā. Dhīrāpi
  paṇḍitā savāhanaṁ māraṁ jetvā imamhā vaṭṭalokā niyyanti
  nissaranti nibbānaṁ pāpuṇantīti.
         Desanāvasāne bahū sotāpattiphalādīni pāpuṇiṁsūti.
                        Tiṁsabhikkhuvatthu.
                         -------

  *  *  *  *  *  *
  Footnote: 1. Yu. haṁso.
-------------------------------------------------
[page 046]
                 9. Ciñcamāṇavikāvatthu. (145)
       "ekadhammamatītassāti Imaṁ dhammadesanaṁ satthā jetavane
  viharanto ciñcamāṇavikaṁ ārabbha kathesi.
       Paṭhamabodhiyaṁ hi dasabalassa puthubhūtesu sāvakesu aparimāṇesu
  devamanussesu ariyabhūmiṁ okkantesu satthu patthatesu guṇasamudayesu
  mahālābhasakkāro udapādi. Titthiyā suriyuggamane khajjopanakasadisā
  ahesuṁ hatalābhasakkāRā. Te antaravīthiyaṁ ṭhatvā "kiṁ samaṇo
  gotamova buddho, mayaṁpi buddhā; kintasseva dinnaṁ mahapphalaṁ,
  amhākaṁpi dinnaṁ mahapphalameva; amhākaṁpi detha karothāti evaṁ
  manusse viññāpentāpi lābhasakkāraṁ alabhitvā raho sannipatitvā
  "kena nu kho upāyena samaṇassa gotamassa manussānaṁ antare
  avaṇṇaṁ uppādetvā lābhasakkāraṁ nāseyyāmāti cintayiṁsu. Tadā
  sāvatthiyaṁ ciñcamāṇavikā nāmekā paribbājikā uttamarūpadharā
  sobhaggappattā devaccharā viya, assā sarīrato raṁsiyo niccharanti.
  Atheko kharamantī evamāha "ciñcamāṇavikaṁ paṭicca samaṇassa
  gotamassa avaṇṇaṁ uppādetvā lābhasakkāraṁ nāseyyāmāti.
  Te "attheso upāyoti sampaṭicchiṁsu. Atha sā titthiyārāmaṁ
  gantvā vanditvā aṭṭhāsi. Titthiyā tāya saddhiṁ na kathesuṁ. Sā
  "ko nu kho me dosoti yāvatatiyaṁpi "vandāmi ayyāti vatvā
  "ayyā ko nu kho me doso, kiṁ mayā saddhiṁ na kathethāti
-------------------------------------------------
[page 047]
  Āha. "bhagini Samaṇaṁ gotamaṁ amhe viheṭhentaṁ hatalābhasakkāre
  katvā vicarantaṁ na jānāsīti. "na Jānāmi ayyā, kiṁ panettha
  mayā kattabbanti. "sace Tvaṁ bhagini amhākaṁ sukhamicchasi, attānaṁ
  paṭicca samaṇassa gotamassa avaṇṇaṁ uppādetvā lābhasakkāraṁ
  nāsehīti. Sā "sādhu ayyā, mayhameveso bhāro, mā cintayitthāti
  vatvā pakkamitvā itthīmāyāya kusalatāya tato paṭṭhāya sāvatthīvāsīnaṁ
  dhammakathaṁ sutvā jetavanā nikkhamanasamaye indagopakavaṇṇaṁ
  paṭaṁ pārupitvā gandhamālādihatthā jetavanābhimukhī 1- gacchantī, "imāya
  velāya kuhiṁ gacchasīti vutte, "kiṁ tumhākaṁ mama gamanaṭṭhānenāti
  vatvā jetavanasamīpe titthiyārāme vasitvā pātova "bhagavantaṁ
  vandissāmāti nagarā nikkhamante upāsakajane jetavane vutthā
  viya hutvā nagaraṁ pavisantī, "kuhiṁ vutthāsīti vutte, "kiṁ tumhākaṁ
  mama vutthaṭṭhānenāti vatvā ekamāsadvimāsaccayena pucchiyamānā
  "jetavane samaṇena gotamena saddhiṁ ekagandhakuṭiyā vutthamhīti
  puthujjanānaṁ "saccaṁ nukho etaṁ noti kaṅkhaṁ uppādetvā
  temāsacātummāsaccayena pilotikāhi udaraṁ veṭhetvā gabbhinīvaṇṇaṁ dassetvā
  "samaṇaṁ gotamaṁ paṭicca gabbho uppannoti andhabāle gāhāpetvā
  aṭṭhanavamāsaccayena udare dārumaṇḍalikaṁ bandhitvā upari paṭaṁ
  pārupitvā hatthapādapiṭṭhiyo gohanukena koṭṭāpetvā ussade
  dassetvā kilantindriyā hutvā sāyaṇhasamaye tathāgate

  *  *  *  *  *  *
  Footnote: 1. jetavanābhimukhinīti yuttataraṁ.
-------------------------------------------------
[page 048]
  Alaṅkatadhammāsane nisīditvā dhammaṁ desente dhammasabhaṁ gantvā tathāgatassa
  purato ṭhatvā "mahāsamaṇa mahājanassa tāva dhammaṁ desesi,
  madhuro te saddo, samphusitaṁ te dantāvaraṇaṁ, ahaṁ pana taṁ
  paṭicca gabbhaṁ labhitvā paripuṇṇagabbhā jātā, neva me pasūtigharaṁ
  jānāsi, na sappitelādīni, sayaṁ akaronto upaṭṭhākānaṁpi aññataraṁ
  kosalarājānaṁ vā anāthapiṇḍikaṁ vā visākhaṁ vā mahāupāsakaṁ
  "imissā ciñcamāṇavikāya kattabbayuttakaṁ karohīti na vadesi;
  abhiramitumeva jānāsi, gabbhaparihāraṁ na jānāsīti gūthapiṇḍaṁ gahetvā
  candamaṇḍalaṁ dūsetuṁ vāyamantī viya parisamajjhe tathāgataṁ akkosi.
  Tathāgato dhammakathaṁ ṭhapetvā sīho viya abhinadanto "bhagini
  tayā kathitassa tathabhāvaṁ vā vitathabhāvaṁ vā ahameva tvañca
  jānāmāti āha. "āma Mahāsamaṇa tayā ca mayā ca ñātabhāvenetaṁ
  jātanti. Tasmiṁ khaṇe sakkassa āsanaṁ uṇhākāraṁ dassesi. So
  āvajjamāno "ciñcamāṇavikā tathāgataṁ abhūtena akkosatīti ñatvā
  "idaṁ vatthuṁ sodhessāmīti catūhi devaputtehi saddhiṁ āgami. Devaputtā
  mūsikapotakā hutvā dārumaṇḍalikassa bandhanarajjuke ekappahāreneva
  chindiṁsu. Pārutapaṭaṁ vāto ukkhipi. Dārumaṇḍalaṁ patamānaṁ tassā
  pādapiṭṭhiyaṁ pati. Ubho aggapādā bhijjiṁsu. Manussāpi "kālakaṇṇi
  sammāsambuddhaṁ akkosīti sīse kheḷaṁ pātetvā leḍḍudaṇḍahatthā
  jetavanā nīhariṁsu. Athassā tathāgatassa cakkhupathaṁ atikkantakāle
  mahāpaṭhavī bhijjitvā vivaramadāsi. Avīcito aggijālā uṭṭhahi. Sā
-------------------------------------------------
[page 049]
  Kuladattiyaṁ kambalaṁ pārupamānā viya gantvā avīcimhi nibbatti.
  Aññatitthiyānaṁ lābhasakkāro parihāyi. Dasabalassa bhiyyoso mattāya vaḍḍhi.
       Punadivase dhammasabhāyaṁ kathaṁ samuṭṭhāpesuṁ "āvuso ciñcamāṇavikā
  evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena akkositvā
  mahāvināsaṁ pattāti. Satthā āgantvā "kāya nuttha bhikkhave
  etarahi kathāya sannisinnāti pucchitvā, "imāya nāmāti vutte,
  "na bhikkhave idāneva, pubbepesā maṁ abhūtena akkositvā vināsaṁ
  pattāyevāti vatvā
        "nādiṭṭhā 1- parato dosaṁ aṇuṁthūlāni sabbaso
         issaro paṇaye daṇḍaṁ sāmaṁ appaṭivekkhiyāti
  imaṁ dvādasanipāte mahāpadumajātakaṁ 2- vitthāretvā kathesi "tadā
  kiresā mahāpadumakumārassa bodhisattassa mātu sapattī rañño
  aggamahesī hutvā mahāsattaṁ asaddhammena nimantetvā tassa
  manaṁ alabhitvā attanāva attani vippakāraṁ katvā gilānālayaṁ
  dassetvā "tava putto maṁ anicchantiṁ imaṁ vippakāraṁ pāpesīti
  rañño ārocesi. Rājā kuddho mahāsattaṁ corappapāte
  khipi. Atha naṁ pabbatakucchiyaṁ adhivatthā devatā paṭiggahetvā
  nāgarājassa phaṇagabbhe ṭhapesi. Nāgarājā taṁ nāgabhavanaṁ netvā
  upaḍḍharajjena sammānesi. So tattha saṁvaccharaṁ vasitvā

  *  *  *  *  *  *
  Footnote: 1. nādisvāti bhavitabbaṁ. na adisvāti padacchedo. nakāro paṇayeti padena
  sambandhitabbo. 2. khu. jā. 27/338. tadaṭṭhakathā. 6/130.
-------------------------------------------------
[page 050]
  Pabbajitukāmo himavantappadesaṁ āgantvā pabbajitvā jhānābhiññāyo
  nibbattesi. Atha naṁ eko vanacarako disvā rañño ārocesi.
  Rājā tassa santikaṁ gantvā katappaṭisanthāro sabbaṁ taṁ
  pavattiṁ ñatvā mahāsattaṁ rajjena nimantetvā tena "mayhaṁ
  rajjena kiccaṁ natthi, tvaṁ pana dasa rājadhamme akopetvā
  agatigamanaṁ pahāya dhammena rajjaṁ kārehīti ovadito uṭṭhāyāsanā
  roditvā nagaraṁ gacchanto antarāmagge amacce pucchi
  "ahaṁ kaṁ nissāya evaṁ ācārasampannena puttena viyogaṁ
  pattoti. "aggamahesiṁ Devāti. Rājā taṁ uddhapādaṁ gahetvā
  corappapāte khipāpetvā nagaraṁ pavisitvā dhammena rajjaṁ kāresi.
  Tadā mahāpadumakumāro mahāsatto ahosi, mātu sapattī
  ciñcamāṇavikāti.
       Satthā imamatthaṁ pakāsetvā "bhikkhave ekadhammaṁ hi saccavacanaṁ
  pahāya musāvāde patiṭṭhitānaṁ vissaṭṭhaparalokānaṁ akattabbaṁ pāpakammaṁ
  nāma natthīti vatvā imaṁ gāthamāha
          "ekadhammamatītassa musāvādissa jantuno
           vitiṇṇaparalokassa natthi pāpaṁ akāriyanti.
       Tattha "ekadhammanti: saccaṁ. Musāvādissāti: yassa dasasu
  vacanesu ekaṁpi saccaṁ natthi, evarūpassa musāvādino. Vitiṇṇa-
  paralokassāti: vissaṭṭhaparalokassa. Evarūpo hi "manussasampattiṁ
  devasampattiṁ avasāne nibbānasampattinti imā tisso sampattiyo
-------------------------------------------------
[page 051]
  Na passati. Natthi pāpanti: tassa evarūpassa idaṁ nāma pāpaṁ
  akattabbanti natthi.
          Desanāvasāne bahū sotāpattiphalādīni pāpuṇiṁsūti.
                      Ciñcamāṇavikāvatthu.
                     --------------
                  10. Asadisadānavatthu. (146)
       "na Ve kadariyā devalokaṁ vajantīti imaṁ dhammadesanaṁ satthā
  jetavane viharanto asadisadānaṁ ārabbha kathesi.
       Ekasmiṁ hi samaye satthā cārikaṁ caritvā pañcasatabhikkhuparivāro
  jetavanaṁ pāvisi. Rājā vihāraṁ gantvā satthāraṁ nimantetvā
  punadivase āgantukadānaṁ sajjetvā "dānaṁ me passantūti nāgare
  pakkosi. Nāgarā āgantvā rañño dānaṁ disvā punadivase
  satthāraṁ nimantetvā dānaṁ sajjetvā "amhākaṁ dānaṁ devo
  passatūti rañño pahiṇiṁsu. Rājā gantvā tesaṁ dānaṁ disvā
  "imehi mama dānato uttaritaraṁ kataṁ, puna dānaṁ karissāmīti
  punadivasepi dānaṁ sajjesi. Nāgarāpi taṁ disvā punadivase
  sajjayiṁsūti. Evaṁ neva rājā nāgare parājetuṁ sakkoti, na
  nāgarā rājānaṁ. Atha chaṭṭhe vāre nāgarā sataguṇaṁ sahassaguṇaṁ
  vaḍḍhetvā, yathā na sakkā hoti "idaṁ nāma imesaṁ dāne
-------------------------------------------------
[page 052]
  Natthīti vattuṁ, evaṁ dānaṁ sajjayiṁsu. Rājā taṁ disvā "sacāhaṁ
  imesaṁ dānato uttaritaraṁ kātuṁ na sakkhissāmi, kiṁ me jīvitenāti
  upāyaṁ cintento nipajji. Atha naṁ mallikā devī upasaṅkamitvā
  "kasmā mahārāja evaṁ nipannosi, kena te indriyāni
  kilantāni viyāti pucchi. Rājā āha "nadāni tvaṁ devi jānāsīti.
  "na Jānāmi devāti. So tassā tamatthaṁ ārocesi. Atha naṁ
  mallikā āha "deva mā cintayi, kahaṁ tayā paṭhavissaro rājā
  nāgarehi parājiyamāno diṭṭhapubbo vā sutapubbo vā, ahante
  dānaṁ saṁvidahissāmīti. Itissa sā asadisadānaṁ saṁvidahitukāmatāya
  evaṁ vatvā "mahārāja sālakalyāṇipadarehi pañcannaṁ bhikkhusatānaṁ
  antoāvaṭṭe nisīdanamaṇḍapaṁ kārehi, sesā bahiāvaṭṭe
  nisīdissanti; pañca setacchattasatāni kārehi, tāni gahetvā
  pañcasatā hatthī pañcannaṁ bhikkhusatānaṁ matthake dhārayamānā
  ṭhassanti, aṭṭha vā dasa vā rattasuvaṇṇanāvāyo kārehi, tā
  maṇḍapamajjhe bhavissanti, dvinnaṁ dvinnaṁ bhikkhūnaṁ antare ekekā
  khattiyadhītā nisīditvā gandhe piṁsissati, ekekā khattiyadhītā vījaniṁ
  ādāya dve dve bhikkhū vījayamānā ṭhassati, sesā khattiyadhītaro
  piṭṭhapiṭṭhe 1- gandhe āharitvā suvaṇṇanāvāsu pakkhipissanti, tāsu
  ekaccā khattiyadhītaro nīluppalakalāpe gahetvā suvaṇṇanāvāsu
  pakkhittagandhe āloḷetvā vāsaṁ gāhāpessanti; nāgarānaṁ hi neva

  *  *  *  *  *  *
  Footnote: 1. Sī. Yu. piṁse piṁse. Ma. pise pise.
-------------------------------------------------
[page 053]
  Khattiyadhītaro atthi, na setacchattāni, na hatthino, imehi kāraṇehi
  nāgarā parājissanti; evaṁ kārehi 1- mahārājāti. Rājā "sādhu devi,
  kalyāṇante kathitanti tāya kathitaniyāmeneva sabbaṁ kāresi. Ekassa
  pana bhikkhuno eko hatthī nappahoti. Atha rājā mallikaṁ āha "bhadde
  ekassa bhikkhuno eko hatthī nappahoti, kiṁ karissāmāti. "kiṁ Deva
  pañcahatthisatāni natthīti. "atthi Devi, avasesā pana duṭṭhahatthino,
  te bhikkhū disvāva verambhavātā viya caṇḍā hontīti. "deva Ahaṁ
  ekassa duṭṭhahatthipotakassa chattaṁ gahetvā tiṭṭhanaṭṭhānaṁ jānāmīti.
  "kattha Naṁ ṭhapessāmāti. "ayyassa Aṅgulimālassa santiketi. Rājā
  tathā kāresi. Hatthipotako vāladhiṁ antarasatthimhi pakkhipitvā ubho
  kaṇṇe pātetvā akkhīni nimmiletvā aṭṭhāsi. Mahājano "evarūpassa
  nāma caṇḍahatthino ayamākāro, [āyasmā] aṅgulimālatthero karotīti
  therassa setacchattahatthimeva 2- olokesi. Rājā paṇītāhārena 3-
  buddhappamukhaṁ bhikkhusaṅghaṁ parivisitvā satthāraṁ vanditvā "bhante yaṁ
  imasmiṁ dānagge kappiyabhaṇḍaṁ vā akappiyabhaṇḍaṁ vā sabbantaṁ
  tumhākameva demīti āha. Tasmiṁ kho pana dāne ekadivaseneva
  pariccattaṁ cuddasakoṭidhanaṁ hoti. Satthu pana "setacchattaṁ nisīdanapallaṅko
  ādhārako pādapīṭhakoti cattāri anagghāneva. Puna evarūpaṁ katvā
  buddhānaṁ dānaṁ nāma dātuṁ samattho nāhosi; teneva taṁ "asadisadānanti

  *  *  *  *  *  *
  Footnote: 1. Sī. Ma. Yu. karohi. 2. Sī. Ma. Yu. "āyasmā....setacchattāti
  natthi. 3. Sī. Ma. Yu. "paṇītāhārenāti natthi.
-------------------------------------------------
[page 054]
  Paññāyi. Taṁ kira sabbabuddhānaṁ ekavāraṁ hotiyeva. Satthu ca 1-
  sabbesañca itthīyeva saṁvidahati. Rañño pana "kāḷo ca
  juṇho cāti dve amaccā ahesuṁ. Tesu kāḷo cintesi "aho
  rājakulassa parihāni, ekadivaseneva cuddasakoṭidhanaṁ khayaṁ 2- gacchati,
  ime imaṁ dānaṁ bhuñjitvā gantvā nipannā niddāyissanti;
  aho naṭṭhaṁ rājakulanti. Juṇho pana cintesi "aho rañño
  dānaṁ, na hi sakkā rājabhāve aṭṭhitena evarūpaṁ dānaṁ dātuṁ,
  sabbasattānaṁ pattiṁ adento nāma natthi; ahaṁ pana idaṁ dānaṁ
  anumodāmīti. Satthu bhattakiccāvasāne rājā anumodanatthāya pattaṁ
  gaṇhi. Satthā cintesi "raññā mahoghaṁ pavattentena viya
  mahādānaṁ dinnaṁ: asakkhi nu kho mahājano cittaṁ pasādetuṁ udāhu
  noti. So tesaṁ amaccānaṁ cittavāraṁ ñatvā "sace rañño
  dānassa anucchavikaṁ anumodanaṁ karissāmi; kāḷassa sattadhā muddhā
  phalissati, juṇho sotāpattiphale patiṭṭhahissatīti ñatvā kāḷe
  anukampaṁ paṭicca evarūpaṁ dānaṁ datvā ṭhitassa rañño catuppadikaṁ
  gāthameva vatvā uṭṭhāyāsanā vihāraṁ gato. Bhikkhū aṅgulimālattheraṁ
  pucchiṁsu "kiṁ nu kho āvuso duṭṭhahatthiṁ chattaṁ dhāretvā ṭhitaṁ disvā
  bhāyasīti. "na Bhāyāmi āvusoti. Te satthāraṁ upasaṅkamitvā āhaṁsu
  "aṅgulimālo bhante aññaṁ byākarotīti. Satthā "na bhikkhave
  aṅgulimālo bhāyati, khīṇāsavausabhānaṁ hi antare jeṭṭhakausabhasadisā

  *  *  *  *  *  *
  Footnote: 1. Sī. Ma. Yu. "satthu cāti natthi. 2. Sī. Yu. cayaṁ.
-------------------------------------------------
[page 055]
  Mama puttasadisā bhikkhū na bhāyantīti vatvā brāhmaṇavagge gāthamāha
          "usabhaṁ pavaraṁ vīraṁ mahesiṁ vijitāvinaṁ
           anejaṁ nhātakaṁ buddhaṁ tamahaṁ brūmi brāhmaṇanti.
       Rājāpi domanassappatto "evarūpāya parisāya majjhe dānaṁ
  datvā ṭhitassa mayhaṁ anucchavikaṁ anumodanaṁ akatvā gāthameva vatvā
  satthā uṭṭhāyāsanā gato, mayā satthu anucchavikaṁ dānaṁ akatvā
  ananucchavikaṁ kataṁ bhavissati, kappiyabhaṇḍaṁ adatvā akappiyabhaṇḍameva
  dinnaṁ bhavissati, satthārā me kupitena bhavitabbaṁ, yassa kassaci nāma
  dānānurūpaṁ anumodanaṁ kātuṁ vaṭṭatīti vihāraṁ gantvā satthāraṁ vanditvā
  etadavoca "kinnu kho me bhante dātabbayuttakaṁ dānaṁ na dinnaṁ
  udāhu dānānurūpaṁ kappiyabhaṇḍaṁ adatvā akappiyabhaṇḍameva dinnanti.
  "kimetaṁ Mahārājāti. "na Me tumhehi dānānucchavikā anumodanā
  katāti. "mahārāja Anucchavikameva te dānaṁ dinnaṁ, etaṁ hi
  asadisadānaṁ nāma, ekassa buddhassa ekavārameva sakkā dātuṁ,
  puna evarūpaṁ nāma dānaṁ duddadanti. "atha Kasmā me bhante
  dānānurūpaṁ anumodanaṁ na karitthāti. "parisāya Asuddhattā
  mahārājāti. "ko Nu kho bhante parisāya dosoti. Athassa satthā
  dvinnaṁpi amaccānaṁ cittavāraṁ ārocetvā kāḷe anukampaṁ paṭicca
  anumodanāya akatabhāvaṁ ācikkhi. Rājā "saccaṁ kira te kāḷa evaṁ
  cintitanti pucchitvā, "saccanti vutte, "tava santakaṁ aggahetvā
  mama puttadārehi saddhiṁ mayi attano santakaṁ dente tuyhaṁpi kā
-------------------------------------------------
[page 056]
  Hāni? 1- yaṁ te mayā dinnaṁ, taṁ dinnameva hotu; raṭṭhato pana me
  nikkhamāti taṁ raṭṭhā nīharitvā juṇhaṁ pakkosāpetvā "saccaṁ kira
  te evaṁ cintitanti pucchitvā, "saccanti vutte, "sādhu mātula,
  pasannosmi, tvaṁ mama rajjaṁ gahetvā mayā dinnaniyāmeneva satta
  divasāni dānaṁ dehīti tassa sattāhaṁ rajjaṁ niyyādetvā satthāraṁ
  āha "passatha bhante bālassa kāraṇaṁ, mayā evaṁ dinne dāne
  pahāraṁ adāsīti. Satthā "āma mahārāja, bālā nāma parassa
  dānaṁ anabhinanditvā duggatiparāyanā honti, dhīrā pana paresaṁpi dānaṁ
  anumoditvā saggaparāyanā eva hontīti vatvā imaṁ gāthamāha
                "na ve kadariyā devalokaṁ vajanti,
                 bālā have nappasaṁsanti dānaṁ,
                 dhīro ca dānaṁ anumodamāno
                 teneva so hoti sukhī paratthāti.
       Tattha "kadariyāti: thaddhamaccharino. Bālāti: idhalokaparalokatthaṁ
  ajānanakā. Dhīroti: paṇḍito. Sukhī paratthāti: teneva so
  dānānumodanapuññena paraloke dibbasampattiṁ anubhavamāno sukhī hotīti.
       Desanāvasāne juṇho sotāpattiphale patiṭṭhahi. Sampatta-
  parisāyapi sātthikā desanā ahosi. Juṇho sotāpanno hutvā
  sattāhaṁ rañño dinnaniyāmeneva dānaṁ adāsīti.
                       Asadisadānavatthu.
                       ----------

  *  *  *  *  *  *
  Footnote: 1. Sī. Ma. Yu. pīḷā.
-------------------------------------------------
[page 057]
              11. Anāthapiṇḍikaputtakālavatthu. (147)
       "paṭhabyā Ekarajjenāti imaṁ dhammadesanaṁ satthā jetavane
  viharanto kālaṁ nāma anāthapiṇḍikassa puttaṁ ārabbha kathesi.
       So kira tathāvidhassa saddhāsampannassa seṭṭhino putto
  hutvā neva satthu santikaṁ gantuṁ, na gehaṁ āgatakāle daṭṭhuṁ,
  na dhammaṁ sotuṁ, na saṅghassa veyyāvaccaṁ kātuṁ icchati; pitarā
  "mā evaṁ tāta karīti vuttopi tassa vacanaṁ na suṇāti. Athassa
  pitā cintesi "ayaṁ evarūpaṁ diṭṭhiṁ gahetvā vicaranto avīciparāyano
  bhavissati; na kho pana me taṁ paṭirūpaṁ, yaṁ mayi passante mama
  putto nirayaṁ gaccheyya; imasmiṁ kho pana loke dhanadānena
  anabhijjhanakasatto nāma natthi, dhanena naṁ bhindissāmīti. Atha naṁ
  āha "tāta uposathiko hutvā vihāraṁ gantvā dhammaṁ sutvā
  ehi, kahāpaṇasataṁ te dassāmīti. "dassatha Tātāti. "dassāmi
  Puttāti. So yāvatatiyaṁ paṭiññaṁ gahetvā uposathiko hutvā
  vihāraṁ agamāsi. Dhammassavanena panassa kiccaṁ natthi; yathāphāsukaṭṭhāne
  sayitvā pātova gehaṁ agamāsi. Athassa pitā "putto me
  uposathiko ahosi, sīghamassa yāguādīni āharathāti vatvā
  dāpesi. So "kahāpaṇaṁ aggahetvā na bhuñjissāmīti āhāraṁ
  paṭikkhipi. Athassa pitā pīḷaṁ asahanto kahāpaṇabhaṇḍikaṁ dāpesi. 1-

  *  *  *  *  *  *
  Footnote: 1. adāsīti bhavitabbaṁ.
-------------------------------------------------
[page 058]
  So taṁ hatthena gahetvāva āhāraṁ paribhuñji. Atha naṁ punadivase
  seṭṭhī "tāta kahāpaṇasahassaṁ te dassāmi; satthu purato ṭhatvā
  ekameva dhammapadaṁ uggaṇhitvā āgaccheyyāsīti pesesi. So vihāraṁ
  gantvā satthu purato ṭhatvā ekameva dhammapadaṁ uggaṇhitvā
  palāyitukāmo ahosi. Athassa satthā asallakkhaṇākāraṁ akāsi.
  So taṁ padaṁ asallakkhetvā "uparipadaṁ uggaṇhissāmīti ṭhatvā
  assosiyeva. "uggaṇhissāmīti Suṇantāva kira sakkaccaṁ suṇanti
  nāMa. Evañca nāma suṇantānaṁ dhammo sotāpattimaggādayo deti.
  Sopi "uggaṇhissāmīti suṇāti. Satthāpissa asallakkhaṇākāraṁ
  karoti. So "uparipadaṁ uggaṇhissāmīti ṭhatvā suṇantova
  sotāpattiphale patiṭṭhāti. So punadivase buddhappamukhena bhikkhusaṅghena
  saddhiṁyeva sāvatthiṁ pāvisi. Mahāseṭṭhī taṁ disvāva "ajja me
  puttassa ākāro ruccatīti cintesi. Tassapi etadahosi "aho
  vata me pitā ajja satthu santike kahāpaṇe na dadeyya,
  kahāpaṇakāraṇā mayhaṁ uposathikabhāvaṁ paṭicchādeyyāti. Satthā
  panassa hīyo kahāpaṇakāraṇā uposathikabhāvaṁ aññāsi. Mahāseṭṭhī
  buddhappamukhassa bhikkhusaṅghassa yāguṁ dāpetvā 1- puttassapi dāpesi. 2-
  So nisīditvā tuṇhībhūtova yāguṁ pivi khādanīyaṁ khādi bhattaṁ
  bhuñji. Mahāseṭṭhī satthu bhattakiccāvasāne puttassa purato
  sahassabhaṇḍikaṁ ṭhapāpetvā "tāta ahaṁ `sahassaṁ te dassāmīti

  *  *  *  *  *  *
  Footnote: 1. datvā. 2. adāsīti yuttataraṁ.
-------------------------------------------------
[page 059]
  Vatvā uposathaṁ samādapetvā vihāraṁ pahiṇiṁ, 1- idante sahassanti.
  So satthu purato kahāpaṇe dīyamāne disvā lajjanto "alaṁ
  me kahāpaṇehīti vatvā "gaṇha tātāti vuccamānopi na gaṇhi.
  Athassa pitā satthāraṁ vanditvā "bhante ajja me puttassa
  ākāro ruccatīti vatvā, "kiṁ mahāseṭṭhīti vutte, "mayā esa
  purimadivase `kahāpaṇasataṁ te dassāmīti vatvā vihāraṁ pesito
  punadivase kahāpaṇe aggahetvā bhuñjituṁ na icchi; ajja pana
  dīyamānepi kahāpaṇe na icchatīti āha. Satthā "āma mahāseṭṭhi,
  ajja tava puttassa cakkavattisampattitopi devalokabrahmaloka-
  sampattīhipi sotāpattiphalameva varanti vatvā imaṁ gāthamāha
          "paṭhabyā ekarajjena saggassa gamanena vā
           sabbalokādhipaccena sotāpattiphalaṁ varanti.
       Tattha "paṭhabyā ekarajjenāti: cakkavattirajjena. Saggassa
  gamanena vāti: chabbīsatividhassa saggassa adhigamanena. Sabbalokādhi-
  paccenāti: etasmiṁ ettake loke nāgasupaṇṇavemānikapetehi saddhiṁ
  sabbasmiṁ loke ādhipaccena. Sotāpattiphalaṁ varanti: yasmā ettake
  ṭhāne rajjaṁ kāretvāpi nirayādīhi amuttova hoti, sotāpanno pana
  pihitāpāyadvāro hutvā sabbadubbalopi aṭṭhame bhave na nibbattati;

  *  *  *  *  *  *
  Footnote: 1. katthaci potthake "tāta mayā tvaṁ `sahassaṁ dassāmīti vatvā
  uposathaṁ samādāpetvā vihāraṁ pahitoti evaṁ kammavācakaṁ vākyaṁ kataṁ.
-------------------------------------------------
[page 060]
  Tasmā sotāpattiphalameva varaṁ uttamanti attho.
          Desanāvasāne bahū sotāpattiphalādīni pāpuṇiṁsūti.
                   Anāthapiṇḍikaputtakālavatthu.
                   Lokavaggavaṇṇanā niṭṭhitā.
                      Terasamo vaggo.
                      -------------
-------------------------------------------------
[page 061]
                     14. Buddhavaggavaṇṇanā
                      ------------
                   1. Māradhītāvatthu. (148)
       "yassa Jitanti imaṁ dhammadesanaṁ satthā bodhimaṇḍe viharanto
  māradhītaro ārabbha kathesi.
       Desanaṁ pana sāvatthiyaṁ samuṭṭhāpetvā puna kururaṭṭhe māgandiya-
  brāhmaṇassa kathesi. Kururaṭṭhe kira māgandiyabrāhmaṇassa dhītā
  māgandiyāyeva nāma ahosi uttamarūpadhaRā. Taṁ paṭṭhayamānā
  anekabrāhmaṇamahāsālā ceva khattiyamahāsālā ca "dhītaraṁ no
  detūti māgandiyassa pahiṇiṁsu. Sopi "na tumhe mayhaṁ dhītu
  anucchavikāti sabbe paṭikkhipiyeva. Athekadivasaṁ satthā paccūsasamaye
  lokaṁ volokento attano ñāṇajālassa anto paviṭṭhaṁ māgandiya-
  brāhmaṇaṁ disvā "kiṁ nu kho bhavissatīti upadhārento brāhmaṇassa
  ca brāhmaṇiyā ca tiṇṇaṁ maggaphalānaṁ upanissayaṁ addasa.
  Brāhmaṇopi bahigāme nibaddhaṁ aggiṁ paricarati. Satthā pātova
  pattacīvaramādāya taṁ ṭhānaṁ agamāsi. Brāhmaṇo satthu rūpasiriṁ
  olokento "imasmiṁ loke iminā sadiso puriso nāma natthi,
  ayaṁ mayhaṁ dhītu anucchaviko, imassa dhītaraṁ dassāmīti cintetvā
  satthāraṁ āha "samaṇa mama ekā dhītā atthi, ahaṁ tassā
-------------------------------------------------
[page 062]
  Anucchavikaṁ purisaṁ apassanto taṁ na kassaci adāsiṁ, tvaṁ panassā
  anucchaviko, ahaṁ te dhītaraṁ pādaparicārikaṁ katvā dātukāmo;
  yāva naṁ ānemi, tāva idheva tiṭṭhāhīti. Satthā tassa kathaṁ
  sutvā neva abhinandi na paṭikkosi. Brāhmaṇopi gehaṁ gantvā
  brāhmaṇiṁ āha "bhoti ajja me dhītu anucchaviko puriso
  diṭṭho, tassa naṁ dassāmāti dhītaraṁ alaṅkārāpetvā ādāya
  brāhmaṇiyā saddhiṁ taṁ ṭhānaṁ agamāsi. Mahājanopi kutūhalajāto
  nikkhami. Satthā brāhmaṇena vuttaṭṭhāne aṭṭhatvā tattha padacetiyaṁ
  dassetvā aññasmiṁ ṭhāne aṭṭhāsi. Buddhānaṁ kira padacetiyaṁ
  "idaṁ asuko nāma passatūti adhiṭṭhahitvā akkantaṭṭhāneyeva
  paññāyati. Sesaṭṭhāne taṁ passanto nāma natthi. Brāhmaṇo
  attanā saddhiṁ gacchamānāya brāhmaṇiyā "kahaṁ soti puṭṭho
  "imasmiṁ ṭhāne tiṭṭhāhīti taṁ avacanti olokento padavalañjaṁ
  disvā "idamassa padanti dassesi. Sā lakkhaṇamantakusalatāya
  "na idaṁ brāhmaṇa kāmabhogino padanti vatvā, brāhmaṇena
  "bhoti tvaṁ udakacāṭimhi suṁsumāraṁ passasi, mayā so [samaṇo]
  `dhītaraṁ te dassāmīti vutto, tenāpi me adhivāsitanti vutte,
  "brāhmaṇa kiñcāpi tvaṁ evaṁ vadesi, idaṁ pana nikkilesasseva
  padanti vatvā imaṁ gāthamāha
                "rattassa hi ukkuṭikaṁ padaṁ bhave,
                 duṭṭhassa hoti sahasānupīḷitaṁ,
-------------------------------------------------
[page 063]
                 Muḷhassa hoti avakaḍḍhitaṁ padaṁ,
                 vivaṭacchadassa idamīdisaṁ padanti.
  Atha naṁ brāhmaṇo "bhoti mā viravi, tuṇhībhūtā ehīti gacchanto
  satthāraṁ disvā "ayaṁ so purisoti tassā dassetvā satthāraṁ
  upasaṅkamitvā "samaṇa dhītaraṁ [1]- dassāmīti āha. Satthā "na
  me tava dhītāya 2- atthoti avatvā "brāhmaṇa ekaṁ te kāraṇaṁ
  kathessāmi, suṇissasīti vatvā, "kathehi [bho] samaṇa, suṇissāmīti
  vutte, abhinikkhamanato paṭṭhāya atītaṁ āharitvā dassesi: tatrāyaṁ
  saṅkhepakathā:
       "mahāsatto rajjasiriṁ pahāya kaṇṭhakaṁ abhiruyha channasahāyo
  abhinikkhamanto nagaradvāre ṭhitena mārena "siddhattha nivattassu,
  ito te sattame divase cakkaratanaṁ pātubhavissatīti vutte,
  "ahaṁpetaṁ māra jānāmi, na pana me tena atthoti āha. "atha
  Kimatthāya nikkhamasīti. "sabbaññutaññāṇatthāyāti. "tenahi Sace
  ajjato paṭṭhāya kāmavitakkādīnaṁ ekaṁpi vitakkaṁ vitakkessasi,
  jānissāmi te kattabbanti [āha]. So tato paṭṭhāya
  otārāpekkho satta vassāni mahāsattaṁ anubandhi. Satthāpi
  chabbassāni dukkarakārikaṁ caritvā paccattaṁ purisakāraṁ nissāya bodhimūle
  sabbaññutaññāṇaṁ paṭivijjhitvā vimuttisukhaṁ paṭisaṁvedayamāno pañcame
  sattāhe ajapālanigrodhamūle nisīdi. Tasmiṁ samaye māro "ahaṁ

  *  *  *  *  *  *
  Footnote: 1. Sī. Ma. Yu. etthantare "teti atthi. 2. dhītarāti yuttataraṁ.
-------------------------------------------------
[page 064]
  Ettakaṁ kālaṁ anubandhitvā otārāpekkhopi imassa kiñci khalitaṁ
  nāddasaṁ, atikkantodāni esa mama visayanti domanassappatto
  mahāmagge nisīdi. Athassa "taṇhā aratī rāgāti imā tisso dhītaro
  "pitā no na paññāyati, kahaṁ nukho etarahīti olokayamānā
  taṁ tathā nisinnaṁ disvā upasaṅkamitvā "kasmā tāta dukkhī
  dummanosīti pucchiṁsu. So tāsaṁ tamatthaṁ ārocesi. Atha naṁ tā
  āhaṁsu "tāta mā cintayittha, mayaṁ taṁ attano vase katvā
  ānessāmāti. "na Sakkā ammā esa kenaci vase kātunti.
  "tāta Mayaṁ itthiyo nāma idāneva naṁ rāgapāsādīhi bandhitvā
  ānessāma, tumhe mā cintayitthāti satthāraṁ upasaṅkamitvā
  "pāde te samaṇa paricāremāti āhaṁsu. Satthā neva tāsaṁ vacanaṁ
  manasākāsi, na akkhīni ummīletvā olokesi. Puna māradhītaro
  "ucacāvaco kho purisānaṁ adhippāyo, kesañci kumārikāsu pemaṁ hoti,
  kesañci paṭhamavaye ṭhitāsu, kesañci majjhimavaye ṭhitāsu, kesañci
  pacchimavaye ṭhitāsu; nānappakārehi taṁ palobhissāmāti ekekā
  kumārikāvaṇṇādivasena sataṁ sataṁ attabhāve abhinimminitvā kumārikāyo
  avijātā sakiṁvijātā duvijātā majjhimitthiyo mahallakitthiyo
  ca hutvā chakkhattuṁ bhagavantaṁ upasaṅkamitvā "pāde te samaṇa
  paricāremāti āhaṁsu. Taṁpi bhagavā na manasākāsi, yathā taṁ anuttare
  upadhisaṅkhaye adhimuttoti. Atha satthā ettakenāpi tā anugacchantiyo
-------------------------------------------------
[page 065]
  "apetha, Kiṁ disvā evaṁ vāyamatha? evarūpaṁ nāma avītarāgānaṁ purato
  kātuṁ vaṭṭati, tathāgatassa pana rāgādayo pahīnā, kena maṁ kāraṇena
  attano vase nessathāti vatvā imā gāthā abhāsi
                "yassa jitaṁ nāvajiyati,
                 jitamassa noyāti koci loke,
                 taṁ buddhamanantagocaraṁ
                 apadaṁ kena padena nessatha?
                 yassa jālinī visattikā
                 taṇhā natthi kuhiñci netave,
                 taṁ buddhamanantagocaraṁ
                 apadaṁ kena padena nessathāti.
       Tattha "yassa jitaṁ nāvajiyatīti: yassa sammāsambuddhassa
  tena tena maggena jitaṁ rāgādikkilesajātaṁ puna asamudācaraṇato
  nāvajiyati dujjitaṁ nāma na hoti. Noyātīti: na uyyāti, yassa
  jitaṁ kilesajātaṁ rāgādīsu koci ekakkilesopi loke pacchato
  nivatti nāma na hoti, nānubandhatīti attho. Anantagocaranti:
  anantārammaṇassa sabbaññutaññāṇassa vasena apariyantagocaraṁ.
  Kena padenāti: yassa rāgapadādīsu ekapadaṁpi natthi, taṁ tumhe
  kena padena nessatha: 1- buddhassa pana ekapadaṁpi natthi, taṁ apadaṁ
  buddhaṁ tumhe kena padena nessatha?

  *  *  *  *  *  *
  Footnote: 1. Sī. Yu. yassa hi rāgapadādīsu ekapadampi atthi, taṁ tumhe
  tena padena nessatha.
-------------------------------------------------
[page 066]
       Dutiyagāthāyaṁ taṇhā nāmesā saṁsibbitaparisibbitapariyonaddhatthena
  jālamassā atthītipi jālakārikātipi jālūpamātipi jālinī, rūpādīsu
  ārammaṇesu visattatāya visāhāratāya visapupphatāya visaphalatāya
  visaparibhogatāya visattikā; sā evarūpā taṇhā yassa kuhiñci
  bhave netuṁ natthi, taṁ tumhe apadaṁ buddhaṁ kena padena nessathāti
  attho.
       Desanāvasāne bahūnaṁ devatānaṁ dhammābhisamayo ahosi.
  Māradhītaropi tattheva antaradhāyiṁsu.
       Satthā imaṁ dhammadesanaṁ āharitvā "māgandiya ahaṁ pubbe
  imā tisso māradhītaro addasaṁ semhādīhi apalibuddhena
  suvaṇṇakkhandhasadisena attabhāvena samannāgatā, tadāpi me methunasmiṁ
  chando nāhosi, tava pana dhītu sarīraṁ dvattiṁsākārakuṇapaparipūraṁ bahi
  citto viya asucighaṭo, sacepi mama pādo asucimakkhito bhaveyya,
  ayañca ummāraṭṭhāne tiṭṭheyya; tathāpissā sarīraṁ ahaṁ pādaṁ 1- na
  phuseyyanti vatvā imaṁ gāthamāha
                "disvāna taṇhaṁ aratiñca rāgaṁ
                 nāhosi chando api methunasmiṁ,
                 kimevidaṁ muttakarīsapuṇṇaṁ,
                 pādāpi naṁ samphusituṁ na iccheti.
       Desanāvasāne ubhopi jāyapatikā anāgāmiphale patiṭṭhahiṁsūti.
                       Māradhītāvatthu.
                        ---------

  *  *  *  *  *  *
  Footnote: 1. Yu. pādena.
-------------------------------------------------
[page 067]
                2. Yamakappāṭihāriyavatthu. (149)
       "ye Jhānappasutā dhīrāti imaṁ dhammadesanaṁ satthā
  saṅkassanagaradvāre bahū devamanusse ārabbha kathesi.
       Desanā pana rājagahe samuṭṭhitā. Ekasmiṁ hi samaye
  rājagahaseṭṭhī parissayamocanatthañceva pamādena khalitāni ābharaṇādīni
  rakkhaṇatthañca jālakaraṇḍakaṁ parikkhipāpetvā gaṅgāya udakakīḷaṁ
  kīḷi. Atheko rattacandanarukkho gaṅgāya uparitīre jāto gaṅgodakena
  dhotamūlo patitvā tattha tattha pāsāṇesu sambhañjamāno
  vippakiri. Tato ekā ghaṭappamāṇā ghaṭikā pāsāṇehi ghaṁsiyamānā
  udakaūmīhi pothiyamānā maṭṭhā hutvā anupubbena vuyhamānā
  sevālapariyonaddhā āgantvā tassa jāle laggi. Seṭṭhī
  "kimetanti vatvā "rukkhaghaṭikāti sutvā taṁ āharāpetvā
  "kinnāmetanti upadhāraṇatthaṁ vāsikaṇṇena tacchāpesi. Tāvadeva
  alattakavaṇṇaṁ rattacandanaṁ paññāyi. Seṭṭhī pana neva sammādiṭṭhi,
  na micchādiṭṭhi, majjhattadhātuko; so cintesi "mayhaṁ gehe
  rattacandanaṁ bahu, kinnu kho iminā karomīti. Athassa etadahosi
  "imasmiṁ loke `mayaṁ arahantoti vattāro bahū, ahaṁ ekaṁ
  arahantaṁpi na jānāmi; gehe bhamaṁ yojetvā pattaṁ likhāpetvā
  sikkāya ṭhapetvā veḷuparamparāya saṭṭhihatthamatte ākāse
  olambāpetvā `sace arahā atthi, ākāsenāgantvā imaṁ
  gaṇhātūti vakkhāmi; yo taṁ gahessati, taṁ saputtadāro saraṇaṁ
-------------------------------------------------
[page 068]
  Gamissāmīti. So cintitaniyāmeneva pattaṁ likhāpetvā veḷuparamparāya
  ussāpetvā "yo imasmiṁ loke arahā, so ākāsenāgantvā
  imaṁ pattaṁ gaṇhātūti āha.
       Cha satthāro "amhākaṁ esa anucchaviko, amhākameva naṁ
  dehīti vadiṁsu. So "ākāsenāgantvā gaṇhāthāti āha. Chaṭṭhe
  divase niggaṇṭho nāṭaputto antevāsike pesesi "gacchatha, seṭṭhiṁ
  evaṁ vadetha `amhākaṁ ācariyassa anucchaviko, mā appamattakassa
  kāraṇā ākāsena āgamanaṁ kari, dehi kiretaṁ pattanti. Te
  gantvā seṭṭhiṁ tathā vadiṁsu. Seṭṭhī "ākāsenāgantvā gaṇhituṁ
  samatthova gaṇhātūti āha. Nāṭaputto sayaṁ gantukāmo hutvā
  antevāsikānaṁ saññamadāsi "ahaṁ ekaṁ hatthañca pādañca ukkhipitvā
  uppatitukāmo viya bhavissāmi, tumhe maṁ `ācariya kiṁ karotha?
  dārumayapattassa kāraṇā paṭicchannaṁ arahattaṁ mahājanassa mā
  dassayitthāti vatvā maṁ hatthesu ca pādesu ca gahetvā ākaḍḍhantā
  bhūmiyaṁ pāteyyāthāti. So tattha gantvā seṭṭhiṁ āha "mahāseṭṭhi
  mayhaṁ ayaṁ patto anucchaviko, aññesaṁ nānucchaviko, mā te
  appamattakassa kāraṇā mama ākāse uppatanaṁ ruccati, dehi
  me pattanti. "bhante Ākāsena uppatitvāva gaṇhāthāti.
  Tato nāṭaputto "tenahi apetha apethāti antevāsike apanetvā
  "ākāse uppatissāmīti ekaṁ hatthañca pādañca ukkhipi. Atha naṁ
  antevāsikā "ācariya kinnāmetaṁ karotha? chavassa dārumayapattassa
-------------------------------------------------
[page 069]
  Kāraṇā paṭicchannagguṇena mahājanassa dassitena ko atthoti taṁ
  hatthapādesu gahetvā ākaḍḍhitvā bhūmiyaṁ pātesuṁ. So seṭṭhiṁ
  āha "mahāseṭṭhi ime me uppatituṁ na denti, dehi me pattanti.
  "uppatitvāva Gaṇhātha bhanteti. Evaṁ titthiyā cha divasāni
  vāyamitvāpi taṁ pattaṁ na labhiṁsuyeva.
       Sattame divase āyasmato ca mahāmoggallānassa āyasmato
  ca piṇḍolabhāradvājassa "rājagahe piṇḍāya carissāmāti gantvā
  ekasmiṁ piṭṭhipāsāṇe ṭhatvā cīvaraṁ pārupanakāle dhuttakā kathaṁ
  samuṭṭhāpesuṁ "ambho pubbe cha satthāro `loke mayaṁ
  arahantamhāti vadiṁsu. Rājagahaseṭṭhino pana pattaṁ ussāpetvā `sace
  arahā atthi, ākāsenāgantvā gaṇhātūti vadantassa ajja
  sattamo divaso, ekopi `ahaṁ arahāti ākāse uppatanto nāma
  natthi; ajja no loke arahantānaṁ natthibhāvo ñātoti. Taṁ kathaṁ
  sutvā āyasmā mahāmoggallāno āyasmantaṁ piṇḍolabhāradvājaṁ
  āha "sutante āvuso bhāradvāja imesaṁ vacanaṁ, ime buddhasāsanaṁ
  pariggaṇhantā viya vadanti; tvañca mahiddhiko mahānubhāvo, gacchetaṁ
  pattaṁ ākāsenāgantvā gaṇhāhīti. "āvuso Moggallāna tvaṁ
  iddhimantānaṁ aggo, tvaṁ etaṁ gaṇhāhi; tayi pana aggaṇhante
  ahaṁ gaṇhissāmīti. "gaṇhāvusoti Evaṁ vutte āyasmā
  piṇḍolabhāradvājo abhiññāpādakaṁ catutthajjhānaṁ samāpajjitvā
  vuṭṭhāya tigāvutaṁ piṭṭhipāsāṇaṁ pādantena paricchindanto tūlapicu
-------------------------------------------------
[page 070]
  Viya ākāse uṭṭhāpetvā rājagahanagarassa upari sattakkhattuṁ
  anupariyāyi. So tigāvutappamāṇassa nagarassa pidhānaṁ viya paññāyi.
  Nagaravāsino "pāsāṇo no avattharitvā gaṇhātīti bhītā
  suppādīni matthake katvā tattha tattha nilīyiṁsu. Sattame vāre
  thero piṭṭhipāsāṇaṁ bhinditvā attānaṁ dassesi. Mahājano theraṁ
  disvā "bhante piṇḍolabhāradvāja tava pāsāṇaṁ daḷhaṁ katvā
  gaṇha, mā no sabbe nāsayīti. Thero pāsāṇaṁ pādantena
  khipitvā vissajjesi. So gantvā yathāṭhāneyeva patiṭṭhāsi. Thero
  seṭṭhissa gehamatthake aṭṭhāsi. Taṁ disvā seṭṭhī urena nippajjitvā,
  "otaratha sāmīti vatvā ākāsato otiṇṇaṁ theraṁ nisīdāpetvā.
  Pattaṁ otārāpetvā catummadhurapuṇṇaṁ katvā therassa adāsi.
  Thero pattaṁ gahetvā vihārābhimukho pāyāsi. Athassa ye araññe
  gatā vā gāmagatā vā pāṭihāriyaṁ na passiṁsu, te sannipatitvā
  "bhante amhākaṁpi pāṭihāriyaṁ dassehīti theraṁ anubandhiṁsu. So
  tesaṁ tesaṁ pāṭihāriyaṁ dassento vihāraṁ agamāsi.
       Satthā taṁ anubandhitvā unnadantassa mahājanassa saddaṁ sutvā
  "ānanda kasseso saddoti pucchitvā "bhante piṇḍolabhāradvājena
  ākāse uppatitvā candanapatto gahito, tassa santike eso
  saddoti sutvā piṇḍolabhāradvājaṁ pakkosāpetvā "saccaṁ kira
  tayā evaṁ katanti pucchitvā "saccaṁ bhanteti vutte, "kasmā te
  bhāradvāja evaṁ katanti theraṁ vigarahitvā taṁ pattaṁ khaṇḍākhaṇḍaṁ
  bhedāpetvā bhikkhūnaṁ añjanapiṁsanatthāya dāpetvā pāṭihāriyassa
-------------------------------------------------
[page 071]
  Akaraṇatthāya sāvakānaṁ sikkhāpadaṁ paññapesi. Titthiyāpi "samaṇo kira
  gotamo taṁ pattaṁ bhedāpetvā pāṭihāriyassa akaraṇatthāya sāvakānaṁ
  sikkhāpadaṁ paññapesīti sutvā "samaṇassa gotamassa sāvakā paññattaṁ
  sikkhāpadaṁ jīvitahetupi nātikkamanti, samaṇopi gotamo taṁ rakkhissateva,
  idāni amhehi okāso laddhoti nagaravīthīsu ārocentā vicariṁsu,
  "mayaṁ attano guṇaṁ rakkhantā pubbe dārumayapattassa kāraṇā
  attano guṇaṁ mahājanassa na dassayimhā, samaṇassa gotamassa
  sāvakā pattassa kāraṇā attano guṇaṁ mahājanassa dassesuṁ,
  samaṇo gotamo attano paṇḍitatāya taṁ pattaṁ bhedāpetvā
  sāvakānaṁ sikkhāpadaṁ paññapesi, idāni mayaṁ teneva saddhiṁ pāṭihāriyaṁ
  karissāmāti vadiṁsu. Rājā bimbisāro taṁ kathaṁ sutvā satthu santikaṁ
  gantvā "tumhehi kira bhante pāṭihāriyassa akaraṇatthāya sāvakānaṁ
  sikkhāpadaṁ paññattanti. "āma Mahārājāti. "idāni Titthiyā
  `tumhehi saddhiṁ pāṭihāriyaṁ karissāmāti vadanti, kindāni karissathāti.
  "tesu Karontesu karissāmi mahārājāti. "nanu Tumhehi sikkhāpadaṁ
  paññattanti. "nāhaṁ Mahārāja attano sikkhāpadaṁ paññapesiṁ,
  tameva sāvakānaṁ paññattanti. "tumhe Ṭhapetvā aññattha sikkhāpadaṁ
  paññattaṁ nāma hoti bhanteti. "tenahi Mahārāja tamevettha
  paṭipucchissāmi, atthi pana te mahārāja vijite uyyānanti. "atthi
  Bhanteti. "sace Te mahārāja uyyāne mahājano ambādīni khādeyya,
  kimassa kattabbanti. "daṇḍo Bhanteti. "tvaṁ Pana khādituṁ labhasīti.
-------------------------------------------------
[page 072]
  "āma Bhante, mayhaṁ daṇḍo natthi, ahaṁ attano santakaṁ khādituṁ
  labhāmīti. "mahārāja Yathā tava tiyojanasatike rajje āṇā pavattati,
  attano uyyāne ambādīni khādantassa daṇḍo natthi, aññesaṁ
  pana atthi; evaṁ mamapi cakkavāḷakoṭisatasahasse āṇā pavattati,
  attano sikkhāpadappaññattiyā atikkamo nāma natthi, aññesaṁ
  pana atthi; karissāmahaṁ pāṭihāriyanti. Titthiyā taṁ kathaṁ sutvā
  "idānimha naṭṭhā, samaṇena kira gotamena sāvakānaññeva sikkhāpadaṁ
  paññattaṁ, na attano; sayameva kira pāṭihāriyaṁ kattukāmo;
  kinnu kho karomāti mantayiṁsu. Rājā satthāraṁ pucchi "bhante kadā
  pāṭihāriyaṁ karissathāti. "ito Cātummāsaccayena āsāḷhapuṇṇamāyaṁ
  mahārājāti. "kattha Karissatha bhanteti. "sāvatthiṁ Nissāya mahārājāti.
  "kasmā Pana satthā evaṁ dūraṭṭhānaṁ apadisatīti. "yasmā Taṁ
  sabbabuddhānaṁ mahāpāṭihāriyakaraṇaṭṭhānaṁ; apica mahājanassa
  sannipātatthāyapi dūraṭṭhānameva apadisatīti. Titthiyā taṁ kathaṁ sutvā
  "ito kira catunnaṁ māsānaṁ accayena samaṇo gotamo sāvatthiyaṁ
  pāṭihāriyaṁ karissati, idāni taṁ amuñcitvāva anubandhissāma,
  mahājano amhe disvā `kimidanti pucchissati, athassa vakkhāma
  `mayaṁ `samaṇena gotamena saddhiṁ pāṭihāriyaṁ karissāmāti vadimhā,
  so palāyati, mayamassa palāyituṁ adatvā anubandhāmāti. Satthā
  rājagahe piṇḍāya caritvā nikkhami. Titthiyāpissa pacchatova
  nikkhamitvā bhattakiccaṭṭhāne vasanti. Vasitaṭṭhāne punadivase
-------------------------------------------------
[page 073]
  Pātarāsaṁ karonti. Te manussehi "kimidanti pucchitā heṭṭhā
  vuttanayeneva ārocenti. Mahājanopi "pāṭihāriyaṁ passissāmāti
  anubandhi. Satthā anupubbena sāvatthiṁ pāpuṇi. Titthiyāpi tena
  saddhiṁyeva gantvā upaṭṭhāke samādapetvā satasahassaṁ labhitvā
  khadiratthambhehi maṇḍapaṁ kāretvā nīluppalehi chādāpetvā "idha
  pāṭihāriyaṁ karissāmāti nisīdiṁsu. Atha rājā pasenadikosalo satthāraṁ
  upasaṅkamitvā "bhante titthiyehi maṇḍapo kārito, ahaṁpi tumhākaṁ
  maṇḍapaṁ kāremīti. "alaṁ Mahārāja, atthi mayhaṁ maṇḍapakārakoti.
  "bhante Maṁ ṭhapetvā ko añño kātuṁ sakkhissatīti. "sakko
  Devarājāti. "kahaṁ Pana bhante pāṭihāriyaṁ karissathāti.
  "gaṇḍāmbarukkhamūle Mahārājāti. Titthiyā "ambarukkhamūle kira pāṭihāriyaṁ
  karissatīti sutvā attano upaṭṭhākānaṁ ārocetvā yojanabbhantare
  ṭhāne antamaso tadahujātaṁpi ambapotakaṁ uppāṭāpetvā araññe
  khipāpesuṁ.
       Satthā āsāḷhapuṇṇamīdivase antonagaraṁ pāvisi. Rañño
  uyyānapālo gaṇḍo nāma ekaṁ piṅgalakipillikehi katapattapuṭassa
  antare mahantaṁ ambapakkaṁ disvā tassa gandharasalobhena sampatante
  vāyase palāpetvā rañño atthāya ādāya gacchanto antarāmagge
  satthāraṁ disvā cintesi "rājā imaṁ ambaṁ khāditvā mayhaṁ
  aṭṭha vā soḷasa vā kahāpaṇe dadeyya, taṁ me ekasmiṁ
  attabhāve jīvitavuttiyā nālaṁ; sace panāhaṁ satthu imaṁ dassāmi,
-------------------------------------------------
[page 074]
  Apariyantaṁ me kālaṁ hitāvahaṁ bhavissatīti. So taṁ ambaṁ satthu
  upanāmesi.
       Satthā ānandattheraṁ olokesi. Athassa thero
  cātummahārājadattiyaṁ pattaṁ nīharitvā hatthe ṭhapesi. Satthā pattaṁ
  upanāmetvā ambaṁ paṭiggahetvā tattheva nisīdanākāraṁ dassesi.
  Thero cīvaraṁ paññapetvā adāsi. Athassa tasmiṁ nisinnassa thero
  pānīyaṁ parissāvetvā taṁ ambapakkaṁ madditvā pānakaṁ katvā
  adāsi. Satthā ambapānakaṁ pivitvā gaṇḍaṁ āha "imaṁ ambaṭṭhiṁ
  idheva paṁsuṁ viyūhitvā ropehīti. So tathā akāsi. Satthā tassa
  upari hatthaṁ dhovi. Hatthe dhotamatteyeva naṅgalasīsamattakkhandho
  hutvā anupubbena paṇṇāsahattho ambarukkho uṭṭhahi. Catūsu disāsu
  ekekā uddhaṁ ekāti pañca mahāsākhā paṇṇāsapaṇṇāsahatthāva
  ahesuṁ. So tāvadeva pupphaphalasampanno hutvā ekasmiṁ ṭhāne
  paripakkāmbapiṇḍidharo ahosi. Pacchato āgacchantā bhikkhū
  ambapakkāni khādantāyeva āgamiṁsu. Rājā "evarūpo kira ambarukkho
  uṭṭhitoti sutvā "mā naṁ koci chindīti ārakkhaṁ ṭhapesi. So pana
  gaṇḍena ropitattā "gaṇḍāmbarukkhotveva paññāyi. Dhuttakāpi
  ambapakkāni khāditvā "are duṭṭhatitthiyā `samaṇo gotamo
  gaṇḍāmbarukkhamūle pāṭihāriyaṁ karissatīti tumhehi yojanabbhantare
  tadahujātāpi ambapotakā uppāṭāpitā, gaṇḍāmbo nāma ayanti
  vatvā te ucchiṭṭhāmbaṭṭhīhi pahariṁsu. Sakko vātavalāhakadevaputtaṁ
-------------------------------------------------
[page 075]
  Āṇāpesi "titthiyānaṁ maṇḍapaṁ vātehi uppāṭetvā ukkārabhūmiyaṁ
  khipāpehīti. So tathā akāsi. Suriyadevaputtaṁ āṇāpesi "suriyamaṇḍalaṁ
  niggaṇhanto tāpehīti. Sopi tathā akāsi. Puna vātavalāhakaṁ
  āṇāpesi "vātamaṇḍalaṁ uṭṭhāpento yāhīti. So tathā karonto
  titthiyānaṁ paggharitasedasarīre rajavaṭṭiyo okiri. Te tāmbavammikasadisā
  ahesuṁ. Vassavalāhakaṁpi āṇāpesi "mahantāni mahantāni bindūni
  pātehīti. So tathā akāsi. Atha nesaṁ kāyo kabaragāvīsadiso
  ahosi. Te niggaṇā hutvā sammukhasammukhaṭṭhāneyeva palāyiṁsu. Evaṁ
  palāyantesu pūraṇakassapassa upaṭṭhāko eko kassako "idāni
  me ayyānaṁ pāṭihāriyakaraṇavelā, taṁ pāṭihāriyaṁ passissāmīti goṇe
  vissajjetvā pātova ābhataṁ yāgukuṭañceva yottañca gahetvā
  āgacchanto pūraṇaṁ tathā palāyantaṁ disvā "bhante ahaṁ `ayyānaṁ
  pāṭihāriyaṁ passissāmīti āgacchāmi, tumhe kahaṁ gacchathāti, "kinte
  pāṭihāriyena, imaṁ me kuṭañca yottañca dehīti. So tena dinnaṁ
  kuṭañca yottañca ādāya nadītīraṁ gantvā kuṭaṁ yottena attano
  gīvāyaṁ bandhitvā rahade patitvā udakabubbuḷake uṭṭhāpento
  kālaṁ katvā avīcimhi nibbatti. Satthā 1- ākāse ratanacaṅkamaṁ
  māpesi. Tassa ekā koṭi pācīnacakkavāḷamukhavaṭṭiyaṁ ahosi,
  ekā pacchimacakkavāḷamukhavaṭṭiyaṁ. Satthā sannipatitāya chattiṁsayojanāya
  parisāya vaḍḍhamānakacchāyāya "idāni pāṭihāriyakaraṇavelāti

  *  *  *  *  *  *
  Footnote: 1. Sī. sakko.
-------------------------------------------------
[page 076]
  Gandhakuṭito nikkhamitvā pamukhe aṭṭhāsi.
       Atha naṁ gharaṇī nāma nandamātā ekā anāgāmiupāsikā
  upasaṅkamitvā "bhante mādisāya dhītari vijjamānāya tumhākaṁ
  kilamanakiccaṁ natthi, ahaṁ pāṭihāriyaṁ karissāmīti āha. "kathaṁ Karissasi
  gharaṇīti. "bhante Ekasmiṁ cakkavāḷagabbhe mahāpaṭhaviṁ udakaṁ katvā
  udakasakuṇikā viya nimujjitvā pācīnacakkavāḷamukhavaṭṭiyaṁ attānaṁ
  dassessāmi, tathā pacchimauttaradakkhiṇacakkavāḷamukhavaṭṭiyaṁ, tathā
  majjhe; atha mahājanā maṁ disvā, `kā esāti vutte, vakkhanti
  `gharaṇī nāmesā, ayaṁ tāva ekissā itthiyā ānubhāvo,
  buddhānaṁ ānubhāvo pana kīdiso bhavissatīti; evaṁ titthiyā
  tumhe adisvāva palāyissantīti. Atha naṁ satthā "jānāmi
  te gharaṇi evarūpaṁ pāṭihāriyaṁ kātuṁ samatthabhāvaṁ, na panāyaṁ
  tavatthāya baddho mālāpuṭoti vatvā paṭikkhipi. Sā "na me
  satthā anujānāti, addhā mayā uttaritaraṁ pāṭihāriyaṁ kātuṁ
  samattho añño atthīti ekamantaṁ aṭṭhāsi. Satthāpi "evameva
  tesaṁ guṇo pākaṭo bhavissatīti "evaṁ chattiṁsayojanāya parisāya
  majjhe sīhanādaṁ nadissantīti maññamāno aparepi pucchi "tumhe
  kathaṁ pāṭihāriyaṁ karissathāti. Te "evañca evañca karissāma
  bhanteti satthu purato ṭhitāva sīhanādaṁ nadiṁsu. Tesu kira
  cullānāthapiṇḍiko "mādise anāgāmiupāsake putte vijjamāne
  satthu kilamanakiccaṁ natthīti cintetvā "ahaṁ bhante pāṭihāriyaṁ
-------------------------------------------------
[page 077]
  Karissāmīti vatvā "kathaṁ karissasīti puṭṭho āha "ahaṁ bhante
  dvādasayojanikaṁ brahmattabhāvaṁ nimminitvā imissā parisāya
  majjhe mahāmeghagajjitasadisena saddena brahmāppoṭhanaṁ nāma
  appoṭhessāmi, mahājanā `kiṁsaddo nāmesoti pucchitvā
  `cullānāthapiṇḍikassa kira brahmāppoṭhanasaddo nāmāti vakkhanti,
  titthiyā `gahapatikassa tāva eso ānubhāvo, buddhānubhāvo
  kīdiso bhavissatīti tumhe adisvāva palāyissantīti. Satthā
  "jānāmi te ānubhāvanti tassāpi tatheva vatvā pāṭihāriyakaraṇaṁ
  nānujāni. Athekā paṭisambhidappattā sattavassikā vīrasāmaṇerī 1-
  nāma satthāraṁ vanditvā "ahaṁ bhante pāṭihāriyaṁ karissāmīti
  āha. "kathaṁ Karissasi vīreti. "bhante Sineruñca cakkavāḷapabbatañca
  himavantañca āharitvā imasmiṁ ṭhāne paṭipāṭiyā ṭhapetvā ahaṁ
  haṁsasakuṇī viya tato tato nikkhamitvā asajjamānā gamissāmi,
  mahājano maṁ disvā `kā esāti pucchitvā `vīrasāmaṇerīti
  vakkhati, titthiyā `sattavassikāya tāya sāmaṇeriyā ayamānubhāvo,
  buddhānubhāvo kīdiso bhavissatīti tumhe adisvāva palāyissantīti.
  Ito paraṁ evarūpāni vacanāni vuttānusāreneva veditabbāni.
  Tassāpi bhagavā "jānāmi te ānubhāvanti vatvā pāṭihāriyakaraṇaṁ
  nānujāni. Atheko paṭisambhidappatto khīṇāsavo cundasāmaṇero
  nāma jātiyā sattavasso satthāraṁ upasaṅkamitvā vanditvā "ahaṁ

  *  *  *  *  *  *
  Footnote: 1. Ma. Yu. cīrasāmaṇerī.
-------------------------------------------------
[page 078]
  Bhante pāṭihāriyaṁ karissāmīti vatvā "kathaṁ karissasīti puṭṭho āha
  "ahaṁ bhante jambudīpassa dhajabhūtaṁ mahājamburukkhaṁ khandhe gahetvā
  cāletvā mahājambuphalāni āharitvā imaṁ parisaṁ khādāpessāmi,
  pāricchattakakusumāni ca āharitvā tumhe vandissāmīti. Satthā
  "jānāmi te ānubhāvanti vatvā tassāpi pāṭihāriyakaraṇaṁ paṭikkhipi.
  Atha uppalavaṇṇā therī satthāraṁ vanditvā "ahaṁ bhante
  pāṭihāriyaṁ karissāmīti vatvā "kathaṁ karissasīti puṭṭhā āha
  "ahaṁ bhante samantā dvādasayojanaṁ parisaṁ dassetvā āvaṭṭato
  chattiṁsayojanāya parisāya parivuto cakkavattirājā hutvā āgantvā
  tumhe vandissāmīti. Satthā "jānāmi te ānubhāvanti vatvā
  tassāpi pāṭihāriyakaraṇaṁ paṭikkhipi. Atha mahāmoggallānatthero
  bhagavantaṁ vanditvā "ahaṁ bhante pāṭihāriyaṁ karissāmīti vatvā
  "kathaṁ karissasīti puṭṭho āha "ahaṁ bhante sinerupabbatarājaṁ
  dantantare ṭhapetvā sāsapavījaṁ viya naṁ khādissāmīti. "aññaṁ Kiṁ
  karissasīti. "imaṁ Mahāpaṭhaviṁ kaṭasārakaṁ viya saṁvellitvā aṅgulantare
  nikkhipissāmīti. "aññaṁ Kiṁ karissasīti. "mahāpaṭhaviṁ Kulālacakkaṁ viya
  parivattetvā mahājanaṁ paṭhavojaṁ khādāpessāmīti. "aññaṁ Kiṁ
  karissasīti. "vāmahatthe Paṭhaviṁ katvā ime satte dakkhiṇahatthena
  aññasmiṁ dīpe ṭhapessāmīti. "aññaṁ Kiṁ karissasīti. "sineruṁ
  Chattadaṇḍaṁ katvā mahāpaṭhaviṁ ukkhipitvā tassupari ṭhapetvā
  chattahattho bhikkhu viya ekahatthenādāya ākāse caṅkamissāmīti.
-------------------------------------------------
[page 079]
  Satthā "jānāmi te ānubhāvanti tassāpi pāṭihāriyakaraṇaṁ nānujāni.
  So "jānāti maññe satthā mayā uttaritaraṁ pāṭihāriyaṁ kātuṁ
  samatthanti ekamantaṁ aṭṭhāsi.
       Atha naṁ satthā "nāyaṁ moggallāna tavatthāya baddho mālāpuṭo,
  ahaṁ hi asamadhuro, mama dhuraṁ añño vahituṁ samattho nāma natthi;
  anacchariyañcetaṁ, yaṁ idāni mama dhuraṁ vahituṁ samattho na bhaveyya;
  ahetukatiracchānayoniyaṁ nibbattakālepi mama dhuraṁ añño vahituṁ
  samattho nāhosiyevāti vatvā "kadā pana bhanteti therena puṭṭho
  atītaṁ āharitvā
          "yato yato garu dhuraṁ yato gambhīravattanī,
           tadāssu kaṇhaṁ yuñjanti, savāssu taṁ vahate dhuranti
  idaṁ kaṇhausabhajātakaṁ 1- vitthāretvā puna tadeva vatthuṁ visesetvā
  dassento
          "manāpameva bhāseyya, nāmanāpaṁ kudācanaṁ;
           manāpaṁ bhāsamānassa garubhāraṁ udabbahi,
           dhanañca naṁ alābhesi tena cattamano ahūti
  idaṁ nandavisālajātakaṁ 2- vitthāretvā kathesi. Kathetvā ca pana satthā taṁ
  ratanacaṅkamaṁ abhiruhi. Purato dvādasayojanikā parisā ahosi, tathā
  pacchato ca uttarato ca dakkhiṇato ca, ujukaṁ pana catubbīsatiyojanikā. 3-

  *  *  *  *  *  *
  Footnote: 1. khu. jā. 27/10. tadaṭṭhakathā. 1/293.
  2. khu. jā. 27/10. tadaṭṭhakathā. 1/289.
  3. purāṇapotthake catuvīsatiyojanikāti dissati.
-------------------------------------------------
[page 080]
  Parisāya majjhe bhagavā yamakappāṭihāriyaṁ akāsi. Taṁ pālito tāva
  evaṁ veditabbaṁ.
       "katamaṁ Tathāgatassa yamakappāṭihāriye ñāṇaṁ? idha tathāgato
  Yamakappāṭihāriyaṁ karoti asādhāraṇaṁ sāvakehi; uparimakāyato
  aggikkhandho pavattati, heṭṭhimakāyato udakadhārā pavattati;
  heṭṭhimakāyato aggikkhandho pavattati, uparimakāyato udakadhārā pavattati;
  puratthimakāyato, pacchimakāyato; pacchimakāyato, puratthimakāyato;
  dakkhiṇakkhito, vāmakkhito; vāmakkhito, dakkhiṇakkhito;
  dakkhiṇakaṇṇasotato vāmakaṇṇasotato; vāmakaṇṇasotato,
  dakkhiṇakaṇṇasotato; dakkhiṇanāsikasotato, vāmanāsikasotato;
  vāmanāsikasotato, dakkhiṇanāsikasotato; dakkhiṇāṁsakūṭato, vāmāṁsakūṭato;
  vāmāṁsakūṭato, dakkhiṇāṁsakūṭato; dakkhiṇahatthato, vāmahatthato;
  vāmahatthato, dakkhiṇahatthato; dakkhiṇapassato, vāmapassato;
  vāmapassato, dakkhiṇapassato; dakkhiṇapādato, vāmapādato; vāmapādato,
  dakkhiṇapādato; aṅgulīhi, aṅgulantarikāhi; aṅgulantarikāhi, aṅgulīhi;
  ekekalomakūpato aggikkhandho pavattati, ekekalomato udakadhārā
  pavattati; ekekalomato aggikkhandho pavattati, ekekalomakūpato
  udakadhārā pavattati; channaṁ vaṇṇānaṁ nīlānaṁ pītakānaṁ lohitakānaṁ
  odātānaṁ mañjeṭṭhānaṁ pabhassarānaṁ; bhagavā caṅkamati, nimmito
  tiṭṭhati vā nisīdati vā seyyaṁ vā kappeti; .pe. Nimmito
  seyyaṁ kappeti, bhagavā caṅkamati vā tiṭṭhati vā nisīdati vā,
-------------------------------------------------
[page 081]
  Idaṁ tathāgatassa yamakappāṭihāriye ñāṇanti. 1-
       Idaṁ pana pāṭihāriyaṁ satthā tasmiṁ caṅkame caṅkamitvā akāsi.
  "tassa Tejokasiṇasamāpattivasena uparimakāyato aggikkhandho
  pavattati, āpokasiṇasamāpattivasena heṭṭhimakāyato udakadhārā
  pavattati; puna udakadhārāya pavattaṭṭhānato aggikkhandho pavattati,
  aggikkhandhassa ca pavattaṭṭhānato udakadhārā pavattatīti tamatthaṁ
  dassetuṁ "heṭṭhimakāyato uparimakāyatoti vuttaṁ. Esa nayo
  sabbapadesu. Aggikkhandho panettha udakadhārāya asammisso ahosi, tathā
  udakadhārā aggikkhandhena. Ubhayaṁpi kira cetaṁ yāva brahmalokā
  uggantvā cakkavāḷamukhavaṭṭiyaṁ pavattati. "channaṁ Vaṇṇānanti vuttattā
  panassa chabbaṇṇaraṁsiyo kuṭehi āsiñcamānaṁ vilīnasuvaṇṇaṁ viya
  yantanāḷikato nikkhantā suvaṇṇarasadhārā viya ca ekacakkavāḷagabbhato
  uggantvā brahmalokaṁ āhacca paṭinivattitvā cakkavāḷamukhavaṭṭimeva
  gaṇhiṁsu. Ekaṁ cakkavāḷagabbhaṁ vaṅkagopānasivinaddhaṁ viya bodhigharaṁ
  ahosi ekālokaṁ. Taṁ divasaṁ satthā caṅkamitvā pāṭihāriyaṁ karonto
  antarantarā mahājanassa dhammakathaṁ kathesi, kathento ca janaṁ
  nirassāsaṁ akatvā assāsataraṁ 2- deti. Tasmiṁ khaṇe mahājano sādhukāraṁ
  pavattesi. Tassa sādhukārappavattanakāle satthā tāvamahatiyā parisāya
  cittaṁ olokento ekekassa soḷasannaṁ ākārānaṁ vasena cittavāraṁ

  *  *  *  *  *  *
  Footnote: 1. khu. paṭi. 31/183. 2. tarappaccayo visesanapadena yuñjitabbo,
  idha pana nāmapadena, "atīva assāsanti yuttataraṁ. Ma. assāsavāraṁ.
-------------------------------------------------
[page 082]
  Aññāsi. Evaṁ lahukaparivattaṁ buddhānaṁ cittaṁ. Yo yo yasmiṁ dhamme
  yasmiñca pāṭihāriye pasanno, tassa tassa ajjhāsayavasena dhammañca
  kathesi pāṭihāriyañca akāsi. Evaṁ dhamme desiyamāne pāṭihāriye
  ca kariyamāne mahājanassa dhammābhisamayo ahosi. Satthā pana tasmiṁ
  samāgame attano manaṁ gahetvā aññaṁ pañhaṁ pucchituṁ samatthaṁ
  adisvā nimmitabuddhaṁ māpesi. Tena pucchitaṁ pañhaṁ satthā vissajjesi.
  Satthārā pucchitaṁ so vissajjesi. Bhagavato caṅkamanakāle nimmito
  ṭhānādīsu aññataraṁ kappesi. Nimmitassa caṅkamanakāle bhagavā
  ṭhānādīsu aññataraṁ kappesi. Tamatthaṁ dassetuṁ "nimmito caṅkamati
  vātiādi vuttaṁ. Evaṁ karontassa satthu pāṭihāriyaṁ disvā dhammakathañca
  sutvā tasmiṁ samāgame vīsatiyā pāṇakoṭīnaṁ dhammābhisamayo ahosi.
       Satthā pāṭihāriyaṁ karonto va "kattha nu kho atītabuddhā imaṁ
  pāṭiheraṁ katvā vassaṁ upentīti āvajjitvā "tāvatiṁsabhavane vassaṁ
  upagantvā mātu abhidhammapiṭakaṁ desentīti disvā dakkhiṇapādaṁ
  ukkhipitvā yugandharamatthake ṭhapetvā itaraṁ pādaṁ ukkhipitvā
  sinerumatthake ṭhapesi. Evaṁ aṭṭhasaṭṭhiyojanasatasahassaṭṭhāne tayo
  padavārā ahesuṁ. Dve pādacchiddāni pakatipādavītiharaṇasadisanikkhepāni
  ahesuṁ. "satthā Pādaṁ pasāretvā akkamīti na sallakkhetabbaṁ. Tassa
  hi pādaṁ ukkhipanakāleyeva te pabbatā pādamūlaṁ āgantvā
  sampaṭicchiṁsu, satthārā akkantakāle uṭṭhāya yathāṭhāne aṭṭhaṁsu. Sakko
  satthāraṁ disvā cintesi "paṇḍukambalasilāya majjhe satthā imaṁ
-------------------------------------------------
[page 083]
  Vassāvāsaṁ upessati, bahūnaṁ vata devatānaṁ upakāro bhavissati,
  satthari panettha vassaṁ upagate aññā devatā hatthaṁpi ṭhapetuṁ na
  sakkhissanti; ayaṁ kho pana paṇḍukambalasilā dīghato saṭṭhiyojanā
  tiriyato paññāsayojanā puthulato paṇṇarasayojanā satthari nisinnepi
  tucchā viya bhavissatīti. Satthā tassa ajjhāsayaṁ viditvā attano
  saṅghāṭiṁ silātalaṁ paṭicchādayamānaṁ khipi. Sakko cintesi "cīvaraṁ tāva
  paṭicchādayamānaṁ khipi, sayaṁ pana parittake ṭhāne nisīdissatīti. Satthā
  tassajjhāsayaṁ viditvā nīcapīṭhakaṁ mahāpaṁsukūliko viya paṇḍukambalasilaṁ
  antocīvarabhogeyeva katvā nisīdi. Mahājanopi taṁkhaṇaññeva satthāraṁ
  olokento nāddasa. Candassa aṭṭhaṅgamitakālo viya ahosi,
  suriyassa aṭṭhaṅgamitakālo viya ca ahosi. Mahājano
          "gato nu cittakūṭaṁ vā kelāsaṁ vā yugandharaṁ,
           na no dakkhemu sambuddhaṁ lokajeṭṭhaṁ narāsabhanti
  imaṁ gāthaṁ vadanto paridevi. Apare "satthā nāma vivekarato, so
  `evarūpāya me parisāya evarūpaṁ pāṭiheraṁ katanti lajjāya aññaṁ
  raṭṭhaṁ vā janapadaṁ vā gato bhavissati; nadāni taṁ dakkhissāmāti
  paridevantā imaṁ gāthamāhaṁsu
          "pavivekarato dhīro nimaṁ lokaṁ punehiti,
           na no dakkhemu sambuddhaṁ lokajeṭṭhaṁ narāsabhanti.
  Te mahāmoggallānaṁ pucchiṁsu "kahaṁ bhante satthāti. So sayaṁ jānantopi
  "paresaṁpi guṇo pākaṭo hotūti ajjhāsayena "anuruddhaṁ pucchathāti
-------------------------------------------------
[page 084]
  Āha. Te theraṁ tathā pucchiṁsu "kahaṁ bhante satthāti. "tāvatiṁsabhavane
  Paṇḍukambalasilāyaṁ vassaṁ upagantvā mātu abhidhammapiṭakaṁ desituṁ
  gatoti. "kadā Āgamissati bhanteti. "tayo Māse abhidhammapiṭakaṁ
  desetvā mahāpavāraṇādivaseti. Te "satthāraṁ adisvā na gamissāmāti
  tattheva khandhāvāraṁ katvā vasiṁsu. Ākāsameva kira nesaṁ chadanaṁ ahosi,
  tāvamahatiyā parisāya sarīranissando nāma na paññāyi. Paṭhavī vivaraṁ
  adāsi. Sabbattha parisuddhameva bhūmitalaṁ ahosi. Satthā paṭhamameva
  mahāmoggallānaṁ avoca "moggallāna tvaṁ etissā parisāya
  dhammaṁ deseyyāsi, cullānāthapiṇḍiko āhāraṁ dassatīti. Tasmā
  taṁ temāsaṁ cullānāthapiṇḍikova tassā parisāya sāyapātaṁ
  sabbakāle yāgubhattakhādanīyatambulagandhamālāpilandhanāni adāsi.
  Mahāmoggallāno dhammaṁ desesi pāṭihāriyaṁ daṭṭhuṁ āgatāgatehi
  puṭṭhe pañhe vissajjesi.
       Satthāraṁpi mātu abhidhammadesanatthaṁ paṇḍukambalasilāyaṁ vassaṁ
  upagataṁ dasasahassacakkavāḷadevatā parivārayiṁsu. Tena vuttaṁ
          "tāvatiṁse yadā buddho silāyaṁ paṇḍukambale
           pāricchattakamūlamhi vihāsi purisuttamo,
           dasasu lokadhātūsu sannipatitvāna devatā
           payirupāsanti sambuddhaṁ vasantaṁ nagamuddhani,
           na koci devo vaṇṇena sambuddhassa virocati,
           sabbe deve atikkamma sambuddho va virocatīti.
-------------------------------------------------
[page 085]
  Evaṁ sabbadevatā attano sarīrappabhāya abhibhavitvā nisinnassa
  panassa mātā tusitavimānato āgantvā dakkhiṇapasse nisīdi.
  Indakopi devaputto āgantvā dakkhiṇapasseyeva nisīdi. Aṅkuro
  vāmapasse. So mahesakkhāsu devatāsu sannipatitāsu apagantvā
  dvādasayojanike ṭhāne okāsaṁ labhi. Indako tattheva nisīdi.
  Satthā te ubhopi oloketvā attano sāsane dakkhiṇeyyapuggalānaṁ
  dinnadānassa mahapphalabhāvaṁ ñāpetukāmo evamāha "aṅkura tayā
  dīghamantare dasavassasahassaparimāṇakāle dvādasayojanikaṁ uddhanapantiṁ
  katvā mahādānaṁ dinnaṁ, tvaṁdāni mama samāgamaṁ āgantvā sabbadūre
  dvādasayojanike ṭhāne okāsaṁ labhi; kiṁ nukho ettha kāraṇanti.
  Vuttaṁpi cetaṁ
          "oloketvāna sambuddho aṅkurañcāpi indakaṁ
           dakkhiṇeyyaṁ pabhāvento idaṁ vacanamabravi
          `mahādānaṁ tayā dinnaṁ aṅkura dīghamantare,
           atidūre nisinnosi āgacchaṁ 1- mama santikanti.
  So saddo paṭhavītalaṁ pāpuṇi. Sabbāpi naṁ sā parisā assosi. Evaṁ vutte
           codito bhāvitattena aṅkuro etamabravi
          `kiṁ mayhaṁ tena dānena dakkhiṇeyyena suññataṁ,
           ayaṁ so indako yakkho dajjā dānaṁ parittakaṁ
           atirocati amhehi 2- cando tāragaṇe yathāti.

  *  *  *  *  *  *
  Footnote: 1. Sī. Ma. Yu. āgaccha. 2. amhepi (?)
-------------------------------------------------
[page 086]
       Tattha "dajjāti; datvā. 1-
       Evaṁ vutte satthā indakaṁ āha "indaka tvaṁ mama dakkhiṇapasse
  nisinno, kasmā anapagantvāva nisīdasīti. So "ahaṁ bhante
  sukkhette parittakavījaṁ vapanakassako viya dakkhiṇeyyasampadaṁ alatthanti
  dakkhiṇeyyaṁ pabhāvento āha
          "ujjaṅgale yathā khette bījaṁ bahuṁpi ropitaṁ
           na phalaṁ vipulaṁ hoti napi toseti kassakaṁ,
           tatheva dānaṁ bahukaṁ dussīlesu patiṭṭhitaṁ
           na phalaṁ vipulaṁ hoti napi toseti dāyakaṁ;
           yathāpi bhaddake khette bījaṁ appampi ropitaṁ
           sammā dhāraṁ pavecchantaṁ 2- phalaṁ toseti kassakaṁ.
           Tatheva sīlavantesu guṇavantesu tādisu
           appakepi kate kāre phalaṁ toseti dāyakanti.
  "kiṁ Panetassa pubbakammanti. So kira anuruddhattherassa antogāmaṁ
  piṇḍāya paviṭṭhassa attano ābhataṁ kaṭacchubhikkhaṁ dāpesi, tadassa
  puññaṁ aṅkurena dasavassasahassāni dvādasayojanikaṁ uddhanapantiṁ
  katvā dinnadānato mahapphalataraṁ jātaṁ, tasmā evamāha. Evaṁ
  vutte satthā "aṅkura dānaṁ nāma viceyya dātuṁ vaṭṭati, evaṁ
  taṁ sukkhette suvuttabījaṁ viya mahapphalaṁ hoti; tvaṁ pana na
  tathā akāsi, tena te dānaṁ na mahapphalaṁ jātanti imamatthaṁ

  *  *  *  *  *  *
  Footnote: 1. Sī. adattha. Yu. dattha. 2. Sī. Ma. Yu. pavecchante.
-------------------------------------------------
[page 087]
  Vibhāvento
         "viceyya dānaṁ dātabbaṁ, yattha dinnaṁ mahapphalaṁ;
                 viceyya dānaṁ sugatappasatthaṁ,
                 ye dakkhiṇeyyā idha jīvaloke,
                 etesu dinnāni mahapphalāni
                 bījāni vuttāni yathā sukhetteti
  vatvā uttariṁpi dhammaṁ desento imā gāthā abhāsi
          "tiṇadosāni khettāni rāgadosā ayaṁ pajā,
           tasmā hi vītarāgesu dinnaṁ hoti mahapphalaṁ.
           Tiṇadosāni khettāni dosadosā ayaṁ pajā,
           tasmā hi vītadosesu dinnaṁ hoti mahapphalaṁ.
           Tiṇadosāni khettāni mohadosā ayaṁ pajā,
           tasmā hi vītamohesu dinnaṁ hoti mahapphalaṁ.
           Tiṇadosāni khettāni icchādosā ayaṁ pajā,
           tasmā hi vigaticchesu dinnaṁ hoti mahapphalanti.
  Desanāvasāne aṅkuro ca indako ca sotāpattiphale patiṭṭhahiṁsu.
  [mahājanassāpi sātthikā dhammadesanā ahosi].
       Atha satthā devaparisāya majjhe nisinno mātaraṁ ārabbha
  "kusalā dhammā, akusalā dhammā, abyākatā dhammāti abhidhammapiṭakaṁ
  paṭṭhapesi. Evaṁ tayo māse nirantaraṁ abhidhammapiṭakaṁ kathesi. Kathento
  ca pana bhikkhācāravelāya "yāva mamāgamanā ettakaṁ nāma dhammaṁ
-------------------------------------------------
[page 088]
  Desetūti nimmitabuddhaṁ māpetvā himavantaṁ gantvā nāgalatā-
  dantakaṭṭhaṁ khāditvā anotattadahe mukhaṁ dhovitvā uttarakuruto
  piṇḍapātaṁ āharitvā mahāvisālamālake nisinno bhattakiccaṁ
  akāsi. Sārīputtatthero tattha gantvā satthu vattaṁ karoti.
  Satthā katabhattakicco "sārīputta ajja mayā ettako nāma
  dhammo bhāsito, tvaṁ attano nissitakānaṁ [pañcasatānaṁ bhikkhūnaṁ]
  vācehīti therassa kathesi. Yamakappāṭihire kira pasīditvā pañcasatā
  kulaputtā therassa santike pabbajiṁsu. Te sandhāya satthā evamāha.
  Vatvā ca pana devalokaṁ gantvā nimmitabuddhena desitaṭṭhānato
  paṭṭhāya sayaṁ dhammaṁ kathesi. Theropi gantvā tesaṁ bhikkhūnaṁ dhammaṁ
  desesi. Te satthari devaloke viharanteyeva sattappakaraṇikā ahesuṁ.
  Te kira kassapabuddhakāle khuddakavagguliyo hutvā ekasmiṁ pabbhāre
  olambantā dvinnaṁ therānaṁ caṅkamitvā abhidhammaṁ sajjhāyantānaṁ
  sare nimittaṁ gahetvā assosuṁ. Te "ime khandhā nāma, imā
  dhātuyo nāmāti ajānitvā sare nimittaggahaṇamatteneva tato
  cutā devaloke nibbattā ekaṁ buddhantaraṁ dibbasampattiṁ anubhavitvā
  tato cavitvā sāvatthiyaṁ kulagharesu nibbattā yamakappāṭihire
  uppannappasādā therassa santike pabbajitvā sabbappaṭhamaṁ
  sattappakaraṇikā ahesuṁ. Satthāpi teneva nīhārena temāsaṁ
  abhidhammaṁ desesi. Desanāvasāne asītikoṭisahassānaṁ devatānaṁ
  dhammābhisamayo ahosi. Mahāmāyāpi sotāpattiphale patiṭṭhahi.
-------------------------------------------------
[page 089]
       Sāpi kho chattiṁsayojanaparimaṇḍalā parisā "idāni ito
  sattame divase mahāpavāraṇā bhavissatīti mahāmoggallānattheraṁ
  upasaṅkamitvā āha "bhante satthu orohaṇadivasaṁ ñātuṁ vaṭṭati,
  na hi mayaṁ satthāraṁ adisvā gamissāmāti. Āyasmā
  mahāmoggallāno taṁ kathaṁ sutvā "sādhūti tattheva paṭhaviyaṁ nimuggo
  "sinerupādaṁ gantvā maṁ abhiruhantaṁ parisā passatūti adhiṭṭhāya
  maṇiratane āvutaṁ paṇḍukambalasuttaṁ viya paññāyamānarūpova
  sinerumajjhena abhiruhi. Manussāpi naṁ "ekayojanaṁ abhiruḷho dviyojanaṁ
  abhiruḷhoti olokayiṁsu. Theropi satthu pāde sīsena ukkhipanto
  viya abhiruhitvā vanditvā evamāha "bhante parisā tumhe disvāva
  gantukāmā, kadā orohissathāti. "kahaṁ Pana te moggallāna
  jeṭṭhabhātiko sārīputtoti. "bhante Saṅkassanagare vassaṁ upagatoti.
  "moggallāna Ahaṁ ito sattame divase mahāpavāraṇāya saṅkassa-
  nagaradvāre otarissāmi, maṁ daṭṭhukāmā tattha gacchantu; sāvatthito
  ca saṅkassanagaraṁ tiṁsayojanāni, 1- ettake magge kassaci
  pātheyyakiccaṁ natthi, `uposathikā hutvā dhuravihāraṁ dhammassavanatthāya
  gacchantā viya gaccheyyāthāti tesaṁ āroceyyāsīti. Thero "sādhu
  bhanteti vatvā tathā ārocesi. Satthā vutthavasso pavāretvā
  sakkassa ārocesi "mahārāja manussapathaṁ gamissāmīti. Sakko
  "sovaṇṇamayaṁ maṇimayaṁ rajatamayanti tīṇi sopāṇāni māpesi. Tesaṁ

  *  *  *  *  *  *
  Footnote: 1. tiṁsayojanaṁ. (?)
-------------------------------------------------
[page 090]
  Pādā saṅkassanagaradvāre patiṭṭhahiṁsu, sīsāni sinerumuddhani. Tesu
  dakkhiṇapasse suvaṇṇasopāṇaṁ devānaṁ ahosi, vāmapasse
  rajatasopāṇaṁ mahābrahmānaṁ, majjhe maṇisopāṇaṁ tathāgatassa. Satthā
  sinerumuddhani ṭhatvā devorohaṇe yamakappāṭihāriyaṁ katvā uddhaṁ
  olokesi, yāva brahmalokā ekaṅgaṇāni ahesuṁ; adho olokesi,
  yāva avīcito ekaṅgaṇaṁ ahosi; disāvidisā olokesi, anekāni
  cakkavāḷasatasahassāni ekaṅgaṇāni ahesuṁ; devā manusse passiṁsu.
  Manussāpi deve passiṁsu. Sabbe sammukhāva passiṁsu. Bhagavā
  chabbaṇṇaraṁsiyo vissajjesi. Taṁ divasaṁ buddhasiriṁ oloketvā
  chattiṁsayojanaparimaṇḍalāya parisāya ekopi buddhabhāvaṁ appaṭṭhento
  nāma nāhosi. Suvaṇṇasopāṇena devā otariṁsu, rajatasopāṇena
  mahābrahmāno; maṇisopāṇena sammāsambuddho otari. Pañcasikho
  gandhabbadevaputto beḷuvapaṇḍuvīṇaṁ ādāya dakkhiṇapasse ṭhatvā
  satthu gandhabbapūjaṁ karonto otari. Mātalisaṅgāhako vāmapasse
  ṭhatvā dibbagandhamālāpupphaṁ gahetvā namassamāno pūjaṁ katvā
  otari. Mahābrahmā chattaṁ dhāresi, suyāmo vālavījaniṁ. Satthā iminā
  parivārena saddhiṁ otaritvā saṅkassanagaradvāre patiṭṭhahi.
  Sārīputtattheropi āgantvā satthāraṁ vanditvā, yasmā tena tathārūpāya
  buddhasiriyā otaranto satthā ito pubbe na diṭṭhapubbo, tasmā
          "na me diṭṭho ito pubbe na suto uda kassaci
           evaṁ vaggugado 1- satthā tusitā gaṇimāgatoti

  *  *  *  *  *  *
  Footnote: 1. Sī. Ma. Yu. vagguvado.
-------------------------------------------------
[page 091]
  Ādīhi attano tuṭṭhiṁ pakāsetvā "ajja bhante sabbepi devamanussā
  tumhākaṁ pihayanti paṭṭhentīti āha. Atha naṁ satthā "sārīputta
  evarūpehi guṇehi samannāgatā buddhā nāma devamanussānaṁ piyā
  hontiyevāti vatvā dhammaṁ desento imaṁ gāthamāha
          "ye jhānappasutā dhīrā nekkhammūpasame ratā,
           devāpi tesaṁ pihayanti sambuddhānaṁ satīmatanti.
       Tattha "ye jhānappasutāti; "lakkhaṇūpanijjhānaṁ ārammaṇūpa-
  nijjhānanti imesu dvīsu jhānesu āvajjanasamāpajjanādhiṭṭhāna-
  vuṭṭhānappaccavekkhaṇehi yuttappayuttā. Nekkhammūpasame ratāti;
  ettha pabbajjā `nekkhammanti na gahetabbā, kilesavūpasamana-
  nibbānaratiṁ pana sandhāyetaṁ vuttaṁ. Devāpīti: devāpi manussāpi
  tesaṁ pihayanti paṭṭhenti. Satīmatanti: evarūpaguṇānaṁ tesaṁ satiyā
  samannāgatānaṁ sambuddhānaṁ "aho vata mayaṁpi buddhā bhaveyyāmāti
  buddhabhāvaṁ icchamānā pihayantīti attho.
       Desanāvasāne tiṁsamattānaṁ pāṇakoṭīnaṁ dhammābhisamayo ahosi.
  Therassa saddhivihārikā pañcasatā bhikkhū arahatte patiṭṭhahiṁsu.
       Sabbabuddhānaṁ kira avijahitameva yamakappāṭihāriyaṁ katvā
  devaloke vassaṁ vasitvā saṅkassanagaradvāre otaraṇaṁ. Tattha pana
  dakkhiṇapādassa patiṭṭhitaṭṭhānaṁ acalacetiyaṭṭhānaṁ nāma hoti. Satthā
  tattha ṭhito puthujjanādīnaṁ visayesu pañhe pucchi. Puthujjanā
  attanova visaye pañhaṁ vissajjetvā sotāpannassa visaye
-------------------------------------------------
[page 092]
  Pañhaṁ vissajjetuṁ nāsakkhiṁsu. Tathā sakadāgāmiādīnaṁ visaye
  sotāpannādayo. Mahāmoggallānassa visaye sesamahāsāvakā.
  Sārīputtattherassa visaye mahāmoggallāno. Buddhavisaye
  sārīputtattheropi vissajjetuṁ nāsakkhiyeva. So pācīnadisaṁ ādiṁ katvā
  sabbadisā olokesi. Sabbattha ekaṅgaṇameva ahosi. Aṭṭhasu disāsu
  devamanussā uddhaṁ yāva brahmalokā heṭṭhā ca bhummaṭṭhakā
  yakkhanāgasupaṇṇā añjaliṁ paggahetvā "bhante idha etassa
  pañhassa vissajjento 1- nāma natthi, ettheva upadhārethāti āhaṁsu.
       Satthā "sārīputto kilamati, kiñcāpi hi esa
        `ye ca saṅkhātadhammā se ye ca sekhā puthū idha
         tesaṁ me nipako iriyaṁ puṭṭho pabrūhi mārisāti
  imaṁ buddhavisaye puṭṭhapañhaṁ sutvā `satthā maṁ sekhāsekhānaṁ
  āgamanappaṭipadaṁ pucchatīti pañhe nikkaṅkho, `khandhādīsu pana
  katarena nu kho mukhena imaṁ paṭipadaṁ kathento ahaṁ satthu ajjhāsayaṁ
  gaṇhituṁ sakkhissāmīti mama ajjhāsayaṁ kaṅkhati; so mayā naye
  adinne kathetuṁ na sakkhissati, nayamassa dassāmīti nayaṁ dassento
  "bhūtamidaṁ sārīputta samanupassāhīti āha. Evaṁ kirassa ahosi
  "sārīputto mama ajjhāsayaṁ gahetvā kathento khandhavasena
  kathessatīti. Therassa saha nayadānena so pañho nayasatena
  nayasahassena upaṭṭhāsi. So satthārā dinnanaye ṭhatvā taṁ pañhaṁ

  *  *  *  *  *  *
  Footnote: 1. vissajjanakoti bhavitabbaṁ. ña.va. Sī. Ma. Yu. vissajjetā.
-------------------------------------------------
[page 093]
  Kathesi. Ṭhapetvā kira sammāsambuddhaṁ añño sārīputtattherassa
  paññaṁ pāpuṇituṁ samattho nāma natthi. Teneva kira thero satthu
  purato ṭhatvā sīhanādaṁ nadi "ahaṁ bhante sakalakappaṁpi deve
  vassante `ettakāni bindūni mahāsamudde patitāni, ettakāni
  bhūmiyaṁ, ettakāni pabbateti gaṇetvā lakkhaṁ āropetuṁ samatthoti.
  Satthāpi naṁ "jānāmi te sārīputta gaṇetuṁ samatthabhāvanti āha.
  Tassa āyasmato paññāya upamā nāma natthi. Tenevamāha
        "gaṅgāya vālukā khīye udakaṁ khīye mahaṇṇave
         mahiyā mattikā khīye lakkhena 1- mama buddhiyāti.
       Idaṁ vuttaṁ hoti "sace hi bhante buddhisampanna lokanātha
  mayā ekasmiṁ pañhe vissajjite ekaṁ vā vālukaṁ ekaṁ vā udakabinduṁ
  ekaṁ vā paṁsukhaṇḍaṁ pakkhipitvā pañhānaṁ sate vā sahasse vā
  satasahasse vā vissajjite 2- gaṅgāya vālukādīsu ekekaṁ ekamante
  khipeyya, khippataraṁ gaṅgādīsu vālukādayo parikkhayaṁ gaccheyyuṁ; na
  tveva mama pañhānaṁ vissajjanaṁ khīyatīti.
       Evaṁ mahāpaññopi bhikkhu buddhavisaye puṭṭhapañhassa antaṁ
  vā koṭiṁ vā adisvā satthārā dinnanaye ṭhatvāva pañhaṁ
  vissajjesi. Taṁ sutvā bhikkhū kathaṁ samuṭṭhāpesuṁ "yaṁ pañhaṁ puṭṭho
  sabbopi jano kathetuṁ nāsakkhi, taṁ dhammasenāpati sārīputtatthero
  ekakova kathesīti. Satthā taṁ kathaṁ sutvā "na idāneva sārīputto,

  *  *  *  *  *  *
  Footnote: 1. na khīyetipi pāṭho. 2. Sī. Yu. vissajjento.
-------------------------------------------------
[page 094]
  Yaṁ pañhaṁ mahājano vissajjetuṁ nāsakkhi, taṁ vissajjesi; pubbepi
  tena vissajjitoyevāti vatvā atītaṁ āharitvā
              "parosahassaṁpi samāgatānaṁ
               kandeyyu te vassasataṁ apaññā,
               ekova seyyo puriso sapañño,
               yo bhāsitassa vijānāti atthanti
  imaṁ jātakaṁ 1- vitthārena kathesīti.
                     Yamakappāṭihāriyavatthu.
                      ------------
               3. Erakapattanāgarājavatthu. (150)
       "kiccho Manussappaṭilābhoti imaṁ dhammadesanaṁ satthā
  bārāṇasiṁ upanissāya sattasirīsarukkhamūle viharanto erakapattaṁ
  nāgarājaṁ ārabbha kathesi.
       So kira pubbe kassapabuddhasāsane daharabhikkhu hutvā gaṅgāya
  nāvaṁ abhiruyha gacchanto ekasmiṁ erakagumbe erakapattaṁ gahetvā
  nāvāya vegasā gacchamānāyapi na muñci. Erakapattaṁ chijjitvā gataṁ.
  So "appamattakaṁ etanti āpattiṁ adesetvā vīsativassasahassāni
  araññe samaṇadhammaṁ katvāpi maraṇakāle erakapattena gīvāyaṁ gahito

  *  *  *  *  *  *
  Footnote: 1. khu. jā. eka. 27/32. tadaṭṭhakathā. 2/254.
-------------------------------------------------
[page 095]
  Viya āpattiṁ desetukāmopi aññaṁ bhikkhuṁ apassanto "aparisuddhaṁ me
  sīlanti uppannavippaṭisāro tato cavitvā ekadoṇikanāvappamāṇo
  nāgarājā hutvā nibbatti. "erakapattotvevassa Nāmaṁ ahosi.
  So nibbattakkhaṇeyeva attabhāvaṁ oloketvā "ettakaṁ nāma kālaṁ
  samaṇadhammaṁ katvā ahetukayoniyaṁ maṇḍūkabhakkhaṭṭhāne nibbattomhīti
  vippaṭisārī ahosi. So aparabhāge ekaṁ dhītaraṁ labhitvā majjhe
  gaṅgāya udakapiṭṭhe mahantaṁ phaṇaṁ ukkhipitvā dhītaraṁ tasmiṁ ṭhapetvā
  naccāpetvā gāyāpesi. Evaṁ kirassa ahosi "addhā ahaṁ iminā
  upāyena buddhe uppanne tassa uppannabhāvaṁ suṇissāmi; 1- yo me
  gītassa paṭigītaṁ āharati, tassa mahantena nāgavibhavena saddhiṁ dhītaraṁ
  dassāmīti, anvaḍḍhamāsaṁ uposathadivase taṁ dhītaraṁ phaṇe ṭhapesi. Sā
  tattha ṭhitā naccantī
        "kiṁsu adhipatī rājā kiṁsu rājā rajassiro,
         kathaṁsu virajo hoti, kathaṁ `bāloti vuccatīti
  imaṁ gītaṁ gāyati. Sakalajambudīpavāsino "nāgamāṇavikaṁ gaṇhissāmāti
  āgantvā attano attano paññābalena paṭigītaṁ katvā gāyanti. Sā
  taṁ paṭikkhipati. Tassā anvaḍḍhamāsaṁ phaṇe ṭhatvā evaṁ gāyantiyāva
  ekaṁ buddhantaraṁ vītivattaṁ. Atha satthā loke uppajjitvā ekadivasaṁ
  paccūsakāle lokaṁ volokento erakapattaṁ ādiṁ katvā
  uttaramāṇavannāma attano ñāṇajālassa anto paviṭṭhaṁ disvā "kinnu

  *  *  *  *  *  *
  Footnote: 1. Sī. Ma. "suṇissāmīti"iti dissati. Yu. "jānissāmīti"iti dissati.
-------------------------------------------------
[page 096]
  Kho bhavissatīti āvajjanto "ajja erakapattassa dhītaraṁ phaṇe katvā
  naccāpanadivaso, ayaṁ uttaramāṇavo mayā dinnaṁ paṭigītaṁ gaṇhanto
  sotāpanno hutvā taṁ ādāya nāgarājassa santikaṁ gamissati, so taṁ
  sutvā `buddho uppannoti ñatvā mama santikaṁ āgamissati, ahaṁ tasmiṁ
  āgate mahāsamāgame gāthaṁ kathessāmi, gāthāvasāne caturāsītiyā
  pāṇasahassānaṁ dhammābhisamayo bhavissatīti addasa. So tattha gantvā,
  bārāṇasito avidūre satta sirīsarukkhā atthi, tesu ekassa mūle nisīdi.
  Jambudīpavāsino gītappaṭigītaṁ ādāya sannipatiṁsu. Satthā avidūre
  gacchantaṁ uttaramāṇavaṁ disvā "uttarāti āha. "kiṁ Bhanteti.
  "ito Tāva ehīti. Atha naṁ āgantvā vanditvā nisinnaṁ āha
  "kahaṁ gacchasīti. "erakapattassa Dhītu gāyanaṭṭhānanti. "jānāsi
  Pana gītappaṭigītanti. "jānāmi Bhanteti. "vadehi Tāva nanti. Atha
  naṁ attano jānananiyāmeneva vadantaṁ "na uttara etaṁ paṭigītaṁ,
  ahaṁ te paṭigītaṁ dassāmi, taṁ ādāya gamissasīti. "sādhu Bhanteti.
  Atha naṁ satthā "uttara tvaṁ nāgamāṇavikāya gītakāle
          "chadvārādhipatī rājā rajamāno 1- rajassiro 2-
        3- arajaṁ virajo hoti 4- rajaṁ `bāloti vuccatīti
  imaṁ paṭigītaṁ gāyeyyāsīti āha.
       Nāgamāṇavikāya hi gītassa attho: kiṁsu adhipatī rājāti:
  kiṁsu adhipati rājā nāma hoti. Kiṁsu rājā rajassiroti: kathaṁ

  *  *  *  *  *  *
  Footnote: 1. Sī. Ma. Yu. rajjamāno. 2. Sī. Ma. Yu. rajjissaro.
  3. Sī. Ma. Yu. arajjaṁ. 4. Sī. Ma. Yu. rajjaṁ.
-------------------------------------------------
[page 097]
  Pana rājā rajassiro nāma hoti. Kathaṁ sūti: kathaṁ nu kho so
  rājā virajo nāma hotīti. Paṭigītassa panattho: chadvārādhipatī
  rājāti: yo channaṁ dvārānaṁ adhipati ekadvārepi rūpādīhi anabhibhūto,
  ayaṁ rājā nāMa. Rajamāno rajassiroti: yo pana tesu ārammaṇesu
  rajati, so rajamāno rajassiro nāMa. Arajanti: arajamāno pana
  virajo nāma hoti. Rajanti rajamāno `bāloti vuccati.
       Evamassa satthā paṭigītaṁ datvā "uttara tayā imasmiṁ gīte
  gāyite imassa te gītassa imaṁ paṭigītaṁ gāyissati
          `kenassu vuyhatī bālo, kathaṁ nudati paṇḍito,
           yogakkhemī kathaṁ hoti, taṁ me akkhāhi pucchitoti,
  athassā tvaṁ imaṁ paṭigītaṁ gāyeyyāsi
          `oghena vuyhatī bālo, yogā nudati paṇḍito,
           sabbayogavisaṁyutto `yogakkhemīti vuccatīti āha.
       Tassattho "kāmoghādinā catubbidhena oghena bālo vuyhati,
  taṁ oghaṁ paṇḍito sammappadhānasaṅkhātena yogena nudati. So
  sabbehi kāmayogādīhi visaṁyutto yogakkhemī nāma vuccatīti.
       Uttaro imaṁ paṭigītaṁ gaṇhantova sotāpattiphale patiṭṭhahi.
  So sotāpanno hutvā taṁ gāthaṁ ādāya gantvā "ambho mayā
  gītappaṭigītaṁ āhaṭaṁ, okāsaṁ me dethāti vatvā nirantaraṁ ṭhitassa
  mahājanassa majjhe jannunāva akkamanto agamāsi. Nāgamāṇavikā
  pitu phaṇe ṭhatvā naccamānā "kiṁ su adhipatī rājāti gītaṁ gāyi.
-------------------------------------------------
[page 098]
  Uttaro "chadvārādhipatī rājāti paṭigītaṁ gāyi. Puna nāgamāṇavikā
  "kenassu vuyhatī bāloti tassa paṭigītaṁ gāyi. Athassā paṭigītaṁ
  gāyanto uttaro "oghena vuyhatī bāloti imaṁ gāthamāha. Nāgarājā
  taṁ sutvāva buddhassa uppannabhāvaṁ ñatvā "mayā ekaṁ buddhantaraṁ
  evarūpaṁ padannāma na sutapubbaṁ, uppanno vata bho loke buddhoti
  tuṭṭhamānaso naṅguṭṭhena udakaṁ pahari. Mahāvīciyo uṭṭhahiṁsu. Ubho tīrāni
  bhijjiṁsu. Ito cito ca usabhamatte ṭhāne manussā udake nimujjiṁsu. So
  ettakaṁ mahājanaṁ phaṇe ṭhapetvā ukkhipitvā thale patiṭṭhapesi. So
  uttaraṁ upasaṅkamitvā "kahaṁ sāmi satthāti pucchi. "ekasmiṁ Rukkhamūle
  nisinno mahārājāti. So "ehi sāmi gacchāmāti uttarena saddhiṁ
  agamāsi. Mahājanopi tena saddhiṁyeva gato. Nāgarājā gantvā
  chabbaṇṇānaṁ rasmīnaṁ antaraṁ pavisitvā satthāraṁ vanditvā rodamāno
  aṭṭhāsi. Atha naṁ satthā āha "kimidaṁ mahārājāti. "ahaṁ Bhante
  tumhādisassa buddhassa sāvako hutvā vīsativassasahassāni
  samaṇadhammaṁ akāsiṁ, sopi maṁ samaṇadhammo nitthāretuṁ nāsakkhi,
  appamattakaṁ erakapattacchindanamattaṁ nissāya ahetukappaṭisandhiṁ
  gahetvā urena 1- parisakkanaṭṭhāne nibbattomhi, ekaṁ buddhantaraṁ
  neva manussattaṁ labhāmi, na saddhammassavanaṁ, na tumhādisassa buddhassa
  dassananti. Satthā tassa kathaṁ sutvā "mahārāja manussattaṁ nāma
  dullabhameva, tathā saddhammassavanaṁ, tathā buddhuppādo; idañhi

  *  *  *  *  *  *
  Footnote: 1. Sī. Yu. udarena.
-------------------------------------------------
[page 099]
  Kicchena kasirena labbhatīti vatvā dhammaṁ desento imaṁ gāthamāha
          "kiccho manussappaṭilābho, kicchaṁ maccānajīvitaṁ,
           kicchaṁ saddhammassavanaṁ, kiccho buddhānamuppādoti.
       Tassattho "mahantena hi vāyāmena mahantena kusalena laddhattā
  manussappaṭilābho nāma kiccho dullabho, nirantaraṁ kasikammādīni
  katvā jīvitavuttiṁ ghaṭanatopi 1- parittatāyapi maccānaṁ jīvitaṁpi kicchaṁ,
  anekesupi kappesu dhammadesakassa puggalassa dullabhatāya saddhammassavanaṁpi
  kicchaṁ, mahantena pana vāyāmena abhinīhārassa samijjhanato
  samiddhābhinīhārassa ca anekehipi kappakoṭisahassehi dullabhuppādato
  buddhānaṁ uppādopi kicchoyeva ativiya dullabhoti.
       Desanāvasāne caturāsītiyā pāṇasahassānaṁ dhammābhisamayo ahosi.
  Nāgarājāpi taṁdivasaṁ sotāpattiphalaṁ labheyya, tiracchānagatattā pana
  nālattha. So, yesu paṭisandhiggahaṇatacajahanavissaṭṭhaniddokkamanasa-
  jātiyāmethunasevanacutisaṅkhātesu pañcasu ṭhānesu nāgā nāgasarīrameva
  gahetvā kilamanti, tesu akilamanabhāvaṁ patvā māṇavarūpeneva vicarituṁ labhatīti.
                    Erakapattanāgarājavatthu.
                      ------------

  *  *  *  *  *  *
  Footnote: 1. Yu. ghaṭentopi.
-------------------------------------------------
[page 100]
               4. Ānandattherassapañhavatthu. (151)
       "sabbapāpassa Akaraṇanti imaṁ dhammadesanaṁ satthā jetavane
  viharanto ānandattherassa pañhaṁ ārabbha kathesi.
       Thero kira divāṭṭhāne nisinno cintesi "satthārā sattannaṁ
  buddhānaṁ `mātāpitaro āyuparicchedo bodhi sāvakasannipāto
  aggasāvakā upaṭṭhākoti sabbaṁ kathitaṁ, uposatho pana akathito;
  kinnu kho tesaṁpi ayameva uposatho aññoti. So satthāraṁ
  upasaṅkamitvā tamatthaṁ pucachi. Yasmā pana tesaṁ buddhānaṁ kālabhedova
  ahosi, na gāthābhedo; vipassī sammāsambuddho hi sattame
  sattame saṁvacchare uposathaṁ akāsi, ekadivasaṁ dinnovādoyeva
  hissa sattannaṁ saṁvaccharānaṁ alaṁ ahosi; sikhī ca vessabhū ca
  chaṭṭhe chaṭṭhe saṁvacchare uposathaṁ kariṁsu, kakusandho ca konāgamano ca
  saṁvacchare saṁvacchare, kassapadasabalo chaṭṭhe chaṭṭhe māse uposathaṁ
  akāsi, ekadivasaṁ dinanovādoyeva hissa channaṁ māsānaṁ alaṁ ahosi;
  tasmā satthā tesaṁ imaṁ kālabhedaṁ ārocetvā "ovādagāthā
  pana nesaṁ imāyevāti vatvā sabbesaṁ ekameva uposathaṁ āvikaronto
  imā gāthā abhāsi
          "sabbapāpassa akaraṇaṁ kusalassūpasampadā
           sacittapariyodapanaṁ etaṁ buddhānasāsanaṁ.
-------------------------------------------------
[page 101]
                 Khantī paramaṁ tapo tītikkhā,
                 nibbānaṁ paramaṁ vadanti buddhā,
                 na hi pabbajito parūpaghātī,
                 samaṇo hoti paraṁ viheṭhayanto.
         Anūpavādo anūpaghāto pāṭimokkhe ca saṁvaro
         mattaññutā ca bhattasmiṁ pantañca sayanāsanaṁ
         adhicitte ca āyogo etaṁ buddhānasāsananti.
       Tattha "sabbapāpassāti: sabbassa akusaladhammassa. Upasampadāti:
  nikkhamanato paṭṭhāya yāva arahattamaggā kusalassa uppādanañceva
  uppāditassa ca bhāvanā. Sacittapariyodapananti: pañcahi nīvaraṇehi
  attano cittassa vodāpanaṁ. Etaṁ buddhānasāsananti: sabbabuddhānaṁ
  ayaṁ anusiṭṭhi.
       Khantīti: yā esā tītikkhāsaṅkhātā khanti nāma, idaṁ
  imasmiṁ sāsane paramaṁ uttamaṁ taPo. Nibbānaṁ paramaṁ vadanti
  buddhāti: "buddhā ca paccekabuddhā ca anubuddhā cāti ime
  tayo buddhā nibbānaṁ "uttamanti vadanti. Na hi pabbajitoti:
  pāṇiādīhi paraṁ upahananto viheṭhento parūpaghātī pabbajito
  nāma na hoti. Samaṇoti: vuttanayeneva paraṁ viheṭhayanto samaṇopi
  na hotiyeva.
       Anūpavādoti: anūpavādanañceva anūpavādāpanañca.
  Anūpaghātoti: anūpaghātanañceva anūpaghātāpanañca. Pāṭimokkheti:
-------------------------------------------------
[page 102]
  Jeṭṭhakasīle. Saṁvaroti: pidahanaṁ. Mattaññutāti: mattaññubhāvo
  pamāṇajānanaṁ. Pantanti: vivittaṁ. Adhicitteti: aṭṭhasamāpattisaṅkhāte
  adhikacitte. Āyogoti: payogakaraṇaṁ. Etanti: etaṁ sabbesaṁ buddhānaṁ
  sāsanaṁ. Ettha hi anūpavādena vācasikaṁ sīlaṁ kathitaṁ, anūpaghātena
  kāyikaṁ sīlaṁ. Pāṭimokkhe ca saṁvaroti iminā pāṭimokkhasīlañceva
  indriyasaṁvarañca, mattaññutāya ājīvapārisuddhi ceva paccayasannissitasīlañca,
  pantasenāsanena sappāyasenāsanaṁ, adhicittena aṭṭha
  samāpattiyo. Evaṁ imāya gāthāya tissopi sikkhā kathitāyeva
  hontīti.
           Desanāvasāne bahū sotāpattiphalādīni pāpuṇiṁsūti.
                   Ānandattherassapañhavatthu.
                    -----------------
                  5. Anabhiratabhikkhuvatthu. (152)
       "na Kahāpaṇavassenāti imaṁ dhammadesanaṁ satthā jetavane
  viharanto ekaṁ anabhiratabhikkhuṁ ārabbha kathesi.
       So kira sāsane pabbajitvā laddhūpasampado "asukaṭṭhānannāma
  gantvā uddesaṁ gaṇhāhīti upajjhāyena pesito tattha agamāsi.
  Athassa pitu rogo uppajji. So puttaṁ daṭṭhukāmo hutvā taṁ
  pakkosituṁ samatthaṁ kañci alabhitvā puttasokena vilapantoyeva
-------------------------------------------------
[page 103]
  Āsannamaraṇo hutvā "idaṁ me puttassa pattacīvaramūlaṁ kareyyāsīti
  kahāpaṇasataṁ kaniṭṭhassa hatthe datvā kālamakāsi. So daharassāgata-
  kāle pādamūle nipatitvā parivattento roditvā "bhante pitā
  vo vilapantova kālakato, mayhaṁ pana tena kahāpaṇasataṁ hatthe
  ṭhapitaṁ, tena kiṁ karomīti āha. Daharo "na me kahāpaṇehi
  atthoti paṭikkhipitvā aparabhāge cintesi "kiṁ me parakulesu
  piṇḍāya caritvā jīvitena, sakkā taṁ kahāpaṇasataṁ nissāya jīvituṁ,
  vibbhamissāmīti. So anabhiratiyā pīḷito vissaṭṭhasajjhāyakammaṭṭhāno
  paṇḍurogī viya ahosi. Atha naṁ daharasāmaṇerā "kimidanti pucchitvā,
  "ukkaṇṭhitomhīti vutte, ācariyupajjhāyānaṁ ācikkhiṁsu. Atha naṁ
  te satthu santikaṁ netvā satthu dassesuṁ. Satthā "saccaṁ kira tvaṁ
  bhikkhu ukkaṇṭhitoti pucchitvā, "āma bhanteti vutte, "kasmā
  evamakāsi, atthi pana te koci jīvitappaccayoti āha. "āma
  Bhanteti. "kinte Atthīti. "kahāpaṇasataṁ Bhanteti. "tenahi Katipi
  tāva sakkharā āhara, gaṇetvā jānissasi 1- `sakkā vā tattakena
  jīvituṁ, no vāti. So sakkharā āhari. Atha naṁ satthā āha
  "paribhogatthāya tāva paṇṇāsaṁ ṭhapehi, dvinnaṁ goṇānaṁ atthāya
  catuvīsati, ettakannāma vījatthāya, yuganaṅgalatthāya, kuddālatthāya,
  vāsīpharasuatthāyāti. Evaṁ gaṇiyamāne taṁ kahāpaṇasataṁ nappahoti.
  Atha naṁ satthā "bhikkhu tava kahāpaṇā appakā, kathaṁ ete

  *  *  *  *  *  *
  Footnote: 1. Sī. Ma. Yu. jānissāMa.
-------------------------------------------------
[page 104]
  Nissāya taṇhaṁ pūressasi; atīte kira paṇḍitā cakkavattirajjaṁ
  kāretvā appoṭhitamattena dvādasayojanaṭṭhāne kaṭippamāṇena
  sattaratanavassaṁ vassāpetuṁ samatthā, yāva chattiṁsa sakkā cavanti,
  ettakaṁ kālaṁ devarajjaṁ kāretvāpi maraṇakāle taṇhaṁ apūretvāva
  kālamakaṁsūti vatvā tena yācito atītaṁ āharitvā mandhāturājajātakaṁ 1-
  vitthāretvā
        "yāvatā candimasuriyā [pariharanti] disā bhanti virocanā,
         sabbeva dāsā mandhātu ye pāṇā paṭhavinissitāti 2-
  imissā gāthāya anantarā imā dve gāthā abhāsi
        "na kahāpaṇavassena titti kāmesu vijjati,
         appassādā dukkhā kāmā iti viññāya paṇḍito
         api dibbesu kāmesu ratiṁ so nādhigacchati,
         tañhakkhayarato hoti sammāsambuddhasāvakoti.
       Tattha "kahāpaṇavassenāti: yaṁ so appoṭhetvā sattaratanavassaṁ
  vassāpesi, taṁ idha "kahāpaṇavassanti vuttaṁ, tenāpi hi
  vatthukāmakkilesakāmesu titti nāma natthi; evaṁ duppūrā esā
  taṇhā. Appassādāti: supinakūpamāditāya parittasukhā. Dukkhāti;
  dukkhakkhandhādīsu 3- āgatadukkhavasena bahudukkhāva. Iti viññāyāti:
  evamete kāme jānitvā. Api dibbesūti; sace hi devānaṁ

  *  *  *  *  *  *
  Footnote: 1. khu. jā. tika. 27/102. tadaṭṭhakathā. 4/47.
  2. Ma. paṭhavissitā. 3. Ma. mū. mahādukkhakkhandhasuttaṁ 12/166.
  cūḷadukkhakkhandhasuttaṁ. 12/179.
-------------------------------------------------
[page 105]
  Upakappanakakāmehi nimanteyya. Āyasmā samiddhi viya, evaṁpi tesu
  kāmesu ratiṁ na vindatiyeva. Taṇhakkhayaratoti: arahatte ceva
  nibbāne ca abhirato hoti: taṁ paṭṭhayamāno viharati.
  Sammāsambuddhasāvakoti: sammāsambuddhena desitassa dhammassa savanante
  jāto yogāvacaro bhikkhūti.
       Desanāvasāne so bhikkhu sotāpattiphale patiṭṭhahi.
  Sampattaparisāyapi sātthikā desanā ahosīti.
                      Anabhiratabhikkhuvatthu.
                       -----------
                6. Aggidattapurohitavatthu. (153)
       "bahuṁ Ve saraṇaṁ yantīti: imaṁ dhammadesanaṁ satthā [jetavane
  viharanto] vālukarāsimhi nisinno aggidattannāma kosalarañño
  purohitaṁ ārabbha kathesi.
       So kira mahākosalassa purohito ahosi. Atha naṁ pitari
  kālakate rājā pasenadikosalo "ayaṁ pitu me purohitoti gāravena
  tasmiṁyeva ṭhāne ṭhapetvā tassa attano upaṭṭhānaṁ āgatakāle
  paccuggamanaṁ karoti, "ācariya idha nisīdathāti samānāsanaṁ dāpesi.
  So cintesi "ayaṁ rājā ativiya mayi gāravaṁ karoti, na kho pana
-------------------------------------------------
[page 106]
  Rājūnaṁ niccakālameva sakkā cittaṁ gahetuṁ; rājā pana yuvā daharo,
  samānavayeneva hi saddhiṁ rajjaṁ nāma sukhaṁ hoti: ahañcamhi
  mahallako, pabbajituṁ me yuttanti. So rājānaṁ pabbajjaṁ
  anujānāpetvā nagare bheriñcārāpetvā sattāhena sabbaṁ attano
  dhanaṁ dānamukhe vissajjetvā bāhirakappabbajjaṁ pabbaji. Taṁ nissāya
  dasa purisasahassāni anuppabbajiṁsu. So tehi saddhiṁ aṅgamagadhānañca
  kururaṭṭhassa ca antarāvāsaṁ kappetvā imaṁ ovādaṁ deti "tātā
  yassa vo kāmavitakkādayo uppajjanti, so nadito ekekaṁ
  vālukāpuṭaṁ uddharitvā imasmiṁ ṭhāne okiratūti. Te "sādhūti
  paṭissuṇitvā kāmavitakkādīnaṁ uppannakāle tathā kariṁsu. Aparena
  samayena mahāvālukarāsi ahosi. Taṁ ahicchatto nāma nāgarājā
  pariggahesi. Aṅgamagadhavāsino ceva kururaṭṭhavāsino ca māse māse
  tesaṁ mahantaṁ sakkāraṁ abhiharitvā dānaṁ denti. Atha nesaṁ aggidatto
  imaṁ ovādaṁ adāsi "pabbataṁ saraṇaṁ yātha, vanaṁ saraṇaṁ yātha,
  ārāmaṁ saraṇaṁ yātha, rukkhaṁ saraṇaṁ yātha; evaṁ sabbadukkhato
  muccissathāti attano antevāsikepi imināva ovādena ovadi.
       Bodhisattopi mahābhinikkhamanaṁ nikkhamanto 1- sammāsambodhiṁ patvā
  tasmiṁ samaye sāvatthiṁ nissāya jetavane viharanto paccūsakāle
  lokaṁ volokento aggidattabrāhmaṇaṁ saddhiṁ antevāsikehi attano
  ñāṇajālassa anto paviṭṭhaṁ disvā "sabbepime arahattassa

  *  *  *  *  *  *
  Footnote: 1. Sī. Yu. katābhinikkhamaṇo. Ma. katābhinikkhamano.
-------------------------------------------------
[page 107]
  Upanissayasampannāti ñatvā sāyaṇhasamaye mahāmoggallānattheraṁ
  āha "moggallāna kiṁ nu passasi aggidattabrāhmaṇaṁ mahājanaṁ
  atitthena pakkhandāpentaṁ? gaccha, tesaṁ ovādaṁ dehīti. "bhante
  Bahū ete ekassa mayhaṁ avisayhā, sace tumhepi āgamissatha, 1-
  visayhā bhavissantīti. "moggallāna Ahaṁpi āgamissāmi, 2- tvaṁ
  purato yāhīti. Thero gacchantova cintesi "ete balavanto ceva
  bahū ca, sace sabbesaṁ samāgamaṭṭhāne kiñci kathessāmi; sabbepi
  vaggavaggena uṭṭhaheyyunti attano ānubhāvena thūlaphusitakaṁ devaṁ
  vuṭṭhāpesi. Te thūlaphusitakesu patantesu uṭṭhāyuṭṭhāya attano attano
  paṇṇasālaṁ pavisiṁsu. Thero aggidattassa paṇṇasāladvāre
  ṭhatvā "aggidattāti āha. So therassa saddaṁ sutvā "imasmiṁ
  loke maṁ nāmena ālapituṁ samattho nāma natthi, ko nu kho
  maṁ nāmena ālapatīti mānatthaddhatāya "ko esoti āha.
  "ahaṁ Brāhmaṇāti. "kiṁ Vadesīti. "ajja Me ekarattiṁ idha
  vasanaṭṭhānaṁ ācikkhāti. "idha Vasanaṭṭhānaṁ natthi, ekassa ekāva
  paṇṇasālāti. "aggidatta Manussā nāma manussānaṁ, gāvo
  gunnaṁ, pabbajitā pabbajitānaṁ santikaṁ gacchanti, mā evaṁ kari,
  dehi me vasanaṭṭhānanti. "kiṁ Pana tvaṁ pabbajitoti. "āma
  Pabbajitomhīti. "sace Pabbajito, kahaṁ te khāribhaṇḍaṁ
  pabbajitaparikkhāroti. "atthi Me parikkhāro, `visuṁ pana naṁ gahetvā

  *  *  *  *  *  *
  Footnote: 1. gamissatha? 2. gamissāmi? ña. va.
-------------------------------------------------
[page 108]
  Vicarituṁ dukkhanti abbhantareneva naṁ gahetvā vicarāmi brāhmaṇāti.
  So "taṁ gahetvā 1- vicarissasīti therassa kujjhi. Atha naṁ so āha
  "[apehi] aggidatta mā kujjhi, vasanaṭṭhānaṁ me ācikkhāti.
  "natthi Ettha vasanaṭṭhānanti. "etasmiṁ Pana vālukarāsimhi
  ko vasatīti. "eko Nāgarājāti. "etaṁ Me dehīti. "na Sakkā
  dātuṁ, bhāriyaṁ etassa kammanti. "hotu, Dehi meti. "tenahi
  Tvameva jānāhīti. Thero vālukarāsiabhimukho pāyāsi. Nāgarājā
  taṁ āgacchantaṁ disvā "ayaṁ samaṇo ito āgacchati, na jānāti
  maññe mama atthibhāvaṁ; dhūmāyitvā naṁ māressāmīti dhūmāyi.
  Thero "ayaṁ nāgarājā `ahameva dhūmāyituṁ sakkomi, aññe na
  sakkontīti maññe sallakkhetīti sayaṁpi dhūmāyi. Dvinnampi sarīrato
  uggatā dhūmā yāva brahmalokā uṭṭhahiṁsu. Ubhopi dhūmā theraṁ
  abādhayitvā nāgarājānameva bādhenti. Nāgarājā dhūmavegaṁ sahituṁ
  asakkonto pajjali. Theropi tejodhātuṁ samāpajjitvā tena
  saddhiṁyeva pajjali. Aggijālā yāva brahmalokā uṭṭhahiṁsu. Ubhopi
  aggijālā theraṁ abādhayitvā nāgarājānameva bādhayiṁsu. Athassa
  sakalasarīraṁ ukkāhi padittaṁ viya ahosi. Isigaṇo oloketvā
  cintesi "nāgarājā samaṇaṁ jhāpeti, bhaddako vata samaṇo
  amhākaṁ vacanaṁ assuṇitvā naṭṭhoti, thero nāgarājānaṁ dametvā
  nibbisevanaṁ katvā vālukarāsimhi nisīdi. Nāgarājā vālukarāsiṁ

  *  *  *  *  *  *
  Footnote: 1. aggahetvā (?) Sī. taṁ na gahetvā vicarissasīti.
-------------------------------------------------
[page 109]
  Bhogehi parikkhipitvā kūṭāgārakucchippamāṇaṁ phaṇaṁ māpetvā
  therassa upari dhāresi. Isigaṇo pātova "samaṇassa matabhāvaṁ
  vā amatabhāvaṁ vā jānissāmāti therassa santikaṁ gantvā taṁ
  vālukarāsimatthake nisinnaṁ disvā añjaliṁ paggayha abhitthavanto
  āha "samaṇa kacci nāgarājena na bādhitoti. "kiṁ Na passatha
  mama upari phaṇaṁ dhāretvā ṭhitanti. Te "acchariyaṁ vata bho,
  samaṇassa ānubhāvo evarūpo nāma, anena nāgarājā damitoti
  theraṁ parivāretvā aṭṭhaṁsu. Tasmiṁ khaṇe satthā āgato. Thero.
  Satthāraṁ disvā uṭṭhāya vandi. Atha naṁ isayo āhaṁsu "ayaṁ
  tayāpi mahantataroti. "esa Bhagavā satthā, ahaṁ imassa sāvakoti.
  Satthā vālukarāsimatthake nisīdi. Isigaṇo "ayaṁ tāva sāvakassa
  ānubhāvo, imassa pana ānubhāvo kīdiso bhavissatīti añjaliṁ
  paggayha satthāraṁ abhitthavi. Satthā aggidattaṁ āmantetvā āha
  "aggidatta tvaṁ tava sāvakānañca upaṭṭhākānañca ovādaṁ dadamāno
  `kinti vatvā desīti. "etaṁ Pabbataṁ saraṇaṁ gacchatha, vanaṁ, ārāmaṁ,
  rukkhaṁ saraṇaṁ gacchatha; etāni hi saraṇaṁ gato sabbadukkhā pamuccatīti
  evaṁ tesaṁ ovādaṁ dammīti. Satthā "na kho aggidatta etāni
  saraṇaṁ gato dukkhā pamuccati, buddhaṁ dhammaṁ saṅghaṁ pana saraṇaṁ
  gantvā sakalavaṭṭadukkhā pamuccatīti vatvā imā gāthā abhāsi
          "bahuṁ ve saraṇaṁ yanti pabbatāni vanāni ca
           ārāmarukkhacetyāni manussā bhayatajjitā;
-------------------------------------------------
[page 110]
           Netaṁ kho saraṇaṁ khemaṁ, netaṁ saraṇamuttamaṁ,
           netaṁ saraṇamāgamma sabbadukkhā pamuccati.
           Yo ca buddhañca dhammañca saṅghañca saraṇaṁ gato
           cattāri ariyasaccāni sammappaññāya passati
           dukkhaṁ dukkhasamuppādaṁ dukkhassa ca atikkamaṁ
           ariyañcaṭṭhaṅgikaṁ maggaṁ dukkhūpasamagāminaṁ
           etaṁ kho saraṇaṁ khemaṁ, etaṁ saraṇamuttamaṁ,
           etaṁ saraṇamāgamma, sabbadukkhā pamuccatīti.
       Tattha "bahunti: bahū. Pabbatānīti: "tattha tattha isigili-
  vepullavebhārādike pabbate ceva mahāvanagosiṅgasālavanādīni vanāni
  ca veḷuvanajīvakambavanādayo ārāme ca udenacetiyagotamacetiyādīni
  rukkhacetyāni ca te te manussā tena tena bhayena tajjitā
  bhayato muccitukāmā puttalābhādīni vā paṭṭhayamānā saraṇaṁ yantīti
  attho. Netaṁ saraṇanti: etaṁ pana sabbaṁpi saraṇaṁ neva khemaṁ na
  uttamaṁ, na ca etaṁ paṭicca jātiādidhammesu sattesu ekopi
  jātiādito sabbadukkhā pamuccatīti attho.
       Yo cāti: idaṁ akkhemaṁ anuttamaṁ saraṇaṁ dassetvā khemaṁ
  uttamaṁ saraṇaṁ dassanatthaṁ āraddhaṁ. Tassattho "yo ca gahaṭṭho
  vā pabbajito vā `itipi so bhagavā arahaṁ sammāsambuddhotiādikaṁ
  buddhadhammasaṅghānussatikammaṭṭhānaṁ nissāya seṭṭhavasena buddhañca
  dhammañca saṅghañca saraṇaṁ gato, tassāpi taṁ saraṇagamanaṁ
-------------------------------------------------
[page 111]
  Aññatitthiyavandanādīhi kuppati calati, tassa pana acalabhāvaṁ dassetuṁ
  maggena āgatasaraṇameva pakāsento `cattāri ariyasaccāni
  sammappaññāya passatīti āha. Yo hi etesaṁ saccānaṁ dassanavasena
  etāni saraṇaṁ gato, tassa etaṁ saraṇaṁ khemañca uttamañca, so
  ca puggalo etaṁ saraṇaṁ paṭicca sakalasmāpi vaṭṭadukkhā pamuccati;
  tasmā "etaṁ kho saraṇaṁ khemantiādi vuttanti.
       Desanāvasāne sabbepi te isayo saha paṭisambhidāhi arahattaṁ
  patvā satthāraṁ vanditvā pabbajjaṁ yāciṁsu. Satthā cīvarabbhantarato
  hatthaṁ pasāretvā "etha bhikkhavo, caratha brahmacariyanti āha.
  Taṁkhaṇaññeva aṭṭhaparikkhāradharā vassasatikattherā viya ahesuṁ. So
  ca sabbesaṁpi aṅgamagadhakururaṭṭhavāsīnaṁ sakkāraṁ ādāya āgamanadivaso
  ahosi. Te sakkāraṁ ādāya āgatā sabbepi te isayo
  pabbajite disvā "kinnu kho amhākaṁ aggidattabrāhmaṇo mahā
  udāhu samaṇo gotamoti cintetvā "samaṇassa gotamassa
  āgatattā aggidattova mahāti amaññiṁsu. Satthā tesaṁ ajjhāsayaṁ
  oloketvā "aggidatta parisāya kaṅkhaṁ chindāti āha. So
  "ahaṁpi ettakameva paccāsiṁsāmīti iddhibalena sattakkhattuṁ vehāsaṁ
  abbhuggantvā punappunaṁ oruyha satthāraṁ vanditvā "satthā me
  bhante bhagavā, sāvakohamasmīti vatvā sāvakattaṁ pakāsesīti.
                     Aggidattapurohitavatthu.
                      ------------
-------------------------------------------------
[page 112]
               7. Ānandattherassapañhavatthu. (154)
       "dullabho Purisājaññoti imaṁ dhammadesanaṁ satthā jetavane
  viharanto ānandattherassa pañhaṁ ārabbha kathesi.
       Thero hi ekadivasaṁ divāṭṭhāne nisinno cintesi "hatthājānīyo
  chaddantakule vā uposathakule vā uppajjati, assājānīyo sindhavakule
  vā valāhakāssarājakule vā, goājānīyo dakkhiṇāpathetiādīni
  vadantena satthārā hatthiājānīyādīnaṁ uppattiṭṭhānāni kathitāni,
  purisājānīyo pana kahaṁ nu kho uppajjatīti. So satthāraṁ upasaṅkamitvā
  vanditvā etamatthaṁ pucchi. Satthā "ānanda purisājānīyo nāma na
  sabbattha uppajjati, ujukato pana tiyojanasatāyāme āvaṭṭato
  navayojanasatappamāṇe majjhimadesaṭṭhāne uppajjati; uppajjanto
  ca na yasmiṁ vā tasmiṁ vā kule uppajjati, khattiyamahāsālabrāhmaṇa-
  mahāsālakulānaṁ aññatarasmiṁyeva uppajjatīti vatvā imaṁ gāthamāha
        "dullabho purisājañño, na so sabbattha jāyati.
         Yattha so jāyatī dhīro, taṁ kulaṁ sukhamedhatīti.
       Tattha "dullabhoti: purisājañño hi dullabho, na hi
  hatthājānīyādayo viya sulabho, so sabbattha paccantadese vā
  nīcakule vā na jāyati, majjhimadeseyeva pana mahājanassa
  abhivādanādisakkārakaraṇaṭṭhāne khattiyabrāhmaṇakulānaṁ aññatarasmiṁ
  kule jāyati, evaṁ jāyamāno ca yattha so jāyati dhīro
-------------------------------------------------
[page 113]
  Uttamappañño sammāsambuddho, taṁ kulaṁ sukhamedhati sukhappattameva
  hotīti attho.
          Desanāvasāne bahū sotāpattiphalādīni pāpuṇiṁsūti
                   ānandattherassapañhavatthu.
                     --------------
                  8. Sambahulabhikkhuvatthu. (155)
       "sukho Buddhānamuppādoti imaṁ dhammadesanaṁ satthā jetavane
  viharanto sambahulānaṁ bhikkhūnaṁ kathaṁ ārabbha kathesi.
       Ekadivasaṁ hi pañcasatā bhikkhū upaṭṭhānasālāyaṁ nisinnā
  "āvuso kiṁ nu kho imasmiṁ loke sukhanti kathaṁ samuṭṭhāpesuṁ.
  Tattha keci "rajjasukhasadisaṁ sukhannāma natthīti āhaṁsu. Keci
  "kāmasukhasadisaṁ... Keci "sālimaṁsabhojanasukhasadisaṁ sukhannāma natthīti
  āhaṁsu. Satthā tesaṁ nisinnaṭṭhānaṁ āgantvā "kāya nuttha
  bhikkhave etarahi kathāya sannisinnāti pucchitvā, "imāya nāmāti
  vutte, "bhikkhave kiṁ kathetha, idaṁ hi sabbaṁpi sukhaṁ vaṭṭadukkha-
  pariyāpannameva, imasmiṁ pana loke `buddhuppādo dhammassavanaṁ
  saṅghasāmaggī sammodamānabhāvoti idameva sukhanti vatvā imaṁ
  gāthamāha
        "sukho buddhānamuppādo, sukhā saddhammadesanā,
         sukhā saṅghassa sāmaggī, samaggānaṁ tapo sukhoti.
-------------------------------------------------
[page 114]
       Tattha "buddhānamuppādoti: yasmā buddhā uppajjamānā
  mahājanaṁ rāgakantārādīhi tārenti; tasmā buddhānaṁ uppādo
  sukho. Yasmā saddhammadesanaṁ āgamma jātiādidhammā sattā
  jātiādīhi muccanti; tasmā saddhammadesanā sukhā. Sāmaggīti
  samacittatā. Sāpi sukhā eva. Samaggānaṁ pana ekacittānaṁ yasmā
  buddhavacanaṁ vā uggaṇhituṁ dhūtaṅgāni vā pariharituṁ samaṇadhammaṁ vā
  kātuṁ sukhaṁ; tasmā "samaggānaṁ tapo sukhoti vuttaṁ. Tenevāha 1-
  "yāvakīvañca bhikkhave bhikkhū samaggā sannipatissanti, samaggā
  vuṭṭhahissanti, samaggā saṅghakaraṇīyāni karissanti; vuḍḍhiyeva
  bhikkhave bhikkhūnaṁ pāṭikaṅkhā, no parihānīti.
       Desanāvasāne bahū bhikkhū arahatte patiṭṭhahiṁsu. Mahājanassāpi
  sātthikā desanā ahosīti.
                      Sambahulabhikkhuvatthu.
                      ------------

  *  *  *  *  *  *
  Footnote: 1. aṅ. sattaka. 23/22.
-------------------------------------------------
[page 115]
             9. Kassapadasabalassasuvaṇṇacetiyavatthu. (156)
       "pūjāraheti Imaṁ dhammadesanaṁ satthā cārikaṁ caramāno
  kassapadasabalassa suvaṇṇacetiyaṁ ārabbha kathesi.
       Tathāgato [1]- sāvatthito nikkhamitvā anupubbena bārāṇasiṁ
  gacchanto antarāmagge todeyyagāmassa samīpe mahābhikkhusaṅghaparivāro
  aññataraṁ devaṭṭhānaṁ sampāpuṇi. Tatra nisinno sugato
  dhammabhaṇḍāgārikaṁ pesetvā avidūre kasikammaṁ karontaṁ brāhmaṇaṁ
  pakkosāpesi. So brāhmaṇo āgantvā tathāgataṁ anabhivanditvā
  tameva devaṭṭhānaṁ vanditvā aṭṭhāsi. Sugatopi "imaṁ padesaṁ kinti
  maññasi brāhmaṇāti āha. "amhākaṁ Paveṇiyā āgatacetiyaṭṭhānanti
  vandāmi bho gotamāti. "imaṁ Ṭhānaṁ vandantena tayā sādhu kataṁ
  brāhmaṇāti sugato taṁ sampahaṁsesi. Taṁ sutvā bhikkhū "kena
  nu kho kāraṇena bhagavā evaṁ sampahaṁsesīti saṁsayaṁ sañjanesuṁ. Tato
  tathāgato tesaṁ saṁsayamapanetuṁ majjhimanikāye ghaṭīkārasuttantaṁ 2-
  vatvā iddhānubhāvena kassapadasabalassa yojanubbedhaṁ kanakacetiyaṁ
  aparañca kanakacetiyaṁ ākāse nimminitvā mahājanaṁ dassetvā
  "brāhmaṇa evaṁvidhānaṁ pūjārahānaṁ pūjā yuttatarāvāti vatvā
  mahāparinibbānasutte 3- dassitanayeneva buddhādike cattāro pūjārahe
  pakāsetvā sarīracetiyaṁ uddissacetiyaṁ paribhogacetiyanti tīṇi cetiyāni

  *  *  *  *  *  *
  Footnote: 1. etthantare hisaddo yojetabbo.
  2. Ma. Ma. 13/374. 3. Ma. mahā. 10/85.
-------------------------------------------------
[page 116]
  Visesato paridīpetvā imā gāthā abhāsi
        "pūjārahe pūjayato buddhe yadica sāvake
         papañcasamatikkante tiṇṇasokapariddave
         te tādise pūjayato nibbute akutobhaye
         na sakkā puññaṁ saṅkhātuṁ imettamapi kenacīti.
       Tattha pūjituṁ arahā pūjārahā. Pūjituṁ yuttāti attho.
  Pūjārahe pūjayatoti [1]- abhivādanādīhi ca catūhi [2]- paccayehi
  pūjentassa. Pūjārahe dasseti buddhetiādinā. Buddheti
  sammāsambuddhe. Yadīti yadivā. Athavāti attho. Tattha pacceka-
  buddheti kathitaṁ hoti. Sāvake ca. Papañcasamatikkanteti
  samatikkantataṇhādiṭṭhimānapapañce. Tiṇṇasokapariddaveti atikkanta-
  sokapariddave. Ime dve atikkanteti attho. Etehi pūjārahattaṁ
  dassitaṁ. Teti buddhādayo. 3- Tādiseti vuttagahaṇavasena [4]-.
  Nibbuteti rāgādinibbutiyā [5]-. Natthi kutoci bhavato vā
  ārammaṇato vā etesaṁ bhayanti akutobhayā. Te akutobhaye.
  Na sakkā puññaṁ saṅkhātunti puññaṁ gaṇetuṁ na sakkā kathanti
  ce. Imettamapi kenacīti imaṁ ettakaṁ imaṁ ettakanti kenacīti.
  Apisaddo idha sambandhitabbo. Kenaci puggalena mānena vā.

  *  *  *  *  *  *
  Footnote: 1. etthantare teti padaṁ yojetabbaṁ.
  2. etthantare casaddo yojetabbo. 3. Sī. buddhādīni.
  4. etthantare tādiguṇayutteti padaṁ yojetabbaṁ.
  yathāvuttaguṇavasena tādiguṇayutteti vacanaṁ yuttataraṁ.
  5. etthantare nibbuteti padaṁ yojetabbaṁ.
-------------------------------------------------
[page 117]
  Tattha puggalenāti tena brahmādinā. Mānenāti tividhena mānena
  tīraṇena dhāraṇena pūraṇena vā. Tīraṇaṁ nāma idaṁ ettakanti
  nayato tīraṇaṁ. Dhāraṇanti 1- tulāya dhāraṇaṁ. Pūraṇaṁ nāma
  aḍḍhappasatapatthanāḷikādivasena pūraṇaṁ. Kenaci puggalena imehi
  tīhi mānehi buddhādike pūjayato puññaṁ vipākavasena gaṇetuṁ na
  sakkā pariyantarahitatoti. Dvīsu ṭhānesu pūjayato kiṁ dānaṁ paṭhamaṁ
  dharamāne buddhādī pūjayato na sakkā puññaṁ saṅkhātuṁ. Puna te
  tādise kilesaparinibbānanimittena khandhaparinibbānena nibbutepi
  pūjayato na sakkā saṅkhātunti bhedā yujjanti. Tena hi
  vimānavatthumhi 2-
          tiṭṭhante nibbute cāpi same citte 3- samaṁ phalaṁ
          cetopasādahetumhi 4- sattā gacchanti suggatinti (vuttaṁ).
       Desanāvasāne so brāhmaṇo sotāpanno ahosīti. Yojanikaṁ
  kanakacetiyaṁ sattāhamākāseva aṭṭhāsi. Mahantena 5- samāgamo cāhosi.
  Sattāhaṁ cetiyaṁ nānappakārena pūjesuṁ. Tato bhinnaladdhikānaṁ
  laddhibhedo jāto. Buddhānubhāvena taṁ cetiyaṁ sakaṭṭhānameva gataṁ.
  Tattheva taṁkhaṇe mahantaṁ pāsāṇacetiyaṁ ahosi. Tasmiṁ samāgame
  caturāsītiyā pāṇasahassānaṁ dhammābhisamayo ahosīti.

  *  *  *  *  *  *
  Footnote: 1. dhāraṇaṁ nāMa. 2. khu. vimāna. 26/82.
  3. Sī. samaṁ cittaṁ. 4. khu. vimāna.
  cetopaṇidhihetū hi. 5. mahantoti padaṁ bhaveyYu.
-------------------------------------------------
[page 118]
               Kassapadasabalassa suvaṇṇacetiyavatthu. 1-
                   Buddhavaggavaṇṇanā niṭṭhitā.
                      Cuddasamo vaggo.
                       ----------

  *  *  *  *  *  *
  Footnote: 1. Sī. Ma. Yu. potthakesu idaṁ vatthu atthi, syāmapotthake pana natthi.
  "pūjārahe pūjyatoti imāpi gāthāyo suttantapiṭake khuddakanikāye
  dhammapade buddhavaggassa pariyosāne dissanteva. tasmā imasmiṁ 2505
  buddhasake puna muddanakāle sabbapāripūriyā idaṁ vatthu idhānetvā mudditaṁ.
-------------------------------------------------
[page 119]
                     15. Sukhavaggavaṇṇanā
                       -----------
               1. Ñātakānaṁkalahavūpasamanavatthu. (157)
       "susukhaṁ Vatāti imaṁ dhammadesanaṁ satthā sakkesu viharanto
  kalahavūpasamanatthaṁ ñātake ārabbha kathesi.
       Sākiyā ca koliyā ca kira kapilavatthunagarassa ca koliyanagarassa
  ca antare rohiṇiṁ nāma nadiṁ ekeneva āvaraṇena bandhāpetvā
  sassāni kārenti. Atha jeṭṭhamūlamāse sassesu milāyantesu
  ubhayanagaravāsikānaṁpi kammakarā sannipatiṁsu. Tattha koliyanagaravāsino
  āhaṁsu "idaṁ udakaṁ ubhato hariyamānaṁ neva tumhākaṁ pahossati, na
  amhākaṁ; amhākaṁ pana sassaṁ ekaudakeneva nipphajjissati, idaṁ
  udakaṁ amhākaṁ dethāti. Itarepi evamāhaṁsu "tumhesu koṭṭhe
  pūretvā ṭhitesu mayaṁ rattasuvaṇṇaṁ nīlamaṇikāḷamaṇikahāpaṇe ca
  gahetvā pacchippasibbakādihatthā na sakkhissāma tumhākaṁ gharadvāre
  vicarituṁ, amhākaṁpi sassaṁ ekaudakeneva nipphajjissati, idaṁ udakaṁ
  amhākaṁ dethāti. "na Mayaṁ dassāmāti. "mayaṁpi Na dassāmāti.
  Evaṁ kathaṁ vaḍḍhetvā eko uṭṭhāya ekassa pahāraṁ adāsi,
  sopi aññassāpīti evaṁ aññamaññaṁ paharitvā rājakulānaṁ jātiṁ
  ghaṭṭetvā kalahaṁ vaḍḍhayiṁsu. Koliyakammakarā vadanti "tumhe
-------------------------------------------------
[page 120]
  Kapilavatthuvāsino dārake gahetvā gacchatha, 1- ye soṇasigālādayo
  viya attano bhaginīhi saddhiṁ saṁvāsaṁ vasiṁsu; etesaṁ hatthino ca
  assā ca phalakāvudhāni ca amhākaṁ kiṁ karissantīti. Sākiyakammakarāpi
  vadanti "tumhedāni kuṭṭhino dārake gahetvā gacchatha, 2- ye
  anāthā niggatikā tiracchānā viya kolarukkhe vasiṁsu; etesaṁ
  hatthino ca assā ca phalakāvudhāni ca amhākaṁ kiṁ karissantīti.
  Te gantvā tasmiṁ kamme niyuttānaṁ amaccānaṁ kathesuṁ. Amaccā
  rājakulānaṁ kathesuṁ. Tato sākiyā "bhaginīhi saddhiṁ saṁvāsaṁ vasitakānaṁ
  thāmañca balañca dassessāmāti yuddhasajjā nikkhamiṁsu. Koliyāpi
  "kolarukkhavāsīnaṁ thāmañca balañca dassessāmāti yuddhasajjā
  nikkhamiṁsu. Satthāpi paccūsasamaye lokaṁ volokento ñātake
  disvā "mayi agacchante ime nassissanti, mayā gantuṁ vaṭṭatīti
  cintetvā ekakova ākāsena gantvā rohiṇiyā nadiyā
  majjhe ākāse pallaṅkena nisīdi. Ñātakā satthāraṁ disvā
  āvudhāni chaḍḍetvā vandiṁsu. Atha ne satthā āha "kiṁ kalaho
  nāmeso mahārājāti. "na Jānāma bhanteti. "kodāni Jānissatīti.
  Te "uparājā jānissati, senāpati jānissatīti iminā upāyena
  yāva dāsakammakare 3- pucchitvā "bhante udakakalahoti āhaṁsu.
  "udakaṁ Kiṁ agghati mahārājāti. "appagghaṁ Bhanteti. "khattiyā Kiṁ
  agghanti mahārājāti. "khattiyā Nāma anagghā bhanteti. "yuttaṁ

  *  *  *  *  *  *
  Footnote: 1-2. āgacchatha. (?) 3. dāsakammakarehi (?)
-------------------------------------------------
[page 121]
  Pana tumhākaṁ appamattakaṁ udakaṁ nissāya anagghe khattiye
  nāsetunti. Te tuṇhī ahesuṁ. Atha te satthā āmantetvā
  "kasmā mahārāja evarūpaṁ karotha, mayi asante ajja lohitanadī
  pavattissati, ayuttaṁ vo kataṁ: tumhe pañcahi verehi saverā
  viharatha, ahaṁ avero viharāmi; tumhe kilesāturā hutvā
  viharatha, ahaṁ anāturo viharāmi; tumhe kāmaguṇapariyesane ussukā
  hutvā viharatha, ahaṁ anussuko viharāmīti vatvā imā gāthā
  abhāsi
        "susukhaṁ vata jīvāma verinesu averino,
         verinesu manussesu viharāma averino.
         Susukhaṁ vata jīvāma āturesu anāturā,
         āturesu manussesu viharāma anātuRā.
         Susukhaṁ vata jīvāma ussukesu anussukā,
         ussukesu manussesu viharāma anussukāti.
       Tattha "susukhanti: suṭṭhu sukhaṁ. Idaṁ vuttaṁ hoti "ye gihino
  sandhicchedādivasena, pabbajitā vā pana vejjakammādivasena,
  jīvitavuttiṁ uppādetvā `sukhena jīvāmāti vadanti: tehi mayameva
  susukhaṁ vata jīvāma, ye mayaṁ pañcahi verehi verinesu manussesu
  averino, kilesāturesu [manussesu] nikkilesatāya anāturā,
  pañcakāmaguṇapariyesane ussukesu [manussesu] tāya pariyesanāya
-------------------------------------------------
[page 122]
  Abhāvena anussukāti. Sesaṁ uttānatthameva.
         Desanāvasāne bahū sotāpattiphalādīni pāpuṇiṁsūti.
                   Ñātakānaṁ kalahavūpasamanavatthu.
                     ---------------
                    2. Māravatthu. (158)
       "susukhaṁ Vatāti imaṁ dhammadesanaṁ satthā pañcasālāyaṁ
  brāhmaṇagāme viharanto māraṁ ārabbha kathesi.
       Ekadivasaṁ hi satthā pañcasatānaṁ kumārikānaṁ sotāpatti-
  maggassa upanissayaṁ disvā taṁ gāmaṁ upanissāya vihāsi. Tāpi
  kumārikāyo ekasmiṁ nakkhattadivase nadiṁ gantvā nahāyitvā
  alaṅkatappaṭiyattā gāmābhimukhiyo 1- pāyiṁsu. Satthāpi taṁ gāmaṁ
  pavisitvā piṇḍāya cari. Māro sakalagāmavāsīnaṁ sarīre adhimuccitvā,
  yathā satthā kaṭacchubhikkhāmattaṁpi na labhati, evaṁ katvā yathādhotena
  pattena nikkhamantaṁ satthāraṁ gāmadvāre ṭhatvā āha "api
  samaṇa piṇḍaṁ alabhitthāti. "kiṁ Pana tvaṁ pāpima tathā akāsi,
  yathā ahaṁ piṇḍaṁ na labheyyanti. "tenahi Bhante puna pavisathāti.
  Evaṁ kirassa ahosi "sace puna pavisati, sabbesaṁ sarīre adhimuccitvā
  imassa purato pāṇiṁ paharitvā hasanakeḷiṁ karissāmīti. Tasmiṁ
  khaṇe tā kumārikāyo gāmadvāraṁ patvā satthāraṁ disvā vanditvā

  *  *  *  *  *  *
  Footnote: 1. gāmābhimukhiniyotipi pāṭho.
-------------------------------------------------
[page 123]
  Ekamantaṁ aṭṭhaṁsu. Māropi satthāraṁ āha "api bhante piṇḍaṁ
  alabhamānā jighacchādukkhena pīḷitatthāti. Satthā "ajja mayaṁ
  pāpima kiñci alabhitvāpi ābhassaradevaloke brahmāno viya
  pītisukheneva vītināmessāmāti vatvā imaṁ gāthamāha
         "susukhaṁ vata jīvāma, yesanno natthi kiñcanaṁ,
          pītibhakkhā bhavissāma devā ābhassarā yathāti.
       Tattha "yesannoti: yesaṁ amhākaṁ palibuddhanatthena rāgādīsu
  kiñcanesu ekaṁpi kiñcanaṁ natthi. Pītibhakkhāti: yathā ābhassarā
  devā pītibhakkhā hutvā 1- vītināmenti, evaṁ mayaṁpi bhavissāmāti
  attho.
       Desanāvasāne pañcasatāpi tā kumārikāyo sotāpattiphale
  patiṭṭhahiṁsūti.
                         Māravatthu.
                        --------

  *  *  *  *  *  *
  Footnote: 1. ito paraṁ Sī. Yu. potthakesu pītisukhenevāti padaṁ dissati.
-------------------------------------------------
[page 124]
               3. Kosalaraññoparājayavatthu. (159)
       "jayaṁ Veranti imaṁ dhammadesanaṁ satthā jetavane viharanto
  kosalarañño parājayaṁ ārabbha kathesi.
       So kira kāsikagāmaṁ nissāya bhāgineyyena ajātasattunā
  saddhiṁ yujjhanto tena tayo vāre parājito tatiye vāre cintesi
  "ahaṁ khīramukhaṁ dārakaṁ parājetuṁ nāsakkhiṁ, kiṁ me jīvitenāti. So
  āhārupacchedaṁ katvā mañcake nipajji. Athassa sā pavatti
  sakalanagaraṁ patthari. Bhikkhū tathāgatassa ārocesuṁ "bhante rājā
  kira kāsikagāmakaṁ nissāya tayo vāre parājito, so idāni
  parājitvā āgato `khīramukhaṁ dārakaṁ parājetuṁ nāsakkhiṁ, kiṁ me
  jīvitenāti āhārupacchedaṁ katvā mañcake nipannoti. Satthā
  tesaṁ kathaṁ sutvā "bhikkhave jinantopi veraṁ pasavati, parājito
  pana dukkhaṁ setiyevāti vatvā imaṁ gāthamāha
         "jayaṁ veraṁ pasavati, dukkhaṁ seti parājito,
          upasanto sukhaṁ seti hitvā jayaparājayanti.
       Tattha "jayanti: paraṁ jinanto veraṁ paṭilabhati. Parājitoti:
  parena parājito "kadā nu kho paccāmittassa piṭṭhiṁ daṭṭhuṁ
  sakkhissāmīti dukkhaṁ seti sabbiriyāpathesu dukkhameva viharatīti
  attho. Upasantoti: abbhantare upasantarāgādikkileso khīṇāsavo
-------------------------------------------------
[page 125]
  Jayañca parājayañca hitvā sukhaṁ seti sabbiriyāpathesu sukhameva
  viharatīti attho.
          Desanāvasāne bahū sotāpattiphalādīni pāpuṇiṁsūti.
                   Kosalarañño parājayavatthu.
                    -----------------
                4. Aññatarakuladārikāvatthu. (160)
       "natthi Rāgasamo aggīti imaṁ dhammadesanaṁ satthā jetavane
  viharanto aññataraṁ kumārikaṁ ārabbha kathesi.
       Tassā kira mātāpitaro āvāhaṁ katvā maṅgaladivase
  satthāraṁ nimantayiṁsu. Satthā bhikkhusaṅghaparivuto tattha gantvā
  nisīdi. Sāpi kho vadhukā bhikkhusaṅghassa udakaparissāvanādīni karontī
  aparāparaṁ sañcarati. Sāmikopissā taṁ olokento aṭṭhāsi. Tassa
  rāgavasena olokentassa anto kileso samudācarati. So
  aññāṇābhibhūto neva buddhaṁ upaṭṭhahi, na asītimahāthere; "hatthaṁ
  pasāretvā taṁ [vadhukaṁ] gaṇhissāmīti pana cittaṁ akāsi. Satthā
  tassa ajjhāsayaṁ oloketvā, yathā taṁ [itthiṁ] na passati,
  evaṁ akāsi. So taṁ adisvā satthāraṁ oloketvā aṭṭhāsi.
  Satthā tassa oloketvā ṭhitakāle "kumāraka na hi rāgagginā
  sadiso aggi nāma dosakalinā sadiso kali nāma khandhapariharaṇadukkhena
-------------------------------------------------
[page 126]
  Sadisaṁ dukkhaṁ nāma atthi, nibbānasukhasadisaṁ sukhaṁpi natthiyevāti
  vatvā imaṁ gāthamāha
         "natthi rāgasamo aggi, natthi dosasamo kali,
          natthi khandhasamā dukkhā, natthi santiparaṁ sukhanti.
       Tattha "natthi rāgasamoti: dhūmaṁ vā jālaṁ vā aṅgāraṁ vā
  adassetvā antoyeva jhāpetvā bhasmamuṭṭhiṁ kātuṁ samattho
  rāgena samo añño aggi nāma natthi. Kalīti. Dosena samo
  aparādhopi natthi. Khandhasamāti: khandhehi samā. Yathā parihariyamānā
  khandhā dukkhā, evaṁ añño dukkho 1- nāma natthi. Santiparaṁ
  sukhanti: nibbānato uttariṁ aññaṁ sukhaṁpi natthi. Aññaṁ hi sukhaṁ
  sukhameva, nibbānaṁ pana paramasukhanti attho.
       Desanāvasāne kumārikā ca kumārako ca sotāpattiphale
  patiṭṭhahiṁsu. Tasmiṁ khaṇe bhagavā tesaṁ aññamaññaṁ dassanākāraṁ
  akāsīti.
                    Aññatarakuladārikāvatthu.
                     ---------------

  *  *  *  *  *  *
  Footnote: 1. Sī. Ma. Yu. aññaṁ dukkhaṁ.
-------------------------------------------------
[page 127]
                 5. Aññataraupāsakavatthu. (161)
       "jighacchāti Imaṁ dhammadesanaṁ satthā āḷaviyaṁ viharanto ekaṁ
  upāsakaṁ ārabbha kathesi.
       Ekasmiṁ hi divase satthā jetavane gandhakuṭiyaṁ nisinnova
  paccūsakāle lokaṁ volokento āḷaviyaṁ ekaṁ duggatamanussaṁ
  disvā tassa upanissayasampattiṁ ñatvā pañcasatabhikkhuparivāro
  āḷaviṁ agamāsi. Āḷavīvāsino satthāraṁ nimantesuṁ. Sopi
  duggatamanusso "satthā āgatoti sutvā "satthu santike dhammaṁ
  sossāmīti manaṁ akāsi. Taṁdivasameva cassa eko goṇo palāyi.
  So "kiṁ nu kho goṇaṁ pariyesissāmi udāhu dhammaṁ suṇāmīti
  cintetvā "goṇaṁ pariyesitvā gogaṇaṁ pavesetvā pacchā dhammaṁ
  sossāmīti pātova gehā nikkhami. Āḷavīvāsinopi buddhappamukhaṁ
  bhikkhusaṅghaṁ nisīdāpetvā parivisitvā anumodanatthāya pattaṁ gaṇhiṁsu.
  Satthā "yaṁ nissāya ahaṁ tiṁsayojanamaggaṁ āgato, so goṇaṁ
  pariyesituṁ araññaṁ paviṭṭho; tasmiṁ āgateyeva dhammaṁ desessāmīti
  tuṇhī ahosi. Sopi manusso divā goṇaṁ disvā gogaṇe
  pakkhipitvā "sacepi aññaṁ natthi, satthu vandanamattaṁpi karissāmīti
  jighacchāya pīḷitopi gehaṁ gamanāya manaṁ akatvā vegena satthu
  santikaṁ āgantvā satthāraṁ vanditvā ekamantaṁ aṭṭhāsi. Satthā
  tassa ṭhitakāle dānaveyyāvaṭikaṁ āha "atthi kiñci bhikkhusaṅghassa
-------------------------------------------------
[page 128]
  Atirittanti. "bhante Sabbaṁ atthīti. "tenahi Imaṁ parivisāti. So
  satthārā vuttaṭṭhāneyeva naṁ nisīdāpetvā yāgukhādanīyabhojanīyehi
  sakkaccaṁ parivisi. So bhuttabhatto mukhaṁ vikkhālesi. Ṭhapetvā kira
  imaṁ ṭhānaṁ tīsu piṭakesu aññattha tathāgatassa bhattavicāraṇaṁ
  nāma natthi: tassa passaddhadarathassa cittaṁ ekaggaṁ ahosi. Athassa
  satthā anupubbīkathaṁ kathetvā saccāni pakāsesi. So desanāvasāne
  sotāpattiphale patiṭṭhahi. Satthāpi anumodanaṁ katvā uṭṭhāyāsanā
  pakkāmi. Mahājano satthāraṁ anugantvā nivatti.
       Bhikkhū satthārā saddhiṁ gacchantāyeva ujjhāyiṁsu "passathāvuso
  satthu kammaṁ, aññesu divasesu evarūpaṁ natthi, ajja panekaṁ manussaṁ
  nissāya yāguādīni vicāretvā dāpesīti. Satthā nivattitvā
  ṭhitakova "kiṁ bhikkhave kathethāti pucchitvā tamatthaṁ sutvā
  "āma bhikkhave, `ahaṁ tiṁsayojanakantāraṁ āgacchanto tassa
  upāsakassa upanissayaṁ disvā āgato, so ativiya jighacchito,
  pātova uṭṭhāya 1- goṇaṁ pariyesanto araññe vicari, jighacchādukkhena
  dhamme desiyamānepi paṭivijjhituṁ na sakkhissatīti cintetvā evaṁ
  akāsiṁ; bhikkhave jighacchārogasadiso hi rogo nāma natthīti
  vatvā imaṁ gāthamāha
         "jighacchā paramā rogā, saṅkhārā paramā dukkhā,
          etaṁ ñatvā yathābhūtaṁ nibbānaṁ paramaṁ sukhanti.

  *  *  *  *  *  *
  Footnote: 1. Sī. Ma. Yu. paṭṭhāYu.
-------------------------------------------------
[page 129]
       Tattha "jighacchā paramā rogāti: yasmā añño rogo sakiṁ
  tikicchito vinassati vā tadaṅgavasena vā pahīyati, jighacchā pana
  niccakālaṁ tikicchitabbāyevāti sesarogānaṁ ayaṁ paramā nāMa.
  Saṅkhārāti: pañcakkhandhā. Etaṁ ñatvāti: "jighacchāya samo
  rogo natthi, khandhapariharaṇasamaṁ dukkhaṁ nāma natthīti etamatthaṁ
  yathābhūtaṁ ñatvā paṇḍito nibbānaṁ sacchikaroti. Nibbānaṁ paramaṁ
  sukhanti: taṁ hi sabbasukhānaṁ paramaṁ uttamaṁ sukhanti attho.
         Desanāvasāne bahū sotāpattiphalādīni pāpuṇiṁsūti.
                     Aññataraupāsakavatthu.
                      -------------
                 6. Pasenadikosalavatthu. (162)
        "ārogyaparamā Lābhāti imaṁ dhammadesanaṁ satthā jetavane
  viharanto rājānaṁ pasenadikosalaṁ ārabbha kathesi.
       Ekasmiṁ hi samaye rājā taṇḍuladoṇassa odanaṁ tadupiyena 1-
  sūpabyañjanena bhuñjati. So ekadivasaṁ bhuttapātarāso bhattasammadaṁ
  avinodetvā va satthu santikaṁ gantvā kilantarūpo ito cito ca
  samparivattanto niddāya abhibhuyyamānopi ujukaṁ nipajjituṁ
  asakkonto ekamantaṁ nisīdi. Atha naṁ satthā āha "kiṁ mahārāja

  *  *  *  *  *  *
  Footnote: 1. Sī. tadanucchavikena.
-------------------------------------------------
[page 130]
  Avissamitvā va āgatosīti. "āma Bhante, bhuttakālato paṭṭhāya
  me mahādukkhaṁ hotīti. Atha naṁ satthā "mahārāja atibahubhojanaṁ
  evaṁ dukkhaṁ hotīti vatvā
              "middhī yadā hoti mahagghaso ca
               niddāyitā samparivattasāyī,
               mahāvarāhova nivāpapuṭṭho
               punappunaṁ gabbhamupeti mandoti
  imāya gāthāya ovaditvā "mahārāja bhojanaṁ nāma mattāya
  bhuñjituṁ vaṭṭati, mattabhojino hi sukhaṁ hotīti uttariṁ ovadanto
  imaṁ gāthamāha
              "manujassa sadā satīmato
               mattaṁ jānato laddhabhojane
               tanukassa bhavanti vedanā
               saṇikaṁ jīrati āyu pālayanti.
       Rājā gāthaṁ uggaṇhituṁ nāsakkhi, samīpe ṭhitaṁ pana bhāgineyyaṁ
  sudassanaṁ nāma "imaṁ gāthaṁ uggaṇha tātāti āha. So taṁ
  gāthaṁ uggaṇhitvā "kiṁ karomi bhanteti satthāraṁ pucchi. Atha naṁ
  satthā āha "rañño bhuñjantassa osānapiṇḍakāle imaṁ gāthaṁ
  vadeyyāsi, rājā atthaṁ sallakkhetvā taṁ piṇḍaṁ chaḍḍessati,
  tasmiṁ piṇḍe sitthagaṇanāya rañño bhattapacanakāle tattake
-------------------------------------------------
[page 131]
  Taṇḍule harāpeyyāsīti. 1- So "sādhu bhanteti sāyaṁpi pātopi
  rañño bhuñjantassa osānapiṇḍakāle taṁ gāthaṁ udāharitvā
  tena chaḍḍitapiṇḍe sitthagaṇanāya taṇḍule hāresi. Rājāpissa
  gāthaṁ sutvā sahassaṁ sahassaṁ dāpesi. So aparena samayena
  nāḷikodanaparamatāya saṇṭhahitvā sukhappatto tanusarīro ahosi.
  Athekadivasaṁ satthu santikaṁ gantvā satthāraṁ vanditvā āha
  "bhante idāni me sukhaṁ jātaṁ, migaṁpi assaṁpi anubandhitvā
  gaṇhanasamattho jātomhi, pubbe me bhāgineyyena saddhiṁ yuddhameva
  hoti; idāni me vajirakumāriṁ nāma dhītaraṁ bhāgineyyassa datvā so
  gāmo tassāyeva nahānamūlakaṁ katvā dinno, tena saddhiṁ viggaho
  vūpasanto, imināpi me kāraṇena sukhameva jātaṁ, kusarājasantakaṁ
  maṇiratanaṁpi no gehe purimadivase naṭṭhaṁ: taṁpi idāni hatthapathaṁ
  āgataṁ, imināpi me kāraṇena sukhameva jātaṁ, tumhākaṁ sāvakehi
  saddhiṁ vissāsaṁ icchantena ñātidhītāpi vo gehe katā, imināpi
  me kāraṇena sukhameva jātanti. Satthā "ārogyā nāma
  mahārāja paramā lābhā, yathāladdhena santuṭṭhibhāvasadisaṁpi dhanaṁ,
  vissāsasadiso ca ñāti nāma, nibbānasadisaṁ paramaṁ sukhaṁ nāma
  natthīti vatvā imaṁ gāthamāha
         "ārogyaparamā lābhā santuṭṭhiparamaṁ dhanaṁ
          vissāsaparamā ñātī nibbānaṁ paramaṁ 2- sukhanti.

  *  *  *  *  *  *
  Footnote: 1. Sī. Ma. Yu. hareyyāsi. 2. Sī. Ma. nibbānaparamaṁ.
-------------------------------------------------
[page 132]
       Tattha ārogyaparamāti: ārogabhāvaparamā, rogino hi
  vijjamānāpi lābhā alābhāyeva, tasmā arogassa sabbalābhā
  āgatā va honti; tena vuttaṁ "ārogyaparamā lābhāti.
  Santuṭṭhiparamaṁ dhananti: gihino vā pabbajitassa vā yaṁ attanā
  laddhaṁ attano santakaṁ teneva tussanabhāvo santuṭṭhi nāma, so
  sesadhanehi paramaṁ dhanaṁ. Vissāsaparamā ñātīti: mātā vā hotu
  pitā vā, yena saddhiṁ vissāso natthi, so aññātako va; yena
  pana saddhiṁ vissāso atthi, so asambaddhopi paramo uttamo
  ñāti; tena vuttaṁ "vissāsaparamā ñātīti. Nibbānasadisaṁ pana
  sukhaṁ nāma natthi, tenāha "nibbānaṁ paramaṁ sukhanti.
           Desanāvasāne bahū sotāpattiphalādīni pāpuṇiṁsūti.
                      Pasenadikosalavatthu.
                      ------------
-------------------------------------------------
[page 133]
                  7. Tissattheravatthu. (163)
       "pavivekarasanti Imaṁ dhammadesanaṁ satthā vesāliyaṁ viharanto
  aññataraṁ bhikkhuṁ 1- ārabbha kathesi.
       Satthārā hi "bhikkhave ahaṁ ito catūhi māsehi
  parinibbāyissāmīti vutte, satthu santike satta bhikkhusatāni santāsaṁ
  āpajjiṁsu. Khīṇāsavānaṁ dhammasaṁvego uppajji. Puthujjanā assūni
  sandhāretuṁ nāsakkhiṁsu. Bhikkhū vaggavaggā hutvā "kiṁ nu kho
  karissāmāti mantetvā vicaranti. Atheko tissatthero nāma bhikkhu
  "satthā kira cātummāsaccayena parinibbāyissati, ahañcamhi
  avītarāgo, satthari dharamāneyeva mayā arahattaṁ gaṇhituṁ vaṭṭatīti
  catūsu iriyāpathesu ekako va vihāsi. Bhikkhūnaṁ santike gamanaṁ vā
  yenakenaci saddhiṁ kathāsallāpo vā natthi. Atha naṁ bhikkhū āhaṁsu
  "āvuso tissa kasmā evaṁ karosīti. So tesaṁ kathaṁ na suṇāti. Te
  taṁ pavattiṁ satthu ārocetvā "bhante tumhesu tissattherassa sineho
  natthīti āhaṁsu. Satthā taṁ pakkosāpetvā "kasmā tissa evaṁ akāsīti
  pucchitvā, tena attano adhippāye ārocite, `sādhu tissāti
  sādhukāraṁ datvā "bhikkhave mayi sinehā 2- tissasadisā va hontu;
  gandhamālādīhi pūjaṁ karontāpi neva maṁ pūjenti, dhammānudhammaṁ
  paṭipajjamānāyeva pana maṁ pūjentīti vatvā imaṁ gāthamāha

  *  *  *  *  *  *
  Footnote: 1. tissattheranti yuttataraṁ. 2. sasinehāti yuttataraṁ.
-------------------------------------------------
[page 134]
         "pavivekarasaṁ Pitvā rasaṁ upasamassa ca
          niddaro hoti nippāpo dhammapītirasaṁ pivanti.
       Tattha "pavivekarasanti: pavivekato uppannaṁ rasaṁ, ekībhāvasukhanti
  attho. Pitvāti: dukkhapariññādīni karonto ārammaṇato
  sacchikiriyāvasena pivitvā. Rasaṁ upasamassa cāti: kilesūpasamassa
  nibbānassa ca rasaṁ pivitvā. Niddaro hotīti: tena ubhayarasapānena
  khīṇāsavo bhikkhu abbhantare rāgadarathādīnaṁ abhāvena niddaro ceva
  nippāpo ca hoti. Rasaṁ pivanti: navavidhalokuttaradhammavasena uppannaṁ
  pītirasaṁ pivantopi niddaro ceva nippāpo ca hotīti attho.
       Desanāvasāne tissatthero arahattaṁ pāpuṇi. Mahājanassāpi
  sātthikā desanā ahosīti.
                       Tissattheravatthu.
                        ---------
                    8. Sakkavatthu. (164)
       "sāhu Dassananti imaṁ dhammadesanaṁ satthā veḷuvagāmake
  viharanto sakkaṁ ārabbha kathesi.
       Tathāgatassa hi āyusaṅkhāre vissaṭṭhe lohitappakkhandikābādhassa
  uppannabhāvaṁ ñatvā sakko devarājā "mayā satthu santikaṁ
  gantvā gilānupaṭṭhānaṁ kātuṁ vaṭṭatīti cintetvā tigāvutappamāṇaṁ
-------------------------------------------------
[page 135]
  Attabhāvaṁ vijahitvā satthāraṁ upasaṅkamitvā vanditvā hatthehi
  pāde parimajji. Atha naṁ satthā āha "ko esoti. "ahaṁ Bhante
  sakkoti. "kasmā Āgatosīti. "tumhe Gilāne upaṭṭhahituṁ bhanteti.
  "sakka Devānaṁ manussagandho yojanasatato paṭṭhāya gale baddhakuṇapaṁ
  viya hoti, gaccha tvaṁ, atthi me gilānupaṭṭhāko bhikkhūti. "bhante
  Ahaṁpi caturāsītiyojanasahassamatthake ṭhito tumhākaṁ sīlagandhaṁ ghāyitvā
  āgato, ahameva upaṭṭhahissāmīti satthu sarīravalañjanabhājanaṁ
  aññassa hatthenāpi phusituṁ adatvā sīseyeva ṭhapetvā nīharanto
  mukhasaṅkocanamattaṁpi na akāsi, gandhabhājanaṁ pariharanto viya ahosi,
  evaṁ satthāraṁ paṭijaggitvā satthu phāsukakāleyeva agamāsi. Bhikkhū
  kathaṁ samuṭṭhāpesuṁ "aho satthari sakkassa sineho, evarūpaṁ nāma
  dibbasampattiṁ pahāya mukhasaṅkocanamattaṁpi akatvā gandhabhājanaṁ
  nīharanto viya satthu sarīravalañjanabhājanaṁ sīsena nīharanto upaṭṭhānamakāsīti.
  Satthā tesaṁ kathaṁ sutvā "kiṁ vadetha bhikkhaveti pucchitvā,
  "idaṁ nāma bhanteti vutte, "nacchariyaṁ bhikkhave etaṁ, yaṁ sakko
  devarājā mayi sinehaṁ karoti; ayaṁ hi sakko devarājā maṁ
  nissāya jarasakkabhāvaṁ vijahitvā dhammadesanaṁ sutvā sotāpanno
  hutvā taruṇasakkabhāvaṁ patto; ahaṁ hissa maraṇabhayatajjitassa
  pañcasikhagandhabbadevaputtaṁ purato katvā āgatakāle indasālaguhāyaṁ
  devaparisāya majjhe nisinnassa
-------------------------------------------------
[page 136]
         "puccha Vāsava maṁ pañhaṁ, yaṅkiñci manasicchasi,
          tassa tasseva pañhassa ahaṁ antaṁ karomi teti 1-
  vatvā tassa kaṅkhaṁ vinodento dhammaṁ desesiṁ, desanāvasāne
  cuddasannaṁ pāṇakoṭīnaṁ dhammābhisamayo ahosi, sakkopi yathānisinnova
  sotāpattiphalaṁ patvā taruṇasakko jāto; evamassāhaṁ bahūpakāro,
  tassa mayi sineho nāma anacchariyo; bhikkhave ariyānaṁ hi dassanaṁpi
  sukhaṁ, tehi saddhiṁ ekaṭṭhāne sannivāsopi sukho, bālehi pana
  sabbametaṁ dukkhanti vatvā imā gāthā abhāsi
         "sāhu dassanamariyānaṁ sannivāso sadā sukho,
          adassanena bālānaṁ niccameva sukhī siyā,
          bālasaṅgatacārī hi dīghamaddhāna socati,
          dukkho bālehi saṁvāso amitteneva sabbadā.
          Dhīro ca sukhasaṁvāso ñātīnaṁva samāgamo,
                      [tasmā hi]
                  dhīrañca paññañca bahussutañca
                  dhorayhasīlaṁ vatavantamariyaṁ
                  taṁ tādisaṁ sappurisaṁ sumedhaṁ
                  bhajetha nakkhattapathaṁva candimāti.
       Tattha "sāhūti: sādhu sundaraṁ bhaddakaṁ. Sannivāsoti: na kevalaṁ
  tesaṁ dassanameva, tehi pana saddhiṁ ekaṭṭhāne nisīdanādibhāvopi tesaṁ

  *  *  *  *  *  *
  Footnote: 1. dī. mahā. 10/310.
-------------------------------------------------
[page 137]
  Vattappaṭivattaṁ kātuṁ labhanabhāvopi sādhuyeva. Bālasaṅgatacārī hīti:
  yo hi bālena sahacārī. Dīghamaddhānanti: so bālasahāyena "ehi,
  sandhicchedādīni karomāti vuccamāno tena saddhiṁ ekacchando hutvā
  tāni karonto hatthacchedādīni patvā dīghamaddhānaṁ socati. Sabbadāti:
  yathā asihatthena vā amittena āsīvisādīhi vā saddhiṁ ekato vāso
  nāma niccaṁ dukkho, tatheva bālehi saddhinti attho. Dhīro ca
  sukhasaṁvāsoti: ettha sukho saṁvāso etenāti sukhasaṁvāso, paṇḍitena
  saddhiṁ ekaṭṭhāne vāso sukhoti attho. Kathaṁ? ñātīnaṁva samāgamoti:
  yathā piyañātīnaṁ samāgamo sukho; evaṁ sukho. Tasmāti: yasmā bālena
  saddhiṁ saṁvāso dukkho, paṇḍitena saddhiṁ sukho; tasmā hi dhitisampannaṁ
  dhīrañca lokiyalokuttarappaññāsampannaṁ paññañca āgamādhigamasampannaṁ
  bahussutañca arahattapāpanasaṅkhātāya dhuravahanasīlatāya dhorayhasīlaṁ
  sīlavatena ceva dhūtaṅgavatena ca vatavantaṁ kilesehi ārakatāya ariyaṁ
  taṁ tathārūpaṁ sappurisaṁ sobhanapaññaṁ, yathā nimmalaṁ nakkhattapathasaṅkhātaṁ
  ākāsaṁ candimā bhajati; evaṁ bhajetha payirupāsethāti attho.
         Desanāvasāne bahū sotāpattiphalādīni pāpuṇiṁsūti.
                         Sakkavatthu.
                    Sukhavaggavaṇṇanā niṭṭhitā.
                      Paṇṇarasamo vaggo.
                      ------------
-------------------------------------------------
[page 138]
                     16. Piyavaggavaṇṇanā
                         -------
                  1. Tayopabbajitavatthu. (165)
       "ayoge Yuñjamattānanti imaṁ dhammadesanaṁ. Satthā jetavane
  viharanto tayo pabbajite ārabbha kathesi.
       Sāvatthiyaṁ kira ekasmiṁ kule mātāpitūnaṁ ekaputtakova
  ahosi piyo manāPo. So ekadivasaṁ gehe nimantitānaṁ bhikkhūnaṁ
  anumodanaṁ karontānaṁ dhammakathaṁ sutvā pabbajitukāmo hutvā
  mātāpitaro pabbajjaṁ yāci. Te nānujāniṁsu. Athassa etadahosi
  "ahaṁ mātāpitūnaṁ apassantānaṁyeva bahi gantvā pabbajissāmīti.
  Athassa pitā bahi nikkhamanto "imaṁ rakkheyyāsīti mātaraṁ paṭicchāpesi,
  mātā bahi nikkhamantī pitaraṁ paṭicchāpesi. Athassekadivasaṁ pitari
  bahi gate mātā "puttaṁ rakkhissāmīti ekaṁ dvārabāhaṁ nissāya
  ekaṁ pādehi uppīḷetvā chamāyaṁ nisinnā suttaṁ kantati. So
  "imaṁ vañcetvā gamissāmīti cintetvā "amma thokaṁ tāva
  apehi, sarīravalañjaṁ karissāmīti vatvā tāya pāde sammiñjite,
  nikkhamitvā vegena vihāraṁ gantvā bhikkhū upasaṅkamitvā "pabbājetha
  maṁ bhanteti yācitvā tesaṁ santike pabbaji. Athassa pitā āgantvā
  mātaraṁ pucchi "kahaṁ me puttoti. "sāmi Idāni imasmiṁ padese
-------------------------------------------------
[page 139]
  Ahosīti. So "kahaṁ nu kho me puttoti olokento taṁ
  adisvā "vihāraṁ gato bhavissatīti vihāraṁ gantvā puttaṁ pabbajitaṁ
  disvā kanditvā roditvā "tāta kiṁ maṁ nāsesīti vatvā "mama
  putte pabbajite ahaṁ idāni gehe kiṁ karissāmīti sayaṁpi bhikkhūnaṁ
  santike pabbaji. Athassa mātā "kiṁ nu kho me putto ca pati
  ca cirāyanti, kacci vihāraṁ gantvā pabbajitāti te olokentī
  vihāraṁ gantvā ubhopi pabbajite disvā "imesaṁ pabbajitakāle
  mama gehena ko atthoti sayaṁpi bhikkhunūpassayaṁ gantvā pabbaji.
  Te pabbajitvāpi vinā bhavituṁ na sakkonti, vihārepi bhikkhunūpassayepi
  ekato va nisīditvā sallapantā divasaṁ vītināmenti. Tena bhikkhūpi
  bhikkhuniyopi ubbāḷhā honti. Athekadivasaṁ bhikkhū nesaṁ kiriyaṁ satthu
  ārocesuṁ. Satthā te pakkosāpetvā "saccaṁ kira tumhe evaṁ
  karothāti pucchitvā, "saccanti vutte, "kasmā evaṁ karotha? na
  hi esa pabbajitānaṁ yogoti. "bhante Vinā bhavituṁ na sakkomāti.
  "pabbajitakālato Paṭṭhāya evaṁ karaṇaṁ nāma na yuttaṁ, piyānaṁ
  hi adassanaṁ appiyānañca dassanaṁ dukkhameva; tasmā sattesu ceva
  saṅkhāresu ca kañci piyaṁ vā appiyaṁ vā kātuṁ na vaṭṭatīti
  vatvā imā gāthā abhāsi
         "ayoge yuñjamattānaṁ yogasmiñca ayojayaṁ
          atthaṁ hitvā piyaggāhī pihetattānuyoginaṁ
-------------------------------------------------
[page 140]
          Mā piyehi samāgañchi appiyehi kudācanaṁ,
          piyānaṁ adassanaṁ dukkhaṁ appiyānañca dassanaṁ;
          tasmā piyaṁ na kayirātha, piyāpāyo hi pāpako,
          ganthā tesaṁ na vijjanti, yesaṁ natthi piyāpiyanti.
       Tattha "ayogeti: ayuñjitabbe ayonisomanasikāre.
  Vesiyāgocarādibhedassa hi chabbidhassa agocarassa sevanaṁ idha
  ayonisomanasikāro nāma, tasmiṁ ayonisomanasikāre attānaṁ yuñjantoti
  attho. Yogasminti: tabbiparite ca yonisomanasikāre ayuñjanto.
  Atthaṁ hitvāti: pabbajitakālato paṭṭhāya adhisīlādisikkhāttayaṁ
  attho nāma, taṁ atthaṁ hitvā. Piyaggāhīti: pañcakāmaguṇasaṅkhātaṁ
  piyameva gaṇhanto. Pihetattānuyoginanti: tāya paṭipattiyā
  sāsanato cuto gihibhāvaṁ patvā pacchā, ye attānuyogaṁ
  anuyuñjantā sīlādīni sampādetvā devamanussānaṁ santikā sakkāraṁ
  labhanti, tesaṁ piheti "aho vatāhaṁpi evarūpo assanti icchatīti
  attho. Mā piyehīti: piyehi sattehi vā saṅkhārehi vā kudācanaṁ
  ekakkhaṇaṁpi na samāgaccheyya, tathā appiyehi. Kiṁkāraṇā? piyānaṁ
  hi viyogavasena adassanaṁ appiyānañca upasaṅkamanavasena dassanaṁ
  dukkhaṁ. Tasmāti: yasmā idaṁ ubhayaṁpi dukkhaṁ, tasmā kañci sattaṁ
  vā saṅkhāraṁ vā piyaṁ nāma na kareyya. Piyāpāyoti: piyehi apāyo
  viyogo. Pāpakoti: lāmako. Ganthā tesaṁ na vijjantīti: yesaṁ
  piyaṁ natthi, tesaṁ abhijjhā kāyagantho pahīyati; yesaṁ appiyaṁ natthi,
-------------------------------------------------
[page 141]
  Tesaṁ byāpādo kāyagantho pahīyati; tesu pana dvīsu pahīnesu
  sesaganthāpi pahīnā nāma honti; tasmā piyaṁ vā appiyaṁ vā
  na kātabbanti attho.
       Desanāvasāne bahū sotāpattiphalādīni pāpuṇiṁsu. Te pana
  tayo janā "mayaṁ vinā bhavituṁ na sakkomāti vibbhamitvā gehameva
  agamaṁsūti.
                      Tayopabbajitavatthu.
                       -----------
                 2. Aññatarakuṭumbikavatthu. (166)
       "piyato Jāyateti imaṁ dhammadesanaṁ satthā jetavane viharanto
  aññataraṁ kuṭumbikaṁ ārabbha kathesi.
       So hi attano putte kālakate puttasokābhibhūto āḷāhanaṁ
  gantvā rodati. Puttasokaṁ sandhāretuṁ na sakkoti. Satthā paccūsakāle
  lokaṁ volokento tassa sotāpattimaggassa upanissayaṁ disvā
  piṇḍapātappaṭikkanto ekaṁ pacchāsamaṇaṁ gahetvā tassa gehadvāraṁ
  agamāsi. So satthu āgatabhāvaṁ sutvā "mayā saddhiṁ paṭisanthāraṁ
  kātukāmo bhavissatīti satthāraṁ gehaṁ pavesetvā gehamajjhe āsanaṁ
  paññapetvā satthari nisinne āgantvā vanditvā ekamantaṁ
  nisīdi. Atha naṁ satthā "kiṁ nu kho upāsaka dukkhitosīti pucchitvā,
-------------------------------------------------
[page 142]
  Tena puttaviyogadukkhe ārocite "upāsaka mā cintayi, idaṁ
  maraṇaṁ nāma na ekasmiṁ ṭhāne, na ca ekasseva hoti; yāvatā
  pana bhavappavatti 1- nāma atthi, sabbasattānaṁ maraṇaṁ hotiyeva;
  ekasaṅkhāropi nicco nāma natthi; tasmā `maraṇadhammaṁ mataṁ,
  bhijjanadhammaṁ bhinnanti yoniso paccavekkhitabbaṁ, na socitabbaṁ;
  porāṇakapaṇḍitā hi piyaputtassa matakāle `maraṇadhammaṁ mataṁ,
  bhijjanadhammaṁ bhinnanti sokaṁ akatvā maraṇassatimeva bhāvayiṁsūti
  vatvā "bhante ke paṇḍitā evaṁ akaṁsu; kadā ca akaṁsu; ācikkhatha
  meti yācito tassatthassa pakāsanatthaṁ atītaṁ āharitvā
         "uragova tacaṁ jiṇṇaṁ hitvā gacchati santanuṁ,
          evaṁ sarīre nibbhoge pete kālakate sati,
          ḍayhamāno na jānāti ñātīnaṁ paridevitaṁ,
          tasmā etaṁ na socāmi, gato so tassa yā gatīti
  imaṁ pañcakanipāte uragajātakaṁ 2- vitthāretvā "evaṁ pubbe paṇḍitā
  piyaputte kālakate, yathā etarahi tvaṁ kammante vissajjetvā
  nirāhāro rodanto vicarasi, tathā avicaritvā maraṇassatibhāvanāvasena
  sokaṁ akatvā āhāraṁ paribhuñjiṁsu kammantañca adhiṭṭhahiṁsu;
  tasmā `piyaputto me kālakatoti mā cintayi, uppajjamāno hi
  soko vā bhayaṁ vā piyameva nissāya uppajjatīti vatvā imaṁ
  gāthamāha

  *  *  *  *  *  *
  Footnote: 1. Sī. Ma. Yu. bhavuppatti.
  2. khu. jā. pañca. 27/167. tadaṭṭhakathā. 4/430.
-------------------------------------------------
[page 143]
         "piyato Jāyate soko, piyato jāyate bhayaṁ,
          piyato vippamuttassa natthi soko, kuto bhayanti.
       Tattha "piyatoti: vaṭṭamūlako hi soko vā bhayaṁ vā
  uppajjamānaṁ piyameva sattaṁ vā saṅkhāraṁ vā nissāya uppajjati,
  tato pana vippamuttassa ubhayaṁpetaṁ natthīti attho.
       Desanāvasāne kuṭumbiko sotāpattiphale patiṭṭhahi. Sampattānaṁ
  sātthikā desanā ahosīti.
                     Aññatarakuṭumbikavatthu.
                       -----------
                3. Visākhāupāsikāvatthu. (167)
       "pemato Jāyateti imaṁ dhammadesanaṁ satthā jetavane viharanto
  visākhaṁ upāsikaṁ ārabbha kathesi.
       Sā kira puttassa dhītaraṁ sudattiṁ nāma kumārikaṁ attano
  ṭhāne ṭhapetvā gehe bhikkhusaṅghassa veyyāvaccaṁ kāresi. Sā
  aparena samayena kālamakāsi. Sā tassā sarīranikkhepaṁ kāretvā
  sokaṁ sandhāretuṁ asakkontī dukkhinī dummanā 1- satthu santikaṁ
  gantvā vanditvā ekamantaṁ nisīdi. Atha naṁ satthā "kiṁ nu kho
  tvaṁ visākhe dukkhinī dummanā assumukhā rodamānā nisinnāsīti

  *  *  *  *  *  *
  Footnote: 1. ito paraṁ sīhalapotthake `assumukhā rudamānāti dissati.
-------------------------------------------------
[page 144]
  Āha. Sā tamatthaṁ ārocetvā "piyā me bhante sā kumārikā
  vattasampannā, idāni tathārūpaṁ na passāmīti āha. "kittakā
  Pana visākhe sāvatthiyaṁ manussāti. "bhante Tumhehiyeva me kathitaṁ
  `sāvatthiyaṁ satta janakoṭiyoti. "sace Panāyaṁ ettako jano tava
  nattāya 1- sadiso bhaveyya, iccheyyāsi nanti. "āma Bhanteti.
  "katī Pana janā sāvatthiyaṁ devasikaṁ kālaṁ karontīti. "bahū
  Bhanteti. "nanu Evaṁ sante tava socanakālo na bhaveyya, rattindivaṁ
  rodantīyeva vicareyyāsīti. "hotu Bhante, ñātaṁ mayāti. Atha naṁ
  satthā "tenahi mā soci, soko vā bhayaṁ vā pemato jāyatīti
  vatvā imaṁ gāthamāha
         "pemato jāyate soko, pemato jāyate bhayaṁ;
          pemato vippamuttassa natthi soko, kuto bhayanti.
       Tattha "pematoti: puttadhītādīsu kataṁ pemameva nissāyāti attho.
       Desanāvasāne bahū sotāpattiphalādīni pāpuṇiṁsūti.
                     Visākhāupāsikāvatthu.
                      ------------

  *  *  *  *  *  *
  Footnote: 1. Sī. Yu. dattāYu.
-------------------------------------------------
[page 145]
                    4. Licchavivatthu. (168)
       "ratiyā Jāyateti imaṁ dhammadesanaṁ satthā vesāliṁ nissāya
  kūṭāgārasālāyaṁ viharanto licchavī ārabbha kathesi.
       Te kira ekasmiṁ chaṇadivase aññamaññaṁ asadisehi alaṅkārehi
  alaṅkatā uyyānagamanatthāya nagarā nikkhamiṁsu. Satthā piṇḍāya
  pavisanto te disvā bhikkhū āmantesi "passatha bhikkhave licchavino,
  yehi devā tāvatiṁsā na diṭṭhapubbā, te ime olokentūti
  vatvā nagaraṁ pāvisi. Tepi uyyānaṁ gacchantā ekaṁ nagarasobhiniṁ
  itthiṁ ādāya gantvā taṁ nissāya issābhibhūtā aññamaññaṁ
  paharitvā lohitaṁ nadiṁ viya pavattayiṁsu. Atha ne mañcehi ādāya
  ukkhipitvā āgamiṁsu. Satthāpi katabhattakicco nagarā nikkhami.
  Bhikkhū licchavino tathā nīyamāne disvā satthāraṁ āhaṁsu "bhante
  licchavirājāno pātova alaṅkatappaṭiyattā devā viya nagarā
  nikkhamitvā idāni ekaṁ itthiṁ nissāya imaṁ byasanaṁ pattāti.
  Satthā "bhikkhave soko vā bhayaṁ vā uppajjamānaṁ ratiṁ nissāya
  uppajjatiyevāti vatvā imaṁ gāthamāha
         "ratiyā jāyate soko, ratiyā jāyate bhayaṁ;
          ratiyā vippamuttassa natthi soko, kuto bhayanti.
       Tattha "ratiyāti: pañcakāmaguṇaratito, taṁ nissāyāti attho.
  Desanāvasāne bahū sotāpattiphalādīni pāpuṇiṁsūti.
                        Licchavivatthu.
                         ------
-------------------------------------------------
[page 146]
                5. Anitthigandhakumāravatthu. (169)
       "kāmato Jāyateti imaṁ dhammadesanaṁ satthā jetavane viharanto
  anitthigandhakumāraṁ ārabbha kathesi.
       So kira brahmalokā cutasatto sāvatthiyaṁ mahābhogakule
  nibbatto jātadivasato paṭṭhāya itthīsamīpaṁ upagantuṁ na icchati,
  itthiyā gayhamāno rodati, vatthacumbitakena 1- naṁ gahetvā thaññaṁ
  pāyeti. So vayappatto mātāpitūhi "tāta āvāhante karissāmāti
  vutte, "na me itthiyā atthoti paṭikkhipitvā punappunaṁ yāciyamāno
  pañcasate suvaṇṇakāre pakkosāpetvā rattasuvaṇṇassa nikkhasahassaṁ
  dāpetvā ativiya pāsādikaṁ ghanakoṭṭimaṁ itthīrūpaṁ kāretvā, puna
  mātāpitūhi "tāta tayi āvāhaṁ akaronte kulavaṁso nappatiṭṭhahissati,
  kumārikante ānessāmāti vutte, "tenahi sace me evarūpaṁ
  kumārikaṁ ānessatha, karissāmi vo vacananti taṁ suvaṇṇarūpakaṁ
  dassesi. Athassa mātāpitaro abhiññāte brāhmaṇe
  pakkosāpetvā "amhākaṁ putto mahāpuñño, avassaṁ iminā
  saddhiṁ katapuññā kumārikā bhavissati; gacchatha, imaṁ suvaṇṇarūpakaṁ
  gahetvā evarūpaṁ kumārikaṁ āharathāti pahiṇiṁsu. Te "sādhūti cārikaṁ
  carantā maddaraṭṭhe sāgalanagaraṁ gatā.
      Tasmiṁ ca nagare ekā soḷasavassuddesikā abhirūpā kumārikā
  ahosi. Taṁ mātāpitaro sattabhūmikassa pāsādassa uparimatale

  *  *  *  *  *  *
  Footnote: 1. Sī. Ma. Yu. vatthacumbaṭakena.
-------------------------------------------------
[page 147]
  Vāsesuṁ. Tepi kho brāhmaṇā "sace idha evarūpā kumārikā
  bhavissati, imaṁ disvā `ayaṁ asukakulassa dhītā viya abhirūpāti
  vakkhantīti taṁ suvaṇṇarūpakaṁ titthamagge ṭhapetvā ekamantaṁ
  nisīdiṁsu. Athassā kumārikāya dhātī taṁ kumārikaṁ nahāpetvā sayaṁpi
  nahāyitukāmā hutvā titthaṁ 1- āgatā taṁ rūpakaṁ disvā "dhītā
  meti saññāya "aho dubbinītāsi, idānevāhaṁ taṁ nahāpetvā
  nikkhantā, tvaṁ mayā puretaraṁ idhāgatāsīti hatthena paharitvā
  thaddhabhāvañceva nibbikārañca ñatvā "ayaṁ mama dhītāti saññaṁ
  akāsiṁ, kinnāmetanti āha. Atha naṁ te brāhmaṇā "evarūpā
  te amma dhītāti pucchiṁsu. "ayaṁ Mama dhītu santike kiṁ agghatīti.
  "tenahi Te dhītaraṁ amhākaṁ dassehīti. Sā tehi saddhiṁ gehaṁ gantvā
  sāmikānaṁ ārocesi. Te brāhmaṇehi saddhiṁ katappaṭisammodanā
  dhītaraṁ otāretvā heṭṭhāpāsāde suvaṇṇarūpakassa santike ṭhapesuṁ.
  Suvaṇṇarūpakaṁ nippabhaṁ ahosi. Brāhmaṇā taṁ tesaṁ datvā kumārikaṁ
  paṭicchāpetvā gantvā anitthigandhakumārassa mātāpitūnaṁ ārocayiṁsu.
  Te tuṭṭhamānasā "gacchatha, taṁ sīghaṁ ānethāti mahantena sakkārena
  pahiṇiṁsu. Kumāropi taṁ pavattiṁ sutvā "kāñcanarūpakatopi kira
  abhirūpatarā dārikā atthīti savanavasena sinehaṁ uppādetvā "sīghaṁ
  ānethāti āha. Sāpi kho yānaṁ āropetvā ānīyamānā
  atisukhumālatāya yānānughātena samuppāditavātarogā antarāmaggeyeva

  *  *  *  *  *  *
  Footnote: 1. Sī. Yu. tattha.
-------------------------------------------------
[page 148]
  Kālamakāsi. Kumāropi "āgatāti nirantaraṁ pucchati. Tassa atisinehena
  pucchantassa sahasāva anārocetvā katipāhaṁ vikkhepaṁ katvā tamatthaṁ
  ārocayiṁsu. So "tathārūpāya nāma itthiyā saddhiṁ samāgamaṁ nālatthanti
  uppannadomanasso pabbatena viya sokadukkhena ajjhotthaṭo ahosi.
  Satthā tassa upnissayaṁ disvā piṇḍāya caranto taṁ gehadvāraṁ
  agamāsi. Athassa mātāpitaro satthāraṁ antogehaṁ pavesetvā
  sakkaccaṁ parivisiṁsu. Satthā bhattakiccāvasāne "kahaṁ anitthigandhakumāroti
  pucchi. "esa Bhante āhārupacchedaṁ katvā antogabbhe nipannoti.
  "pakkosatha Nanti. So āgantvā satthāraṁ vanditvā ekamantaṁ
  nisīditvā, satthārā "kiṁ nu kho te kumāra balavasoko uppannoti
  vutte, "āma bhante, `evarūpā nāma itthī antarāmagge kālakatāti
  sutvā balavasoko me uppanno, bhattaṁpi me nacchādetīti āha.
  Atha naṁ satthā āha "jānāsi pana tvaṁ kumāra `kinte nissāya
  soko uppannoti. "na Jānāmi bhanteti. "kāmaṁ Nissāya te
  kumāra balavasoko uppanno, soko vā hi bhayaṁ vā kāmaṁ
  nissāya uppajjatīti vatvā imaṁ gāthamāha
         "kāmato jāyate soko, kāmato jāyate bhayaṁ;
          kāmato vippamuttassa natthi soko, kuto bhayanti.
       Tattha "kāmatoti: vatthukāmakkilesakāmato, dubbidhaṁpetaṁ kāmaṁ
  nissāya jāyatīti attho.
       Desanāvasāne anitthigandhakumāro sotāpattiphale patiṭṭhahīti.
                     Anitthigandhakumāravatthu.
                      ------------
-------------------------------------------------
[page 149]
                6. Aññatarabrāhmaṇavatthu. (170)
       "taṇhāya Jāyateti imaṁ dhammadesanaṁ satthā jetavane
  viharanto aññataraṁ brāhmaṇaṁ ārabbha kathesi.
       So kira micchādiṭṭhiko ekadivasaṁ nadītīraṁ gantvā khettaṁ
  sodheti. Satthā tassa upanissayasampattiṁ disvā tassa santikaṁ
  agamāsi. So satthāraṁ disvāpi sāmīcikammaṁ akatvāva tuṇhī
  ahosi. Atha naṁ satthā puretaraṁ ālapitvā "brāhmaṇa kiṁ
  karosīti āha. "khettaṁ Bho gotama sodhemīti. Satthā ettakameva
  vatvā gato, punadivasepi tassa khettaṁ kasituṁ āgatassa santikaṁ
  gantvā "brāhmaṇa kiṁ karosīti pucchitvā "khettaṁ kasāmi bho
  gotamāti sutvā pakkāmi, punadivasādīsupi tatheva gantvā pucchitvā
  "bho gotama khettaṁ vapāmi niddhemi rakkhāmīti sutvā pakkāmi.
  Atha naṁ ekadivasaṁ brāhmaṇo āha "bho gotama tvaṁ khettaṁ
  sodhanadivasato paṭṭhāya āgato, sace me sassaṁ sampajjissati,
  tuyhaṁpi saṁvibhāgaṁ karissāmi, tuyhaṁ adatvā sayaṁ na khādissāmi;
  itodāni paṭṭhāya tvaṁ mama sahāyoti. Athassa aparena samayena
  sassaṁ sampajji. Tassa "sampannaṁ me sassaṁ, svedāni
  lāyāpessāmīti lāyanatthaṁ katasabbakiccassa rattiṁ mahāmegho vassitvā
  sabbaṁ sassaṁ hari. Khettaṁ tacchetvā ṭhapitasadisaṁ ahosi. Satthā
  pana paṭhamadivasaṁyeva "taṁ sassaṁ na sampajjissatīti aññāsi.
-------------------------------------------------
[page 150]
  Brāhmaṇo pātova "khettaṁ olokessāmīti gato tucchaṁ
  khettaṁ disvā uppannabalavasoko cintesi "samaṇo gotamo mama
  khettaṁ sodhanakālato paṭṭhāya āgato, ahaṁpi taṁ `imasmiṁ sasse
  nipphanne tuyhaṁpi saṁvibhāgaṁ karissāmi, tuyhaṁ adatvā sayaṁ na
  khādissāmi, itodāni tvaṁ mama sahāyoti avacaṁ, sopi me manoratho
  matthakaṁ na pāpuṇīti. So āhārupacchedaṁ katvā mañcake nipajji.
  Athassa satthā gehadvāraṁ agamāsi. So satthu āgamanaṁ sutvā
  "sahāyaṁ me ānetvā idha nisīdāpethāti āha. Parijano tathā
  akāsi. Satthā nisīditvā "kahaṁ brāhmaṇoti pucchitvā, "gabbhe
  nipannoti vutte, "pakkosatha nanti pakkosāpetvā, āgantvā
  ekamantaṁ nisinnaṁ āha "kiṁ brāhmaṇāti. "bho Gotama tumhe
  mama khettaṁ sodhanadivasato paṭṭhāya āgatā, ahaṁpi `sasse nipphanne
  tumhākaṁpi saṁvibhāgaṁ karissāmīti avacaṁ, so me manoratho na
  nipphanno, tena me soko uppanno, bhattaṁpi me nacchādetīti.
  Atha naṁ satthā "jānāsi pana brāhmaṇa `kinte nissāya soko
  uppannoti pucchitvā, "na jānāmi bho gotama, tvaṁ pana
  jānāsīti vutte, "āma brāhmaṇa, uppajjamāno hi soko
  vā bhayaṁ vā taṇhaṁ nissāya uppajjatīti vatvā imaṁ gāthamāha
         "taṇhāya jāyate soko, taṇhāya jāyate bhayaṁ;
          taṇhāya vippamuttassa natthi soko, kuto bhayanti.
-------------------------------------------------
[page 151]
       Tattha "taṇhāyāti: chadvārikataṇhāya, etaṁ taṇhaṁ nissāya
  uppajjatīti attho.
         Desanāvasāne brāhmaṇo sotāpattiphale patiṭṭhahīti.
                     Aññatarabrāhmaṇavatthu.
                      ------------
                 7. Pañcasatadārakavatthu. (171)
       "sīladassanasampannanti Imaṁ dhammadesanaṁ satthā veḷuvane
  viharanto antarāmagge pañcasate dārake ārabbha kathesi.
       Ekadivasaṁ hi satthā asītimahātherehi saddhiṁ pañcasatabhikkhu-
  parivāro rājagahaṁ piṇḍāya pavisanto ekasmiṁ chaṇadivase pañcasate
  dārake pūvapacchiyo ukkhipāpetvā 1- nagarā nikkhamma uyyānaṁ
  gacchante addasa. Tepi satthāraṁ vanditvā pakkamiṁsu. Ekaṁ bhikkhuṁpi
  "pūvaṁ gaṇhathāti na vadiṁsu. Satthā tesaṁ gatakāle bhikkhū āha
  "khādissatha bhikkhave pūveti. "kahaṁ Bhante pūvāti. "kiṁ Na passatha
  dārake pūvapacchiyo ukkhipāpetvā 2- atikkanteti. "bhante Evarūpā
  nāma dārakā kassaci pūvaṁ na dentīti. "bhikkhave Kiñcāpi ete
  maṁ vā tumhe vā pūvehi na nimantayiṁsu, pūvasāmiko pana bhikkhu
  pacchato āgacchati, pūve khāditvāva gantuṁ vaṭṭatīti. Buddhānaṁ
  hi ekapuggalepi issā vā padoso vā natthi; tasmā imaṁ

  *  *  *  *  *  *
  Footnote: 1-2. "ukkhipitvāti padena bhavitabbaṁ.
-------------------------------------------------
[page 152]
  Vatvā bhikkhusaṅghaṁ ādāya ekasmiṁ rukkhamūle chāyāya nisīdi. Dārakā
  mahākassapattheraṁ pacchato āgacchantaṁ disvā uppannasinehā
  pītivegena paripuṇṇasarīrā hutvā pacchiyo otāretvā theraṁ
  pañcappatiṭṭhitena vanditvā pūve pacchīhi saddhiṁyeva ukkhipitvā
  "gaṇhatha bhanteti theraṁ vadiṁsu. Atha ne thero āha "esa satthā
  bhikkhusaṅghaṁ gahetvā rukkhamūle nisinno, tumhe deyyadhammaṁ ādāya
  gantvā bhikkhusaṅghassa saṁvibhāgaṁ karothāti. Te "sādhu bhanteti
  nivattitvā therena saddhiṁyeva gantvā pūve datvā olokayamānā
  ekamante ṭhatvā paribhogāvasāne udakaṁ adaṁsu. Bhikkhū ujjhāyiṁsu
  "dārakehi mukholokanena bhikkhā dinnā, sammāsambuddhaṁ vā mahāthere
  vā pūvehi apucchitvā mahākassapattheraṁ disvā pūve pacchīhi saddhiṁyeva
  ādāya āgamiṁsūti. Satthā tesaṁ kathaṁ sutvā "bhikkhave mama puttena
  mahākassapena sadiso bhikkhu devamanussānaṁ piyo hoti, tassa
  catuppaccayapūjaṁ karontiyevāti vatvā imaṁ gāthamāha
         "sīladassanasampannaṁ dhammaṭṭhaṁ saccavādinaṁ
          attano kammakubbānaṁ taṁ jano kurute piyanti.
       Tattha sīladassanasampannanti: catuppārisuddhisīlena ceva
  maggaphalasampayuttena ca sammādassanena sampannaṁ. Dhammaṭṭhanti:
  navavidhe lokuttaradhamme ṭhitaṁ, sacchikatalokuttaradhammanti attho.
  Saccavādinanti: catunnaṁ saccānaṁ soḷasahākārehi sacchikatattā
  saccaññāṇena saccavādinaṁ. Attano kammakubbānanti: attano
-------------------------------------------------
[page 153]
  Kammaṁ nāma tisso sikkhā, tā pūrayamānanti attho. Taṁ janoti:
  taṁ puggalaṁ lokiyamahājano piyaṁ karoti daṭṭhukāmo vanditukāmo
  catuppaccayena pūjetukāmo hotiyevāti attho.
     Desanāvasāne sabbepi te dārakā sotāpattiphale patiṭṭhahiṁsūti.
                      Pañcasatadārakavatthu.
                      -------------
                 8. Anāgāmittheravatthu. (172)
       "chandajātoti Imaṁ dhammadesanaṁ satthā jetavane viharanto
  ekaṁ anāgāmittheraṁ ārabbha kathesi.
       Ekadivasaṁ hi taṁ theraṁ saddhivihārikā pucchiṁsu "atthi pana vo
  bhante visesādhigamoti. Thero "anāgāmiphalaṁ nāma gahaṭṭhāpi
  pāpuṇanti, arahattaṁ pattakāleyeva tehi saddhiṁ kathessāmīti
  harāyamāno kiñci akathetvāva kālakato suddhāvāsadevaloke
  nibbatti. Athassa saddhivihārikā roditvā paridevitvā satthu
  santikaṁ gantvā satthāraṁ vanditvā rodantāva ekamantaṁ nisīdiṁsu.
  Atha ne satthā "kiṁ bhikkhave rodathāti āha. "upajjhāyo No
  bhante kālakatoti. "hotu Bhikkhave, mā cintayittha, dhuvadhammo
  nāmesoti. "āma Bhante, mayaṁpi jānāma; apica mayaṁ upajjhāyaṁ
  visesādhigamaṁ apucchimhā, so kiñci akathetvāva kālakato,
-------------------------------------------------
[page 154]
  Tenamha dukkhitāti. Satthā "bhikkhave mā cintayittha, upajjhāyena vo
  anāgāmiphalaṁ pattaṁ, so `gihīpetaṁ pāpuṇanti, arahattaṁ patvāva nesaṁ
  kathessāmīti harāyanto tumhākaṁ kiñci akathetvāva kālaṁ katvā
  suddhāvāsesu nibbatto; assāsatha bhikkhave, upajjhāyo vo kāmesu
  appaṭibaddhacittaṁ patto uddhaṁsototi vatvā imaṁ gāthamāha
         "chandajāto anakkhāte manasā ca phuṭo siyā
          kāmesu appaṭibaddhacitto `uddhaṁsototi vuccatīti.
       Tattha "chandajātoti: kattukamyatāchandavasena jātachando
  ussāhappatto. Anakkhāteti: nibbāne. Tañhi "asukena kataṁ
  vā nīlādīsu evarūpaṁ vāti avattabbatāya anakkhātaṁ nāMa. Manasā ca
  phuṭo siyāti: heṭṭhimehi tīhi maggaphalacittehi phuṭo 1- pūrito bhaveyya.
  Appaṭibaddhacittoti: anāgāmimaggavasena kāmesu ca appaṭibaddhacitto.
  Uddhaṁsototi: evarūpo bhikkhu avihesu nibbattitvā tato
  paṭṭhāya paṭisandhivasena akaniṭṭhaṁ gacchanto `uddhaṁsototi vuccati,
  tādiso vo upajjhāyoti attho.
      Desanāvasāne te bhikkhū arahattaphale patiṭṭhahiṁsu. Mahājanassāpi
  sātthikā desanā ahosīti.
                     Anāgāmitthera vatthu.
                      ------------

  *  *  *  *  *  *
  Footnote: 1. Sī. phuṭṭho.
-------------------------------------------------
[page 155]
                    9. Nandiyavatthu. (173)
       "cirappavāsinti Imaṁ dhammadesanaṁ satthā isipatane viharanto
  nandiyaṁ ārabbha kathesi.
       Bārāṇasiyaṁ kira saddhāsampannassa kulassa nandiyo nāma
  putto ahosi. So mātāpitūnaṁ anurūpo saddhāsampanno saṅghupaṭṭhāko
  va ahosi. Athassa mātāpitaro vayappattakāle sammukhagehato
  mātuladhītaraṁ revatiṁ nāma ānetukāmā ahesuṁ. Sā pana assaddhā
  adānasīlā, nandiyo taṁ na icchi. Athassa mātā revatiṁ āha
  "amma tvaṁ imasmiṁ gehe bhikkhusaṅghassa nisajjanaṭṭhānaṁ upalimpitvā
  āsanāni paññāpehi, ādhārake ṭhapehi, bhikkhūnaṁ āgatakāle
  patte gahetvā nisīdāpetvā dhammakarakena 1- pānīyaṁ parissāvetvā
  bhuttakāle patte dhova; evaṁ me puttassa ārādhikā bhavissatīti.
  Sā tathā akāsi. Atha naṁ "ovādakkhamā jātāti puttassa
  ārocetvā, tena "sādhūti sampaṭicchite, divasaṁ ṭhapetvā āvāhaṁ
  kariṁsu. Atha naṁ nandiyo āha "sace bhikkhusaṅghañca mātāpitaro
  ca me upaṭṭhahissasi, evaṁ imasmiṁ gehe vatthuṁ labhissasi, appamattā
  hohīti. Sā "sādhūti paṭissuṇitvā katipāhaṁ saddhā viya hutvā
  upaṭṭhahantī dve putte vijāyi. Nandiyassapi mātāpitaro kālamakaṁsu.
  Gehe sabbissariyaṁ tassāyeva ahosi. Nandiyopi mātāpitūnaṁ

  *  *  *  *  *  *
  Footnote: 1. dhamakarakenātipi pāṭho.
-------------------------------------------------
[page 156]
  Kālakiriyato paṭṭhāya mahādānapati hutvā bhikkhusaṅghassa dānaṁ
  paṭṭhapesi, kapaṇaddhikādīnaṁpi gehadvāre pākavattaṁ paṭṭhapesi. So
  aparabhāge satthu dhammadesanaṁ sutvā āvāsadāne ānisaṁsaṁ
  sallakkhetvā isipatane mahāvihāre catūhi gabbhehi paṭimaṇḍitaṁ
  catussālaṁ kāretvā mañcapīṭhādīni attharāpetvā taṁ āvāsaṁ
  niyyādento buddhappamukhassa bhikkhusaṅghassa dānaṁ datvā tathāgatassa
  dakkhiṇodakaṁ adāsi. Satthu dakkhiṇodakappatiṭṭhānena saddhiṁyeva
  tāvatiṁsadevaloke sabbadisāsu dvādasayojaniko uddhaṁ yojanasatubbedho
  sattaratanamayo nārīgaṇasampanno dibbappāsādo uggacchi.
       Athekadivasaṁ mahāmoggallānatthero devacārikaṁ gantvā tassa
  pāsādassa avidūre ṭhito attano santikaṁ āgate devaputte pucchi
  "kasseso accharāgaṇaparipuṇṇo dibbappāsādo nibbattoti.
  Athassa te devaputtā vimānasāmikaṁ ācikkhantā āhaṁsu "bhante
  yena nandiyena nāma gahapatiputtena isipatane satthu vihāro
  kāretvā dinno, tassatthāya etaṁ vimānaṁ nibbattanti. Accharāsaṅghopi
  naṁ disvā pāsādato otaritvā āha "bhante mayaṁ `nandiyassa
  paricārikā bhavissāmāti idha nibbattā, taṁ pana apassantā ativiya
  ukkaṇṭhitamha; mattikapātiṁ bhinditvā suvaṇṇapātiṁ gahaṇasadisaṁ hi
  manussasampattiṁ hitvā dibbasampattiṁ gahaṇaṁ, idhāgamanatthāya naṁ
  vadeyyāthāti. Thero tato āgantvā satthāraṁ upasaṅkamitvā
  pucchi "nibbattati nu kho bhante manussaloke ṭhitānaññeva
-------------------------------------------------
[page 157]
  Katakalyāṇānaṁ dibbasampattīti. "moggallāna Nanu te devaloke
  nandiyassa nibbattā dibbasampatti sāmaṁ diṭṭhā, kasmā maṁ
  pucchasīti. "evaṁ Bhante nibbattatīti. Atha naṁ satthā "moggallāna
  kiṁ nāmetaṁ kathesi; yathā hi cirappavutthaṁ puttaṁ vā bhātaraṁ vā
  pavāsato āgacchantaṁ gāmadvāre ṭhito kocideva disvā vegena
  gehaṁ āgantvā `asuko nāma āgatoti āroceyya, athassa
  ñātakā haṭṭhappahaṭṭhā vegena nikkhamitvā `āgatosi tāta,
  āgatosi tātāti taṁ abhinandeyyuṁ; evameva idha katakalyāṇaṁ
  itthiṁ vā purisaṁ vā imaṁ lokaṁ hitvā paralokaṁ gataṁ dasavidhaṁ
  dibbapaṇṇākāraṁ ādāya `ahaṁ purato, ahaṁ puratoti paccuggantvā
  devatā abhinandantīti vatvā imā gāthā abhāsi
         "cirappavāsiṁ purisaṁ dūrato sotthimāgataṁ
          ñātī mittā suhajjā ca abhinandanti āgataṁ,
          tatheva katapuññaṁpi asmā lokā paraṁ gataṁ
          puññāni paṭiggaṇhanti; piyaṁ ñātīva āgatanti.
       Tattha "cirappavāsinti: cirappavutthaṁ. Dūrato sotthimāgatanti:
  vaṇijjaṁ vā rājaporisaṁ vā katvā laddhalābhaṁ nipphannasampattiṁ
  anupaddavena dūraṭṭhānato āgataṁ. Ñātī mittā suhajjā cāti:
  kulasambandhavasena ñātī ca sandiṭṭhādibhāvena mittā ca suhadayabhāvena
  suhajjā ca. Abhinandanti āgatanti: naṁ disvā "svāgatanti
  vacanamattena vā añjalikaraṇamattena vā, gehaṁ sampattaṁ pana
-------------------------------------------------
[page 158]
  Nānappakārapaṇṇākārābhiharaṇavasena abhinandanti. Tathevāti: teneva
  kāraṇena katapuññaṁpi puggalaṁ imamhā lokā paralokaṁ gataṁ
  "dibbaṁ āyuṁ, vaṇṇaṁ sukhaṁ yasaṁ adhipateyyaṁ; dibbaṁ rūpaṁ saddaṁ gandhaṁ
  rasaṁ phoṭṭhabbanti imaṁ dasavidhaṁ paṇṇākāraṁ ādāya mātāpituṭṭhāne
  ṭhitāni puññāni abhinandantāni paṭiggaṇhanti. Piyaṁ ñātīvāti:
  idha loke piyaṁ ñātakaṁ āgataṁ sesañātakā viyāti attho.
          Desanāvasāne bahū sotāpattiphalādīni pāpuṇiṁsūti.
                        Nandiyavatthu.
                    Piyavaggavaṇṇanāniṭṭhitā.
                      Soḷasamo vaggo.
                      -------------
-------------------------------------------------
[page 159]
                     17. Kodhavaggavaṇṇanā
                       ----------
                1. Rohiṇīkhattiyakaññāvatthu. (174)
       "kodhaṁ Jaheti imaṁ dhammadesanaṁ satthā nigrodhārāme viharanto
  rohiṇiṁ khattiyakaññaṁ ārabbha kathesi.
       Ekasmiṁ kira samaye āyasmā anuruddho pañcasatehi bhikkhūhi
  saddhiṁ kapilavatthuṁ agamāsi. Athassa ñātakā "thero āgatoti
  sutvā therassa santikaṁ agamaṁsu ṭhapetvā rohiṇiṁ nāma therassa
  bhaginiṁ. Thero ñātake pucchi "kahaṁ rohiṇīti. "gehe Bhanteti.
  "kasmā Nāgatāti. "sarīre Me chavirogo uppannoti lajjāya nāgatā
  bhanteti. Thero "pakkosatha nanti pakkosāpetvā paṭakañcukaṁ
  paṭimuñcitvā āgataṁ evamāha "rohiṇi kasmā nāgatāsīti. "sarīre
  Me bhante chavirogo uppanno; tasmā lajjāya nāgatamhīti.
  "kiṁ Pana te puññaṁ kātuṁ. Na vaṭṭatīti. "kiṁ Karomi bhanteti.
  "āsanasālaṁ Kārehīti. "kiṁ Gahetvāti. "kinte Pasādhanabhaṇḍakaṁ
  natthīti. "atthi Bhanteti. "kiṁmūlanti. "dasasahassamūlaṁ Bhavissatīti.
  "tenahi Taṁ vissajjetvā āsanasālaṁ kārehīti. "ko Me bhante
  kāressatīti. Thero samīpe ṭhite ñātake oloketvā "tumhākaṁ
  bhāro hotūti āha. "tumhe Pana bhante kiṁ karissathāti. "ahaṁpi
-------------------------------------------------
[page 160]
  Idheva bhavissāmi, tenahi etissā dabbasambhāre āharathāti. Te
  "sādhu bhanteti āhariṁsu. Thero āsanasālaṁ saṁvidahanto rohiṇiṁ āha
  "dvibhūmikaṁ āsanasālaṁ kāretvā upari padarānaṁ dinnakālato paṭṭhāya
  heṭṭhā nibaddhaṁ sammajjitvā āsanāni paññāpehi, nibaddhaṁ
  pānīyaghaṭe upaṭṭhāpehīti. Sā "sādhu bhanteti pasādhanabhaṇḍakaṁ
  vissajjetvā dvibhūmikaṁ āsanasālaṁ kāretvā upari padarānaṁ
  dinnakālato paṭṭhāya heṭṭhā nibaddhaṁ sammajjanādīni akāsi.
  Nibaddhaṁ bhikkhū nisīdanti. Athassā āsanasālaṁ sammajjantiyāva
  chavirogo milāyi. Sā āsanasālāya niṭṭhitāya buddhappamukhaṁ
  bhikkhusaṅghaṁ nimantetvā āsanasālaṁ pūretvā nisinnassa buddhappamukhassa
  bhikkhusaṅghassa paṇītaṁ khādanīyaṁ bhojanīyaṁ adāsi. Satthā katabhattakicco
  "kassetaṁ dānanti pucchi. "bhaginiyā Me bhante rohiṇiyāti. "sā
  Pana kahanti. "gehe Bhanteti. "pakkosatha Nanti. Sā āgantuṁ na
  icchi. Atha naṁ satthā anicchamānaṁpi pakkosāpesiyeva, āgantvā
  ca pana vanditvā nisinnaṁ āha "rohiṇi kasmā nāgamīti. "sarīre
  Me bhante chavirogo atthi, tena lajjamānā nāgatamhīti. "jānāsi
  Pana `kiṁ te nissāya esa uppannoti. "na Jānāmi bhanteti.
  "tava Kodhaṁ nissāya uppanno esoti. "kiṁ Pana me bhante
  katanti. [tenahi suṇāhīti.] athassā satthā atītaṁ āhari:
       atīte bārāṇasīrañño aggamahesī ekissā rañño
  nāṭakitthiyā āghātaṁ bandhitvā "dukkhamassā uppādessāmīti cintetvā
-------------------------------------------------
[page 161]
  Mahākacchuphalāni āharāpetvā taṁ nāṭakitthiṁ attano santikaṁ
  pakkosāpetvā, yathā sā na jānāti, evamassā sayane ca
  pārupane ca paccattharaṇādīnañca antaresu kacchucuṇṇāni ṭhapāpesi,
  keḷiṁ kurumānā viya assā sarīrepi okiri. Taṁkhaṇaññeva tassā
  sarīraṁ uppakkuppakkaṁ gaṇḍāgaṇḍajātaṁ ahosi. Sā kaṇḍuvantī
  gantvā sayane nipajji. Tatrāpissā kacchucuṇṇehi khādiyamānāya
  kharatarā vedanā uppajji. Tadā aggamahesī rohiṇī ahosi.
       Satthā imaṁ atītaṁ āharitvā "rohiṇi tadā tayā cetaṁ
  kammaṁ kataṁ, appamattakopi hi kodho vā issā vā kātuṁ na
  yuttarūpāyevāti vatvā imaṁ gāthamāha
              "kodhaṁ jahe, vippajaheyya mānaṁ,
               saṁyojanaṁ sabbamatikkameyya,
               taṁ nāmarūpasmimasajjamānaṁ,
               akiñcanaṁ nānutapanti dukkhāti.
      Tattha "kodhanti: sabbākāraṁpi kodhaṁ navavidhaṁpi mānaṁ jaheyya.
  Saṁyojananti: kāmarāgasaṁyojanādikaṁ dasavidhaṁpi sabbaṁ saṁyojanaṁ
  atikkameyya. Asajjamānanti: alaggamānaṁ. Yo hi "mama rūpaṁ, mama
  vedanātiādinā nayena nāmarūpaṁ gaṇhāti, tasmiñca bhijjamāne
  socati vihaññati; ayaṁ nāmarūpasmiṁ sajjati nāma; evaṁ aggaṇhanto
  pana na sajjati nāma; taṁ puggalaṁ evaṁ asajjamānaṁ rāgādīnaṁ
  abhāvena akiñcanaṁ dukkhā nāma nānupatantīti attho.
-------------------------------------------------
[page 162]
      Desanāvasāne bahū sotāpattiphalādīni pāpuṇiṁsu. Rohiṇīpi
  sotāpattiphale patiṭṭhahi. Taṁkhaṇaṁyevassā sarīraṁ suvaṇṇavaṇṇaṁ
  ahosi. Sā tato cutā tāvatiṁsabhavane catunnaṁ devaputtānaṁ sīmantare
  nibbattitvā pāsādikā rūpasobhaggappattā ahosi. Cattāropi
  devaputtā taṁ disvā uppannasinehā hutvā "mama sīmāya anto
  nibbattā, mama sīmāya anto nibbattāti vivadantā sakkassa
  devarañño santikaṁ gantvā "deva imaṁ no nissāya aṭṭo
  uppanno, taṁ vinicchinathāti 1- āhaṁsu. Sakkopi taṁ oloketvāva
  uppannasineho hutvā evamāha "imāya vo diṭṭhakālato paṭṭhāya
  kathaṁ cittāni uppannānīti; atheko āha "mama tāva uppannaṁ cittaṁ
  saṅgāmabheri viya sannisīdituṁ nāsakkhīti. Dutiyo "mama cittaṁ pabbatanadī
  viya sīghaṁ pavattatiyevāti. Tatiyo "mama imissā diṭṭhakālato
  paṭṭhāya kakkaṭakassa viya akkhīni nikkhamiṁsūti. Catuttho "mama
  cittaṁ cetiye ussāpitaddhajo viya niccalaṁ ṭhātuṁ nāsakkhīti. Atha ne
  sakko āha "tātā tumhākaṁ tāva cittāni pasayharūpāni; 2- ahaṁ
  pana imaṁ labhanto jīvissāmi, alabhantassa me maraṇaṁ bhavissatīti.
  Devaputtā "mahārāja tumhākaṁ maraṇena attho natthīti taṁ sakkassa
  vissajjetvā pakkamiṁsu. Sā sakkassa piyā ahosi manāpā.
  "asukakīḷaṁ Nāma gacchāmāti vutte, sakko tassā vacanaṁ paṭikkhipituṁ
  nāsakkhiyevāti.
                    Rohiṇīkhattiyakaññāvatthu.
                     ---------------

  *  *  *  *  *  *
  Footnote: 1. Sī. Yu. pacchindathāti. Ma. vinicchathāti. 2. Sī. Yu. ḍayhamānāni.
-------------------------------------------------
[page 163]
                  2. Aññatarabhikkhuvatthu. (175)
      "yo Ve uppatitaṁ kodhanti imaṁ dhammadesanaṁ satthā aggāḷave
  cetiye viharanto aññataraṁ bhikkhuṁ ārabbha kathesi.
      Satthārā hi bhikkhusaṅghassa senāsane anuññāte
  rājagahaseṭṭhiādīhi senāsanesu kāriyamānesu eko āḷaviko bhikkhu
  attano senāsanaṁ karonto ekaṁ manāpaṁ rukkhaṁ disvā chindituṁ
  ārabhi. Tattha pana nibbattā ekā taruṇaputtā devatā puttaṁ
  aṅkenādāya ṭhitā yāci "mā me sāmi vimānaṁ chinda, na
  sakkhissāmi puttakaṁ ādāya anāvāsā vicaritunti. So "ahaṁ
  aññattha īdisaṁ rukkhaṁ na labhissāmīti tassā vacanaṁ anādayi. Sā
  "imaṁ tāva dārakaṁ oloketvā oramissatīti puttaṁ rukkhasākhāya
  ṭhapesi. Sopi bhikkhu ukkhittapharasuṁ sandhāretuṁ asakkonto dārakassa
  bāhuṁ chindi. Devatā uppannabalavakodhā "paharitvā naṁ māressāmīti
  ubho hatthe ukkhipitvā evantāva cintesi "ayaṁ bhikkhu sīlavā,
  sacāhaṁ imaṁ māressāmi, nirayagāminī bhavissāmi: sesadevatāpi
  attano rukkhaṁ chindante bhikkhū disvā `asukadevatāya evannāma
  mārito bhikkhūti maṁpi pamāṇaṁ katvā bhikkhū māressantīti; ayañca
  sassāmiko [bhikkhu], sāmikasseva naṁ kathessāmīti ukkhitte hatthe
  apanetvā rodamānā satthu santikaṁ gantvā vanditvā ekamantaṁ
  aṭṭhāsi. Atha naṁ satthā "kiṁ devateti āha. Sā "bhante
-------------------------------------------------
[page 164]
  Tumhākameva sāvakena idaṁ nāma kataṁ, ahaṁpi taṁ māretukāmā
  hutvā idaṁ nāma cintetvā amāretvāva idhāgatāti sabbantaṁ
  pavattiṁ vitthārato ārocesi. Satthā taṁ sutvā "sādhu sādhu
  devate, sādhu te kataṁ evaṁ uppannaṁ kodhaṁ bhantaṁ rathaṁ viya
  niggayhamānāyāti vatvā imaṁ gāthamāha
       "yo ve uppatitaṁ kodhaṁ rathaṁ bhantaṁva dhāraye,
        tamahaṁ sārathiṁ brūmi, rasmiggāho itaro janoti.
      Tattha "uppatitanti: uppannaṁ. Rathaṁ bhantaṁ vāti: yathā nāma
  cheko sārathi ativegena dhāvantaṁ rathaṁ niggaṇhitvā yathicchakaṁ
  ṭhapesi; evaṁ yo puggalo uppannaṁ kodhaṁ dhāraye niggaṇhituṁ
  sakkoti. Tamahanti: taṁ ahaṁ sārathiṁ brūmi. Itaro janoti: itaro
  pana rājauparājādīnaṁ rathasārathi jano rasmiggāho nāma hoti na
  uttamasārathīti.
      Desanāvasāne devatā sotāpattiphale patiṭṭhahi,
  sampattaparisāyapi sātthikā desanā ahosīti.
      Devatā pana sotāpannā hutvāpi rodamānā aṭṭhāsi. Atha
  naṁ satthā "kiṁ devateti pucchitvā, "bhante vimānaṁ me naṭṭhaṁ,
  idāni kiṁ karissāmīti vutte "alaṁ devate, mā cintayi, ahante
  vimānaṁ dassāmīti jetavane gandhakuṭisamīpe purimadivase cutadevataṁ
  ekaṁ rukkhaṁ apadisanto "asukasmiṁ okāse asuko rukkho vivitto,
  tattha upagacchāti āha. Sā tattha upagañchi. Tato paṭṭhāya
-------------------------------------------------
[page 165]
  "buddhadattiyaṁ Imissā vimānanti mahesakkhā devatāpi āgantvā
  taṁ cāletuṁ nāsakkhiṁsu: satthā taṁ atthuppattiṁ katvā bhikkhūnaṁ
  bhūtagāmasikkhāpadaṁ paññapesīti.
                      Aññatarabhikkhuvatthu.
                     --------------
                3. Uttarāupāsikāvatthu. (176)
      "akkodhena Jine kodhanti imaṁ dhammadesanaṁ satthā veḷuvane
  viharanto uttarāya gehe katabhattakicco uttaraṁ upāsikaṁ ārabbha
  kathesi.
      Tatrāyaṁ anupubbīkathā: rājagahe kira sumanaseṭṭhiṁ nissāya
  puṇṇo nāma daliddo bhatiṁ katvā jīvati. "tassa Bhariyā ca
  uttarā nāma ca dhītāti dveyeva gehe mānusakā. Athekadivasaṁ
  "sattāhaṁ nakkhattaṁ kīḷitabbanti rājagahe ghosanaṁ kariṁsu. Taṁ sutvā
  sumanaseṭṭhī pātova āgataṁ puṇṇaṁ āmantetvā "tāta amhākaṁ
  parijano nakkhattaṁ kīḷitukāmo, tvaṁ kiṁ nakkhattaṁ kīḷissasi udāhu
  bhatiṁ karissasīti āha. "sāmi Nakkhattakīḷanannāma sadhanānaṁ hoti,
  mama pana gehe svātanāya yāgutaṇḍulaṁpi natthi, kiṁ me nakkhattena,
  goṇe labhanto kasituṁ gamissāmīti. "tenahi Goṇe gaṇhassūti.
  So balavagoṇe ca naṅgalañca gahetvā "bhadde nāgarā nakkhattaṁ
-------------------------------------------------
[page 166]
  Kīḷanti, ahaṁ daliddatāya bhatiṁ kātuṁ gamissāmi, mayhaṁpi tāva
  ajja dviguṇaṁ nivāpaṁ pacitvā bhattaṁ āhareyyāsīti bhariyaṁ vatvā
  khettaṁ agamāsi.
      Tadā sārīputtatthero sattāhaṁ nirodhasamāpanno taṁdivasaṁ
  vuṭṭhāya "kassa nu kho ajja mayā saṅgahaṁ kātuṁ vaṭṭatīti
  olokento puṇṇaṁ attano ñāṇajālassa anto paviṭṭhaṁ
  disvā "saddho nu kho esa, sakkhissati vā me saṅgahaṁ kātunti
  olokento tassa saddhabhāvañca saṅgahaṁ kātuṁ samatthabhāvañca
  tappaccayā cassa mahāsampattippaṭilābhaṁ ñatvā pattacīvaramādāya
  tassa kasanaṭṭhānaṁ gantvā āvāṭatīre ekaṁ gumbaṁ olokento
  aṭṭhāsi. Puṇṇo theraṁ disvā kasiṁ ṭhapetvā pañcappatiṭṭhitena
  theraṁ vanditvā "dantakaṭṭhena attho bhavissatīti dantakaṭṭhaṁ kappiyaṁ
  katvā adāsi. Athassa thero pattañca parissāvanañca nīharitvā
  adāsi. So "pānīyena attho bhavissatīti taṁ ādāya pānīyaṁ
  parissāvetvā adāsi. Thero cintesi "ayaṁ paresaṁ pacchimagehe
  vasati, sacassa gehadvāraṁ gamissāmi, imassa bhariyā maṁ daṭṭhuṁ na
  labhissati; yāvassa bhattaṁ ādāya maggaṁ paṭipajjati, tāva idheva
  bhavissāmīti. So tattheva thokaṁ vītināmetvā tassā maggāruḷhabhāvaṁ
  ñatvā antonagarābhimukho pāyāsi. Sā antarāmagge theraṁ disvā
  cintesi "appekadāhaṁ deyyadhamme sati ayyaṁ na passāmi,
  appekadā me ayyaṁ passantiyā deyyadhammo na hoti, ajja pana
-------------------------------------------------
[page 167]
  Ayyo ca diṭṭho, deyyadhammo cāyaṁ 1- atthi, karissati nu kho me
  saṅgahanti. Sā bhattabhājanaṁ otāretvā theraṁ pañcappatiṭṭhitena
  vanditvā "bhante `idaṁ lūkhaṁ vā paṇītaṁ vāti acintetvā dāsassa
  vo saṅgahaṁ karothāti āha. Thero pattaṁ upanāmetvā tāya
  ekena hatthena bhājanaṁ dhāretvā ekena hatthena bhattaṁ dadamānāya
  upaḍḍhabhatte dinne "alanti hatthena pattaṁ pidahi. Sā "bhante
  ekova paṭiviṁso na sakkā dvidhā kātuṁ, tumhākaṁ dāsassa
  idhalokasaṅgahaṁ akatvā paralokasaṅgahaṁ karotha, niravasesameva
  dātukāmāmhīti vatvā sabbaṁ therassa patte patiṭṭhapetvā 2- "tumhehi
  diṭṭhadhammasseva bhāginī assanti patthanaṁ akāsi. Thero "evaṁ
  hotūti vatvā ṭhitakova anumodanaṁ katvā ekasmiṁ udakaphāsukaṭṭhāne
  nisīditvā bhattakiccaṁ akāsi. Sāpi nivattitvā taṇḍule pariyesitvā
  bhattaṁ paci. Puṇṇopi aḍḍhakarīsamattaṁ ṭhānaṁ kasitvā jighacchaṁ sahituṁ
  asakkonto goṇe vissajjetvā ekaṁ rukkhacchāyaṁ pavisitvā maggaṁ
  olokento nisīdi. Athassa bhariyā bhattaṁ ādāya gacchamānā taṁ
  disvāva "esa jighacchāya pīḷito maṁ olokento nisinno:
  sace maṁ `ativiya te cirāyitanti tajjetvā patodayaṭṭhiyā paharissati,
  mayā katakammaṁ niratthakaṁ bhavissati, paṭikaccevassa ārocessāmīti
  cintetvā evamāha "sāmi ajjekadivasaṁ cittaṁ pasādehi, mā
  mayā katakammaṁ niratthakaṁ akāsi; ahaṁ hi pātova te bhattaṁ

  *  *  *  *  *  *
  Footnote: 1. ca. (?). 2. Sī. patiṭṭhāpetvā.
-------------------------------------------------
[page 168]
  Āharantī antarāmagge dhammasenāpatiṁ disvā tava bhattaṁ tassa
  datvā puna gantvā bhattaṁ pacitvā āgatā, pasādehi sāmi
  cittanti. So "kiṁ vadesi bhaddeti pucchitvā puna tamatthaṁ sutvā
  "bhadde sādhu vata te kataṁ mama bhattaṁ ayyassa dadamānāya,
  mayāpissa ajja pātova dantakaṭṭhañca mukhodakañca dinnanti
  pasannamānaso taṁ vacanaṁ abhinanditvā ussūre laddhabhattatāya
  kilantakāyo tassā aṅke sīsaṁ katvā niddaṁ okkami. Athassa
  pātova kasitaṭṭhānaṁ paṁsucuṇṇaṁ upādāya sabbaṁ rattasuvaṇṇaṁ
  kaṇikārapuppharāsi viya sobhamānaṁ aṭṭhāsi. So pabuddho oloketvā
  bhariyamāha "bhadde etaṁ kasitaṭṭhānaṁ sabbaṁ mama suvaṇṇaṁ hutvā
  paññāyati, kinnu kho me atiussūre laddhabhattatāya akkhīni
  bhamantīti. [sāpi] "mayhaṁpi evameva paññāyatīti. So uṭṭhāya
  tattha gantvā ekaṁ piṇḍaṁ gahetvā naṅgalasīse paharitvā
  suvaṇṇabhāvaṁ ñatvā "aho ayyassa dhammasenāpatissa dinnadānena
  ajjeva vipāko dassito, na kho pana sakkā ettakaṁ dhanaṁ
  paṭicchādetvā paribhuñjitunti bhariyāya ābhataṁ bhattapātiṁ suvaṇṇassa
  pūretvā rājakulaṁ gantvā raññā katokāso pavisitvā rājānaṁ
  abhivādetvā, "kiṁ tātāti vutte, "deva ajja mayā kasitaṭṭhānaṁ
  sabbaṁ suvaṇṇabharitameva hutvā ṭhitaṁ, suvaṇṇaṁ āharāpetuṁ vaṭṭatīti.
  "kosi Tvanti. "puṇṇo Nāmāhanti. "kiṁ Pana te ajja katanti.
  "dhammasenāpatissa Me ajja pātova dantakaṭṭhañca mukhodakañca
-------------------------------------------------
[page 169]
  Dinnaṁ, bhariyāyapi me mayhaṁ āharaṇabhattaṁ tasseva dinnanti. Taṁ
  sutvā rājā "ajjeva kira bho dhammasenāpatissa dinnadānena
  vipāko dassitoti vatvā "tāta kiṁ karomīti pucchi. "bahūni
  Sakaṭasahassāni pahiṇitvā suvaṇṇaṁ āharāpethāti. Rājā sakaṭāni
  pahiṇi. Rājapurisesu "rañño santakanti gaṇhantesu gahitaggahitaṁ
  mattikāva hoti. Te gantvā rañño ārocetvā "tumhehi
  `kinti vatvā gahitanti puṭṭhā "tumhākaṁ santakanti āhaṁsu. "na
  Mayhaṁ [tātā] santakaṁ, gacchatha, `puṇṇassa santakanti vatvā
  gaṇhathāti. Te tathā kariṁsu. Gahitaggahitaṁ suvaṇṇameva ahosi. Taṁ
  sabbaṁ āharitvā rājaṅgaṇe rāsiṁ akaṁsu. Asītihatthubbedho rāsi
  ahosi. Rājā nāgare sannipātetvā "imasmiṁ nagare atthi
  kassaci ettakaṁ suvaṇṇanti. "natthi Devāti. "kiṁ Panassa dātuṁ
  vaṭṭatīti. "seṭṭhicchattaṁ Devāti. Rājā "bahudhanaseṭṭhī nāma
  hotūti mahantena bhogena saddhiṁ tassa seṭṭhicchattaṁ adāsi. Atha
  naṁ so āha "mayaṁ deva ettakaṁ kālaṁ parakule vasimhā,
  vasanaṭṭhānaṁ no dethāti. "tenahi Passa, dakkhiṇato esa gumbo
  paññāyati, etaṁ harāpetvā gehaṁ kārehīti purāṇaseṭṭhissa
  gehaṭṭhānaṁ ācikkhi. So tasmiṁ ṭhāne katipāheneva gehaṁ kāretvā
  gehappavesanamaṅgalañca chattamaṅgalañca ekatova karonto
  sattāhaṁ buddhappamukhassa bhikkhusaṅghassa dānaṁ adāsi. Athassa
  satthā dānānumodanaṁ karonto anupubbīkathaṁ kathesi. Dhammakathāvasāne
-------------------------------------------------
[page 170]
  "puṇṇaseṭṭhī Ca bhariyā cassa dhītā ca uttarāti tayopi janā
  sotāpannā ahesuṁ.
      Aparabhāge rājagahaseṭṭhī puṇṇaseṭṭhino dhītaraṁ attano
  puttassa vāresi. So "nāhaṁ dassāmīti vatvā, "mā evaṁ
  karotu, ettakaṁ kālaṁ amhe nissāya vasanteneva te sampatti
  laddhā, detu me puttassa dhītaranti vutte, "so micchādiṭṭhiko,
  mama dhītā tīhi ratanehi vinā vattituṁ na sakkoti, nevassa dhītaraṁ
  dassāmīti āha. Atha naṁ bahū seṭṭhigahapatikādayo kulaputtā "mā
  tena saddhiṁ vissāsaṁ bhindi, dehissa dhītaranti yāciṁsu. So tesaṁ
  vacanaṁ sampaṭicchitvā āsāḷhapuṇṇamāyaṁ dhītaraṁ adāsi. Sā
  patikulaṁ gatakālato paṭṭhāya bhikkhuṁ vā bhikkhuniṁ vā upasaṅkamituṁ
  dānaṁ vā dātuṁ dhammaṁ vā sotuṁ nālattha. Evaṁ aḍḍhatiyesu
  māsesu vītivattesu sā santike ṭhitaṁ paricārikaṁ pucchi "idāni
  kittakaṁ antovassaṁ avasiṭṭhanti. "aḍḍhamāso Ayyeti. Sā pitu
  sāsanaṁ pahiṇi "kasmā maṁ evarūpe bandhanāgāre pakkhipiṁsu? varaṁ
  maṁ lakkhaṇāhataṁ katvā paresaṁ dāsiṁ sāvetuṁ, na evarūpassa
  micchādiṭṭhikakulassa dātuṁ [varaṁ], āgatakālato paṭṭhāya
  bhikkhudassanādīsu ekaṁpi puññaṁ kātuṁ na labhāmīti. Athassā pitā
  "dukkhitā vata me dhītāti anattamanataṁ pavedetvā pañcadasa
  kahāpaṇasahassāni pesesi "imasmiṁ nagare sirimā nāma gaṇikā
  atthi, `devasikaṁ sahassaṁ gaṇhāti imehi kahāpaṇehi taṁ ānetvā
-------------------------------------------------
[page 171]
  Sāmikassa padaparicārikaṁ katvā sayaṁ puññāni karotūti. Sā
  sirimaṁ pakkosāpetvā "sahāyike ime kahāpaṇe gahetvā imaṁ
  aḍḍhamāsaṁ tava sahāyakaṁ paricarāhīti āha. Sā "sādhūti sampaṭicchi.
  Sā taṁ ādāya sāmikassa santikaṁ gantvā, tena sirimaṁ disvā
  "kimidanti vutte, "sāmi imaṁ aḍḍhamāsaṁ mama sahāyikā tumhe
  paricaratu, ahaṁ pana imaṁ aḍḍhamāsaṁ dānañceva dātukāmā dhammañca
  sotukāmāti āha. So taṁ abhirūpaṁ [itthiṁ] disvā uppannasineho
  "sādhūti sampaṭicchi. Uttarāpi kho buddhappamukhaṁ bhikkhusaṅghaṁ
  nimantetvā "bhante imaṁ aḍḍhamāsaṁ aññattha agantvā idheva
  bhikkhā gahetabbāti satthu paṭiññaṁ gahetvā "itodāni paṭṭhāya
  yāva mahāpavāraṇā, tāva satthāraṁ upaṭṭhātuṁ dhammañca sotuṁ
  labhissāmīti tuṭṭhamānasā "evaṁ yāguṁ pacatha, evaṁ pūve pacathāti
  mahānase sabbakiccāni saṁvidahantī vicarati. Athassā sāmiko "sve
  pavāraṇā bhavissatīti mahānasābhimukho vātapāne ṭhatvā "kinnu
  kho karontī sā andhabālā vicaratīti olokento taṁ seṭṭhidhītaraṁ
  sedakilinnaṁ chārikāya okiṇṇaṁ aṅgāramasimakkhitaṁ tathā saṁvidahitvā
  vicaramānaṁ disvā "aho andhabālā evarūpe ṭhāne imaṁ
  sirisampattiṁ nānubhoti, `muṇḍakasamaṇe upaṭṭhahissāmīti tuṭṭhacittā
  vicaratīti hasitvā apagañchi. Tasmiṁ apagate tassa santike ṭhitā
  sirimā "kinnu kho oloketvā esa hasīti teneva vātapānena
  olokentī uttaraṁ disvā "imaṁ oloketvā iminā hasitaṁ,
-------------------------------------------------
[page 172]
  Addhā imassa etāya saddhiṁ santhavo atthīti cintesi. Sā kira
  aḍḍhamāsaṁ tasmiṁ gehe bāhirakaitthī hutvā vasamānāpi taṁ
  sampattiṁ anubhavamānā attano bāhirakaitthībhāvaṁ ajānitvā "ahaṁ
  gharasāminīti saññamakāsi. Sā uttarāya āghātaṁ bandhitvā
  "dukkhamassā uppādessāmīti pāsādā oruyha mahānasaṁ pavisitvā
  pūvapacanaṭṭhāne pakkuṭṭhitaṁ sappiṁ kaṭacchunā ādāya uttarābhimukhī 1-
  pāyāsi. Uttarā taṁ āgacchantiṁ disvā "mama sahāyikāya mayhaṁ
  mahāupakāro kato; cakkavāḷaṁ atisambādhaṁ, brahmaloko atinīco,
  mama pana sahāyikāya guṇova mahanto; ahañhi etaṁ nissāya
  dānañca dātuṁ dhammañca sotuṁ labhiṁ; sace mama etissā upari
  kodho atthi, idaṁ sappi maṁ ḍahatu; sace natthi, mā ḍahatūti
  taṁ mettāya phari. Tāya tassā matthake āsittaṁ pakkuṭṭhitasappi
  sītudakaṁ viya ahosi. Atha naṁ "idaṁ sītalaṁ bhavissatīti puna kaṭacchuṁ
  pūretvā ādāya āgacchantiṁ uttarāya dāsiyo disvā "apehi
  dubbinīte, na tvaṁ amhākaṁ ayyāya upari pakkuṭṭhitaṁ sappiṁ
  āsiñcituṁ anucchavikāti santajjentiyo ito cito ca uṭṭhāya
  hatthehi ca pādehi ca pothetvā bhūmiyaṁ pātesuṁ. Uttarā tā
  vāretuṁ nāsakkhi, athassā upari ṭhitā sabbā dāsiyo paṭibāhitvā
  "kissa te evarūpaṁ bhāriyaṁ kammaṁ katanti sirimaṁ ovaditvā
  uṇhodakena nahāpetvā satapākatelena abbhañji. Tasmiṁ khaṇe

  *  *  *  *  *  *
  Footnote: 1. "uttarābhimukhinīti yuttataraṁ ña. va.
-------------------------------------------------
[page 173]
  Sā attano bāhiritthībhāvaṁ ñatvā cintesi "mayā bhāriyaṁ kammaṁ
  kataṁ sāmikassa hasitamattakāraṇā imissā upari pakkuṭṭhitaṁ sappiṁ
  āsiñcantiyā, ayaṁ `gaṇhatha nanti dāsiyo na āṇāpetvā maṁ
  viheṭhanakālepi sabbā dāsiyo paṭibāhitvā mayhaṁ kattabbameva
  akāsi; sacāhaṁ imaṁ na khamāpessāmi, muddhā me sattadhā
  phaleyyāti tassā pādamūle nipajjitvā "ayye jamāhi meti
  āha. "ahaṁ Sapītikā dhītā pitari khamante khamissāmīti. "hotu
  Ayye, pitaraṁpi te puṇṇaseṭṭhiṁ khamāpessāmīti. "puṇṇo Mama
  vaṭṭe janakapitā, vivaṭṭe janakapitari khamante panāhaṁ khamissāmīti.
  "ko Pana te vivaṭṭe janakapitāti. "sammāsambuddhoti. "mayhaṁ
  Tena saddhiṁ vissāso natthīti. "ahaṁ Karissāmi, 1- satthā sve
  bhikkhusaṅghaṁ ādāya idhāgamissati; tvaṁ yathāladdhaṁ sakkāraṁ gahetvā
  idheva āgantvā taṁ khamāpehīti. Sā "sādhu ayyeti uṭṭhāya
  attano gehaṁ gantvā pañcasatā parivāritthiyo āṇāpetvā
  nānāvidhāni khādanīyāni ceva sūpeyyāni ca sampādetvā punadivase
  taṁ sakkāraṁ ādāya uttarāya gehaṁ āgantvā buddhappamukhassa
  bhikkhusaṅghassa patte patiṭṭhāpetuṁ avisahantī aṭṭhāsi. Taṁ sbbaṁ
  gahetvā uttarā saṁvidahi. Sirimā bhattakiccāvasāne saddhiṁ parivārena
  satthu pādamūle nipajji. Atha naṁ satthā pucchi "ko te aparādhoti.
  "bhante Mayā hīyo idannāma kataṁ, atha me sahāyikā maṁ
  viheṭhayamānā dāsiyo nivāretvā mayhaṁ upakārameva akāsi,

  *  *  *  *  *  *
  Footnote: 1. ito paraṁ "yathāti padena bhavitabbaṁ.
-------------------------------------------------
[page 174]
  Sāhaṁ imissā guṇaṁ jānitvā imaṁ khamāpesiṁ, atha maṁ esā
  `tumhesu khamantesu khamissāmīti āhāti. "evaṁ Kira uttareti.
  "āma Bhante, hīyo sīse me sahāyikāya pakkuṭṭhitasappi
  āsittanti. "atha Tayā kiṁ cintitanti. "cakkavāḷaṁ Atisambādhaṁ,
  brahmaloko atinīco, mama sahāyikāya guṇova mahanto;
  ahañhi etaṁ nissāya dānañca dātuṁ dhammañca sotuṁ alatthaṁ;
  sace me imissā upari kodho atthi, idaṁ maṁ ḍahatu, no ce,
  mā ḍahatūti evaṁ cintetvā imaṁ mettāya phariṁ bhanteti. Satthā
  "sādhu sādhu uttare, evaṁ kodhaṁ jinituṁ vaṭṭati; kodho hi nāma
  akkodhena, akkosakaparibhāsako anakkosanena aparibhāsanena,
  thaddhamaccharī attano santakassa dānena jinitabbo, musāvādī
  saccavacanena jinitabboti vatvā imaṁ gāthamāha
       "akkodhena jine kodhaṁ, asādhuṁ sādhunā jine,
        jine kadariyaṁ dānena, saccenālikavādinanti.
      Tattha "akkodhenāti: kodhano hi puggalo akkodhena
  hutvā jinitabbo. Asādhu abhaddako bhaddakena hutvā, kadariyo
  thaddhamaccharī attano santakassa cāgacittena, alikavādī saccavacanena
  jinitabbo; tasmā evamāha "akkodhena jine kodhaṁ .pe.
  Saccenālikavādinanti.
      Desanāvasāne sirimā saddhiṁ pañcasatāhi itthīhi sotāpattiphale
  patiṭṭhahīti.
                     Uttarāupāsikāvatthu.
                      -------------
-------------------------------------------------
[page 175]
              4. Moggallānattherapañhavatthu. (177)
      "saccaṁ Bhaṇeti imaṁ dhammadesanaṁ satthā jetavane viharanto
  mahāmoggallānattherassa pañhaṁ ārabbha kathesi.
      Ekasmiṁ hi samaye thero devacārikaṁ gantvā mahesakkhāya
  devadhītāya vimānadvāre ṭhatvā taṁ attano santikaṁ āgantvā
  vanditvā ṭhitaṁ evamāha "devadhīte mahatī te sampatti, kiṁ kammaṁ
  katvā laddhāti. "mā Maṁ bhante pucchathāti. Devadhītā kira attano
  parittakammena lajjamānā evaṁ vadati. Sā pana therena "kathehiyevāti
  vuccamānā āha "bhante mayā neva dānaṁ dinnaṁ, na pūjā katā, na
  dhammo suto; kevalaṁ saccamattaṁ rakkhitanti. Thero aññānipi
  vimānadvārāni gantvā āgatāgatā aparāpi devadhītaro pucchi.
  Tāsupi tatheva nigūhitvā theraṁ paṭibāhituṁ asakkontīsu ekā
  tāva āha "bhante mayā dānādīsu kataṁ nāma natthi, ahaṁ pana
  kassapabuddhakāle parassa dāsī ahosiṁ. Tassā me sāmiko
  ativiya caṇḍo pharuso gahitaggahiteneva kaṭṭhena vā kaliṅgarena
  vā sīsaṁ bhindati, sāhaṁ uppanne kope `esa tava sāmiko
  lakkhaṇāhataṁ vā taṁ kātuṁ nāsādīni vā te chindituṁ issaro,
  mā kujjhīti attānameva paribhāsitvā kopaṁ nāma nākāsiṁ; tena
  me ayaṁ sampatti laddhāti. Aparā āha "ahaṁ bhante ucchukkhettaṁ
-------------------------------------------------
[page 176]
  Rakkhamānā ekassa bhikkhuno ekaṁ ucchuyaṭṭhiṁ adāsiṁ; aparā
  `ekaṁ timbarusakaṁ adāsiṁ; aparā `ekaṁ elāḷukaṁ adāsiṁ; aparā
  `ekaṁ phārusakaṁ adāsiṁ; aparā `ekaṁ mūlakamuṭṭhiṁ adāsiṁ; aparā
  `ekaṁ nimbamuṭṭhiṁ adāsinti ādinā nayena attanā attanā kataṁ
  parittakaṁ dānaṁ ārocetvā "iminā kāraṇena amhehi ayaṁ
  sampatti laddhāti āhaṁsu. Thero tāhi katakammaṁ sutvā saggato
  otaritvā satthāraṁ upasaṅkamitvā pucchi "sakkā nu kho bhante
  saccakathanamattena kopanibbāpanamattena atiparittakena timbarusakādi-
  dānamattena dibbasampattiṁ laddhunti. "kasmā Maṁ moggallāna
  pucchasi? nanu te devadhītāhi ayamattho kathitoti. "āma Bhante,
  labbhati maññe ettakena dibbasampattīti. Atha naṁ satthā
  "moggallāna saccamattaṁ kathetvāpi kopamattaṁ jahitvāpi parittakaṁ
  dānaṁ datvāpi devalokaṁ gacchatiyevāti vatvā imaṁ gāthamāha
       "saccaṁ bhaṇe, na kujjheyya, dajjā appaṁpi yācito,
        etehi tīhi ṭhānehi gacche devāna santiketi.
      Tattha "saccaṁ bhaṇeti: saccaṁ dīpeyya vohareyya, sacce
  patiṭṭhaheyyāti attho. Na kujjheyyāti: parassa na kujjheyya.
  Yācitoti: yācakā nāma sīlavanto pabbajitā. Te hi kiñcāpi
  "dethāti ayācitvāva gharadvāre tiṭṭhanti, atthato pana yācantiyeva
  nāma; evaṁ sīlavantehi yācito appasmiṁpi deyyadhamme vijjamāne
-------------------------------------------------
[page 177]
  Appamattakampi dadeyya. Etehi tīhīti: etesu ekenāpi kāraṇena
  devalokaṁ gaccheyyāti attho.
         Desanāvasāne bahū sotāpattiphalādīni pāpuṇiṁsūti.
                   Moggallānattherapañhavatthu.
                    ----------------
                 5. Bhikkhūhipuṭaṭhapañhavatthu. (178)
      "ahiṁsakā Yeti imaṁ dhammadesanaṁ satthā sāketaṁ nissāya
  añjanavane viharanto bhikkhūhi puṭṭhapañhaṁ ārabbha kathesi.
      Bhagavato kira bhikkhusaṅghaparivutassa sāketaṁ piṇḍāya pavisanakāle
  eko sāketavāsī mahallakabrāhmaṇo nagarato nikkhamanto
  antaradvāre dasabalaṁ disvā pādesu nipatitvā gopphakesu daḷhaṁ
  gahetvā "tāta nanu nāma puttehi jiṇṇakāle mātāpitaro
  paṭijaggitabbā; kasmā ettakaṁ kālaṁ amhākaṁ attānaṁ na
  dassesi? mayā tāva diṭṭhosi, mātaraṁpi passituṁ ehīti satthāraṁ
  gahetvā attano gehaṁ agamāsi. Satthā tattha gantvā paññatte
  āsane nisīdi saddhiṁ bhikkhusaṅghena. Brāhmaṇīpi āgantvā satthu
  pādesu nipatitvā "tāta ettakaṁ kālaṁ kahaṁ gatosi? nanu nāma
  mātāpitaro mahallakakāle upaṭṭhātabbāti vatvā puttadhītaro
  "etha, bhātaraṁ vandathāti vandāpesi. Te ubhopi tuṭṭhamānasā
-------------------------------------------------
[page 178]
  Buddhappamukhaṁ bhikkhusaṅghaṁ parivisitvā "bhante idheva nibaddhaṁ bhikkhaṁ
  gaṇhathāti vatvā, "buddhā nāma ekaṭṭhāneyeva nibaddhaṁ bhikkhaṁ na
  gaṇhantīti vutte, "tenahi bhante ye vo nimantetuṁ āgacchanti,
  te amhākaṁ santike pahiṇeyyāthāti āhaṁsu. Satthā tato paṭṭhāya
  nimantetuṁ āgate "gantvā brāhmaṇassa ārocethāti pesesi.
  Te gantvā "mayaṁ svātanāya satthāraṁ nimantemāti brāhmaṇaṁ
  vadanti. Brāhmaṇo punadivase attano gehato bhattabhājanasūpeyya-
  bhājanāni ādāya satthu nisīdanaṭṭhānaṁ gacchati. Aññattha pana
  nimantane asati satthā brāhmaṇasseva gehe bhattakiccaṁ karoti.
  Te ubhopi attano deyyadhammaṁ niccakālaṁ tathāgatassa dentā
  dhammakathaṁ suṇantā anāgāmiphalaṁ pāpuṇiṁsu.
      Bhikkhū dhammasabhāyaṁ kathaṁ samuṭṭhāpesuṁ "āvuso asuko nāma
  brāhmaṇo `tathāgatassa suddhodano pitā, mahāmāyā mātāti
  jānāti, jānantova saddhiṁ brāhmaṇiyā tathāgataṁ `amhākaṁ
  puttoti vadati, satthāpi tatheva adhivāsesi; kinnukho kāraṇanti.
  Satthā tesaṁ kathaṁ sutvā "bhikkhave ubhopi te attano puttameva
  `puttoti vadantīti vatvā atītaṁ āhari 1- "bhikkhave ayaṁ brāhmaṇo
  tīte nirantaraṁ pañca jātisatāni mayhaṁ pitā ahosi, pañca
  jātisatāni cullapitā, pañca jātisatāni mahāpitā; sāpi brāhmaṇī
  nirantarameva pañca jātisatāni mayhaṁ mātā ahosi, pañca

  *  *  *  *  *  *
  Footnote: 1. āharitvāti pubbakālakiriyāpadena bhavitabbaṁ.
-------------------------------------------------
[page 179]
  Jātisatāni cullamātā, pañca jātisatāni mahāmātā; evāhaṁ
  diyaḍḍhajātisahassaṁ brāhmaṇassa hatthe saṁvaḍḍho, diyaḍḍhajātisahassaṁ
  brāhmaṇiyā hatthe saṁvaḍḍhoti tīṇi jātisahassāni tesaṁ puttabhāvaṁ
  dassetvā imā gāthā abhāsi
        "yasmiṁ mano nivīsati, cittañcāpi pasīdati,
         adiṭṭhapubbake pose kāmaṁ tasmiṁpi vissase.
         Pubbeva sannivāsena paccuppannahitena vā
         evantaṁ jāyate pemaṁ uppalaṁva yathodaketi.
      Satthā temāsameva taṁ kulaṁ nissāya vihāsi. Te ubhopi
  arahattaṁ sacchikatvā parinibbāyiṁsu. Atha nesaṁ mahāsakkāraṁ katvā
  ubhopi ekakūṭāgārameva āropetvā nīhariṁsu. Satthāpi pañcasata-
  bhikkhuparivāro tehi saddhiṁyeva āḷāhanaṁ agamāsi. "buddhānaṁ Kira
  mātāpitaro kālakatāti mahājano nikkhami. Satthā āḷāhanasamīpe
  ekaṁ sālaṁ pavisitvā aṭṭhāsi. Manussā satthāraṁ vanditvā
  ekamante ṭhatvā "bhante `mātāpitaro vo kālakatāti mā
  cintayitthāti satthārā saddhiṁ paṭisanthāraṁ karonti. Satthā te
  "mā evaṁ avacutthāti appaṭikkhipitvāva parisāya ajjhāsayaṁ
  oloketvā taṁkhaṇānurūpaṁ dhammaṁ desento
       "appaṁ vata jīvitaṁ idaṁ, oraṁ vassasatāpi mīyati,
        yo cepi aticca jīvati, athakho so jarasāpi mīyatīti
-------------------------------------------------
[page 180]
  Idaṁ jarāsuttaṁ 1- kathesi. Desanāvasāne caturāsītiyā pāṇasahassānaṁ
  dhammābhisamayo ahosi. Bhikkhū brāhmaṇassa ca brāhmaṇiyā ca
  parinibbutabhāvaṁ ajānantā "bhante tesaṁ ko abhisamparāyoti
  pucchiṁsu. Satthā "bhikkhave evarūpānaṁ asekhamunīnaṁ abhisamparāyo
  nāma natthi, evarūpā hi accutaṁ amataṁ mahānibbānameva pāpuṇantīti
  vatvā imaṁ gāthamāha
      "ahiṁsakā ye munayo niccaṁ kāyena saṁvutā,
       te yanti accutaṁ ṭhānaṁ, yattha gantvā na socareti.
      Tattha "munayoti: moneyyappaṭipadāya maggaphalappattā
  asekhamunayo. Kāyenāti: desanāmattamevetaṁ. Tīhipi dvārehi saṁvutāti
  attho. Accutanti: sassataṁ. Ṭhānanti: akuppaṭṭhānaṁ dhuvaṭṭhānaṁ.
  Yatthāti: yasmiṁ gantvā na socanti na vihaññanti, taṁ nibbānaṭṭhānaṁ
  gacchantīti attho.
           Desanāvasāne bahū sotāpattiphalādīni pāpuṇiṁsūti.
                     Bhikkhūhipuṭṭhapañhavatthu.
                       -----------

  *  *  *  *  *  *
  Footnote: 1. khu. su. 25/42.
-------------------------------------------------
[page 181]
                   6. Puṇṇadāsīvatthu. (179)
      "sadā Jāgaramānānanti imaṁ dhammadesanaṁ satthā gijjhakūṭe
  pabbate viharanto puṇṇaṁ nāma rājagahaseṭṭhino dāsiṁ ārabbha
  kathesi.
      Tassā kira ekadivasaṁ koṭṭanatthāya bahū vīhī adāsi. Sā
  rattiṁ padīpaṁ jāletvā vīhī koṭṭentī vissamanatthāya sedatintena
  gattena bahi vāte aṭṭhāsi. Tasmiṁ samaye dabbo mallaputto
  bhikkhūnaṁ senāsanappaññāpako hoti. So dhammaṁ sutvā attano
  attano senāsanaṁ gacchantānaṁ bhikkhūnaṁ aṅguliṁ jāletvā purato
  purato maggadesanatthāya gacchante bhikkhū nimmini. Puṇṇā
  tenālokena pabbate vicarante bhikkhū disvā "ahaṁ tāva attano
  dukkhena upaddutā imāyapi velāya 1- niddaṁ na upemi, bhadantā
  kiṁkāraṇā na niddāyantīti cintetvā "addhā ettha kassaci
  bhikkhuno aphāsukaṁ vā bhavissati, dīghajātikena vā upaddavo
  bhavissatīti saññaṁ katvā pātova kuṇḍakaṁ ādāya udakena
  temetvā hatthatale pūvaṁ katvā aṅgāresu pacitvā ucchaṅge
  katvā "titthamagge khādissāmīti ghaṭaṁ ādāya titthābhimukhī 2-
  pāyāsi. Satthāpi gāmaṁ pavisituṁ tameva maggaṁ paṭipajji. Sā
  satthāraṁ disvā [cintesi] "aññesu divasesu satthari diṭṭhepi

  *  *  *  *  *  *
  Footnote: 1. imissaṁpi velāyanti yuttapadena bhavitabbaṁ.
  2. titthābhimukhinīti bhavitabbaṁ ña. va.
-------------------------------------------------
[page 182]
  Mama deyyadhammo na hoti, deyyadhamme sati satthāraṁ na passāmi;
  idāni pana me deyyadhammo ca atthi, satthā ca sammukhībhūto;
  sace `lūkhaṁ vā paṇītaṁ vāti acintetvā gaṇheyya, dadeyyāhaṁ
  imaṁ pūvanti cintetvā ghaṭaṁ ekamante nikkhipitvā satthāraṁ
  vanditvā "bhante imaṁ lūkhaṁ dānaṁ paṭiggaṇhantā mama saṅgahaṁ
  karothāti āha. Satthā ānandattheraṁ oloketvā tena nīharitvā
  dinnaṁ mahārājadattiyaṁ pattaṁ upanāmetvā pūvaṁ gaṇhi. Puṇṇāpi
  taṁ satthu patte patiṭṭhapetvā pañcappatiṭṭhitena vanditvā
  "bhante tumhehi diṭṭhadhammoyeva me samijjhatūti āha. Satthā
  "evaṁ hotūti ṭhitakova anumodanaṁ akāsi. Puṇṇāpi cintesi
  "kiñcāpi me satthā saṅgahaṁ karonto pūvaṁ gaṇhi, na pana taṁ
  khādissati; addhā purato kākassa vā sunakhassa vā datvā
  rañño vā mahāmattassa vā gehaṁ gantvā paṇītabhojanaṁ bhuñjissatīti.
  Satthāpi "kinnu kho esā cintesīti tassā cittavāraṁ ñatvā
  ānandattheraṁ oloketvā nisīdanākāraṁ dassesi. Thero cīvaraṁ
  paññāpetvā adāsi. Satthā bahinagareyeva nisīditvā bhattakiccamakāsi.
  Devatā sakalacakkavāḷagabbhe devamanussānaṁ upakappanakaṁ ojaṁ madhupaṭalaṁ
  viya pīḷetvā tattha pakkhipiṁsu. Puṇṇā ca olokentī aṭṭhāsi.
  Bhattakiccāvasāne thero udakaṁ adāsi. Satthā katabhattakicco
  puṇṇaṁ āmantetvā "kasmā tvaṁ puṇṇe mama sāvake paribhavīti
  āha. "na Paribhavāmi bhanteti. "atha Tayā mama sāvake oloketvā
-------------------------------------------------
[page 183]
  Kiṁ kathitanti. "ahaṁ Tāva iminā dukkhupaddavena niddaṁ na upemi,
  bhadantā kimatthaṁ niddaṁ na upenti, addhā kassaci aphāsukaṁ
  vā bhavissati, dīghajātikena vā upaddavo bhavissatīti ettakaṁ
  bhante mayā cintitanti. Satthā tassā vacanaṁ sutvā "puṇṇe tvaṁ
  tāva attano dukkhupaddavena na niddāyasi, mama pana sāvakā
  sadā jāgariyaṁ anuyuttatāya na niddāyantīti vatvā imaṁ gāthamāha
        "sadā jāgaramānānaṁ ahorattānusikkhinaṁ
         nibbānaṁ adhimuttānaṁ aṭṭhaṁ gacchanti āsavāti.
      Tattha "ahorattānusikkhinanti: divā ca rattiñca tisso
  sikkhā sikkhamānānaṁ. Nibbānaṁ adhimuttānanti: nibbānajjhāsayānaṁ.
  Aṭṭhaṁ gacchantīti: evarūpānaṁ sabbepi āsavā aṭṭhaṁ vināsaṁ
  natthibhāvaṁ gacchantīti attho.
      Desanāvasāne yathāṭhitāva puṇṇā sotāpattiphale patiṭṭhahi.
  Sampattaparisāyapi sātthikā desanā ahosi.
      Satthā kuṇḍakāṅgārapūvena bhattakiccaṁ katvā vihāraṁ agamāsi.
  Bhikkhū dhammasabhāyaṁ kathaṁ samuṭṭhāpesuṁ "dukkaraṁ āvuso sammāsambuddhena
  kataṁ puṇṇāya dinnena kuṇḍakāṅgārapūvena bhattakiccaṁ
  karontenāti. Satthā āgantvā "kāya nuttha bhikkhave etarahi
  kathāya sannisinnāti pucchitvā, "imāya nāmāti vutte, "na
  bhikkhave idāneva, pubbepi mayā imāya dinnaṁ kuṇḍakaṁ
  paribhuttamevāti vatvā atītaṁ āharitvā
-------------------------------------------------
[page 184]
       "bhutvā Tiṇaparighāsaṁ bhutvā ācāmakuṇḍakaṁ
        etante bhojanaṁ āsi kasmādāni na bhuñjasi?
        yattha posaṁ na jānanti jātiyā vinayena vā,
        bahu 1- tattha mahābrahme api ācāmakuṇḍakaṁ,
        tvañca kho maṁ pajānāsi `yadisāyaṁ hayuttamo'
        jānanto jānamāgamma na te bhakkhāmi kuṇḍakanti
  imaṁ kuṇḍakasindhavapotakajātakaṁ 2- vitthāretvā kathesīti.
                       Puṇṇadāsīvatthu.
                        ---------
                  7. Atulaupāsakavatthu. (180)
      "porāṇametanti Imaṁ dhammadesanaṁ satthā jetavane viharanto
  atulannāma upāsakaṁ ārabbha kathesi.
      So hi sāvatthīvāsī upāsako pañcasataupāsakaparivāro
  ekadivasaṁ te upāsake ādāya dhammassavanatthāya vihāraṁ gantvā
  revatattherassa santike dhammaṁ sotukāmo hutvā revatattheraṁ
  vanditvā nisīdi. So panāyasmā paṭisallānārāmo sīho viya
  ekacaro; tasmā tena saddhiṁ na kiñci kathesi. So "ayaṁ thero na
  kiñci kathesīti kuddho uṭṭhāya sārīputtattherassa santikaṁ gantvā

  *  *  *  *  *  *
  Footnote: 1. pāliyaṁ pahunti dissati. 2. khu. jā. 27/100 tadaṭṭhakathā. 4/23.
-------------------------------------------------
[page 185]
  Ekamantaṁ ṭhito, therena "kenatthena āgatatthāti vutte, "bhante
  ahaṁ ime upāsake ādāya dhammassavanatthāya revatattheraṁ upasaṅkamiṁ,
  tassa me thero na kiñci kathesi, sohaṁ tassa kujjhitvā idhāgato;
  dhammaṁ me kathethāti āha. Atha thero "tenahi upāsakā nisīdathāti
  bahukaṁ katvā abhidhammakathaṁ kathesi. Upāsako "abhidhammakathā nāma
  atisaṇhā atisukhumā, thero bahuṁ abhidhammameva kathesi, amhākaṁ
  iminā ko atthoti kujjhitvā parisaṁ ādāya ānandattherassa
  santikaṁ agamāsi; therenāpi "kiṁ upāsakāti vutte, "bhante mayaṁ
  dhammassavanatthāya revatattheraṁ upasaṅkamimhā, tassa santike
  allāpasallāpamattaṁpi alabhitvā kuddhā sārīputtattherassa santikaṁ
  āgamimhā, 1- sopi no atisaṇhaṁ bahuṁ abhidhammameva kathesi, `iminā
  amhākaṁ ko atthoti etassāpi kujjhitvā idhāgatamha; kathehi
  no bhante dhammakathanti. "tenahi Nisīditvā suṇāthāti. Thero tesaṁ
  suviññeyyaṁ katvā appakameva dhammaṁ kathesi. Te therassāpi
  kujjhitvā satthu santikaṁ gantvā vanditvā ekamantaṁ nisīdiṁsu. Atha ne
  satthā āha "kasmā upāsakā āgatatthāti. "dhammassavanatthāya
  Bhanteti. "suto Pana vo dhammoti. "bhante Mayaṁ ādito revatattheraṁ
  upasaṅkamimhā, so amhehi saddhiṁ na kiñci kathesi, tassa
  kujjhitvā sārīputtattheraṁ upasaṅkamimhā, tena no bahu
  abhidhammo kathito, taṁ asallakkhetvā kujjhitvā ānandattheraṁ

  *  *  *  *  *  *
  Footnote: 1. Sī. Ma. Yu. agamimhā.
-------------------------------------------------
[page 186]
  Upasaṅkamimhā, tena no appamattakova dhammo kathito,
  tassāpi kujjhitvā idhāgatamhāti. Satthā tassa kathaṁ sutvā
  "atula porāṇato paṭṭhāya āciṇṇamevetaṁ, tuṇhībhūtampi bahukathaṁpi
  mandakathaṁpi garahantiyeva, ekantaṁ garahitabboyeva hi pasaṁsitabboyeva
  vā natthi; rājānopi ekacce nindanti ekacce pasaṁsanti,
  mahāpaṭhavimpi, candimasuriyepi, ākāsādayopi, catupparisamajjhe
  nisīditvā dhammaṁ kathentaṁ sammāsambuddhaṁpi ekacce nindanti
  ekacce pasaṁsanti; andhabālānaṁ hi nindā vā pasaṁsā vā appamāṇaṁ;
  paṇḍitena pana medhāvinā nindito nindito nāma, pasaṁsito pasaṁsito
  nāma hotīti vatvā imā gāthā abhāsi
          "porāṇametaṁ atula, netaṁ ajjatanāmiva,
           nindanti tuṇhīmāsīnaṁ, nindanti bahubhāṇinaṁ,
           mitabhāṇiṁpi nindanti natthi loke anindito,
           na cāhu na ca bhavissati na cetarahi vijjati
           ekantaṁ nindito poso ekantaṁ vā pasaṁsito;
           yañce viññū pasaṁsanti anuvicca suve suve
           acchiddavuttiṁ medhāviṁ paññāsīlasamāhitaṁ,
           nikkhaṁ jambonadasseva ko taṁ ninditumarahati,
           devāpi naṁ pasaṁsanti, brahmunāpi pasaṁsitoti.
       Tattha "porāṇametanti: purāṇakaṁ etaṁ. Atulāti taṁ upāsakaṁ
  ālapati. Netaṁ ajjatanāmivāti: idaṁ nindanaṁ vā pasaṁsanaṁ vā ajjatanaṁ
-------------------------------------------------
[page 187]
  Adhunā uppannaṁ viya na hoti. Tuṇhīmāsīnampi hi "kiṁ eso
  mūgo viya badhiro viya kiñci ajānanto viya tuṇhī hutvā
  nisinnoti nindanti, bahubhāṇinaṁpi "kiṁ esa vātāhatatālapaṇṇaṁ
  viya kaṭakaṭāyati, imassa kathāya pariyantoyeva natthīti nindanti,
  mitabhāṇīnaṁpi "kiṁ esa suvaṇṇahiraññaṁ viya attano vacanaṁ maññamāno
  ekaṁ vā dve vā vatvā tuṇhī hotīti nindanti: evaṁ sabbathāpi
  imasmiṁ loke anindito nāma natthīti attho. Na cāhūti;
  atītepi nāhosi, anāgatepi na bhavissati. Yañce viññūti:
  bālānaṁ nindā vā pasaṁsā vā appamāṇaṁ, yaṁ pana paṇḍitā
  divase divase anuvicca nindākāraṇaṁ vā pasaṁsākāraṇaṁ vā jānitvā
  [pasaṁsanti] acchiddāya vā sikkhāya acchiddāya vā jīvitavuttiyā
  samannāgatattā acchiddavuttiṁ dhammojappaññāya samannāgatattā
  medhāviṁ lokiyalokuttarappaññāya ceva catuppārisuddhisīlena ca
  samannāgatattā paññāsīlasamāhitaṁ pasaṁsanti, taṁ suvaṇṇadosavirahitaṁ
  ghaṭṭanamajjanakkhamaṁ jambūnadanikkhaṁ viya ko ninditumarahatīti attho.
  Devāpīti: devāpi paṇḍitamanussāpi taṁ bhikkhuṁ uṭṭhāya thomenti
  pasaṁsanti. Brahmunāpīti: na kevalaṁ devamanussā, dasasahassacakkavāḷe
  mahābrahmehipi esa pasaṁsitoyevāti attho.
       Desanāvasāne pañcasatāpi te upāsakā sotāpattiphale
  patiṭṭhahiṁsūti.
                      Atulaupāsakavatthu.
                       -----------
-------------------------------------------------
[page 188]
                 8. Chabbaggiyabhikkhuvatthu. (181)
       "kāyappakopanti Imaṁ dhammadesanaṁ satthā veḷuvane viharanto
  chabbaggiye bhikkhū ārabbha kathesi.
       Ekadivasaṁ hi satthā tesaṁ ubhohi hatthehi yaṭṭhiyo gahetvā
  kaṭṭhapādukaṁ āruyha piṭṭhipāsāṇe caṅkamantānaṁ "khaṭakhaṭāti
  saddaṁ sutvā "ānanda kiṁsaddo nāmesoti pucchitvā "chabbaggiyānaṁ
  kaṭṭhapādukaṁ āruyha caṅkamantānaṁ khaṭakhaṭasaddoti sutvā sikkhāpadaṁ
  paññāpetvā "bhikkhunā nāma kāyādīni rakkhituṁ vaṭṭatīti vatvā
  dhammaṁ desento imā gāthā abhāsi
         "kāyappakopaṁ rakkheyya, kāyena saṁvuto siyā,
          kāyaduccaritaṁ hitvā kāyena sucaritaṁ care;
          vacīpakopaṁ rakkheyya, vācāya saṁvuto siyā,
          vacīduccaritaṁ hitvā vācāya sucaritaṁ care;
          manopakopaṁ rakkheyya, manasā saṁvuto siyā,
          manoduccaritaṁ hitvā manasā sucaritaṁ care;
          kāyena saṁvutā dhīrā, atho vācāya saṁvutā,
          manasā saṁvutā dhīrā, te ve suparisaṁvutāti.
       Tattha "kāyappakopanti: tividhaṁ kāyaduccaritaṁ rakkheyya. Kāyena
  saṁvutoti: kāyadvāre duccaritappavesanaṁ nivāretvā saṁvuto pihitadvāro
  siyā; yasmā pana kāyaduccaritaṁ hitvā kāyasucaritaṁ caranto ubhayaṁpetaṁ
-------------------------------------------------
[page 189]
  Karoti; tasmā "kāyaduccaritaṁ hitvā kāyena sucaritaṁ careti vuttaṁ.
  Anantaragāthāsupi eseva nayo. Kāyena saṁvutā dhīrāti: ye paṇḍitā
  pāṇātipātādīni akarontā kāyena saṁvutā nāma, musāvādādīni
  akarontā vācāya saṁvutā nāma, abhijjhādīni asamuṭṭhāpentā
  manasā saṁvutā nāma; te idha lokasmiṁ suparisaṁvutā surakkhitā
  sugopitā supihitadvārāti attho.
        Desanāvasāne bahū sotāpattiphalādīni pāpuṇiṁsūti.
                      Chabbaggiyabhikkhuvatthu.
                   Kodhavaggavaṇṇanā niṭṭhitā.
                      Sattarasamo vaggo
-------------------------------------------------

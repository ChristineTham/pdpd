[page 001]
                           Khuddakanikāya
                          apadānaṭṭhakathā
                         (paṭhamo bhāgo)
                          ---------
             namo tassa bhagavato arahato sammāsambuddhassa.
                          Ganthārambhakathā
             vanditvā sirasā seṭṭhaṁ buddhamappaṭipuggalaṁ
             ñeyyasāgaramuttiṇṇaṁ tiṇṇaṁ saṁsārasāgaraṁ. 1-
             Tatheva paramaṁ santaṁ gambhīraṁ duddasaṁ aṇuṁ
             bhavābhavakaraṁ suddhaṁ dhammaṁ sambuddhapūjitaṁ.
             Tatheva anaghaṁ saṁghaṁ asaṅgaṁ saṁghamuttamaṁ
             uttamaṁ dakkhiṇeyyānaṁ santindriyamanāsavaṁ.
             Katena tassa etassa paṇāmena visesato
             ratanattaye visesena visesassādarena me.
             Therehi dhīradhīrehi 2- āgamaññūhi viññubhi
             "apadānaṭṭhakathā bhante kātabbā"ti visesato.
             Punappunādareneva yācitohaṁ yasassibhi
             tasmāhaṁ sāpadānassa apadānassasesato.
             Visesanayadīpassa dīpissaṁ piṭakattaye
             yathā pāḷinayeneva atthasaṁvaṇṇanaṁ subhaṁ.

  *  *  *  *  *  *
  Footnote: 1 Sī.,i. tiṇṇasaṁsārasāgaraṁ. 2 Sī. dhīrātivīradhīrehi, i. therehi ṭhiravīrehi.
-------------------------------------------------
[page 002]
             Kena kattha kadā cetaṁ bhāsitaṁ dhammamuttamaṁ
             kimatthaṁ bhāsitañcetaṁ etaṁ vatvā vidhiṁ tato.
             Nidānesu kosallatthaṁ 1- sukhuggahaṇadhāraṇaṁ 2-
             tasmā taṁ taṁ vidhiṁ vatvā 3- pubbāparavisesitaṁ.
             Purā sīhaḷabhāsāya porāṇaṭṭhakathāya ca
             ṭhapitaṁ taṁ na sādheti sādhūnaṁ icchiticchitaṁ.
             Tasmā tamupanissāya porāṇaṭṭhakathānayaṁ
             vivajjetvā viruddhatthaṁ visesatthaṁ pakāsayaṁ
             visesavaṇṇanaṁ seṭṭhaṁ karissāmatthavaṇṇananti.
                       -------------
                          Nidānakathā
        "kena kattha kadā cetaṁ, bhāsitaṁ dhammamuttaman"ti ca, "karissāmatthavaṇṇanan"ti
  ca paṭiññātattā sā panāyaṁ apadānassatthavaṇṇanā dūrenidānaṁ
  avidūrenidānaṁ santikenidānanti imāni tīṇi nidānāni dassetvā vaṇṇiyamānā
  ye naṁ suṇanti, tehi samudāgamato paṭṭhāya viññātattā yasmā suṭṭhu viññātā
  nāma hoti, tasmā naṁ tāni nidānāni dassetvāva vaṇṇayissāMa.
        Tattha ādito tāva tesaṁ nidānānaṁ paricchedo veditabbo. Dīpaṅkarapādamūlasmiṁ
  hi katābhinīhārassa mahāsattassa yāva vessantarattabhāvā cavitvā tusitapure
  nibbatti, tāva pavatto kathāmaggo dūrenidānaṁ nāMa. Tusitabhavanato pana
  cavitvā yāva bodhimaṇḍe sabbaññutappatti, tāva pavatto kathāmaggo avidūrenidānaṁ
  nāMa. Santikenidānaṁ pana tesu tesu ṭhānesu viharato tasmiṁ tasmiṁyeva ṭhāne
  labbhatīti.

  *  *  *  *  *  *
  Footnote: 1 Sī. nidānakosallatthañca. 2 i. sukhaggahaṇadhāraṇaṁ. 3. Sī. ṭhatvā.
-------------------------------------------------
[page 003]
                           1. Dūrenidānakathā
        tatridaṁ dūrenidānaṁ nāma:- ito kira kappasatasahassādhikānaṁ catunnaṁ
  asaṅkhyeyyānaṁ 1- matthake amaravatī nāma nagaraṁ ahosi. Tattha sumedho
  nāma brāhmaṇo paṭivasati ubhato sujāto mātito ca pitito ca,
  saṁsuddhagahaṇiko yāva sattamā kulaparivaṭṭā, akkhitto anupakuṭṭho jātivādena,
  abhirūpo dassanīyo pāsādiko paramāya vaṇṇapokkharatāya samannāgato, so
  aññaṁ kammaṁ akatvā brāhmaṇasippameva uggaṇhi. Tassa daharakāleyeva
  mātāpitaro kālamakaṁsu. Athassa rāsivaḍḍhako 2- amacco āyapotthakaṁ āharitvā
  suvaṇṇarajatamaṇimuttādibharite gabbhe vivaritvā "ettakaṁ te kumāra mātu santakaṁ,
  ettakaṁ pitu santakaṁ, ettakaṁ ayyakapayyakānan"ti yāva sattamā kulaparivaṭṭā
  dhanaṁ ācikkhitvā "etaṁ paṭipajjāhī"ti āha. Sumedhapaṇḍito cintesi "imaṁ
  dhanaṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi
  gahetvā na gatā, mayā pana gahetvā gamanakāraṇaṁ kātuṁ vaṭṭatī"ti, so
  rañño ārocetvā nagare bheriṁ carāpetvā mahājanassa dānaṁ datvā
  tāpasapabbajjaṁ pabbaji. Imassa panatthassa āvibhāvatthaṁ imasmiṁ ṭhāne sumedhakathā
  kathetabbā. Sā panesā kiñcāpi buddhavaṁse nirantaraṁ āgatāyeva, gāthābandhena
  pana āgatattā na suṭṭhu pākaṭā, tasmā taṁ antarantarā gāthāsambandhadīpakehi
  vacanehi saddhiṁ kathessāMa.
                          --------------
                              Sumedhakathā
        kappasatasahassādhikānaṁ hi catunnaṁ asaṅkhyeyyānaṁ matthake dasahi saddehi
  avivittaṁ "amaravatī"ti ca "amaran"ti ca laddhanāmaṁ nagaraṁ ahosi, yaṁ sandhāya
  buddhavaṁse 3- vuttaṁ:-

  *  *  *  *  *  *
  Footnote: 1 ka., i. asaṅkheyyānaṁ. 2 i. dhanarāsivaḍḍhako. 3 khu. buddha. 33/1,2/447.
-------------------------------------------------
[page 004]
             "kappe Ca satasahasse caturo ca asaṅkhiye
             amaraṁ nāma nagaraṁ dassaneyyaṁ manoramaṁ
             dasahi saddehi avivittaṁ annapānasamāyutan"ti.
        Tattha dasahi saddehi avivittanti hatthisaddena assasaddena rathasaddena
  bherisaddena mudiṅgasaddena 1- vīṇāsaddena gītasaddena saṅkhasaddena sammasaddena
  tāḷasaddena 2- "asnātha 3- pivatha khādathā"ti dasamena saddenāti imehi dasahi
  saddehi avivittaṁ ahosi. Tesaṁ pana saddānaṁ ekadesameva gahetvā:-
             "hatthisaddaṁ assasaddaṁ bherisaṅkharathāni ca
             khādatha pivatha ceva annapānena ghositan"ti
  buddhavaṁse 4- imaṁ gāthaṁ vatvā:-
             "nagaraṁ sabbaṅgasampannaṁ sabbakammamupāgataṁ
             sattaratanasampannaṁ nānājanasamākulaṁ
             samiddhaṁ devanagaraṁva āvāsaṁ puññakamminaṁ.
             Nagare amaravatiyā sumedho nāma brāhmaṇo
             anekakoṭisannicayo pahūtadhanadhaññavā.
             Ajjhāyako mantadharo tiṇṇaṁ vedāna pāragū
             lakkhaṇe itihāse ca sadhamme pāramiṁ gato"ti
  vuttaṁ.
        Athekadivasaṁ so sumedhapaṇḍito uparipāsādavaratale rahogato hutvā
  pallaṅkaṁ ābhujitvā nisinno evaṁ cintesi "punabbhave paṇḍita
  paṭisandhiggahaṇaṁ nāma dukkhaṁ, tathā nibbattanibbattaṭṭhāne sarīrassa bhedanaṁ,
  ahañca jātidhammo, jarādhammo, byādhidhammo, maraṇadhammo, evaṁ bhūtena mayā
  ajātiṁ ajaraṁ abyādhiṁ amaraṇaṁ adukkhaṁ sukhaṁ sītalaṁ amatamahānibbānaṁ pariyesituṁ

  *  *  *  *  *  *
  Footnote: 1 Sī.,i. mutiṅgasaddena. 2 Sī.,i. paṇavasaddena.
  3 Sī. asnātha bhuñjatha, i.asatha, dīṃahā. 10/210/129. 4 khu. buddha. 33/2/447.
-------------------------------------------------
[page 005]
  Vaṭṭati, avassaṁ bhavato muccitvā nibbānagāminā ekena maggena bhavitabban"ti.
  Tena vuttaṁ:-
             "rahogato nisīditvā evaṁ cintesahaṁ tadā
             dukkho punabbhavo nāma sarīrassa ca bhedanaṁ.
             Jātidhammo jarādhammo byādhidhammo sahaṁ 1- tadā
             ajaraṁ amaraṁ khemaṁ pariyesissāmi nibbutiṁ.
             Yannūnimaṁ pūtikāyaṁ nānākuṇapapūritaṁ
             chaḍḍayitvāna gaccheyyaṁ anapekkho anatthiko.
             Atthi hehiti so maggo na so sakkā na hetuye
             pariyesissāmi taṁ maggaṁ bhavato parimuttiyā"ti.
        Tato uttaripi evaṁ cintesi "yathā hi loke dukkhassa paṭipakkhabhūtaṁ
  sukhaṁ nāma atthi, evaṁ bhave sati tappaṭipakkhena vibhavenāpi bhavitabbaṁ.
  Yathā ca uṇhe sati tassa vūpasamabhūtaṁ sītalampi atthi, evaṁ rāgaggiādīnaṁ
  vūpasamena nibbānenāpi bhavitabbaṁ. Yathā nāma pāpassa lāmakassa dhammassa
  paṭipakkhabhūto kalyāṇo anavajjabhūto dhammopi 2- atthiyeva, evameva pāpikāya
  jātiyā sati sabbajātikhepanato 3- ajātisaṅkhātena nibbānenāpi bhavitabbamevā"ti.
  Tena vuttaṁ:-
             "yathāpi dukkhe vijjante sukhaṁ nāmapi vijjati
             evaṁ bhave vijjamāne vibhavopicchitabbako.
             Yathāpi uṇhe vijjante aparaṁ vijjati sītalaṁ
             evaṁ tividhaggi vijjante nibbānampicchitabbakaṁ.
             Yathāpi pāpe vijjante kalyāṇamapi vijjati
             evameva jāti vijjante ajātipicchitabbakan"ti.

  *  *  *  *  *  *
  Footnote: 1 Sī.,i. cahaṁ. 2 Sī., Ma. anavajjadhammopi. 3 i. tappaṭipakkhena.
-------------------------------------------------
[page 006]
        Aparampi cintesi "yathā nāma gūtharāsimhi nimuggena purisena dūratova
  pañcavaṇṇapadumasañchannaṁ mahātaḷākaṁ disvā `katarena nu kho maggena ettha
  gantabban'ti taṁ taḷākaṁ gavesituṁ yuttaṁ. Yaṁ tassa agavesanaṁ, na so taḷākassa
  doso, purisasseva doso. Evaṁ kilesamaladhovane amatamahānibbānataḷāke 1-
  vijjante yaṁ tassa agavesanaṁ, na so amatamahānibbānataḷākassa 2- doso,
  purisasseva doso. Yathā ca corehi samparivārito puriso palāyanamagge
  vijjamānepi sace na palāyati, na so maggassa doso, purisasseva doso.
  Evameva kilesehi parivāretvā gahitasas purisassa vijjamāneyeva nibbānagāmimhi
  sive magge maggassa agavesanaṁ nāma 3- na maggassa doso. Purisasseva doso.
  Yathā ca byādhipīḷito puriso vijjamāne byādhitikicchake vejje sace taṁ vejjaṁ
  gavesitvā byādhiṁ na tikicchāpeti, na so vejjassa doso, purisasseva doso.
  Evameva yo kilesabyādhipīḷito kilesavūpasamamaggakovidaṁ vijjamānameva ācariyaṁ na
  gavesati, tasseva doso, na kilesavināsakassa ācariyassa doso"ti. Tena vuttaṁ:-
             "yathā gūthagato puriso taḷākaṁ disvāna pūritaṁ
             na gavesati taṁ taḷākaṁ na doso taḷākassa so.
             Evaṁ kilesamaladhove vijjante amatantaḷe
             na gavesati taṁ taḷākaṁ na doso amatantaḷe.
             Yathā arīhi pariruddho vijjante gamanampathe 4-
             na palāyati so puriso na doso añjasassa so.
             Evaṁ kilesapariruddho vijjamāne sive pathe
             na gavesati taṁ maggaṁ na doso sivamañjase.
             Yathāpi byādhito puriso vijjamāne tikicchake
             na tikicchāpeti taṁ byādhiṁ na doso so tikicchake.

  *  *  *  *  *  *
  Footnote: 1 Ma. amatamahātaḷāke. 2 Ma. amatamahātaḷākassa.
  3 Sī. ayaṁ saddo na dissati. 4 gamane pathe (sabbattha).
-------------------------------------------------
[page 007]
             Evaṁ kilesabyādhīhi dukkhito paripīḷito
             na gavesati taṁ ācariyaṁ na doso so vināyake"ti.
        Aparampi cintesi "yathā maṇḍanakajātiko puriso kaṇṭhe āsattaṁ kuṇapaṁ
  chaḍḍetvā sukhaṁ gaccheyya, evaṁ mayāpi imaṁ pūtikāyaṁ chaḍḍetvā anapekkhena
  nibbānanagaraṁ pavisitabbaṁ. Yathā ca naranāriyo ukkārabhūmiyaṁ uccārapassāvaṁ katvā
  na taṁ ucchaṅgena vā ādāya, dussantena 1- vā veṭhetvā gacchanti, jigucchamānā
  pana anapekkhāva, chaḍḍetvā gacchanti, evaṁ mayāpi imaṁ pūtikāyaṁ anapekkhena
  chaḍḍetvā amatanibbānanagaraṁ pavisituṁ vaṭṭati. Yathā ca nāvikā nāma jajjaraṁ
  nāvaṁ anapekkhāva chaḍḍetvā gacchanti, evaṁ ahampi imaṁ navahi vaṇamukhehi
  paggharantaṁ kāyaṁ chaḍḍetvā anapekkho nibbānapuraṁ pavisissāmi. Yathā ca
  puriso nānāratanāni ādāya corehi saddhiṁ maggaṁ gacchanto attano
  ratananāsabhayena 2- te chaḍḍetvā khemaṁ maggaṁ gaṇhāti, evaṁ ayampi 3- karajakāyo
  ratanavilopakacorasadiso. Sacāhaṁ ettha taṇhaṁ karissāmi, ariyamaggakusaladhammaratanaṁ
  me nassissati, tasmā mayā imaṁ corasadisaṁ kāyaṁ chaḍḍetvā amatamahānibbānanagaraṁ
  pavisituṁ vaṭṭatī"ti. Tena vuttaṁ:-
             "yathāpi kuṇapaṁ puriso kaṇṭhe baddhaṁ jigucchiya 4-
             mocayitvāna gaccheyya sukhī serī sayaṁ vaSī.
             Tathevimaṁ pūtikāyaṁ nānākuṇapasañcayaṁ
             chaḍḍayitvāna gaccheyyaṁ anapekkho anatthiko.
             Yathā uccāraṭṭhānamhi karīsaṁ naranāriyo
             chaḍḍayitvāna gacchanti anapekkhā anatthikā.
             Evamevāhaṁ imaṁ kāyaṁ nānākuṇapapūritaṁ
             chaḍḍayitvāna gacchissaṁ vaccaṁ katvā yathā kuṭiṁ.

  *  *  *  *  *  *
  Footnote: 1 Sī. dasantena. 2 i. ratananassanabhayena. 3 i. mayhampi. 4 i. jigucchiyaṁ.
-------------------------------------------------
[page 008]
             Yathāpi jajjaraṁ nāvaṁ paluggaṁ udagāhiniṁ 1-
             sāmī chaḍḍetvā gacchanti anapekkhā anatthikā.
             Evamevāhaṁ imaṁ kāyaṁ navacchiddaṁ dhuvassavaṁ
             chaḍḍayitvāna gacchissaṁ jiṇṇanāvaṁva sāmikā.
             Yathāpi puriso corehi gacchanto bhaṇḍamādiya
             bhaṇḍacchedabhayaṁ disvā chaḍḍayitvāna gacchati.
             Evameva ayaṁ kāyo mahācorasamo viya
             pahāyimaṁ gamissāmi kusalacchedanā bhayā"ti.
        Evaṁ sumedhapaṇḍito nānāvidhāhi upamāhi imaṁ nekkhammūpasaṁhitaṁ atthaṁ
  cintetvā sakanivesane aparimitabhogakkhandhaṁ heṭṭhā vuttanayena kapaṇaddhikādīnaṁ
  vissajjetvā mahādānaṁ datvā vatthukāme ca kilesakāme ca pahāya amaranagarato
  nikkhamitvā ekakova himavante dhammikaṁ nāma pabbataṁ nissāya assamaṁ katvā
  tattha paṇṇasālañca caṅkamañca māpetvā pañcahi nīvaraṇadosehi vajjitaṁ "evaṁ
  samāhite citte"tiādinā nayena vuttehi aṭṭhahi kāraṇaguṇehi samupetaṁ
  abhiññāsaṅkhātaṁ balaṁ āharituṁ tasmiṁ assamapade navadosasamannāgataṁ sāṭakaṁ
  pajahitvā dvādasaguṇasamannāgataṁ vākacīraṁ nivāsetvā isipabbajjaṁ pabbaji.
  Evaṁ pabbajito aṭṭhadosasamākiṇṇaṁ taṁ paṇṇasālaṁ pahāya dasaguṇasamannāgataṁ
  rukkhamūlaṁ upagantvā sabbaṁ dhaññavikatiṁ pahāya pavattaphalabhojano hutvā
  nisajjaṭṭhānacaṅkamanavaseneva padhānaṁ padahanto sattāhabbhantareyeva aṭṭhannaṁ
  samāpattīnaṁ pañcannañca abhiññānaṁ lābhī ahosi. Evaṁ taṁ yathāpatthitaṁ
  abhiññābalaṁ pāpuṇi. Tena vuttaṁ:-
             "evāhaṁ cintayitvāna nekakoṭisataṁ dhanaṁ
             nāthānāthānaṁ datvāna himavantamupāgamiṁ.

  *  *  *  *  *  *
  Footnote: 1 Sī.,i.,Ma. udakagāhiniṁ.
-------------------------------------------------
[page 009]
             Himavantassāvidūre dhammiko nāma pabbato
             assamo sukato mayhaṁ paṇṇasālā sumāpitā.
             Caṅkamaṁ tattha māpesiṁ pañcadosavivajjitaṁ
             aṭṭhaguṇasamupetaṁ abhiññābalamāhariṁ.
             Sāṭakaṁ pajahiṁ tattha navadosamupāgataṁ
             vākacīraṁ nivāsesiṁ dvādasaguṇamupāgataṁ.
             Aṭṭhadosasamākiṇṇaṁ pajahiṁ paṇṇasālakaṁ
             upāgamiṁ rukkhamūlaṁ guṇe dasahupāgataṁ.
             Vāpitaṁ ropitaṁ dhaññaṁ pajahiṁ niravasesato
             anekaguṇasampannaṁ pavattaphalamādiyiṁ.
             Tatthappadhānaṁ padahiṁ nisajjaṭṭhānacaṅkame
             abbhantaramhi sattāhe abhiññābala pāpuṇin"ti. 1-
       Tattha "assamo sukato mayhaṁ, paṇṇasālā sumāpitā"ti imāya pana
  pāḷiyā sumedhapaṇḍitena assamapaṇṇasālacaṅkamā sahatthā māpitā viya vuttā.
  Ayaṁ panettha attho:- mahāsattañhi "himavantaṁ ajjhogāhetvā ajja
  dhammikapabbataṁ pavisissatī"ti disvā sakko vissakammadevaputtaṁ 2- āmantesi "tāta
  ayaṁ sumedhapaṇḍito `pabbajissāmī'ti nikkhanto, etassa vasanaṭṭhānaṁ māpehī"ti.
  So tassa vacanaṁ sampaṭicchitvā ramaṇīyaṁ assamaṁ, suguttaṁ paṇṇasālaṁ, manoramaṁ
  caṅkamañca māpesi. Bhagavā pana tadā attano puññānubhāvena nipphannaṁ taṁ
  assamapadaṁ sandhāya 3- "sāriputta tasmiṁ dhammikapabbate:-
             assamo sukato mayhaṁ paṇṇasālā sumāpitā
             caṅkamaṁ tattha māpesiṁ pañcadosavivajjitan"ti
  āha. Tattha sukato mayhanti suṭṭhu kato mayā. Paṇṇasālā sumāpitāti
  paṇṇacchadanasālāpi me sumāpitā ahosi.

  *  *  *  *  *  *
  Footnote: 1. Sī.,i. abhiññābalamapāpuṇinti, evamuparipi. 2 Ma. visukammadevaputtaṁ,
  evamuparipi. 3 Sī.,i. nissāYu.
-------------------------------------------------
[page 010]
        Pañcadosavivajjitanti pañcime caṅkamadosā nāma thaddhavisamatā anto
  rukkhatā gahanacchannatā atisambādhatā ativisālatāti. Thaddhavisamabhūmibhāgasmiṁ hi
  caṅkame caṅkamantassa pādā rujjanti, phoṭā uṭṭhahanti, cittaṁ ekaggataṁ na
  labhati, kammaṭṭhānaṁ vipajjati. Mudusamatale pana phāsuvihāraṁ āgamma kammaṭṭhānaṁ
  sampajjati. Tasmā thaddhavisamabhūmibhāgatā eko dosoti veditabbo. Caṅkamassa
  anto vā majjhe vā koṭiyaṁ vā rukkhe sati pamādamāgamma caṅkamantassa
  nalāṭaṁ vā sīsaṁ vā paṭihaññatīti antorukkhatā dutiyo doso. Tiṇalatādigahanacchanne
  caṅkame caṅkamanto andhakāravelāyaṁ uragādike pāṇe akkamitvā
  vā māreti, tehi vā daṭṭho dukkhaṁ āpajjatīti gahanacchannatā tatiyo doso.
  Atisambādhe caṅkame vitthārato ratanike vā aḍḍharatanike caṅkamantassa
  paricchede pakkhalitvā nakhāpi aṅguliyopi bhijjantīti atisambādhatā catuttho
  doso. Ativisāle caṅkame caṅkamantassa cittaṁ vidhāvati, ekaggataṁ na labhatīti
  ativisālatā pañcamo doso. Puthulato pana diyaḍḍharatanaṁ dvīsu passesu
  ratanamattaṁ anucaṅkamaṁ dīghato saṭṭhihatthaṁ mudutalaṁ samavippakiṇṇavālukaṁ caṅkamaṁ
  vaṭṭati cetiyagirimhi dīpapasādakamahāmahindattherassa caṅkamaṁ viya, tādisaṁ taṁ
  ahosi. Tenāha "caṅkamaṁ tattha māpesiṁ. Pañcadosavivajjitan"ti.
        Aṭṭhaguṇasamupetanti aṭṭhahi samaṇasukhehi upetaṁ. Aṭṭhimāni samaṇasukhāni
  nāma dhanadhaññapariggahābhāvo, anavajjapiṇḍapātapariyesanabhāvo,
  nibbutapiṇḍapātabhuñjanabhāvo, raṭṭhaṁ pīḷetvā dhanasāraṁ vā sīsakahāpaṇādīni vā
  gaṇhantesu rājakulesu raṭṭhapīḷanakilesābhāvo, upakaraṇesu nicchandarāgabhāvo, 1-
  coravilope nibbhayabhāvo, rājarājamahāmattehi asaṁsaṭṭhabhāvo, catūsu disāsu
  appaṭihatabhāvoti. Idaṁ vuttaṁ hoti "yathā tasmiṁ assame vasantena sakkā
  honti imāni aṭṭha sukhāni vindituṁ, idaṁ 2- aṭṭhaguṇasamupetaṁ taṁ assamaṁ
  māpesin"ti.

  *  *  *  *  *  *
  Footnote: 1 Ma. nicchandakilesabhāvo. 2 chaṂa. evaṁ.
-------------------------------------------------
[page 011]
        Abhiññābalamāharinti pacchā tasmiṁ assame vasanto kasiṇaparikammaṁ
  katvā abhiññānañca samāpattīnañca uppādanatthāya aniccato ca dukkhato ca
  vipassanaṁ ārabhitvā thāmapattaṁ vipassanābalaṁ āhariṁ. Yathā tasmiṁ vasanto taṁ
  balaṁ āharituṁ sakkomi, evaṁ taṁ assamaṁ abhiññatthāya vipassanābalassa anucchavikaṁ
  katvā māpesinti attho.
        Sāṭakaṁ pajahiṁ tattha, navadosamupāgatanti etthāyaṁ anupubbikathā. Tadā
  kira kuṭileṇacaṅkamādipaṭimaṇḍitaṁ pupphūpagabalūpagarukkhasañchannaṁ ramaṇīyaṁ madhurasasilāsayaṁ
  apagatavāḷamigabhiṁsanakasakuṇaṁ pavivekakkhamaṁ assamaṁ māpetvā alaṅkatacaṅkamassa
  ubhosu antesu ālambanaphalakaṁ saṁvidhāya nisīdanatthāya caṅkamavemajjhe samatalaṁ
  muggavaṇṇasilaṁ māpetvā anto paṇṇasālāya jaṭāmaṇḍalavākacīratidaṇḍakuṇḍikādike
  tāpasaparikkhāre maṇḍape pānīyaghaṭapānīyasaṅkhapānīyasarāvāni, aggisālāyaṁ
  aṅgārakapalladāruādīnīti evaṁ yaṁ yaṁ pabbajitānaṁ upakārāya saṁvattati, taṁ sabbaṁ
  māpetvā paṇṇasālāya bhittiyaṁ "ye keci pabbajitukāmā ime parikkhāre
  gahetvā pabbajantū"ti akkharāni chinditvā devalokameva gate vissakammadevaputte
  sumedhapaṇḍito himavantapāde 1- girikandarānusārena attano nivāsānurūpaṁ
  phāsukaṭṭhānaṁ olokento nadīnivattane vissakammanimmitaṁ sakkadattiyaṁ ramaṇīyaṁ
  assamaṁ disvā caṅkamanakoṭiṁ gantvā padavalañjaṁ apassanto "dhuvaṁ pabbajitā
  dhuragāme bhikkhaṁ pariyesitvā kilantarūpā āgantvā paṇṇasālaṁ pavisitvā
  nisinnā bhavissantī"ti cintetvā thokaṁ āgametvā "ativiya cirāyanti,
  jānissāmī"ti paṇṇasāladvāraṁ vivaritvā anto pavisitvā ito cito ca
  olokento mahābhittiyaṁ akkharāni vācetvā "mayhaṁ kappiyaparikkhārā ete,
  ime gahetvā pabbajissāmī"ti attanā nivatthapārutaṁ sāṭakayugaṁ pajahi. Tenāha
  "sāṭakaṁ pajahiṁ tatthā"ti. Evaṁ paviṭṭho ahaṁ sāriputte tassaṁ paṇṇasālāyaṁ
  sāṭakaṁ pajahiṁ.

  *  *  *  *  *  *
  Footnote: 1 Sī.,i. himavanta.
-------------------------------------------------
[page 012]
        Navadosamupāgatanti sāṭakaṁ pajahanto nava dose disvā pajahinti
  dīpeti. Tāpasapabbajjaṁ pabbajitānaṁ hi sāṭakasmiṁ nava dosā upaṭṭhahanti.
  (1)- Mahagghabhāvo eko doso, parapaṭibaddhatāya uppajjanabhāvo eko,
  paribhogena lahuṁ kilissanabhāvo eko. Kiliṭṭho hi 2- dhovitabbo ca rajitabbo
  ca hoti. Paribhogena khīraṇabhāvo eko. Jiṇṇassa hi tuṇṇaṁ vā aggaḷadānaṁ
  vā kātabbaṁ hoti. Puna pariyesanāya durabhisambhavabhāvo eko, tāpasapabbajjāya
  asāruppabhāvo eko, paccatthikānaṁ sādhāraṇabhāvo eko. Yathā hi naṁ paccatthikā
  na gaṇhanti, evaṁ gopetabbo hoti. Paribhuñjantassa vibhūsanaṭṭhānabhāvo
  eko, gahetvā vicarantassa khandhabhāramahicchabhāvo ekoti.
        Vākacīraṁ nivāsesinti tadāhaṁ sāriputta ime nava dose disvā sāṭakaṁ
  pahāya vākacīraṁ nivāsesiṁ, muñjatiṇaṁ 3- hīraṁ hīraṁ katvā ganthetvā kataṁ vākacīraṁ
  nivāsanapārupanatthāya ādiyinti attho.
        Dvādasaguṇamupāgatanti dvādasahi ānisaṁsehi samannāgataṁ. Vākacīrasmiṁ
  hi dvādasa ānisaṁsā:- appagghaṁ sundaraṁ kappiyanti ayaṁ tāva eko
  ānisaṁso, sahatthā kātuṁ sakkāti ayaṁ dutiyo, paribhogena saṇikaṁ kilissati,
  dhoviyamānepi papañco natthīti ayaṁ tatiyo, paribhogena jiṇṇepi sibbitabbābhāvo
  catuttho, puna pariyesantassa sukhena karaṇabhāvo pañcamo, tāpasapabbajjāya
  sāruppabhāvo chaṭṭho, paccatthikānaṁ nirupabhogabhāvo 4- sattamo, paribhuñjantassa
  vibhūsanaṭṭhānābhāvo aṭṭhamo, dhāraṇe sallahukabhāvo navamo, cīvarapaccaye
  appicchabhāvo dasamo, vākuppattiyā dhammikānavajjabhāvo ekādasamo, vākacīre
  naṭṭhepi anapekkhabhāvo dvādasamoti.
        Aṭṭhadosasamākiṇṇaṁ, pajahiṁ paṇṇasālakanti kathaṁ pajahiṁ? so kira
  Varasāṭakayugaṁ omuñcanto cīvaravaṁse laggitaṁ anojapupphadāmasadisaṁ rattaṁ vākacīraṁ
  gahetvā nivāsetvā tassūpari aparaṁ suvaṇṇavaṇṇaṁ vākacīraṁ paridahitvā

  *  *  *  *  *  *
  Footnote: 1 (tesu tassa) abhi. A.1/40. 2 c(sabbattha). 3 i.,Ma. usiramuñjatiṇaṁ.
  4 Sī. paṭirūpabhogābhāvo.
-------------------------------------------------
[page 013]
  Punnāgapupphasantharasadisaṁ sakhuraṁ ajinacammaṁ ekaṁsaṁ katvā jaṭāmaṇḍalaṁ
  paṭimuñcitvā cūḷāya saddhiṁ niccalabhāvakaraṇatthaṁ sārasūciṁ pavesetvā muttājālasadisāya
  sikkāya pavāḷavaṇṇaṁ kuṇḍikaṁ odahitvā tīsu ṭhānesu vaṅkaṁ kājaṁ
  ādāya ekissā kājakoṭiyā kuṇḍikaṁ, ekissā aṅkusapacchitidaṇḍakādīni
  olaggetvā khārikājaṁ 1- aṁse katvā dakkhiṇena hatthena kattaradaṇḍaṁ gahetvā
  paṇṇasālato nikkhamitvā saṭṭhihatthe mahācaṅkame aparāparaṁ caṅkamanto attano
  vesaṁ oloketvā "mayhaṁ manoratho matthakaṁ patto, sobhati vata me pabbajjā,
  buddhapaccekabuddhādīhi sabbehi dhīrapurisehi 2- vaṇṇitā thomitā ayaṁ pabbajjā
  nāma, pahīnaṁ me gihibandhanaṁ, nikkhantosmi nekkhammaṁ, laddhā uttamapabbajjā,
  karissāmi samaṇadhammaṁ, labhissāmi maggaphalasukhan"ti ussāhajāto khārikājaṁ
  otāretvā caṅkamavemajjhe muggavaṇṇasilāpaṭṭe suvaṇṇapaṭimā viya nisinno
  divasabhāgaṁ vītināmetvā sāyanhasamayaṁ paṇṇasālaṁ pavisitvā bidalamañcakapasse 3-
  kaṭṭhattharikāya nipanno sarīraṁ utuṁ gāhāpetvā balavapaccūse pabujjhitvā attano
  āgamanaṁ āvajjesi "ahaṁ gharāvāse ādīnavaṁ disvā amitabhogaṁ anantayasaṁ
  pahāya araññaṁ pavisitvā nekkhammagavesako hutvā pabbajito. Ito dāni
  paṭṭhāya pamādacāraṁ 4- carituṁ na vaṭṭati, pavivekañhi pahāya vicarantaṁ
  micchāvitakkamakkhikā khādanti, idāni mayā vivekamanubrūhetuṁ vaṭṭati, ahañhi
  gharāvāsaṁ palibodhato disvā nikkhanto, ayañca manāpā paṇṇasālā, beluvapakkavaṇṇā
  paribhaṇḍakatā 5- bhūmi, rajatavaṇṇā setabhittiyo, kapotapādavaṇṇaṁ paṇṇacchadanaṁ,
  vicittattharaṇavaṇṇo bidalamañcako, nivāsaphāsukaṁ vasanaṭṭhānaṁ, na etto atirekatarā
  viya me gehasampadā paññāyatī"ti paṇṇasālāya dose vicinanto aṭṭha dose passi.
        Paṇṇasālaparibhogasmiṁ hi aṭṭha ādīnavā:- mahāsamārambhena dabbasambhāre
  samodhānetvā karaṇapariyesanabhāvo eko ādīnavo, tiṇapaṇṇamattikesu patitāsu
  tāsaṁ punappunaṁ ṭhapetabbatāya nibaddhajagganabhāvo dutiyo, senāsanaṁ nāma

  *  *  *  *  *  *
  Footnote: 1 Sī., i. khāribhāraṁ. 2 Sī.,ka.,i. vīrapurisehi. 3 Ma. nisīdanamañcakapasse,
  viraḷamañcakapasse. 4 Sī. pamādācāraṁ. 5 Sī.,i. beluvapakkavaṇṇaparibhaṇḍikatā.
-------------------------------------------------
[page 014]
  Mahallakassa pāpuṇāti, avelāya vuṭṭhāpiyamānassa cittekaggatā na hotīti
  uṭṭhāpanīyabhāvo tatiyo, sītuṇhādipaṭighātena kāyassa sukhumālakaraṇabhāvo
  catuttho, gehaṁ paviṭṭhena yaṁ kiñci pāpaṁ sakkā kātunti garahāpaṭicchādanabhāvo
  pañcamo, "mayhan"ti pariggahakaraṇabhāvo chaṭṭho, gehassa atthibhāvo nāmesa
  sadutiyakavāso viyāti sattamo, ūkāmaṅgulagharagoḷikādīnaṁ 1- sādhāraṇatāya
  bahusadhāraṇabhāvo aṭṭhamo. Iti ime aṭṭha ādīnave disvā mahāsatto paṇṇasālaṁ pajahi.
  Tenāha "aṭṭhadosasamākiṇṇaṁ, pajahiṁ paṇṇasālakan"ti.
        Upāgamiṁ rukkhamūlaṁ, guṇe dasahupāgatanti channaṁ paṭikkhipitvā dasahi
  guṇehi upetaṁ rukkhamūlaṁ upagatosmīti vadati. Tatrime dasa guṇā:- appasamārambhatā
  eko guṇo, upagamanamattakameva hi tattha hotīti. Appaṭijagganatā dutiyo, taṁ
  hi sammaṭṭhampi asammaṭṭhampi paribhogaphāsukaṁ hotiyeva. Anuṭṭhāpanīyabhāvo tatiyo.
  Garahaṁ nappaṭicchādeti, tattha hi pāpaṁ karonto lajjatīti garahāya
  appaṭicchannabhāvo catuttho. Abbhokāsavāso viya kāyaṁ na santhambhetīti kāyassa
  asanthambhanabhāvo pañcamo, pariggahakaraṇābhāvo chaṭṭho, gehālayapaṭikkhepo sattamo.
  Bahusādhāraṇe gehe viya "paṭijaggissāmi naṁ, nikkhamathā"ti nīharaṇakābhāvo
  aṭṭhamo, vasantassa sappītikabhāvo navamo, rukkhamūlasenāsanassa gatagataṭṭhāne
  sulabhatāya anapekkhabhāvo dasamoti ime dasa guṇe disvā rukkhamūlaṁ upagatosmīti
  vadati.
        Imāni hi ettakāni kāraṇāni sallakkhetvā mahāsatto punadivase
  bhikkhāya gāmaṁ pāvisi. Athassa sampattagāme manussā mahantena ussāhena
  bhikkhaṁ adaṁsu. So bhattakiccaṁ niṭṭhāpetvā assamaṁ āgamma nisīditvā cintesi
  "nāhaṁ `āhāraṁ labhāmī'ti 2- pabbajito, siniddhāhāro nāmesa mānamadapurisamade
  vaḍḍheti, āhāramūlakassa ca dukkhassa anto natthi, yannūnāhaṁ
  vāpitaropitaññanibbattakaṁ āhāraṁ pajahitvā pavattaphalabhojano bhaveyyan"ti. So

  *  *  *  *  *  *
  Footnote: 1 Sī., i. ūkāmaṅkuṇa..... 2 Ma. āhāraṁ na labhāmīti.
-------------------------------------------------
[page 015]
  Tato paṭṭhāya tathā katvā ghaṭento vāyamanto sattāhabbhantareyeva aṭṭha
  samāpattiyo pañca ca abhiññāyo nibbattesi. Tena vuttaṁ:-
             "vāpitaṁ ropitaṁ dhaññaṁ pajahiṁ niravasesato
             anekaguṇasampannaṁ pavattaphalamādiyiṁ.
             Tathappadhānaṁ padahiṁ nisajjaṭṭhānacaṅkame
             abbhantaramhi sattāhe abhiññābala pāpuṇin"ti.
        Evaṁ abhiññābalaṁ patvā sumedhatāpase samāpattisukhena vītināmente
  dīpaṅkaro nāma satthā loke udapādi. Tassa paṭisandhijātibodhidhammacakkappavattanesu 1-
  sakalāpi dasasahassilokadhātu saṅkampi sampakampi sampavedhi, mahāviravaṁ
  ravi, dvattiṁsa pubbanimittāni pāturahesuṁ. 2- Sumedhatāpaso samāpattisukhena
  vītināmento neva taṁ saddamassosi, na ca tāni nimittāni addasa. Tena
  vuttaṁ:-
             "evaṁ me siddhippattassa vasībhūtassa sāsane
             dīpaṅkaro nāma jino uppajji lokanāyako.
             Uppajjante ca jāyante bujjhante dhammadesane
             caturo nimitte nāddasaṁ jhānaratisamappito"ti.
        Tasmiṁ kāle 3- dīpaṅkaradasabalo catūhi khīṇāsavasatasahassehi parivuto
  anupubbena cārikaṁ caramāno dhammaṁ nāma nagaraṁ patvā sudassanamahāvihāre
  paṭivasati, rammanagaravāsino "dīpaṅkaro kira samaṇissaro paramābhisambodhiṁ patvā
  pavattavaradhammacakko anupubbena cārikaṁ caramāno amhākaṁ rammanagaraṁ patvā
  sudassanamahāvihāre paṭivasatī"ti sutvā sappinavanītādīni ceva bhesajjāni
  vatthacchādanāni ca gāhāpetvā gandhamālādihatthā yena buddho, yena dhammo,
  yena saṁgho, tanninnā tappoṇā tappabbhārā hutvā satthāraṁ upasaṅkamitvā
  vanditvā gandhamālādīhi pūjetvā ekamantaṁ nisinnā dhammadesanaṁ sutvā
  svātanāya nimantetvā uṭṭhāyāsanā pakkamiṁsu.

  *  *  *  *  *  *
  Footnote: 1 Ma. paṭisandhijātibodhippatta..... 2 Sī. pāturahaṁsu. 3 Sī. tasmiṁ khaṇe.
-------------------------------------------------
[page 016]
        Te punadivase mahādānaṁ sajjetvā nagaraṁ alaṅkaritvā dasabalassa
  āgamanamaggaṁ alaṅkarontā udakabhinnaṭṭhānesu paṁsuṁ pakkhipitvā samaṁ bhūmitalaṁ katvā
  rajatapaṭṭavaṇṇaṁ vālukaṁ ākiranti, lāje ceva pupphāni ca vikiranti, nānāvirāgehi
  vatthehi dhajapaṭāke ussāpenti, kadaliyo ceva puṇṇaghaṭapantiyo ca patiṭṭhāpenti.
  Tasmiṁ kāle sumedhatāpaso attano assamapadā ākāsaṁ uggantvā tesaṁ
  manussānaṁ uparibhāgena ākāsena gacchanto te haṭṭhatuṭṭhe manusse disvā "kiṁ
  nu kho kāraṇan"ti ākāsato oruyha ekamantaṁ ṭhito manusse pucchi "ambho
  kassa tumhe idha visamaṁ maggaṁ 1- alaṅkarothā"ti. Tena vuttaṁ:-
             "paccantadesavisaye nimantetvā tathāgataṁ
             tassa āgamanaṁ maggaṁ sodhenti tuṭṭhamānasā.
             Ahaṁ tena samayena nikkhamitvā sakassamā
             dhunanto vākacīrāni gacchāmi ambare tadā.
             Vedajātaṁ janaṁ disvā tuṭṭhahaṭṭhaṁ pamoditaṁ
             orohitvāna gaganā manusse pucchi tāvade.
             `tuṭṭhahaṭṭho Pamudito vedajāto mahājano
             kassa sodhīyati maggo añjasaṁ vaṭumāyanan'ti. "
        Manussā āhaṁsu "bhante sumedha na tvaṁ jānāsi, dīpaṅkaro dasabalo
  sammāsambuddho sambodhiṁ patvā pavattavaradhammacakko cārikaṁ caramāno amhākaṁ
  nagaraṁ patvā sudassanamahāvihāre paṭivasati, mayaṁ taṁ bhagavantaṁ nimantayimha,
  tassetaṁ buddhassa bhagavato āgamanamaggaṁ alaṅkaromā"ti. Atha sumedhatāpaso
  cintesi "buddhoti kho ghosamattakampi loke dullabhaṁ, pageva buddhuppādo, mayāpi
  imehi manussehi saddhiṁ dasabalassa maggaṁ alaṅkarituṁ vaṭṭatī"ti. So te manusse
  āha "sace bho tumhe etaṁ maggaṁ buddhassa alaṅkarotha, mayhampi ekaṁ okāsaṁ
  detha, ahampi tumhehi saddhiṁ maggaṁ alaṅkarissāmī"ti. Te "sādhū"ti sampaṭicchitvā

  *  *  *  *  *  *
  Footnote: 1 Sī.,i. imaṁ maggaṁ.
-------------------------------------------------
[page 017]
  "sumedhatāpaso Iddhimā"ti jānantā udakabhinnokāsaṁ sallakkhetvā "tvaṁ imaṁ
  ṭhānaṁ alaṅkarohī"ti adaṁsu. Sumedho buddhārammaṇaṁ pītiṁ gahetvā cintesi "ahaṁ
  imaṁ okāsaṁ iddhiyā alaṅkarituṁ pahomi, evaṁ alaṅkato 1- na maṁ paritosessati,
  ajja 2- mayā kāyaveyyāvaccaṁ kātuṁ vaṭṭatī"ti paṁsuṁ āharitvā tasmiṁ padese
  pakkhipi.
        Tassa tasmiṁ padese aniṭṭhiteyeva dīpaṅkaradasabalo mahānubhāvānaṁ
  chaḷabhiññānaṁ khīṇāsavānaṁ catūhi satasahassehi parivuto devatāsu dibbagandhamālādīhi
  pūjayantāsu dibbaturiyehi vajjantāsu dibbasaṅgītesu pavattentesu manussesu
  mānusakehi gandhamālādīhi ceva turiyehi ca pūjayantesu anopamāya 3- buddhalīlāya 4-
  manosilātale vijambhamāno sīho viya taṁ alaṅkatapaṭiyattaṁ maggaṁ paṭipajji.
  Sumedhatāpaso akkhīni ummīletvā alaṅkatamaggena āgacchantassa dasabalassa
  dvattiṁsamahāpurisalakkhaṇapaṭimaṇḍitaṁ asītiyā anubyañjanehi anurañjitaṁ byāmappabhāya
  samparivāritaṁ maṇivaṇṇagaganatale nānappakārā vijjulatā viya āveḷāveḷabhūtā
  ceva yugalayugalabhūtā ca chabbaṇṇaghanabuddharasmiyo vissajjentaṁ rūpasobhaggappattaṁ
  attabhāvaṁ oloketvā "ajja mayā dasabalassa jīvitapariccāgaṁ `kātuṁ vaṭṭati, mā
  bhagavā kalalaṁ akkami, maṇiphalakasetuṁ pana akkamanto viya saddhiṁ catūhi
  khīṇāsavasatasahassehi mama piṭṭhiṁ maddamāno gacchatu, taṁ me bhavissati dīgharattaṁ hitāya
  sukhāyā"ti kese mocetvā ajinacammajaṭāmaṇḍalavākacīrāni kāḷavaṇṇe kalale
  pattharitvā maṇiphalakasetu viya kalalapiṭṭhe nipajji. Tena vuttaṁ:-
             "te me puṭṭhā viyākaṁsu `buddho loke anuttaro
             dīpaṅkaro nāma jino uppajji lokanāyako
             tassa sodhīyati maggo añjasaṁ vaṭumāyanaṁ'.
             Buddhoti vacanaṁ 5- sutvāna pīti uppajji tāvade
             buddho buddhoti kathayanto somanassaṁ pavedayiṁ.

  *  *  *  *  *  *
  Footnote: 1 Ma.,i. alaṅkatopi. 2 Sī. ettha, i. ajja ettha. 3 Ma. anantāYu.
  4 Sī.,i. buddhalīḷāYu. 5 Sī.,i. buddhoti maMa.
-------------------------------------------------
[page 018]
             Tattha ṭhatvā vicintesiṁ tuṭṭho saṁviggamānaso
             `idha bījāni ropissaṁ khaṇo ve mā upaccagā'.
             Yadi buddhassa sodhetha ekokāsaṁ dadātha me
             ahampi sodhayissāmi añjasaṁ vaṭumāyanaṁ.
             Adaṁsu te mamokāsaṁ sodhetuṁ añjasaṁ tadā
             buddho buddhoti cintento maggaṁ sodhemahaṁ tadā.
             Aniṭṭhite mamokāse dīpaṅkaro mahāmuni
             catūhi satasahassehi chaḷabhiññehi tādihi
             khīṇāsavehi vimalehi paṭipajji añjasaṁ jino.
             Paccuggamanā vattanti vajjanti bheriyo bahū
             āmoditā naramarū sādhukāraṁ pavattayuṁ.
             Devā manusse passanti manussāpi ca devatā
             ubhopi te pañjalikā anuyanti tathāgataṁ.
             Devā dibbehi turiyehi manussā mānusehi ca
             ubhopi te vajjayantā anuyanti tathāgataṁ.
             Dibbaṁ mandāravaṁ pupphaṁ padumaṁ pārichattakaṁ
             disodisaṁ okiranti ākāsanabhagatā 1- marū.
             Dibbaṁ candanacuṇṇañca varagandhañca kevalaṁ
             disodisaṁ okiranti ākāsanabhagatā marū.
             Campakaṁ salalaṁ nīpaṁ nāgapunnāgaketakaṁ
             disodisaṁ ukkhipanti bhūmitalagatā naRā.
             Kese muñcitvāhaṁ tattha vākacīrañca cammakaṁ
             kalale pattharitvāna avakujjo nipajjahaṁ.

  *  *  *  *  *  *
  Footnote: 1 i. ākāsena gatā.
-------------------------------------------------
[page 019]
             Akkamitvāna maṁ buddho saha sissehi gacchatu
             mā naṁ kalale akkamittha hitāya me bhavissatī"ti.
        So pana kalalapiṭṭhe nipannakova puna akkhīni ummīletvā dīpaṅkaradasabalassa
  buddhasiriṁ sampassamāno evaṁ cintesi "sace ahaṁ iccheyyaṁ,
  sabbakilese jhāpetvā saṁghanavako hutvā rammanagaraṁ paviseyyaṁ, aññātakavesena
  pana me kilese jhāpetvā nibbānappattiyā kiccaṁ natthi, yannūnāhaṁ
  dīpaṅkaradasabalo viya paramābhisambodhiṁ patvā dhammanāvaṁ āropetvā mahājanaṁ
  saṁsārasāgarā uttāretvā pacchā parinibbāyeyyaṁ, idaṁ mayhaṁ patirūpan"ti.
  Tato aṭṭha dhamme samodhānetvā buddhabhāvāya abhinīhāraṁ katvā nipajji. Tena
  vuttaṁ:-
             "paṭhaviyaṁ nipannassa evaṁ me āsi cetaso
             `icchamāno ahaṁ ajja kilese jhāpaye maMa. 1-
             Kiṁ me aññātavesena dhammaṁ sacchikatenidha
             sabbaññutaṁ pāpuṇitvā buddho hessaṁ sadevake.
             Kiṁ me ekena tiṇṇena purisena thāmadassinā
             sabbaññutaṁ pāpuṇitvā santāressaṁ sadevakaṁ.
             Iminā me adhikārena katena purisuttame
             sabbaññutaṁ pāpuṇitvā tāremi janataṁ bahuṁ.
             Saṁsārasotaṁ chinditvā viddhaṁsetvā tayo bhave
             dhammanāvaṁ samāruyha santāressaṁ sadevakan'ti. "
      Yasmā pana buddhattaṁ patthentassa:-
             manussattaṁ liṅgasampatti hetu satthāradassanaṁ
             pabbajjā guṇasampatti adhikāro ca chandatā
             aṭṭhadhammasamodhānā abhinīhāro samijjhatīti.

  *  *  *  *  *  *
  Footnote: 1 Ma. sodhaye maMa.
-------------------------------------------------
[page 020]
        Manussattabhāvasmiṁyeva hi ṭhatvā buddhattaṁ patthentassa 1- patthanā
  samijjhati, nāgassa vā supaṇṇassa vā devatāya vā sakkassa vā patthanā no
  samijjhati. Manussattabhāvepi purisaliṅge ṭhitasseva patthanā samijjhati, itthiyā
  vā paṇḍakanapuṁsakaubhatobyañjanakānaṁ vā no samijjhati. Purisassapi tasmiṁ
  attabhāve arahattappattiyā hetusampannasseva patthanā samijjhati, no itarassa.
  Hetusampannassāpi jīvamānabuddhasseva santike patthentasseva patthanā samijjhati,
  parinibbute buddhe cetiyasantike vā bodhimūle vā patthentassa na samijjhati.
  Buddhānaṁ santike patthentassapi pabbajjāliṅge ṭhitasseva samijjhati, no
  gihiliṅge ṭhitassa. Pabbajitassapi pañcābhiññāaṭṭhasamāpattilābhinoyeva samijjhati,
  na imāya guṇasampattiyā virahitassa. Guṇasampannenapi yena attano jīvitaṁ
  buddhānaṁ pariccattaṁ hoti, tasseva iminā adhikārena adhikārasampannassa
  samijjhati, na itarassa. Adhikārasampannassāpi yassa buddhakārakadhammānaṁ atthāya
  mahanto chando ca ussāho ca vāyāmo ca pariyeṭṭhi ca, tasseva samijjhati,
  na itarassa.
        Tatridaṁ chandamahantatāya opammaṁ:- sace hi evamassa yo sakalacakkavāḷagabbhaṁ
  ekodakībhūtaṁ attano bāhubalena uttaritvā 2- pāraṁ gantuṁ samattho,
  so buddhattaṁ pāpuṇāti. Yo vā pana sakalacakkavāḷagabbhaṁ veḷugumbasañchannaṁ
  viyūhitvā 3- madditvā padasā gacchanto pāraṁ gantuṁ samattho, so buddhattaṁ
  pāpuṇāti. Yo vā pana sakalacakkavāḷagabbhaṁ sattiyo ākoṭetvā nirantaraṁ
  sattiphalasamākiṇṇaṁ padasā akkamamāno pāraṁ gantuṁ samattho, so buddhattaṁ
  pāpuṇāti. Yo vā pana sakalacakkavāḷagabbhaṁ vītaccitaṅgārabharitaṁ pādehi maddamāno 4-
  pāraṁ gantuṁ samattho, so buddhattaṁ pāpuṇātīti. Yo etesu ekampi attano
  dukkaraṁ na maññati, "ahaṁ etampi taritvā vā gantvā vā pāraṁ gamissāmī"ti 5-
  evaṁ mahantena chandena ca ussāhena ca vāyāmena ca pariyeṭṭhiyā ca
  samannāgato hoti, etasseva patthanā samijjhati, na itarassa. Tasmā

  *  *  *  *  *  *
  Footnote: 1 ka. pakāsentassa. 2 Sī. pataritvā. 3 Ma. byūhitvā.
  4 Sī. akkamamāno. 5 Sī. gahessāmīti.
-------------------------------------------------
[page 021]
  Sumedhatāpaso 1- ime aṭṭha dhamme samodhānetvāva buddhabhāvāya abhinīhāraṁ katvā
  nipajji.
        Dīpaṅkaropi bhagavā āgantvā sumedhatāpasassa sīsabhāge ṭhatvā
  maṇisīhapañjaraṁ ugghāṭento viya pañcavaṇṇapasādasampannāni akkhīni ummīletvā
  kalalapiṭṭhe nipannaṁ sumedhatāpasaṁ disvā "ayaṁ tāpaso buddhattāya abhinīhāraṁ
  katvā nipanno, samijjhissati nu kho etassa patthanā, udāhu no"ti
  anāgataṁsañāṇaṁ pesetvā upadhārento "ito kappasatasahassādhikāni cattāri
  asaṅkhyeyyāni atikkamitvā ayaṁ gotamo nāma buddho bhavissatī"ti ñatvā
  ṭhitakova parisamajjhe byākāsi "passatha no tumhe uggatapaṁ tāpasaṁ kalalapiṭṭhe
  nipannan"ti. Evaṁ bhanteti. Ayaṁ buddhattāya abhinīhāraṁ katvā nipanno,
  samijjhissati imassa patthanā, ayaṁ hi ito kappasatasahassādhikānaṁ catunnaṁ
  asaṅkhyeyyānaṁ matthake gotamo nāma buddho bhavissati. Tasmiṁ panassa attabhāve
  kapilavatthu nāma nagaraṁ nivāso bhavissati, māyā nāma devī mātā, suddhodano
  nāma rājā pitā, aggasāvako upatisso nāma thero, 2- dutiyasāvako 3- kolito
  nāma, buddhupaṭṭhāko ānando nāma, aggasāvikā khemā nāma therī, dutiyasāvikā
  uppalavaṇṇā nāma therī bhavissati, ayaṁ paripakkañāṇo mahābhinikkhamanaṁ katvā
  mahāpadhānaṁ padahitvā nigrodharukkhamūle pāyāsaṁ paṭiggahetvā nerañjarāya tīre
  paribhuñjitvā bodhimaṇḍaṁ āruyha assattharukkhamūle abhisambujjhissatīti. Tena
  vuttaṁ:-
            "dīpaṅkaro lokavidū āhutīnaṁ paṭiggaho
            ussīsake maṁ ṭhatvāna idaṁ vacanamabravi.
            `passatha Imaṁ tāpasaṁ jaṭilaṁ uggatāpanaṁ
            aparimeyye ito kappe buddho loke bhavissati.
            Ahu kapilavhayā rammā nikkhamitvā tathāgato
            padhānaṁ padahitvāna katvā dukkarakārikaṁ.

  *  *  *  *  *  *
  Footnote: 1 Sī. sumedhatāpaso pana 2 Sī. upatisso nāma thero aggasāvako 3 Sī. dutiyāggasāvako
-------------------------------------------------
[page 022]
            Ajapālarukkhamūle nisīditvā tathāgato
            tattha pāyāsaṁ paggayha nerañjaramupehiti.
            Nerañjarāya tīramhi pāyāsaṁ ada so jino
            paṭiyattavaramaggena bodhimūlamupehiti.
            Tato padakkhiṇaṁ katvā bodhimaṇḍaṁ anuttaro
            assattharukkhamūlamhi bujjhissati mahāyaso.
            Imassa janikā mātā māyā nāma bhavissati
            pitā suddhodano nāma ayaṁ hessati gotamo.
            Anāsavā vītarāgā santacittā samāhitā
            kolito upatisso ca aggā hessanti sāvakā
            ānando nāmupaṭṭhāko upaṭṭhissati taṁ 1- jinaṁ.
            Khemā uppalavaṇṇā ca aggā hessanti sāvikā
            anāsavā vītarāgā santacittā samāhitā
            bodhi tassa bhagavato assatthoti pavuccatī'ti. "2-
        Taṁ sutvā sumedhatāpaso "mayhaṁ kira patthanā samijjhissatī"ti
  somanassappatto ahosi. Mahājano dīpaṅkaradasabalassa vacanaṁ sutvā "sumedhatāpaso
  kira buddhabījaṁ buddhaṅkuro"ti haṭṭhatuṭṭho ahosi. Evañcassa ahosi "yathā
  nāma manussā nadiṁ tarantā ujukena titthena uttarituṁ asakkontā heṭṭhātitthena
  uttaranti, evameva mayampi dīpaṅkaradasabalassa sāsane maggaphalaṁ alabhamānā
  anāgate yadā tvaṁ buddho bhavissasi, tadā tava sammukhā maggaphalaṁ sacchikātuṁ
  samatthā bhaveyyāmā"ti patthanaṁ ṭhapayiṁsu. Dīpaṅkaradasabalopi bodhisattaṁ pasaṁsitvā
  aṭṭhapupphamuṭṭhīhi pūjetvā padakkhiṇaṁ katvā pakkāmi, tepi catusatasahassasaṅkhā
  khīṇāsavā bodhisattaṁ gandhehi ca mālāhi 3- ca pūjetvā padakkhiṇaṁ katvā pakkamiṁsu.
  Devamanussā pana tatheva pūjetvā vanditvā pakkantā.

  *  *  *  *  *  *
  Footnote: 1 Ma. upaṭṭhissatimaṁ. 2 khu. buddha. 33/60-69/453-4. 3 Ma. mālādīhi.
-------------------------------------------------
[page 023]
        Bodhisatto sabbesaṁ paṭikkantakāle sayanā vuṭṭhāya "pāramiyo
  vicinissāmī"ti puppharāsimatthake pallaṅkaṁ ābhujitvā nisīdi. Evaṁ nisinne
  bodhisatte sakaladasasahassacakkavāḷe devatā sādhukāraṁ datvā "ayya sumedhatāpasa
  porāṇakabodhisattānaṁ pallaṅkaṁ ābhujitvā, `pāramiyo vicinissāmā'ti nisinnakāle
  yāni pubbanimittāni nāma paññāyanti tāni sabbānipi ajja nimittāni
  pātubhūtāni, nissaṁsayena tvaṁ buddho bhavissasi, mayametaṁ jānāma `yassetāni
  nimittāni paññāyanti, ekantena so buddho hoti,' tvaṁ attano vīriyaṁ daḷhaṁ
  katvā paggaṇhā"ti bodhisattaṁ nānappakārāhi thutīhi abhitthaviṁsu. Tena vuttaṁ:-
            "idaṁ sutvāna vacanaṁ asamassa mahesino
            āmoditā naramarū buddhabījaṁ kira ayaṁ.
            Ukkuṭṭhisaddā vattanti apphoṭenti hasanti ca
            katañjalī namassanti dasasahassī sadevakā.
            Yadimassa lokanāthassa virajjhissāma sāsanaṁ
            anāgatamhi addhāne hessāma sammukhā imaṁ.
            Yathā manussā nadiṁ tarantā paṭititthaṁ virajjhiya
            heṭṭhā titthe gahetvāna uttaranti mahānadiṁ.
            Evameva mayaṁ sabbe yadi muñcāmimaṁ jinaṁ
            anāgatamhi addhāne hessāma sammukhā imaṁ.
            Dīpaṅkaro lokavidū āhutīnaṁ paṭiggaho
            mama kammaṁ pakittetvā dakkhiṇaṁ pādamuddhari.
            Ye tatthāsuṁ jinaputtā sabbe 1- padakkhiṇamakaṁsu maṁ
            narā nāgā ca gandhabbā 2- abhivādetvāna pakkamuṁ.
            Dassanaṁ me atikkante sasaṁghe lokanāyake
            haṭṭhatuṭṭhena 3- cittena āsanā vuṭṭhahiṁ tadā. 3-

  *  *  *  *  *  *
  Footnote: 1 idaṁ padaṁ buddhavaṁse natthi. 2 devā manussā asurā ca (buddhavaṁse).
  3-3 sayanā vuṭṭhahitvāna pallaṅkaṁ ābhujiṁ tadā (buddhavaṁse).
-------------------------------------------------
[page 024]
            Sukhena sukhito homi pāmojjena pamodito
            pītiyā ca abhissanno pallaṅkaṁ ābhujī tadā.
            Pallaṅkena nisīditvā evaṁ cintesahaṁ tadā
            `vasībhūto ahaṁ jhāne abhiññāpāramiṁ gato.
            Dasasahassilokamhi 1- isayo natthi me samā
            asamo iddhidhammesu alabhiṁ īdisaṁ sukhaṁ.'
            pallaṅkābhujane mayhaṁ dasasahassādhivāsino
            mahānādaṁ pavattesuṁ dhuvaṁ buddho bhavissasi.
            Yā pubbe bodhisattānaṁ pallaṅkavaramābhuje
            nimittāni padissanti tāni ajja padissare.
            Sītaṁ byapagataṁ hoti uṇhañca upasammati
            tāni ajja padissanti dhuvaṁ buddho bhavissasi.
            Dasasahassī lokadhātū nissaddā honti nirākulā
            tāni ajja padissanti dhuvaṁ buddho bhavissasi.
            Mahāvātā na vāyanti na sandanti savantiyo
            tāni ajja padissanti dhuvaṁ buddho bhavissasi.
            Thalajā dakajā pupphā sabbe pupphanti tāvade
            tepajja pupphitā sabbe dhuvaṁ buddho bhavissasi.
            Latā vā yadi vā rukkhā phalabhārā honti tāvade
            tepajja phalitā sabbe dhuvaṁ buddho bhavissasi.
            Ākāsaṭṭhā ca bhūmaṭṭhā ratanā jotanti tāvade
            tepajja ratanā jotanti dhuvaṁ buddho bhavissasi.

  *  *  *  *  *  *
  Footnote: 1 Sī.,Ma. sahassiyamhi lokamhi.
-------------------------------------------------
[page 025]
            Mānusakā ca dibbā ca turiyā vajjanti tāvade
            tepajjubho abhiravanti dhuvaṁ buddho bhavissasi.
            Vicittapupphā gaganā abhivassanti tāvade
            tepi ajja pavassanti dhuvaṁ buddho bhavissasi.
            Mahāsamuddo ābhujati dasasahassī pakampati
            tepajjubho abhiravanti dhuvaṁ buddho bhavissasi.
            Nirayepi dasasahasse aggī nibbanti tāvade
            tepajja nibbutā aggī dhuvaṁ buddho bhavissasi.
            Vimalo hoti sūriyo sabbā dissanti tārakā 1-
            tepi ajja padissanti dhuvaṁ buddho bhavissasi.
            Anovaṭṭhena udakaṁ mahiyā ubbhijji tāvade
            tampajjubbhijjate mahiyā dhuvaṁ buddho bhavissasi.
            Tārāgaṇā virocanti nakkhattā gaganamaṇḍale
            visākhā candimāyuttā dhuvaṁ buddho bhavissasi.
            Bilāsayā darīsayā nikkhamanti sakāsayā
            tepajja āsayā chuddhā dhuvaṁ buddho bhavissasi.
            Na hoti arati sattānaṁ santuṭṭhā honti tāvade
            tepajja sabbe santuṭṭhā dhuvaṁ buddho bhavissasi.
            Rogā tadupasammanti jighacchā ca vinassati
            tānipajja padissanti dhuvaṁ buddho bhavissasi.
            Rāgo tadā tanu hoti doso moho vinassati
            tepajja vigatā sabbe dhuvaṁ buddho bhavissasi.

  *  *  *  *  *  *
  Footnote: 1 ka. tāvade.
-------------------------------------------------
[page 026]
            Bhayaṁ tadā na bhavati ajjapetaṁ padissati
            tena liṅgena jānāma dhuvaṁ buddho bhavissasi.
            Rajo nuddhaṁsati uddhaṁ ajjapetaṁ padissati
            tena liṅgena jānāma dhuvaṁ buddho bhavissasi.
            Aniṭṭhagandho pakkamati dibbagandho pavāyati
            sopajja vāyati gandho dhuvaṁ buddho bhavissasi.
            Sabbe devā padissanti ṭhapayitvā arūpino
            tepajja sabbe dissanti dhuvaṁ buddho bhavissasi.
            Yāvatā nirayā nāma sabbe dissanti tāvade
            tepajja sabbe dissanti dhuvaṁ buddho bhavissasi.
            Kuṭṭā kavāṭā selā ca na hontāvaraṇā tadā
            ākāsabhūtā tepajja dhuvaṁ buddho bhavissasi.
            Cutī ca upapatti ca khaṇe tasmiṁ na vijjati
            tānipajja padissanti dhuvaṁ buddho bhavissasi.
            Daḷhaṁ paggaṇha vīriyaṁ mā nivatta abhikkama
            mayampetaṁ vijānāma dhuvaṁ buddho bhavissasī"ti. 1-
        Bodhisatto dīpaṅkaradasabalassa ca dasasahassacakkavāḷadevatānañca vacanaṁ
  sutvā bhiyyoso mattāya sañjātussāho hutvā cintesi "buddhā nāma
  amoghavacanā, natthi buddhānaṁ kathāya aññathattaṁ. Yathā hi ākāse
  khittaleḍḍussa patanaṁ dhuvaṁ, jātassa maraṇaṁ, rattikkhaye sūriyuggamanaṁ, 2- āsayā
  nikkhantasīhassa sīhanādanadanaṁ, garugabbhāya itthiyā bhāramoropanaṁ dhuvaṁ avassambhāvī,
  evameva buddhānaṁ vacanaṁ nāma dhuvaṁ amoghaṁ, addhā ahaṁ buddho bhavissāmī"ti.
  Tena vuttaṁ:-

  *  *  *  *  *  *
  Footnote: 1 khu. buddha. 33/70-107/454-58. 2 Sī.,Ma. aruṇe uggate sūriyassuṭṭhānaṁ.
-------------------------------------------------
[page 027]
            "buddhassa Vacanaṁ sutvā dasasahassīna cūbhayaṁ
            tuṭṭhahaṭṭho pamodito evaṁ cintesahaṁ tadā.
            Advejjhavacanā buddhā amoghavacanā jinā
            vitathaṁ natthi buddhānaṁ dhuvaṁ buddho bhavāmahaṁ.
            Yathā khittaṁ nabhe leḍḍu dhuvaṁ patati bhūmiyaṁ
            tatheva buddhaseṭṭhānaṁ vacanaṁ dhuvasassataṁ
            vitathaṁ natthi buddhānaṁ dhuvaṁ buddho bhavāmahaṁ. 1-
            Yathāpi sabbasattānaṁ maraṇaṁ dhuvasassataṁ
            tatheva buddhaseṭṭhānaṁ vacanaṁ dhuvasassataṁ.
            Yathā rattikkhaye patte sūriyuggamanaṁ dhuvaṁ
            tatheva buddhaseṭṭhānaṁ vacanaṁ dhuvasassataṁ.
            Yathā nikkhantasayanassa sīhassa nadanaṁ dhuvaṁ
            tatheva buddhaseṭṭhānaṁ vacanaṁ dhuvasassataṁ.
            Yathā āpannasattānaṁ bhāramoropanaṁ dhuvaṁ
            tatheva buddhaseṭṭhānaṁ vacanaṁ dhuvasassatan"ti. 2-
        So "dhuvāhaṁ buddho bhavissāmī"ti evaṁ katasanniṭṭhāno buddhakārake
  dhamme upadhāretuṁ "kahaṁ nu kho buddhakārakā dhammā, kiṁ uddhaṁ, udāhu adho,
  disāvidisāsū"ti anukkamena sakalaṁ dhammadhātuṁ vicinanto porāṇakabodhisattehi
  āsevitanisevitaṁ paṭhamaṁ dānapāramiṁ disvā evaṁ attānaṁ ovadi "sumedhapaṇḍita
  tvaṁ ito paṭṭhāya paṭhamaṁ dānapāramiṁ pūreyyāsi. Yathā hi nikkujjito udakakumbho
  nissesaṁ katvā udakaṁ vamatiyeva, na paccāharati, evameva dhanaṁ vā yasaṁ vā
  puttadāraṁ vā aṅgapaccaṅgaṁ vā anoloketvā sampattayācakānaṁ sabbaṁ icchiticchitaṁ
  nissesaṁ katvā dadamāno bodhimūle nisīditvā buddho bhavissasī"ti paṭhamaṁ
  dānapāramiṁ daḷhaṁ katvā adhiṭṭhāsi. Tena vuttaṁ:-

  *  *  *  *  *  *
  Footnote: 1 idaṁ pādadvayaṁ natthi jātakaṭṭhakathāyaṁ. 2 khu. buddha. 33/108-114/458-9.
-------------------------------------------------
[page 028]
            "handa Buddhakare dhamme vicināmi ito cito
            uddhaṁ adho dasa disā yāvatā dhammadhātuyā.
            Vicinanto tadā dakkhiṁ paṭhamaṁ dānapāramiṁ
            pubbakehi mahesīhi anuciṇṇaṁ mahāpathaṁ.
            Imaṁ tvaṁ paṭhamaṁ tāva daḷhaṁ katvā samādiya
            dānapāramitaṁ gaccha yadi bodhiṁ pattumicchasi.
            Yathāpi kumbho sampuṇṇo yassa kassaci adhokato
            vamatevudakaṁ nissesaṁ na tattha parirakkhati.
            Tatheva yācake disvā hīnamukkaṭṭhamajjhime
            dadāhi dānaṁ nissesaṁ kumbho viya adhokato"ti. 1-
        Athassa "na ettakeheva buddhakārakadhammehi bhavitabban"ti uttarimpi
  upadhārayato dutiyaṁ sīlapāramiṁ disvā etadahosi "sumedhapaṇḍita tvaṁ ito
  paṭṭhāya sīlapāramimpi pūreyyāsi. Yathā hi camarī migo nāma jīvitaṁ anoloketvā
  attano vālameva rakkhati, evaṁ tvampi ito paṭṭhāya jīvitampi anoloketvā
  sīlameva rakkhamāno buddho bhavissasī"ti dutiyaṁ sīlapāramiṁ daḷhaṁ katvā
  adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ dutiyaṁ sīlapāramiṁ
            pubbakehi mahesīhi āsevitanisevitaṁ.
            Imaṁ tvaṁ dutiyaṁ tāva daḷhaṁ katvā samādiya
            sīlapāramitaṁ gaccha yadi bodhiṁ pattumicchasi.

  *  *  *  *  *  *
  Footnote: 1 khu. buddha. 33/115-9/459.
-------------------------------------------------
[page 029]
            Yathāpi camarī vālaṁ kismiñci paṭilaggitaṁ
            upeti maraṇaṁ tattha na vikopeti vāladhiṁ.
            Tatheva catūsu bhūmīsu sīlāni paripūraya
            parirakkha sadā 1- sīlaṁ camarī viya vāladhin"ti. 2-
        Athassa "na ettakeheva buddhakārakadhammehi bhavitabban"ti uttarimpi
  upadhārayato tatiyaṁ nekkhammapāramiṁ disvā etadahosi "sumedhapaṇḍita tvaṁ ito
  paṭṭhāya nekkhammapāramimpi pūreyyāsi. Yathā hi ciraṁ bandhanāgāre vasamāno
  puriso na tattha sinehaṁ karoti, atha kho ukkaṇṭhatiyeva, avasitukāmo hoti,
  evameva tvampi sabbabhave bandhanāgārasadise katvā sabbabhavehi ukkaṇṭhito
  muccitukāmo hutvā nekkhammābhimukhova hoti. Evaṁ buddho bhavissasī"ti tatiyaṁ
  nekkhammapāramiṁ daḷhaṁ katvā adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ tatiyaṁ nekkhammapāramiṁ
            pubbakehi mahesīhi āsevitanisevitaṁ.
            Imaṁ tvaṁ tatiyaṁ tāva daḷhaṁ katvā samādiya
            nekkhammapāramitaṁ gaccha yadi bodhiṁ pattumicchasi.
            Yathā andughare puriso ciravuttho dukhaṭṭito
            na tattha rāgaṁ janeti muttimeva gavesati.
            Tatheva tvaṁ sabbabhave passa andugharaṁ viya
            nekkhammābhimukho hoti bhavato parimuttiyā"ti. 3-
        Athassa "na ettakeheva buddhakārakadhammehi bhavitabban"ti uttarimpi
  upadhārayato catutthaṁ paññāpāramiṁ disvā etadahosi "sumedhapaṇḍita tvaṁ ito

  *  *  *  *  *  *
  Footnote: 1 Sī. sabbadā. 2 khu. buddha. 33/120-4/459-60. 3 khu. buddha. 33/125-9/460.
-------------------------------------------------
[page 030]
  Paṭṭhāya paññāpāramimpi pūreyyāsi. Hīnamajjhimukkaṭṭhesu kañci avajjetvā
  sabbepi paṇḍite upasaṅkamitvā pañhaṁ puccheyyāsi. Yathā hi piṇḍapātiko
  bhikkhu hīnādibhedesu kulesu kiñci avajjetvā paṭipāṭiyā piṇḍāya caranto
  khippaṁ yāpanaṁ labhati, evaṁ tvampi sabbapaṇḍite upasaṅkamitvā pañhaṁ pucchanto
  buddho bhavissasī"ti catutthaṁ paññāpāramiṁ daḷhaṁ katvā adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ catutthaṁ paññāpāramiṁ
            pubbakehi mahesīhi āsevitanisevitaṁ.
            Imaṁ tvaṁ catutthaṁ tāva daḷhaṁ katvā samādiya
            paññāpāramitaṁ gaccha yadi bodhiṁ pattumicchasi.
            Yathāpi bhikkhu bhikkhanto hīnamukkaṭṭhamajjhime
            kulāni na vivajjento evaṁ labhati yāpanaṁ.
            Tatheva tvaṁ sabbakālaṁ paripucchaṁ 1- budhaṁ janaṁ
            paññāpāramitaṁ gantvā sambodhiṁ pāpuṇissasī"ti. 2-
        Athassa "na ettakeheva buddhakārakadhammehi bhavitabban"ti uttarimpi
  upadhārayato pañcamaṁ vīriyapāramiṁ disvā etadahosi "sumedhapaṇḍita tvaṁ ito
  paṭṭhāya vīriyapāramimpi pūreyyāsi, yathā hi sīho migarājā sabbiriyāpathesu
  daḷhavīriyo hoti, evaṁ tvampi sabbabhavesu sabbiriyāpathesu daḷhavīriyo
  anolīnavīriyo samāno buddho bhavissasī"ti pañcamaṁ vīriyapāramiṁ daḷhaṁ katvā
  adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.

  *  *  *  *  *  *
  Footnote: 1 pāḷi. paripucchanto 2 khu. budadha. 33/130-4/460-1.
-------------------------------------------------
[page 031]
            Vicinanto tadā dakkhiṁ pañcamaṁ vīriyapāramiṁ
            pubbakehi mahesīhi āsevitanisevitaṁ.
            Imaṁ tvaṁ pañcamaṁ tāva daḷhaṁ katvā samādiya
            vīriyapāramitaṁ gaccha yadi bodhiṁ pattumicchasi.
            Yathāpi sīho migarājā nisajjaṭṭhānacaṅkame
            alīnavīriyo hoti paggahitamano sadā.
            Tatheva tvaṁ sabbabhave paggaṇha vīriyaṁ daḷhaṁ
            vīriyapāramitaṁ gantvā sambodhiṁ pāpuṇissasī"ti. 1-
        Athassa "na ettakeheva buddhakārakadhammehi bhavitabban"ti uttarimpi
  upadhārayato chaṭṭhaṁ khantipāramiṁ disvā etadahosi "sumedhapaṇḍita tvaṁ ito
  paṭṭhāya khantipāramimpi pūreyyāsi, sammānanepi avamānanepi khamova bhaveyyāsi.
  Yathā hi paṭhaviyaṁ nāma sucimpi nikkhipanti asucimpi, na tena paṭhavī sinehaṁ
  paṭighaṁ karoti, khamati sahati adhivāsetiyeva, evameva tvampi sammānanepi
  avamānanepi khamova samāno buddho bhavissasī"ti chaṭṭhaṁ khantipāramiṁ daḷhaṁ
  katvā adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ chaṭṭhamaṁ khantipāramiṁ
            pubbakehi mahesīhi āsevitanisevitaṁ.
            Imaṁ tvaṁ chaṭṭhamaṁ tāva daḷhaṁ katvā samādiya
            tattha advejjhamānaso sambodhiṁ pāpuṇissasi.
            Yathāpi paṭhavī nāma sucimpi asucimpi ca
            sabbaṁ sahati nikkhepaṁ na karoti paṭighaṁ tayā.

  *  *  *  *  *  *
  Footnote: 1 khu. budadha. 33/135-9/461.
-------------------------------------------------
[page 032]
            Tatheva tvampi sabbesaṁ sammānāvamānakkhamo
            khantipāramitaṁ gantvā sambodhiṁ pāpuṇissasī"ti. 1-
        Athassa "na ettakeheva buddhakārakadhammehi bhavitabban"ti uttarimpi
  upadhārayato sattamaṁ saccapāramiṁ disvā etadahosi "sumedhapaṇḍita tvaṁ ito
  paṭṭhāya saccapāramimpi pūreyyāsi, asaniyā matthake patamānāyapi dhanādīnaṁ
  atthāya chandādīnaṁ vasena sampajānamusāvādaṁ nāma mā bhāsi. Yathā hi osadhī
  tārakā nāma sabbautūsu attano gamanavīthiṁ jahitvā aññāya vīthiyā na
  gacchati, sakavīthiyāva gacchati, evameva tvampi saccaṁ pahāya musāvādaṁ nāma
  avadantoyeva buddho bhavissasī"ti sattamaṁ saccapāramiṁ daḷhaṁ katvā adhiṭṭhāsi.
  Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ sattamaṁ saccapāramiṁ
            pubbakehi mahesīhi āsevitanisevitaṁ.
            Imaṁ tvaṁ sattamaṁ tāva daḷhaṁ katvā samādiya
            tattha advejjhavacano sambodhiṁ pāpuṇissasi.
            Yathāpi osadhī nāma tulābhūtā sadevake
            samaye utuvasse vā na vokkamati vīthito.
            Tatheva tvampi saccesu na vokkamasi 2- vīthito
            saccapāramitaṁ gantvā sambodhiṁ pāpuṇissasī"ti. 3-
        Athassa "na ettakeheva buddhakārakadhammehi bhavitabban"ti uttarimpi
  upadhārayato aṭṭhamaṁ adhiṭṭhānapāramiṁ disvā etadahosi "sumedhapaṇḍita tvaṁ
  ito paṭṭhāya adhiṭṭhānapāramimpi pūreyyāsi, yaṁ adhiṭṭhāsi, tasmiṁ adhiṭṭhāne

  *  *  *  *  *  *
  Footnote: 1 khu. buddha. 33/140-4/461-2. 2 mā vokkama hi (buddhavaṁse).
  3 khu. buddha. 33/145-9/462.
-------------------------------------------------
[page 033]
  Niccalova bhaveyyāsi. Yathā hi pabbato nāma sabbāsu disāsu vātehi pahaṭo
  na kampati na calati, attano ṭhāneyeva tiṭṭhati, evameva tvampi attano
  adhiṭṭhāne niccalo hontova buddho bhavissasī"ti aṭṭhamaṁ adhiṭṭhānapāramiṁ
  daḷhaṁ katvā adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ aṭṭhamaṁ adhiṭṭhānapāramiṁ
            pubbakehi mahesīhi āsevitanisevitaṁ.
            Imaṁ tvaṁ aṭṭhamaṁ tāva daḷhaṁ katvā samādiya
            tattha tvaṁ acalo hutvā sambodhiṁ pāpuṇissasi.
            Yathāpi pabbato selo acalo suppatiṭṭhito
            na kampati bhusavātehi sakaṭṭhāneva tiṭṭhati.
            Tatheva tvampi adhiṭṭhāne sabbadā acalo bhava
            adhiṭṭhānapāramitaṁ gantvā sambodhiṁ pāpuṇissasī"ti. 1-
        Athassa "na ettakeheva buddhakārakadhammehi bhavitabban"ti uttarimpi
  upadhārayato navamaṁ mettāpāramiṁ disvā etadahosi "sumedhapaṇḍita tvaṁ ito
  paṭṭhāya mettāpāramimpi pūreyyāsi, hitesupi ahitesupi ekacitto bhaveyyāsi.
  Yathā hi udakaṁ nāma pāpajanassapi kalyāṇajanassapi sītabhāvaṁ ekasadisaṁ
  katvā pharati, evameva tvampi sabbesu sattesu mettacittena ekacittova
  honto buddho bhavissasī"ti navamaṁ mettāpāramiṁ daḷhaṁ katvā adhiṭṭhāsi.
  Tena vuttaṁ:-
            "na hete ettakāyeva bhavissare
            aññepi vicinissāmi ye dhammā bodhipācanā.

  *  *  *  *  *  *
  Footnote: 1 khu. buddha. 33/150-4/462-3.
-------------------------------------------------
[page 034]
            Vicinanto tadā dakkhiṁ navamaṁ mettāpāramiṁ
            pubbakehi mahesīhi āsevitanisevitaṁ.
            Imaṁ tvaṁ navamaṁ tāva daḷhaṁ katvā samādiya
            mettāya asamo hohi yadi bodhiṁ pattumicchasi.
            Yathāpi udakaṁ nāma kalyāṇe pāpake jane
            samaṁ pharati sītena pavāheti rajomalaṁ.
            Tatheva tvampi hitāhite samaṁ mettāya bhāvaya
            mettāpāramitaṁ gantvā sambodhiṁ pāpuṇissasī"ti. 1-
        Athassa "na ettakeheva buddhakārakadhammehi bhavitabban"ti uttarimpi
  upadhārayato dasamaṁ upekkhāpāramiṁ disvā etadahosi "sumedhapaṇḍita tvaṁ ito
  paṭṭhāya upekkhāpāramimpi pūreyyāsi, sukhepi dukkhepi majjhattova bhaveyyāsi.
  Yathā hi paṭhavī nāma sucimpi asucimpi pakkhipamāne majjhattāva hoti,
  evameva tvampi sukhadukkhesu 2- majjhattova honto buddho bhavissasī"ti dasamaṁ
  upekkhāpāramiṁ daḷhaṁ katvā adhiṭṭhāsi. Tena vuttaṁ:-
            "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadā dakkhiṁ dasamaṁ upekkhāpāramiṁ
            pubbakehi mahesīhi āsevitanisevitaṁ.
            Imaṁ tvaṁ dasamaṁ tāva daḷhaṁ katvā samādiya
            tulābhūto daḷho hutvā sambodhiṁ pāpuṇissasi.
            Yathāpi paṭhavī nāma nikkhittaṁ asuciṁ suciṁ
            upekkhati ubhopete kopānunayavajjitā.
            Tatheva tvampi sukhadukkhe tulābhūto sadā bhava
            upekkhāpāramitaṁ gantvā sambodhiṁ pāpuṇissasī"ti. 3-

  *  *  *  *  *  *
  Footnote: 1 khu. buddha. 33/155-9/463. 2 Sī. sukhadukkhepi. 3 khu. buddha. 33/160-4/463-4.
-------------------------------------------------
[page 035]
        Tato cintesi "imasmiṁ loke bodhisattehi pūretabbā bodhiparipācanā
  buddhakārakadhammā ettakāyeva, dasa pāramiyo ṭhapetvā aññe natthi. Imāpi
  dasa pāramiyo uddhaṁ ākāsepi natthi, heṭṭhā paṭhaviyampi, puratthimādīsu
  disāsupi natthi, mayhaṁyeva pana hadayabbhantare patiṭṭhitā"ti. Evaṁ tāsaṁ hadaye
  patiṭṭhitabhāvaṁ disvā sabbāpi tā daḷhaṁ katvā adhiṭṭhāya punappunaṁ
  sammasanto anulomapaṭilomaṁ sammasati, pariyante gahetvā ādiṁ pāpeti,
  ādimhi gahetvā pariyantaṁ pāpeti, majjhe gahetvā ubhato koṭiṁ
  pāpetvā osāpeti, ubhato koṭīsu gahetvā majjhaṁ pāpetvā osāpeti.
  Bāhirakabhaṇḍapariccāgo dānapāramī nāma, aṅgapariccāgo dānaupapāramī nāma,
  jīvitapariccāgo dānaparamatthapāramī nāmāti dasa pāramiyo dasa upapāramiyo dasa
  paramatthapāramiyoti samattiṁsa pāramiyo telayantaṁ 1- vinivaṭṭento viya mahāmeruṁ
  matthaṁ katvā cakkavāḷamahāsamuddaṁ āluḷento viya ca sammasati. Tassevaṁ dasa
  pāramiyo sammasantassa dhammatejena catunahutādhikadviyojanasatasahassabahalā ayaṁ
  mahāpaṭhavī hatthinā akkantanaḷakalāpo viya, pīḷiyamānaṁ ucchuyantaṁ viya ca
  mahāviravaṁ viravamānā saṅkampi sampakampi sampavedhi. Kulālacakkaṁ viya telayantacakkaṁ
  viya ca paribbhami. Tena vuttaṁ:-
            "ettakāyeva te loke ye dhammā bodhipācanā
            taduddhaṁ natthi aññatra daḷhaṁ tattha patiṭṭhaha.
            Ime dhamme sammasato sabhāvarasalakkhaṇe 2-
            dhammatejena vasudhā dasasahassī pakampatha.
            Calati ravati paṭhavī 3- ucchuyantaṁva pīḷitaṁ
            telayante yathā cakkaṁ evaṁ kampati medanī"ti. 4-
        Mahāpaṭhaviyā kampamānāya rammanagaravāsino saṇṭhātuṁ asakkontā
  yugantavātabbhāhatā mahāsālā viya mucchitā 5- papatiṁsu. Ghaṭādīni kulālabhājanāni

  *  *  *  *  *  *
  Footnote: 1 Sī. yantaṁ. 2 sabhāvasarasalakkhaṇe (buddhavaṁse). 3 calatī ravatī paṭhavī (buddhavaṁse), Ma.
  calatā ravati. 4 khu. buddha. 33/165-7/464. 5 Sī. mucchitamucchitā.
-------------------------------------------------
[page 036]
  Pavaṭṭantāni aññamaññaṁ paharantāni cuṇṇavicuṇṇāni ahesuṁ. Mahājano
  bhītatasito satthāraṁ upasaṅkamitvā "kiṁ nu kho bhagavā nāgāvaṭṭo ayaṁ,
  bhūtayakkhadevatāsu aññatarāvaṭṭo vāti na hi mayaṁ etaṁ jānāma, api ca
  kho sabbopi ayaṁ mahājano upadduto, kiṁ nu kho imassa lokassa pāpakaṁ
  bhavissati, udāhu kalyāṇaṁ, kathetha no etaṁ kāraṇan"ti āha. Atha 1- satthā
  tesaṁ kathaṁ sutvā "tumhe mā bhāyatha mā cintayittha, natthi vo itonidānaṁ
  bhayaṁ, yo so mayā ajja `sumedhapaṇḍito anāgate gotamo nāma buddho
  bhavissatī'ti byākato, so idāni dasa pāramiyo sammasati, tassa sammasantassa
  viloḷentassa dhammatejena sakaladasasahassī lokadhātu ekappahārena kampati
  ceva ravati cā"ti āha. Tena vuttaṁ:-
            "yāvatā parisā āsi buddhassa parivesane
            pavedhamānā sā tattha mucchitā sesi bhūmiyā.
            Ghaṭānekasahassāni kumbhīnañca satā bahū
            sañcuṇṇamathitā tattha aññamaññaṁ paghaṭṭitā.
            Ubbiggā tasitā bhītā bhantā byathitamānasā
            mahājanā samāgamma dīpaṅkaramupāgamuṁ.
            Kiṁ bhavissati lokassa kalyāṇamatha pāpakaṁ
            sabbo upadduto loko taṁ vinodehi cakkhuMa.
            Tesaṁ tadā saññāpesi dīpaṅkaro mahāmuni
            vissatthā hotha mā bhātha 2- imasmiṁ paṭhavikampane.
            Yamahaṁ ajja byākāsiṁ `buddho loke bhavissati'
            eso sammasati dhammaṁ pubbakaṁ jinasevitaṁ.
            Tassa sammasato dhammaṁ buddhabhūmiṁ asesato
            tenāyaṁ kampitā paṭhavī dasasahassī sadevake"ti. 3-

  *  *  *  *  *  *
  Footnote: 1 idaṁ padaṁ sīhaḷamūle natthi. 2 mā bhetha (buddhavaṁse). 3 khu. buddha.
  33/168-74/464-5.
-------------------------------------------------
[page 037]
        Mahājano tathāgatassa vacanaṁ sutvā haṭṭhatuṭṭho mālāgandhavilepanaṁ
  ādāya rammanagarā nikkhamitvā bodhisattaṁ upasaṅkamitvā mālāgandhādīhi pūjetvā
  vanditvā padakkhiṇaṁ katvā rammanagarameva pāvisi. Bodhisattopi dasa pāramiyo
  sammasitvā vīriyaṁ daḷhaṁ katvā adhiṭṭhāya nisinnāsanā vuṭṭhāsi. Tena vuttaṁ:-
            "buddhassa vacanaṁ sutvā mano nibbāyi tāvade
            sabbe maṁ upasaṅkamma punāpi abhivandisuṁ. 1-
            Samādiyitvā buddhaguṇaṁ daḷhaṁ katvāna mānasaṁ
            dīpaṅkaraṁ namassitvā āsanā vuṭṭhahiṁ tadā"ti. 2-
        Atha bodhisattaṁ āsanā vuṭṭhahantaṁ sakaladasasahassacakkavāḷadevatā
  sannipatitvā dibbehi mālāgandhehi pūjetvā vanditvā "ayya sumedhatāpasa
  tayā ajja dīpaṅkaradasabalassa pādamūle mahatī patthanā patthitā, sā te
  anantarāyena samijjhatu, mā te bhayaṁ vā chambhitattaṁ vā ahosi, sarīre
  appamattakopi rogo mā uppajjatu, khippaṁ pāramiyo pūretvā sammāsambodhiṁ
  paṭivijjha. Yathā pupphūpagaphalūpagarukkhā samaye pupphanti ceva phalanti ca,
  tatheva tvampi taṁ samayaṁ anatikkamitvā khippaṁ sambodhimuttamaṁ phusassū"tiādīni
  thutimaṅgalāni payirudāhaṁsu, evañca payirudāhitvā attano attano devaṭṭhānameva
  agamaṁsu. Bodhisattopi devatāhi abhitthavito "ahaṁ dasa pāramiyo pūretvā
  kappasatasahassādhikānaṁ catunnaṁ asaṅkhyeyyānaṁ matthake buddho bhavissāmī"ti
  vīriyaṁ daḷhaṁ katvā adhiṭṭhāya nabhaṁ abbhuggantvā himavantameva agamāsi.
  Tena vuttaṁ:-
            "dibbaṁ mānusakaṁ pupphaṁ devā mānusakā ubho
            samokiranti pupphehi vuṭṭhahantassa āsanā.
            Vedayanti ca te sotthiṁ devā mānusakā ubho
            mahantaṁ patthitaṁ tuyhaṁ taṁ labhassu yathicchitaṁ.

  *  *  *  *  *  *
  Footnote: 1. Sī. maṁ abhivandiya, Ma. abhivādiṁsu. 2 khu. buddha. 33/175-6/465.
-------------------------------------------------
[page 038]
            Sabbītiyo vivajjantu soko rogo vinassatu
            mā te bhavantvantarāyā 1- phusa khippaṁ bodhimuttamaṁ.
            Yathāpi samaye patte pupphanti pupphino dumā
            tatheva tvaṁ mahāvīra buddhañāṇena pupphasu.
            Yathā ye keci sambuddhā pūrayuṁ dasa pāramī
            tatheva tvaṁ mahāvīra pūraya dasa pāramī.
            Yathā ye keci sambuddhā bodhimaṇḍamhi bujjhare
            tatheva tvaṁ mahāvīra bujjhassu jinabodhiyaṁ.
            Yathā ye keci sambuddhā dhammacakkaṁ pavattayuṁ
            tatheva tvaṁ mahāvīra dhammacakkaṁ pavattaya.
            Puṇṇamāye yathā cando parisuddho virocati
            tatheva tvaṁ puṇṇamano viroca dasasahassiyaṁ.
            Rāhumutto yathā sūriyo tāpena atirocati
            tatheva lokā muccitvā 2- viroca siriyā tuvaṁ.
            Yathā yā kāci nadiyo osaranti mahodadhiṁ
            evaṁ sadevakā lokā osarantu tavantike.
            Tehi thutappasattho so dasa dhamme samādiya
            te dhamme paripūrento pavanaṁ pāvisī tadā"ti.
                         Sumedhakathā niṭṭhitā.
          Rammanagaravāsinopi kho nagaraṁ pavisitvā buddhappamukhassa bhikkhusaṁghassa
  mahādānaṁ adaṁsu. Satthā tesaṁ dhammaṁ desetvā mahājanaṁ saraṇādīsu
  patiṭṭhapetvā rammanagarā nikkhami. Tato uddhampi yāvatāyukaṁ tiṭṭhanto sabbaṁ

  *  *  *  *  *  *
  Footnote: 1 Sī. bhavatvantarāyo. 2 Sī. lokaṁ muñcitvā.
-------------------------------------------------
[page 039]
  Buddhakiccaṁ katvā anukkamena anupādisesāya nibbānadhātuyā parinibbāyi.
  Tattha yaṁ vattabbaṁ, taṁ sabbaṁ buddhavaṁse vuttanayeneva vitthāretabbaṁ. Vuttaṁ hi
  tattha:-
            "tadā te bhojayitvāna sasaṁghaṁ lokanāyakaṁ
            upagacchuṁ 1- saraṇaṁ tassa dīpaṅkarassa satthuno.
            Saraṇagamane kañci nivesesi tathāgato
            kañci pañcasu sīlesu sīle dasavidhe paraṁ.
            Kassaci deti sāmaññaṁ caturo phalamuttame
            kassaci asame dhamme deti so paṭisambhidā.
            Kassaci varasamāpattiyo aṭṭha deti narāsabho
            tisso kassaci vijjāyo chaḷabhiññā pavecchati.
            Tena yogena janakāyaṁ ovadati 2- mahāmuni
            tena vitthārikaṁ āsi lokanāthassa sāsanaṁ.
            Mahāhanūsabhakkhandho dīpaṅkarasanāmako
            bahū jane tārayati parimoceti duggatiṁ.
            Bodhaneyyaṁ janaṁ disvā satasahassepi yojane
            khaṇena upagantvāna bodheti taṁ mahāmuni.
            Paṭhamābhisamaye buddho koṭisatamabodhayi
            dutiyābhisamaye nātho navutikoṭimabodhayi. 3-
            Yadā ca devabhavanamhi buddho dhammamadesayi
            navutikoṭisahassānaṁ tatiyābhisamayo ahu.
            Sannipātā tayo āsuṁ dīpaṅkarassa satthuno
            koṭisatasahassānaṁ paṭhamo āsi samāgamo.

  *  *  *  *  *  *
  Footnote: 1 Sī., i. upagañchuṁ. 2 Sī., i. ovadeti. 3 Sī., i. satasahassamabodhayi.
-------------------------------------------------
[page 040]
            Puna nāradakūṭamhi pavivekagate jine
            khīṇāsavā vītamalā samiṁsu satakoṭiyo.
            Yamhi kāle 1- mahāvīro sudassanasiluccaye
            navutikoṭisahassehi pavāresi mahāmuni. 2-
            Ahaṁ tena samayena jaṭilo uggatāpano
            antalikkhamhi caraṇo 3- pañcābhiññāsu pāragū.
            Dasavīsasahassānaṁ dhammābhisamayo ahu
            ekadvinnaṁ abhisamayā 4- gaṇanato asaṅkhiyā. 5-
            Vitthāritaṁ 6- bāhujaññaṁ idaṁ phītaṁ ahū tadā
            dīpaṅkarassa bhagavato sāsanaṁ suvisodhitaṁ.
            Cattāri satasahassāni chaḷabhiññā mahiddhikā
            dīpaṅkaraṁ lokaviduṁ parivārenti sabbadā.
            Ye keci tena samayena jahanti mānusaṁ bhavaṁ
            appattamānasā sekhā garahitā bhavanti te.
            Supupphitaṁ pāvacanaṁ arahantehi tādibhi
            khīṇāsavehi vimalehi upasobhati sabbadā. 7-
            Nagaraṁ rammavatī nāma sudevo nāma khattiyo
            sumedhā nāma janikā dīpaṅkarassa satthuno.
            Dasavassasahassāni 8- agāraṁ ajjha so vasi
            haṁsā koñcā mayūrā ca tayo pāsādamuttamā.
            Tīṇi satasahassāni nāriyo samalaṅkatā
            padumā nāma sā nārī usabhakkhandho atrajo. 8-

  *  *  *  *  *  *
  Footnote: 1 Sī., i. yadā vasi. 2 Ma. tadā muni. 3 Ma. caranto. 4 Sī., i. abhisamayo.
  5 Sī.,i. asaṅkhiyo. 6 chaṂa. vitthārikaṁ. 7 Sī.,i. sadevake.
  8-8 Sī.,i. ime pāṭhā na dissanti
-------------------------------------------------
[page 041]
            Nimitte 1- caturo disvā hatthiyānena nikkhami
            anūnadasamāsāni padhāne padahī jino.
            Padhānacāraṁ caritvāna abujjhi mānasaṁ muni
            brahmunā yācito santo dīpaṅkaro mahāmuni.
            Vatti cakkaṁ mahāvīro nandārāme sirīghare
            nisinno sirīsamūlamhi akāsi titthiyamaddanaṁ. 1-
            Sumaṅgalo ca tisso ca ahesuṁ aggasāvakā
            sāgato 2- nāmupaṭṭhāko dīpaṅkarassa satthuno.
            Nandā ceva sunandā ca ahesuṁ aggasāvikā
            bodhi tassa bhagavato pipphalīti pavuccati.
            Tapussabhallikā 3- nāma ahesuṁ aggupaṭṭhakā
            sirimā koṇā upaṭṭhikā dīpaṅkarassa satthuno. 3-
            Asītihatthamubbedho dīpaṅkaro mahāmuni
            sobhati dīparukkhova sālarājāva phullito.
            Pabhā 4- vidhāvati tassa samantā dvādasa yojane 4-
            satasahassavassāni āyu tassa mahesino
            tāvatā tiṭṭhamāno so tāresi janataṁ bahuṁ.
            Jotayitvāna saddhammaṁ santāretvā mahājanaṁ 5-
            jalitvā aggikhandhova nibbuto so sasāvako.
            Sā ca iddhi so ca yaso tāni ca pādesu cakkaratanāni
            sabbaṁ tamantarahitaṁ 6- nanu rittā sabbasaṅkhārā"ti.

  *  *  *  *  *  *
  Footnote: 1-1 Sī., i. ime pāṭhā na dissanti. 2 Sī. sāgalo, i. sobhito.
  3-3 Sī., i. ayaṁ gāthā na dissati. 4-4 Sī. ime pāṭhā na dissanti.
  5 Sī. sadevakaṁ. 6 Sī., ī. samantarahitaṁ.
-------------------------------------------------
[page 042]
            Dīpaṅkaro 1- jino satthā nandārāmamhi nibbuto
            tatthetassa jinathūpo chattiṁsubbedhayojanoti. 1-
        Dīpaṅkarassa pana bhagavato aparabhāge ekaṁ asaṅkhyeyyaṁ atikkamitvā
  koṇḍañño nāma satthā udapādi. Tassāpi tayo sāvakasannipātā ahesuṁ.
  Paṭhamasannipāte koṭisatasahassaṁ, dutiye koṭisahassaṁ, tatiye navutikoṭiyo. Tadā
  bodhisatto vijitāvī nāma cakkavattī hutvā koṭisatasahassassa buddhappamukhassa
  bhikkhusaṁghassa mahādānaṁ adāsi. Satthā bodhisattaṁ "buddho bhavissatī"ti
  byākaritvā dhammaṁ desesi. So satthu dhammakathaṁ sutvā rajjaṁ niyyātetvā
  pabbaji. So tīṇi piṭakāni uggahetvā aṭṭha samāpattiyo ca pañca abhiññāyo ca
  uppādetvā aparihīnajjhāno brahmaloke nibbatti. Koṇḍaññabuddhassa pana
  rammavatī nāma nagaraṁ, sunando nāma khattiyo pitā, sujātā nāma devī
  mātā, bhaddo ca subhaddo ca dve aggasāvakā, anuruddho nāmupaṭṭhāko,
  tissā ca upatissā ca dve aggasāvikā, sālakalyāṇirukkho bodhi,
  aṭṭhāsītihatthubbedhaṁ sarīraṁ, vassasatasahassaṁ āyuppamāṇaṁ ahosi.
            Dīpaṅkarassa aparena koṇḍañño nāma nāyako
            anantatejo amitayaso durāsado. 2-
        Tassa aparabhāge ekaṁ asaṅkhyeyyaṁ atikkamitvā ekasmiṁ kappeyeva
  cattāro buddhā nibbattiṁsu maṅgalo sumano revato sobhitoti. Maṅgalassa
  bhagavato tīsu sāvakasannipātesu paṭhamasannipāte koṭisatasahassaṁ bhikkhū ahesuṁ,
  dutiye koṭisatasahassaṁ, tatiye navutikoṭiyo. Vemātikabhātā kirassa ānandakumāro
  nāma navutikoṭisaṅkhāya parisāya saddhiṁ dhammassavanatthāya satthu santikaṁ agamāsi.
  Satthā tassa anupubbikathaṁ kathesi, so saddhiṁ parisāya saha paṭisambhidāhi arahattaṁ
  pāpuṇi. Satthā tesaṁ kulaputtānaṁ pubbacaritaṁ olokento iddhimayapattacīvarassa
  upanissayaṁ disvā dakkhiṇahatthaṁ pasāretvā "etha bhikkhavo"ti āha. Sabbe

  *  *  *  *  *  *
  Footnote: 1-1 Sī., i. ayaṁ gāthā na dissati. 2 khu. buddha. 33/1/470.
-------------------------------------------------
[page 043]
  Taṁkhaṇaññeva 1- iddhimayapattacīvaradharā saṭṭhivassikattherā viya ākappasampannā hutvā
  satthāraṁ vanditvā parivārayiṁsu. Ayamassa tatiyo sāvakasannipāto ahosi.
        Yathā pana aññesaṁ buddhānaṁ samantā asītihatthappamāṇāyeva sarīrappabhā
  ahosi, na evaṁ tassa. Tassa pana bhagavato sarīrappabhā niccakālaṁ dasasahassilokadhātuṁ
  pharitvā aṭṭhāsi. Rukkhapaṭhavīpabbatasamuddādayo antamaso ukkhaliyādīni upādāya
  suvaṇṇapaṭṭapariyonaddhā viya ahesuṁ. Āyuppamāṇaṁ panassa navutivassasahassāni
  ahosi. Ettakaṁ kālaṁ candimasūriyādayo attano pabhāya virocituṁ nāsakkhiṁsu,
  rattindivaparicchedo na paññāyittha. Divā sūriyālokena viya sattā niccaṁ
  buddhālokeneva vicariṁsu. Sāyaṁ pupphitakusumānaṁ 2- pāto ca ravanakasakuṇādīnañca
  vasena loko rattindivaparicchedaṁ sallakkhesi.
        Kiṁ pana aññesaṁ buddhānaṁ ayamānubhāvo natthīti? no natthi. Tepi hi
  Ākaṅkhamānā dasasahassilokadhātuṁ vā tato vā bhiyyo ābhāya phareyyuṁ.
  Maṅgalassa pana bhagavato pubbapatthanāvasena aññesaṁ byāmappabhā viya sarīrappabhā
  niccameva dasasahassilokadhātuṁ pharitvā aṭṭhāsi. So kira bodhisattacariyacaraṇakāle
  vessantarasadise attabhāve ṭhito saputtadāro vaṅkapabbatasadise pabbate vasi.
  Atheko kharadāṭhiko nāma yakkho mahāpurisassa dānajjhāsayataṁ sutvā
  brāhmaṇavaṇṇena upasaṅkamitvā mahāsattaṁ dve dārake yāci. Mahāsatto "dadāmi
  brāhmaṇa puttake"ti vatvā haṭṭhapahaṭṭho udakapariyantaṁ mahāpaṭhaviṁ kampento
  dvepi dārake adāsi. Yakkho caṅkamanakoṭiyaṁ ālambanaphalakaṁ nissāya ṭhatvā
  passantasseva mahāsattassa mulālakalāpaṁ 3- viya dārake khādi. Mahāpurisassa
  yakkhaṁ oloketvā mukhe vivaṭamatte aggijālaṁ viya lohitadhāraṁ uggiramānaṁ tassa
  mukhaṁ disvāpi kesaggamattampi domanassaṁ na uppajji. "sudinnaṁ Vata me dānan"ti
  cintayato panassa sarīre mahantaṁ pītisomanassaṁ udapādi. So "imassa me
  dānassa nissandena anāgate imināva nīhārena sarīrato rasmiyo nikkhamantū"ti

  *  *  *  *  *  *
  Footnote: 1 Sī.,i. taṁ khaṇeyeva. 2 Sī.,i. pupphanakakusumānaṁ. 3 Ma. mūlakalāpaṁ.
-------------------------------------------------
[page 044]
  Patthanaṁ akāsi. Tassa taṁ patthanaṁ nissāya buddhabhūtassa sarīrato rasmiyo
  nikkhamitvā ettakaṁ ṭhānaṁ phariṁsu.
        Aparampissa pubbacariyaṁ 1- atthi. So kira bodhisattakāle ekassa
  buddhassa cetiyaṁ disvā "imassa buddhassa mayā jīvitaṁ pariccajituṁ vaṭṭatī"ti
  daṇḍakadīpikāveṭhananiyāmena sakalasarīraṁ veṭhetvā 2- ratanamattamakulaṁ 3- satasahassagghanikaṁ
  suvaṇṇapātiṁ sappissa pūrāpetvā tattha sahassavaṭṭiyo jāletvā taṁ sīsenādāya
  sakalasarīraṁ jālāpetvā cetiyaṁ padakkhiṇaṁ karonto sakalarattiṁ vītināmeti. Evaṁ
  yāva aruṇuggamanā vāyamantassāpissa lomakūpamattampi usumaṁ na gaṇhi. Padumagabbhaṁ
  paviṭṭhakālo viya ahosi. Dhammo hi nāmesa attānaṁ rakkhantaṁ rakkhati. Tenāha
  bhagavā:-
                     "dhammo have rakkhati dhammacāriṁ
                     dhammo suciṇṇo sukhamāvahāti
                     esānisaṁso dhamme suciṇṇe
                     na duggatiṁ gacchati dhammacārī"ti. 4-
  Imassapi kammassa nissandena tassa bhagavato sarīrobhāso dasasahassilokadhātuṁ
  pharitvā aṭṭhāsi.
        Tadā amhākaṁ bodhisatto suruci nāma brāhmaṇo hutvā "satthāraṁ
  nimantessāmī"ti upasaṅkamitvā madhuradhammakathaṁ sutvā "sve mayhaṁ bhikkhaṁ gaṇhatha
  bhante"ti āha. Brāhmaṇa kittakehi te bhikkhūhi atthoti. "kittakā Pana vo
  bhante parivārabhikkhū"ti āha. Tadā satthu paṭhamasannipātoyeva hoti, tasmā
  "koṭisatasahassan"ti āha. Bhante sabbehipi saddhiṁ mayhaṁ bhikkhaṁ gaṇhathāti.
  Satthā adhivāsesi. Brāhmaṇo svātanāya nimantetvā gehaṁ gacchanto cintesi
  "ahaṁ ettakānaṁ bhikkhūnaṁ yāgubhattavatthādīni dātuṁ sakkomi, nisīdanaṭṭhānaṁ pana
  kathaṁ bhavissatī"ti.

  *  *  *  *  *  *
  Footnote: 1. ka. buddhacaritaṁ. 2 chaṂa. veṭhāpetvā. 3 Sī., i. ratanamakulaṁ. 4 khu. thera.
  26/303/318.
-------------------------------------------------
[page 045]
        Tassa sā cintā caturāsītiyojanasahassamatthake ṭhitassa devarañño
  paṇḍukambalasilāsanassa uṇhābhāvaṁ janesi. Sakko "ko nu kho maṁ imamhā
  ṭhānā cāvetukāmo"ti dibbacakkhunā olokento mahāpurisaṁ disvā "suruci
  nāma brāhmaṇo buddhappamukhaṁ bhikkhusaṁghaṁ nimantetvā nisīdanaṭṭhānatthāya
  cintesi, mayāpi tattha gantvā puññakoṭṭhāsaṁ gahetuṁ vaṭṭatī"ti vaḍḍhakivaṇṇaṁ
  nimminitvā vāsipharasuhattho mahāpurisassa purato pāturahosi. "atthi Nu kho
  kassaci bhatiyā kattabbakiccan"ti āha. Mahāpuriso taṁ disvā "kiṁ kammaṁ
  karissasī"ti āha. Mama ajānanasippaṁ nāma natthi, gehaṁ vā maṇḍapaṁ vā yo
  yaṁ kāreti, tassa taṁ kātuṁ 1- jānāmīti. Tena hi mayhaṁ kammaṁ atthīti. Kiṁ
  ayyāti. Svātanāya me koṭisatasahassabhikkhū nimantitā. Tesaṁ nisīdanamaṇḍapaṁ
  karissāmīti. 2- Ahaṁ nāma 3- kareyyaṁ sace me bhatiṁ dātuṁ sakkhissathāti.
  Sakkhissāmi tātāti. "sādhu Karissāmī"ti gantvā ekaṁ padesaṁ olokesi.
  Dvādasaterasayojanappamāṇo padeso kasiṇamaṇḍalaṁ viya samatalo ahosi. So
  "ettake ṭhāne sattaratanamayo maṇḍapo uṭṭhahatū"ti cintetvā olokesi.
  Tāvadeva paṭhaviṁ bhinditvā maṇḍapo uṭṭhahi. Tassa sovaṇṇamayesu thambhesu
  rajatamayā ghaṭakā 4- ahesuṁ, rajatamayesu sovaṇṇamayā, maṇimayesu thambhesu
  pavāḷamayā, pavāḷamayesu maṇimayā, sattaratanamayesu thambhesu sattaratanamayā
  ghaṭakā 4- ahesuṁ. Tato "maṇḍapassa antarantare kiṅkaṇikajālaṁ 5- olambatū"ti
  olokesi. Saha olokaneneva jālaṁ olambi. Yassa mandavāteritassa
  pañcaṅgikasseva tūriyassa madhurasaddo niccharati. Dibbasaṅgītivattanakālo viya
  ahosi. "antarantarā Gandhadāmamālādāmāni olambantū"ti cintentassa
  mālādāmāni olambiṁsu. "koṭisatasahassasaṅkhānaṁ Bhikkhūnaṁ āsanāni ca ādhārakāni
  ca paṭhaviṁ bhinditvā uṭṭhahantū"ti cintesi, tāvadeva uṭṭhahiṁsu. "koṇe Koṇe
  ekekā udakacāṭiyo uṭṭhahantū"ti cintesi, udakacāṭiyo uṭṭhahiṁsu.

  *  *  *  *  *  *
  Footnote: 1 ka. detuṁ. 2 chaṂa. karissasīti. 3 i., Ma. pana. 4 Sī. ghaṭikā.
  5 Sī.,i. kiṅkiṇikajālaṁ.
-------------------------------------------------
[page 046]
        So ettakaṁ māpetvā brāhmaṇassa santikaṁ gantvā "ehi ayya
  tava maṇḍapaṁ oloketvā mayhaṁ bhatiṁ dehī"ti āha. Mahāpuriso gantvā
  maṇḍapaṁ olokesi. Olokentasseva ca sakalasarīraṁ pañcavaṇṇāya pītiyā
  nirantaraṁ phuṭaṁ ahosi. Athassa maṇḍapaṁ oloketvā etadahosi "nāyaṁ maṇḍapo
  manussabhūtena kato, mayhaṁ pana ajjhāsayaṁ mayhaṁ guṇaṁ āgamma addhā
  sakkabhavanaṁ uṇhaṁ bhavissati. Tato sakkena devaraññā ayaṁ maṇḍapo kārito
  bhavissatī"ti. "na Kho pana me yuttaṁ evarūpe maṇḍape ekadivasaṁyeva dānaṁ
  dātuṁ, sattāhaṁ dassāmī"ti cintesi. Bāhirakadānaṁ hi tattakampi samānaṁ
  bodhisattānaṁ tuṭṭhiṁ kātuṁ na sakkoti, alaṅkatasīsaṁ pana chinditvā añjitākkhīni
  uppāṭetvā hadayamaṁsaṁ vā ubbaṭṭetvā dinnakāle bodhisattānaṁ cāgaṁ
  nissāya tuṭṭhi nāma hoti. Amhākampi hi bodhisattassa sivirājajātake
  devasikaṁ pañcakahāpaṇasatasahassāni vissajjetvā catūsu dvāresu nagaramajjhe ca
  dānaṁ dentassa taṁ dānaṁ cāgatuṭṭhiṁ uppādetuṁ nāsakkhi. Yadā panassa
  brāhmaṇavaṇṇena āgantvā sakko devarājā akkhīni yāci, tadā tāni
  uppāṭetvā dadamānasseva hāso uppajji, kesaggamattampi cittaṁ aññathattaṁ
  nāhosi. Evaṁ dinnadānaṁ nissāya bodhisattānaṁ titti nāma natthi. Tasmā
  sopi mahāpuriso "sattāhaṁ mayā koṭisatasahassasaṅkhānaṁ bhikkhūnaṁ dānaṁ dātuṁ
  vaṭṭatī"ti cintetvā tasmiṁ maṇḍape nisīdāpetvā sattāhaṁ gavapānaṁ nāma
  adāsi. Gavapānanti mahante mahante kolambe 1- khīrassa pūretvā uddhanesu
  āropetvā ghanapākapakke khīre thoke 2- taṇḍule pakkhipitvā
  pakkamadhusakkaracuṇṇasappīhi abhisaṅkhatabhojanaṁ vuccati. Manussāyeva pana parivisituṁ
  nāsakkhiṁsu. Devāpi ekantarikā hutvā parivisiṁsu. Dvādasaterasayojanappamāṇaṁ ṭhānampi
  bhikkhū gaṇhituṁ nappahosiyeva, te pana bhikkhū attano ānubhāvena nisīdiṁsu.
  Pariyosānadivase pana sabbabhikkhūnaṁ pattāni dhovāpetvā bhesajjatthāya

  *  *  *  *  *  *
  Footnote: 1 Ma. koḷumbe. 2 Sī. khīrodake.
-------------------------------------------------
[page 047]
  Sappinavanītatelamadhuphāṇitānaṁ pūjetvā ticīvarehi saddhiṁ adāsi, saṁghanavakabhikkhunā
  laddhacīvarasāṭakā satasahassagghanikā 1- ahesuṁ.
        Satthā anumodanaṁ karonto "ayaṁ puriso evarūpaṁ mahādānaṁ adāsi,
  ko nu kho bhavissatī"ti upadhārento "anāgate kappasatasahassādhikānaṁ
  dvinnaṁ asaṅkhyeyyānaṁ matthake gotamo nāma buddho bhavissatī"ti disvā
  mahāpurisaṁ āmantetvā "tvaṁ ettakaṁ nāma kālaṁ atikkamitvā gotamo nāma
  buddho bhavissasī"ti byākāsi. Mahāpuriso byākaraṇaṁ sutvā "ahaṁ kira buddho
  bhavissāmi, ko me gharāvāsena attho, pabbajissāmī"ti cintetvā tathārūpaṁ
  sampattiṁ kheḷapiṇḍaṁ viya pahāya satthu santike pabbajitvā buddhavacanaṁ
  uggaṇhitvā abhiññāyo ca samāpattiyo ca nibbattetvā āyupariyosāne 2-
  brahmaloke nibbatti.
        Maṅgalassa pana bhagavato nagaraṁ uttaraṁ nāma ahosi. Pitāpi uttaro
  nāma khattiyo, mātāpi uttarā nāma devī, sudevo ca dhammaseno ca dve
  aggasāvakā, pālito nāmupaṭṭhāko, sīvalī ca asokā ca dve aggasāvikā,
  nāgarukkho bodhi, aṭṭhāsītihatthubbedhaṁ sarīraṁ ahosi. Navuti vassasahassāni
  ṭhatvā parinibbute pana tasmiṁ ekappahāreneva dasa cakkavāḷasahassāni
  ekandhakārāni ahesuṁ. Sabbacakkavāḷesu manussānaṁ mahantaṁ ārodanaparidevanaṁ
  ahosi.
            Koṇḍaññassa aparena maṅgalo nāma nāyako
            tamaṁ loke nihantvāna dhammokkamabhidhārayīti. 3-
        Evaṁ dasasahassilokadhātuṁ andhakāraṁ katvā parinibbutassa tassa bhagavato
  aparabhāge sumano nāma satthā loke udapādi. Tassāpi tayo sāvakasannipātā.
  Paṭhamasannipāte koṭisatasahassabhikkhū ahesuṁ, dutiye kañcanapabbatamhi navutikoṭisahassāni,
  tatiye asītikoṭisahassāni. Tadā mahāsatto atulo nāma
  nāgarājā ahosi mahiddhiko mahānubhāvo. So "buddho uppanno"ti sutvā

  *  *  *  *  *  *
  Footnote: 1 Ma. satasahassagghā. 2 i. āyusapariyosāne, Ma. āyūhapariyosāne. 3 khu. buddha.
  33/1/474.
-------------------------------------------------
[page 048]
  Ñātisaṁghaparivuto nāgabhavanā nikkhamitvā koṭisatasahassabhikkhuparivārassa 1- tassa
  bhagavato dibbatūriyehi upahāraṁ kāretvā mahādānaṁ pavattetvā paccekaṁ
  dussayugāni datvā saraṇesu patiṭṭhāsi. Sopi naṁ satthā "anāgate buddho
  bhavissatī"ti byākāsi. Tassa bhagavato nagaraṁ mekhalaṁ 2- nāma ahosi, sudatto
  nāma rājā pitā, sirimā nāma mātā devī, saraṇo ca bhāvitatto ca dve
  aggasāvakā, udeno nāmupaṭṭhāko, soṇā ca upasoṇā ca dve aggasāvikā,
  nāgarukkho bodhi, navutihatthubbedhaṁ sarīraṁ ahosi, navutiyeva vassasahassāni
  āyuppamāṇaṁ ahosi.
            Maṅgalassa aparena sumano nāma nāyako
            sabbadhammehi asamo sabbasattānamuttamoti. 3-
        Tassa aparabhāge revato nāma satthā udapādi. Tassāpi tayo
  sāvakasannipātā. Paṭhamasannipāte gaṇanā natthi. Dutiye koṭisatasahassabhikkhū
  ahesuṁ, tathā tatiye. Tadā bodhisatto atidevo nāma brāhmaṇo hutvā
  satthu dhammadesanaṁ sutvā saraṇesu patiṭṭhāya 4- sirasi 5- añjaliṁ ṭhapetvā tassa
  satthuno kilesappahāne vaṇṇaṁ sutvā uttarāsaṅgena pūjaṁ akāsi. Sopi naṁ
  "buddho bhavissatī"ti byākāsi. Tassa pana bhagavato nagaraṁ sudhaññavatīti nāma
  ahosi, pitā vipulo nāma khattiyo, mātā vipulā nāma, varuṇo ca
  brahmadevo ca dve aggasāvakā, sambhavo nāmupaṭṭhāko, bhaddā ca subhaddā
  ca dve aggasāvikā, nāgarukkho bodhi, sarīraṁ asītihatthubbedhaṁ ahosi, āyu
  saṭṭhi vassasahassānīti.
            Sumanassa aparena revato nāma nāyako
            anūpamo asadiso atulo uttamo jinoti. 6-
        Tassa aparabhāge sobhito nāma satthā udapādi. Tassāpi tayo
  sāvakasannipātā. Paṭhamasannipāte koṭisataṁ 7- bhikkhū ahesuṁ, dutiye navutikoṭiyo,

  *  *  *  *  *  *
  Footnote: 1 Sī.....parivutassa. 2 Sī.,i. khemaṁ. 3 khu. buddha.33/1/479. 4 Ma. patiṭṭhiYu.
  5 ka. sirasā. 6 khu. buddha.33/1/484. 7 i.,Ma. koṭisatasahassaṁ.
-------------------------------------------------
[page 049]
  Tadā bodhisatto ajito nāma brāhmaṇo hutvā satthu dhammadesanaṁ sutvā
  saraṇesu patiṭṭhāya buddhappamukhassa bhikkhusaṁghassa mahādānaṁ adāsi. Sopi naṁ
  "buddho bhavissatī"ti byākāsi. Tassa pana bhagavato nagaraṁ sudhammaṁ nāma
  ahosi, pitā sudhammo nāma rājā, mātāpi sudhammā nāma devī, asamo ca
  sunetto ca dve aggasāvakā. Anomo nāmupaṭṭhāko, nakulā ca sujātā ca
  dve aggasāvikā, nāgarukkho bodhi, aṭṭhapaṇṇāsahatthubbedhaṁ sarīraṁ ahosi,
  navuti vassasahassāni āyuppamāṇanti.
            Revatassa aparena sobhito nāma nāyako
            samāhito santacitto asamo appaṭipuggaloti. 1-
        Tassa aparabhāge ekaṁ asaṅkhyeyyaṁ atikkamitvā ekasmiṁ kappe tayo
  buddhā nibbattiṁsu anomadassī padumo nāradoti. Anomadassissa bhagavato
  tayo sāvakasannipātā. Paṭhame aṭṭha bhikkhusatasahassāni ahesuṁ, dutiye satta,
  tatiye cha. Tadā bodhisatto eko yakkhasenāpati ahosi mahiddhiko
  mahānubhāvo, anekakoṭisatasahassānaṁ yakkhānaṁ adhipati. So "buddho uppanno"ti
  sutvā āgantvā buddhappamukhassa bhikkhusaṁghassa mahādānaṁ adāsi. Sopi naṁ
  satthā "anāgate buddho bhavissatī"ti byākāsi. Anomadassissa pana bhagavato
  candavatī nāma nagaraṁ ahosi, yasavā nāma rājā pitā, yasodharā nāma mātā
  devī, nisabho ca anomo ca dve aggasāvakā, varuṇo nāmupaṭṭhāko, sundarī
  ca sumanā ca dve aggasāvikā, ajjunarukkho bodhi, aṭṭhapaññāsahatthubbedhaṁ
  sarīraṁ ahosi, vassasatasahassaṁ āyuppamāṇanti.
            Sobhitassa aparena sambuddho dvipaduttamo
            anomadassī amitayaso tejassī duratikkamoti. 2-
        Tassa aparabhāge padumo nāma satthā udapādi. Tassāpi tayo
  sāvakasannipātā. Paṭhamasannipāte koṭisatasahassaṁ bhikkhū ahesuṁ, dutiye tīṇi

  *  *  *  *  *  *
  Footnote: 1 khu. buddha. 33/1/489. 2 khu. buddha. 33/1/493.
-------------------------------------------------
[page 050]
  Satasahassāni, tatiye agāmake araññe mahāvanasaṇḍavāsīnaṁ bhikkhūnaṁ dve
  satasahassāni. Tadā tathāgate 1- tasmiṁyeva vanasaṇḍe vasante, 1- bodhisatto
  sīho hutvā satthāraṁ nirodhasamāpattiṁ samāpannaṁ disvā pasannacitto
  vanditvā padakkhiṇaṁ katvā pītisomanassajāto tikkhattuṁ sīhanādaṁ naditvā
  sattāhaṁ buddhārammaṇaṁ pītiṁ avijahitvā pītisukheneva gocarāya apakkamitvā
  jīvitapariccāgaṁ katvā bhagavantaṁ payirupāsamāno aṭṭhāsi. Satthā sattāhaccayena
  nirodhā vuṭṭhito 2- sīhaṁ oloketvā "bhikkhusaṁghepi cittaṁ pasādetvā saṁghaṁ
  vandissatī"ti "bhikkhusaṁgho āgacchatū"ti cintesi. Bhikkhū tāvadeva āgamiṁsu.
  Sīhopi bhikkhusaṁghe cittaṁ pasādeti. Satthā tassa manaṁ oloketvā "anāgate
  buddho bhavissatī"ti byākāsi. Padumassa pana bhagavato campakaṁ nāma nagaraṁ
  ahosi, asamo nāma rājā pitā, mātā asamā nāma devī, sālo ca
  upasālo ca dve aggasāvakā, varuṇo nāmupaṭṭhāko, rāmā ca surāmā ca 3-
  dve aggasāvikā, soṇarukkho nāma bodhi, aṭṭhapaṇṇāsahatthubbedhaṁ sarīraṁ
  ahosi, āyu vassasatasahassanti.
            Anomadassissa aparena sambuddho dvipaduttamo
            padumo nāma nāmena asamo appaṭipuggaloti. 4-
        Tassa aparabhāge nārado nāma satthā udapādi. Tassāpi tayo
  sāvakasannipātā. Paṭhamasannipāte koṭisatasahassaṁ bhikkhū ahesuṁ, dutiye
  navutikoṭisahassāni, tatiye asītikoṭisahassāni. Tadā bodhisatto isipabbajjaṁ
  pabbajitvā pañcasu abhiññāsu aṭṭhasu ca samāpattīsu ciṇṇavasī hutvā
  buddhappamukhassa bhikkhusaṁghassa mahādānaṁ datvā lohitacandanena pūjaṁ akāsi.
  Sopi naṁ satthā "anāgate buddho bhavissatī"ti byākāsi. Tassa pana bhagavato
  dhaññavatī nāma nagaraṁ ahosi, sudevo nāma khattiyo pitā, anomā nāma
  mātā devī, bhaddasālo ca jitamitto ca dve aggasāvakā, vāseṭṭho

  *  *  *  *  *  *
  Footnote: 1-1 cha. ime pāṭhā na dissanti. 2 Sī. uṭṭhahitvā. 3 rādhā ceva surādhā ca
  (buddhavaṁse). 4 khu. buddha. 33/1/497.
-------------------------------------------------
[page 051]
  Nāmupaṭṭhāko, uttarā ca phaggunī ca dve aggasāvikā, mahāsoṇarukkho nāma
  bodhi, sarīraṁ aṭṭhāsītihatthubbedhaṁ ahosi, navuti vassasahassāni āyūti.
            Padumassa aparena sambuddho dvipaduttamo
            nārado nāma nāmena asamo appaṭipuggaloti. 1-
        Nāradabuddhassa pana aparabhāge ito satasahassakappamatthake ekasmiṁ
  kappe ekova padumuttaro nāma buddho udapādi. Tassāpi tayo
  sāvakasannipātā. Paṭhame sannipāte koṭisatasahassaṁ bhikkhū ahesuṁ, dutiye
  vebhārapabbate navutikoṭisahassāni, tatiye asītikoṭisahassāni. Tadā bodhisatto
  jaṭilo nāma mahāraṭṭhiyo 2- hutvā buddhappamukhassa bhikkhusaṁghassa sacīvaraṁ
  dānaṁ 3- adāsi. Sopi naṁ satthā "anāgate buddho bhavissatī"ti byākāsi.
  Padumuttarassa pana bhagavato kāle titthiyā nāma nāhesuṁ. Sabbadevamanussā
  buddhameva saraṇaṁ agamaṁsu. Tassa nagaraṁ haṁsavatī nāma ahosi, pitā ānando
  nāma khattiyo, mātā sujātā nāma devī, devalo ca sujāto ca dve
  aggasāvakā, sumano nāmupaṭṭhāko, amitā ca asamā ca dve aggasāvikā,
  sālarukkho bodhi, sarīraṁ aṭṭhapaṇṇāsahatthubbedhaṁ 4- ahosi, sarīrappabhā samantato
  dvādasayojanāni gaṇhi, vassasatasahassaṁ āyūti.
            Nāradassa aparena sambuddho dvipaduttamo
            padumuttaro nāma jino akkhobho sāgarūpamoti. 5-
        Tassa aparabhāge tiṁsa kappasahassāni atikkamitvā sumedho ca sujāto
  cāti ekasmiṁ kappe dve buddhā nibbattiṁsu. Sumedhassāpi tayo
  sāvakasannipātā. Paṭhamasannipāte sudassananagare koṭisataṁ khīṇāsavā ahesuṁ,
  dutiye navutikoṭiyo, tadā bodhisatto uttaro nāma māṇavo hutvā
  nidahitvā ṭhapitaṁyeva asītikoṭidhanaṁ vissajjetvā buddhappamukhassa bhikkhusaṁghassa
  mahādānaṁ datvā dhammaṁ sutvā saraṇesu patiṭṭhāya nikkhamitvā pabbaji. Sopi

  *  *  *  *  *  *
  Footnote: 1 khu. buddha. 33/1/502. 2 Sī. mahāseṭṭhi. 3 Sī.,i. ticīvaradānaṁ.
  4 Sī., i. aṭṭhāsītihatthubbedhaṁ. 5 khu. buddha. 33/1/507.
-------------------------------------------------
[page 052]
  Naṁ "anāgate buddho bhavissatī"ti byākāsi. Sumedhassa bhagavato sudassanaṁ
  nāma nagaraṁ ahosi, sudatto nāma rājā pitā, mātāpi sudattā nāma devī,
  saraṇo 1- ca sabbakāmo ca dve aggasāvakā, sāgaro nāmupaṭṭhāko, rāmā ca
  surāmā ca dve aggasāvikā, nimbarukkho 2- bodhi, sarīraṁ aṭṭhāsītihatthubbedhaṁ
  ahosi, āyu navutivassasahassanti.
            Padumuttarassa aparena sumedho nāma nāyako
            durāsado uggatejo sabbalokuttamo munīti. 3-
        Tassa aparabhāge sujāto nāma satthā udapādi. Tassāpi tayo
  sāvakasannipātā. Paṭhamasannipāte saṭṭhi bhikkhusatasahassāni ahesuṁ, dutiye
  paññāsaṁ, tatiye cattāḷīsaṁ. Tadā bodhisatto cakkavattirājā hutvā "buddho
  uppanno"ti sutvā upasaṅkamitvā dhammaṁ sutvā buddhappamukhassa bhikkhusaṁghassa
  saddhiṁ sattahi ratanehi catumahādīparajjaṁ datvā satthu santike pabbaji.
  Sakalaraṭṭhavāsino raṭṭhuppādaṁ 4- gahetvā ārāmikakiccaṁ sādhentā buddhappamukhassa
  bhikkhusaṁghassa niccaṁ mahādānaṁ adaṁsu. Sopi naṁ satthā "anāgate buddho
  bhavissatī"ti byākāsi. Tassa bhagavato nagaraṁ sumaṅgalaṁ nāma ahosi, uggato
  nāma rājā pitā, pabhāvatī nāma mātā, sudassano ca sudevo ca dve
  aggasāvakā, nārado nāmupaṭṭhāko, nāgā ca nāgasamānā 5- ca dve
  aggasāvikā, mahāveḷurukkho bodhi. So kira mandacchiddo ghanakkhandho upari
  niggatāhi mahāsākhāhi morapiñchakalāpo viya virocittha. Tassa bhagavato sarīraṁ
  paṇṇāsahatthubbedhaṁ ahosi, āyu navutivassasahassanti.
            Tattheva maṇḍakappamhi sujāto nāma nāyako
            sīhahanūsabhakkhandho appameyyo durāsadoti. 6-
        Tassa aparabhāge ito aṭṭhārasakappasatamatthake ekasmiṁ kappe piyadassī
  atthadassī dhammadassīti tayo buddhā nibbattiṁsu. Piyadassissapi bhagavato tayo

  *  *  *  *  *  *
  Footnote: 1 Sī. varuṇo. 2 chaṂa. mahānīparukkho. 3 khu. buddha. 33/1/512.
  4 Sī. rājapābhataṁ. 5 chaṂa., i. nāgā ca nāgasamālā ca 6 khu. buddha. 33/1/516.
-------------------------------------------------
[page 053]
  Sāvakasannipātā. Paṭhame koṭisatasahassaṁ bhikkhū ahesuṁ, dutiye navuti koṭiyo,
  tatiye asītikoṭiyo. Tadā bodhisatto kassapo nāma māṇavo tiṇṇaṁ vedānaṁ
  pāraṅgato hutvā satthu dhammadesanaṁ sutvā koṭisatasahassadhanapariccāgena saṁghārāmaṁ
  kāretvā saraṇesu ca sīlesu ca patiṭṭhāsi. Atha naṁ satthā "aṭṭhārasakappasataccayena
  buddho bhavissatī"ti byākāsi. Tassa bhagavato anomaṁ nāma nagaraṁ ahosi, pitā
  sudinno nāma rājā, mātā candā 1- nāma, pālito ca sabbadassī ca dve
  aggasāvakā, sobhito nāmupaṭṭhāko, sujātā ca dhammadinnā ca dve aggasāvikā,
  kakudharukkho 2- bodhi, sarīraṁ asītihatthubbedhaṁ ahosi, navutivassasahassaṁ āyūti.
            Sujātassa aparena sayambhū lokanāyako
            durāsado asamasamo piyadassī mahāyasoti. 3-
        Tassa aparabhāge atthadassī nāma bhagavā udapādi. Tassāpi tayo
  sāvakasannipātā. Paṭhame aṭṭhanavuti bhikkhusatasahassāni ahesuṁ, dutiye
  aṭṭhāsītisatasahassāni, tathā tatiye. Tadā bodhisatto susīmo nāma mahiddhiko tāpaso
  hutvā devalokato mandāravapupphacchattaṁ āharitvā satthāraṁ pūjesi, sopi naṁ
  "anāgate buddho bhavissatī"ti byākāsi. Tassa bhagavato sobhanaṁ 4- nāma nagaraṁ
  ahosi, sāgaro nāma rājā pitā sudassanā nāma mātā, santo ca
  upasanto ca dve aggasāvakā, abhayo nāmupaṭṭhāko, dhammā ca sudhammā ca
  dve aggasāvikā, campakarukkho bodhi, sarīraṁ asītihatthubbedhaṁ ahosi, sarīrappabhā
  samantato sabbakālaṁ yojanamattaṁ 5- pharitvā aṭṭhāsi, āyu vassasatasahassanti.
            Tattheva maṇḍakappamhi atthadassī narāsabho
            mahātamaṁ nihantvāna patto sambodhimuttamanti. 6-
        Tassa aparabhāge dhammadassī nāma satthā udapādi. Tassāpi tayo
  sāvakasannipātā. Paṭhame koṭisataṁ bhikkhū ahesuṁ, dutiye navutikoṭiyo, 7- tatiye

  *  *  *  *  *  *
  Footnote: 1 Sī., i. sucandā. 2 Sī. piyaṅgurukkho. 3 khu. buddha. 33/1/522. 4 Sī., i.
  sobhitaṁ. 5 Sī., i. sattayojanamattaṁ. 6. khu. buddha. 33/1/526. 7 Sī.,i., Ma.
  sattatikoṭiyo.
-------------------------------------------------
[page 054]
  Asītikoṭiyo. Tadā bodhisatto sakko devarājā hutvā dibbagandhapupphehi ca
  dibbatūriyehi ca pūjaṁ akāsi, sopi naṁ satthā "anāgate buddho bhavissatī"ti
  byākāsi. Tassa bhagavato saraṇaṁ nāma nagaraṁ ahosi, pitā saraṇo nāma rājā,
  mātā sunandā nāma devī, padumo 1- ca phussadevo ca dve aggasāvakā, sunetto
  nāmupaṭṭhāko, khemā ca sabbanāmā 2- ca dve aggasāvikā, rattaṅkurarukkho
  bodhi, "bimbisālo"tipi vuccati, sarīraṁ panassa asītihatthubbedhaṁ ahosi,
  vassasatasahassaṁ āyūti.
            Tattheva maṇḍakappamhi dhammadassī mahāyaso
            tamandhakāraṁ vidhamitvā atirocati sadevaketi. 3-
        Tassa aparabhāge ito catunavutikappamatthake ekasmiṁ kappe ekova
  siddhattho nāma sammāsambuddho udapādi. Tassāpi tayo sāvakasannipātā.
  Paṭhamasannipāte koṭisataṁ bhikkhū 4- ahesuṁ, dutiye navutikoṭiyo, tatiye asītikoṭiyo.
  Tadā bodhisatto uggatejo abhiññābalasampanno maṅgalo nāma tāpaso hutvā
  mahājambuphalaṁ āharitvā tathāgatassa adāsi. Satthā taṁ phalaṁ paribhuñjitvā
  "catunavutikappamatthake buddho bhavissatī"ti byākāsi. Tassa bhagavato nagaraṁ vebhāraṁ
  nāma ahosi, pitā jayaseno nāma rājā, mātā suphassā nāma devī,
  sambalo ca sumitto ca dve aggasāvakā, revato nāmupaṭṭhāko, sīvalā 5- ca
  surāmā ca dve aggasāvikā, kaṇikārarukkho bodhi, sarīraṁ saṭṭhihatthubbedhaṁ
  ahosi, vassasatasahassaṁ āyūti.
            Dhammadassissa aparena siddhattho lokanāyako
            nihanitvā tamaṁ sabbaṁ sūriyo abbhuggato yathāti. 6-
        Tassa aparabhāge ito dvānavutikappamatthake tisso phussoti ekasmiṁ
  kappe dve buddhā nibbattiṁsu. Tissassa bhagavato tayo sāvakasannipātā.

  *  *  *  *  *  *
  Footnote: 1 Sī.,Ma. sumano. 2 Sī. saccanāmā. 3 khu. buddha. 33/1/530.
  4 Ma. koṭisatasahassabhikkhū. 5 Sī.sīvalī, i. sīlā. 6 khu. buddha. 33/1/534.
-------------------------------------------------
[page 055]
  Paṭhamasannipāte bhikkhūnaṁ koṭisataṁ ahosi, dutiye navutikoṭiyo, tatiye asītikoṭiyo.
  Tadā bodhisatto mahābhogo mahāyaso sujāto nāma khattiyo hutvā isipabbajjaṁ
  pabbajitvā mahiddhikabhāvaṁ patvā "buddho uppanno"ti sutvā dibbamandāravapaduma-
  pāricchattakapupphāni ādāya catuparisamajjhe gacchantaṁ tathāgataṁ pūjesi, ākāse
  pupphavitānaṁ akāsi. Sopi naṁ satthā "ito dve navutikappamatthake buddho
  bhavissatī"ti byākāsi. Tassa bhagavato khemaṁ nāma nagaraṁ ahosi, pitā janasandho
  nāma khattiyo, mātā padumā nāma devī, brahmadevo ca udayo ca dve
  aggasāvakā, sumano 1- nāmupaṭṭhāko, phussā ca sudattā ca dve aggasāvikā,
  asanarukkho bodhi, sarīraṁ saṭṭhihatthubbedhaṁ ahosi, vassasatasahassaṁ āyūti.
            Siddhatthassa aparena asamo appaṭipuggalo
            anantatejo 2- amitayaso tisso lokagganāyakoti. 3-
        Tassa aparabhāge phusso nāma satthā udapādi. Tassāpi tayo sāvakasannipātā.
  Paṭhamasannipāte saṭṭhi bhikkhusatasahassāni ahesuṁ, dutiye paṇṇāsa, tatiye dvattiṁsa.
  Tadā bodhisatto vijitāvī nāma khattiyo hutvā mahārajjaṁ pahāya satthu santike
  pabbajitvā tīṇi piṭakāni uggahetvā mahājanassa dhammakathaṁ kathesi, sīlapāramiṁ ca
  pūresi. Sopi naṁ "buddho bhavissatī"ti byākāsi. Tassa bhagavato kāsi nāma
  nagaraṁ ahosi, jayaseno nāma rājā pitā, sirimā nāma mātā, surakkhito ca
  dhammaseno ca dve aggasāvakā, sabhiyo 4- nāmupaṭṭhāko, cālā ca upacālā ca 5-
  dve aggasāvikā, āmalakarukkho bodhi, sarīraṁ aṭṭhapaṇṇāsahatthubbedhaṁ ahosi,
  navuti vassasahassāni āyūti.
            Tattheva maṇḍakappamhi ahu satthā anuttaro
            anūpamo asamasamo phusso lokagganāyakoti. 6-
        Tassa aparabhāge ito ekanavutikappe vipassī nāma bhagavā udapādi.
  Tassāpi tayo sāvakasannipātā. Paṭhamasannipāte aṭṭhasaṭṭhibhikkhusatasahassaṁ ahosi,

  *  *  *  *  *  *
  Footnote: 1 sumaṅgalo (aṭṭhasālinī.), samaṅgo (buddhavaṁsapāḷi). 2 Sī., i. anantasīlo. 3 khu.
  buddha 33/1/538. 4 Sī. abhayo. 5 Sī. sālā ca upasālā ca. 6 khu. buddha. 33/1/542.
-------------------------------------------------
[page 056]
  Dutiye ekasatasahassaṁ, tatiye asītisahassāni. Tadā bodhisatto mahiddhiko
  mahānubhāvo atulo nāma nāgarājā hutvā sattaratanakhacitaṁ sovaṇṇamayaṁ mahāpīṭhaṁ
  bhagavato adāsi. Sopi naṁ "ito ekanavutikappe buddho bhavissatī"ti byākāsi.
  Tassa bhagavato bandhumatī nāma nagaraṁ ahosi, bandhumā nāma rājā pitā,
  bandhumatī nāma mātā, khaṇḍo ca tisso ca dve aggasāvakā, asoko
  nāmupaṭṭhāko, candā ca candamittā ca dve aggasāvikā, pāṭalirukkho bodhi,
  sarīraṁ asītihatthubbedhaṁ ahosi, sarīrappabhā sadā satta yojanāni pharitvā
  aṭṭhāsi, asīti vassasahassāni āyūti.
            Phussassa ca aparena sambuddho dvipaduttamo
            vipassī nāma nāmena loke uppajji cakkhumāti. 1-
        Tassa aparabhāge ito ekattiṁsakappe sikhī ca vessabhū cāti dve buddhā
  ahesuṁ. Sikhissāpi bhagavato tayo sāvakasannipātā. Paṭhamasannipāte bhikkhusatasahassaṁ
  ahosi, dutiye asītisahassāni, tatiye sattatisahassāni. Tadā bodhisatto arindamo
  nāma rājā hutvā buddhappamukhassa bhikkhusaṁghassa sacīvaraṁ mahādānaṁ pavattetvā
  sattaratanapaṭimaṇḍitaṁ hatthiratanaṁ datvā hatthippamāṇaṁ katvā kappiyabhaṇḍaṁ
  adāsi. Sopi naṁ satthā "ito ekattiṁsakappe buddho bhavissatī"ti byākāsi.
  Tassa pana bhagavato aruṇavatī nāma nagaraṁ ahosi, aruṇo nāma khattiyo pitā,
  pabhāvatī nāma mātā, abhibhū ca sambhavo 2- ca dve aggasāvakā, khemaṅkaro
  nāmupaṭṭhāko, sakhilā 3- ca padumā ca dve aggasāvikā, puṇḍarīkarukkho bodhi,
  sarīraṁ sattatihatthubbedhaṁ ahosi, sarīrappabhā yojanattayaṁ pharitvā aṭṭhāsi, sattati
  vassasahassāni āyūti.
            Vipassissa aparena sambuddho dvipaduttamo
            sikhivhayo āsi jino asamo appaṭipuggaloti. 4-
        Tassa aparabhāge vessabhū nāma satthā udapādi. Tassāpi tayo
  sāvakasannipātā. Paṭhamasannipāte asīti bhikkhusahassāni ahesuṁ, dutiye sattati,

  *  *  *  *  *  *
  Footnote: 1 khu. buddha. 33/1/546. 2 Sī. sambhūto. 3 Sīṃakhilā. 4 khu. buddha. 33/1/550.
-------------------------------------------------
[page 057]
  Tatiye saṭṭhi. Tadā bodhisatto sudassano nāma rājā hutvā buddhappamukhassa
  bhikkhusaṁghassa sacīvaraṁ mahādānaṁ datvā tassa santike pabbajitvā ācāraguṇasampanno
  buddharatane cittīkārapītibahulo ahosi. Sopi naṁ bhagavā "ito ekattiṁsakappe
  buddho bhavissatī"ti byākāsi. Tassa pana bhagavato anomaṁ nāma nagaraṁ ahosi.
  Suppatīto nāma rājā pitā, yasavatī nāma mātā, soṇo ca uttaro ca dve
  aggasāvakā, upasanto nāmupaṭṭhāko, rāmā ca surāmā ca 1- dve aggasāvikā,
  sālarukkho bodhi, sarīraṁ saṭṭhihatthubbedhaṁ ahosi, saṭṭhi vassasahassāni āyūti.
            Tattheva maṇḍakappamhi asamo appaṭipuggalo
            vessabhū nāma nāmena loke uppajji so jinoti. 2-
        Tassa aparabhāge imasmiṁ kappe cattāro buddhā nibbattā kakusandho,
  koṇāgamano, kassapo, amhākaṁ bhagavāti. Kakusandhassa bhagavato ekova
  sāvakasannipāto, tattha cattāḷīsa bhikkhusahassāni ahesuṁ. Tadā bodhisatto
  khemo nāma rājā hutvā buddhappamukhassa bhikkhusaṁghassa sapattacīvaraṁ mahādānañceva
  añjanādibhesajjāni ca datvā satthu dhammadesanaṁ sutvā pabbaji. Sopi naṁ
  satthā "buddho bhavissatī"ti byākāsi. Kakusandhassa pana bhagavato khemaṁ nāma
  nagaraṁ ahosi, aggidatto nāma brāhmaṇo pitā, visākhā nāma brāhmaṇī
  mātā, vidhuro 3- ca sañjīvo ca dve aggasāvakā, buddhijo nāmupaṭṭhāko, sāmā ca
  campā ca dve aggasāvikā, mahāsirīsarukkho bodhi, sarīraṁ cattāḷīsahatthubbedhaṁ
  ahosi, cattāḷīsa vassasahassāni āyūti.
            Vessabhussa aparena sambuddho dvipaduttamo
            kakusandho nāma nāmena appameyyo durāsadoti. 4-
        Tassa aparabhāge koṇāgamano nāma satthā udapādi. Tassāpi ekova
  sāvakasannipāto, tattha tiṁsa bhikkhusahassāni ahesuṁ. Tadā bodhisatto pabbato
  nāma rājā hutvā amaccagaṇaparivuto satthu santikaṁ gantvā dhammadesanaṁ sutvā

  *  *  *  *  *  *
  Footnote: 1 Sī.,Ma. dhāmā ca sudhāmā ca, rāmā ceva samālā ca (buddhavaṁse). 2 uppajji nāyako
  (buddhavaṁse). 3 Sī.,i. viduro. 4 khu. buddha.33/1/559.
-------------------------------------------------
[page 058]
  Buddhappamukhaṁ bhikkhusaṁghaṁ nimantetvā mahādānaṁ pavattetvā pattuṇṇacīnapaṭa-
  koseyyakambaladukūlāni ceva suvaṇṇapaṭikañca 1- datvā satthu santike pabbaji.
  Sopi naṁ satthā "buddho bhavissatī"ti byākāsi. Tassa bhagavato sobhavatī nāma
  nagaraṁ ahosi, yaññadatto nāma brāhmaṇo pitā, uttarā nāma brāhamaṇī
  mātā, bhiyyaso 2- ca uttaro ca dve aggasāvakā, sotthijo nāmupaṭṭhāko,
  samuddā 3- ca uttarā ca dve aggasāvikā, udumbararukkho bodhi, sarīraṁ
  tiṁsahatthubbedhaṁ ahosi, tiṁsa vassasahassāni āyūti.
            Kakusandhassa aparena sambuddho dvipaduttamo
            koṇāgamano nāma jino lokajeṭṭho narāsabhoti.
        Tassa aparabhāge kassapo nāma satthā udapādi. Tassāpi ekova
  sāvakasannipāto, tattha vīsatibhikkhusahassāni ahesuṁ. Tadā bodhisatto jotipālo
  nāma māṇavo hutvā tiṇṇaṁ vedānaṁ pāragū bhūmiyañceva antalikkhe ca pākaṭo
  ghaṭikārassa kumbhakārassa mitto ahosi. So tena saddhiṁ satthāraṁ upasaṅkamitvā dhammakathaṁ
  sutvā pabbajitvā āraddhavīriyo tīṇi piṭakāni uggahetvā vattāvattasampattiyā
  buddhasāsanaṁ sobhesi. Sopi naṁ satthā "buddho bhavissatī"ti byākāsi. Tassa
  bhagavato jātanagaraṁ bārāṇasī nāma ahosi, brahmadatto nāma brāhmaṇo
  pitā, dhanavatī 4- nāma brāhmaṇī mātā, tisso ca bhāradvājo ca dve
  aggasāvakā, sabbamitto nāmupaṭṭhāko, anuḷā ca uruveḷā ca dve aggasāvikā,
  nigrodharukkho bodhi, sarīraṁ vīsatihatthubbedhaṁ ahosi, vīsati vassasahassāni āyūti.
            Koṇāgamanassa aparena sambuddho dvipaduttamo
            kassapo nāma gottena dhammarājā pabhaṅkaroti. 5-
        Yasmiṁ pana kappe dīpaṅkaradasabalo udapādi, tasmiṁ aññepi tayo buddhā
  ahesuṁ. Tesaṁ santike bodhisattassa byākaraṇaṁ natthi, tasmā te idha na dassitā.
  Aṭṭhakathāyaṁ pana taṇhaṅkarato paṭṭhāya sabbepi buddhe dassetuṁ idaṁ vuttaṁ:-

  *  *  *  *  *  *
  Footnote: 1 Sī. sovaṇṇapādukañca, sovaṇṇapādukañceva (buddhavaṁse). 2 Sī., i. bhiyyo.
  3 i., Ma. sumuttā. 4 Sī. bandhumatī, i. dhaññavatī. 5 khu. buddha. 33/1/568.
-------------------------------------------------
[page 059]
            "taṇhaṅkaro Medhaṅkaro athopi saraṇaṅkaro
            dīpaṅkaro ca sambuddho koṇḍañño dvipaduttamo.
            Maṅgalo ca sumano ca revato sobhito muni
            anomadassī padumo nārado padumuttaro.
            Sumedho ca sujāto ca piyadassī mahāyaso
            atthadassī dhammadassī siddhattho lokanāyako.
            Tisso phusso ca sambuddho vipassī sikhī vessabhū
            kakusandho koṇāgamano kassapo cāpi nāyako.
            Ete ahesuṁ sambuddhā vītarāgā samāhitā
            sataraṁsīva uppannā mahātamavinodanā
            jalitvā aggikhandhāva nibbutā te sasāvakā"ti.
        Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike
  adhikāraṁ karonto kappasatasahassādhikāni cattāri asaṅkhyeyyāni āgato. Kassapassa
  pana bhagavato orabhāge ṭhapetvā imaṁ sammāsambuddhaṁ añño buddho nāma
  natthi. Iti dīpaṅkarādīnaṁ catuvīsatiyā buddhānaṁ santike laddhabyākaraṇo pana
  bodhisatto yenena:-
            "manussattaṁ liṅgasampatti hetu satthāradassanaṁ
            pabbajjā guṇasampatti adhikāro ca chandatā
            aṭṭhadhammasamodhānā abhinīhāro samijjhatī"ti 1-
  ime aṭṭha dhamme samodhānetvā dīpaṅkarapādamūle katābhinīhārena "handa
  buddhakare dhamme, vicināmi ito cito"ti ussāhaṁ katvā "vicinanto tadā
  dakkhiṁ, paṭhamaṁ dānapāramin"ti dānapāramitādayo budadhakārakadhammā diṭṭhā. Te
  pūrentoyeva yāva vessantarattabhāvā āgami, āgacchanto ca ye te katābhinīhārānaṁ
  bodhisattānaṁ ānisaṁsā saṁvaṇṇitā:-

  *  *  *  *  *  *
  Footnote: 1 khu. buddha. 33/59/453.
-------------------------------------------------
[page 060]
            "evaṁ Sabbaṅgasampannā bodhiyā niyatā narā
            saṁsaraṁ dīghamaddhānaṁ kappakoṭisatehipi.
            Avīcimhi nuppajjanti tathā lokantaresu ca
            nijjhāmataṇhā khuppipāsā na honti kālakañjikā.
            Na honti khuddakā pāṇā uppajjantāpi duggatiṁ
            jāyamānā manussesu jaccandhā na bhavanti te.
            Sotavekallatā natthi na bhavanti mūgapakkhikā
            itthibhāvaṁ na gacchanti ubhatobyañjanapaṇḍakā.
            Na bhavanti pariyāpannā bodhiyā niyatā narā
            muttā ānantarikehi sabbattha suddhagocaRā.
            Micchādiṭṭhiṁ na sevanti kammakiriyadassanā
            vasamānāpi saggesu asaññaṁ nupapajjare.
            Suddhāvāsesu devesu hetu nāma na vijjati
            nekkhammaninnā sappurisā visaṁyuttā bhavābhave
            caranti lokatthacariyāyo pūrenti 1- sabbapāramī"ti.
        Te ānisaṁse adhigantvāva āgato. Pāramiyo pūrentassa cassa
  akittibrāhmaṇakāle saṅkhabrāhmaṇakāle dhanañjayarājakāle mahāsudassanarājakāle
  mahāgovindakāle nimimahārājakāle candakumārakāle visayhaseṭṭhikāle sivirājakāle
  vessantararājakāleti dānapāramitāya pūritattabhāvānaṁ parimāṇaṁ nāma natthi.
  Ekantena panassa sasapaṇḍitajātake:-
            "bhikkhāya upagataṁ disvā sakattānaṁ pariccajiṁ
            dānena me samo natthi esā me dānapāramī"ti 2-

  *  *  *  *  *  *
  Footnote: 1 i., Ma. pūrentā. 2 khu. cariyā. 33/599.
-------------------------------------------------
[page 061]
  Evaṁ attapariccāgaṁ karontassa dānapāramitā paramatthapāramī nāma jātā.
  Tathā sīlavanāgarājakāle campeyyanāgarājakāle bhūridattanāgarājakāle
  chaddantanāgarājakāle jayaddisarājaputtakāle 1- alīnasattukumārakāleti sīlapāramitāya
  pūritattabhāvānaṁ parimāṇaṁ nāma natthi. Ekantena panassa saṅkhapālajātake:-
           "sūlehi vijjhayantopi koṭiyantopi sattibhi
           bhojaputte na kuppāmi esā me sīlapāramī"ti 2-
  evaṁ attapariccāgaṁ karontassa sīlapāramitā paramatthapāramī nāma jātā. Tathā
  somanassakumārakāle hatthipālakumārakāle ayogharapaṇḍitakāleti mahārajjaṁ pahāya
  nekkhammapāramitāya pūritattabhāvānaṁ parimāṇaṁ nāma natthi. Ekantena panassa
  cūḷasutasomajātake:-
           "mahārajjaṁ hatthagataṁ kheḷapiṇḍaṁva chaḍḍayiṁ
           cajato na hoti lagganaṁ esā me nekkhammapāramī"ti
  evaṁ nissaṅgatāya rajjaṁ chaḍḍetvā nikkhamantassa nekkhammapāramitā paramatthapāramī
  nāma jātā. Tathā vidhurapaṇḍitakāle mahāgovindapaṇḍitakāle kuddālapaṇḍitakāle
  arakapaṇḍitakāle bodhiparibbājakakāle mahosadhapaṇḍitakāleti paññāpāramitāya
  pūritattabhāvānaṁ parimāṇaṁ nāma natthi. Ekantena panassa sattubhastajātake
  senakapaṇḍitakāle:-
           "paññāya vicinantohaṁ brāhmaṇaṁ mocayiṁ dukhā
           paññāya me samo natthi esā me paññāpāramī"ti
        anto bhastagataṁ sappaṁ dassentassa paññāpāramitā paramatthapāramī
  nāma jātā. Tathā vīriyapāramitādīnampi pūritattabhāvānaṁ parimāṇaṁ nāma natthi.
  Ekantena panassa mahājanakajātake:-

  *  *  *  *  *  *
  Footnote: 1 Ma.,i. mūgapakkhakāle, khu. cariyā. 33/617. 2 khu. cariyā. 33/91/610.
-------------------------------------------------
[page 062]
           "atīradassī Jalamajjhe hatā sabbeva mānusā
           cittassa aññathā natthi esā me vīriyapāramī"ti
        evaṁ mahāsamuddaṁ tarantassa vīriyapāramitā paramatthapāramī nāma jātā.
  Khantivādijātake:-
           "acetanaṁva koṭṭente tiṇhena pharasunā mamaṁ
           kāsirāje na kuppāmi esā me khantipāramī"ti
  evaṁ acetanabhāvena viya mahādukkhaṁ adhivāsentassa khantipāramitā paramatthapāramī
  nāma jātā. Mahāsutasomajātake:-
           "saccavācaṁ anurakkhanto cajitvā mama jīvitaṁ
           mocesiṁ ekasataṁ khattiye esā me saccapāramī"ti
  evaṁ jīvitaṁ cajitvā saccamanurakkhantassa saccapāramitā paramatthapāramī nāma
  jātā. Mūgapakkhajātake:-
           "mātāpitā na me dessā napi dessaṁ mahāyasaṁ 1-
           sabbaññutaṁ piyaṁ mayhaṁ tasmā vatamadhiṭṭhahin"ti
  evaṁ jīvitampi cajitvā vataṁ adhiṭṭhahantassa adhiṭṭhānapāramitā paramatthapāramī
  nāma jātā. Suvaṇṇasāmajātake:-
           "na maṁ koci uttasati napihaṁ bhāyāmi kassaci
           mettābalenupatthaddho ramāmi pavane tadā"ti 2-
  evaṁ jīvitampi anoloketvā mettāyantassa mettāpāramitā paramatthapāramī
  nāma jātā. Lomahaṁsajātake:-
           "susāne seyyaṁ kappemi chavaṭṭhikaṁ upanidhāyahaṁ
           gāmaṇḍalā 3- upāgantvā rūpaṁ dassenti nappakan"ti 4-

  *  *  *  *  *  *
  Footnote: 1 khu. cariyā. 33/65/619. 2 khu. cariyā. 33/113/625. 3 Sī.,i. gomaṇḍalā.
  4 khu. cariyā. 33/119/626.
-------------------------------------------------
[page 063]
  Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ
  uppādentesupi upekkhaṁ anativattentassa upekkhāpāramitā paramatthapāramī
  nāma jātā. Ayamettha saṅkhePo. Vitthārato panesa attho cariyāpiṭakato
  gahetabboti. Evaṁ pāramiyo pūretvā vessantarattabhāve ṭhito:-
           "acetanāyaṁ paṭhavī aviññāya sukhaṁ dukhaṁ
           sāpi dānabalā mayhaṁ sattakkhattuṁ pakampathā"ti 1-
  evaṁ mahāpaṭhavikampanādīni 2- mahāpuññāni karitvā āyupariyosāne tato cuto
  tusitabhavane nibbatti. Iti dīpaṅkarapādamūlato paṭṭhāya yāva ayaṁ tusitapure
  nibbatti, ettakaṁ ṭhānaṁ dūrenidānaṁ nāmāti veditabbaṁ.
                        Dūrenidānakathā niṭṭhitā.
                            -----------
                          2. Avidūrenidānakathā
        tusitapure vasanteyeva pana bodhisatte buddhakolāhalaṁ nāma udapādi.
  Lokasmiṁ hi tīṇi kolāhalāni mahantāni uppajjanti kappakolāhalaṁ
  buddhakolāhalaṁ cakkavattikolāhalanti. Tattha "vassasatasahassaccayena kappuṭṭhānaṁ
  bhavissatī"ti lokabyūhā nāma kāmāvacaradevā muttasirā vikiṇṇakesā rudamukhā 3-
  assūni hatthehi puñchamānā rattavatthanivatthā ativiya virūpavesadhārino hutvā
  manussapathe vicarantā evaṁ ārocenti "mārisā ito vassasatasahassaccayena
  kappuṭṭhānaṁ bhavissati, ayaṁ loko vinassissati, mahāsamuddopi sussissati,
  ayañca mahāpaṭhavī sineru ca pabbatarājā uḍḍayhissanti vinassissanti, yāva
  brahmalokā lokavināso bhavissati, mettaṁ mārisā bhāvetha. Karuṇaṁ, muditaṁ,
  upekkhaṁ mārisā bhāvetha, mātaraṁ upaṭṭhahatha, pitaraṁ upaṭṭhahatha, kule

  *  *  *  *  *  *
  Footnote: 1 khu. cariyā. 33/124/596. 2 Sī., i. mahāpaṭhaviṁ kampetvā, Ma.
  mahāpathavīkampanādikāraṇāni. 3 Sī., i. rudammukhā.
-------------------------------------------------
[page 064]
  Jeṭṭhāpacāyino hothā"ti. Idaṁ kappakolāhalaṁ nāMa. "vassasahassaccayena
  Pana sabbaññubuddho loke uppajjissatī"ti lokapāladevatā "ito mārisā
  vassasahassaccayena sabbaññubuddho loke uppajjissatī"ti ugghosentiyo
  āhiṇḍanti. Idaṁ buddhakolāhalaṁ nāMa. "vassasatassaccayena Cakkavattirājā
  uppajjissatī"ti devatāyo "ito mārisā vassasatassaccayena cakkavattirājā
  loke uppajjissatī"ti ugghosentiyo āhiṇḍanti. Idaṁ cakkavattikolāhalaṁ
  nāMa. Imāni tīṇi kolāhalāni mahantāni honti.
        Tesu buddhakolāhalasaddaṁ sutvā sakaladasasahassacakkavāḷadevatā ekato
  sannipatitvā "asuko nāma satto buddho bhavissatī"ti ñatvā taṁ upasaṅkamitvā
  āyācanti. Āyācamānā ca pubbanimittesu uppannesu āyācanti. Tadā pana
  sabbāpi tā ekekacakkavāḷe cātumahārājasakkasuyāmasantusitasunimmita 1-
  vasavattimahābrahmehi saddhiṁ ekacakkavāḷe sannipatitvā tusitabhavane bodhisattassa
  santikaṁ gantvā "mārisa tumhehi dasapāramiyo pūrentehi na sakkasampattiṁ,
  na mārabrahmacakkavattisampattiṁ patthentehi pūritā, lokanittharaṇatthāya pana
  sabbaññutaṁ patthentehi pūritā, so vo dāni kālo mārisa buddhattāya,
  samayo mārisa buddhattāyā"ti yāciṁsu.
        Atha mahāsatto devatānaṁ paṭiññaṁ adatvāva kāladīpadesakulajanetti-
  āyuparicchedavasena pañcamahāvilokanaṁ nāma vilokesi. Tattha "kālo nu kho,
  akālo nu kho"ti paṭhamaṁ kālaṁ vilokesi. Tattha vassasatasahassato uddhaṁ
  vaḍḍhitāayukālo kālo nāma na hoti. Kasmā? tadā hi sattānaṁ
  jātijarāmaraṇāni na paññāyanti. Buddhānañca dhammadesanā tilakkhaṇamuttā
  nāma natthi. Tesaṁ "aniccaṁ dukkhaṁ anattā"ti kathentānaṁ "kiṁ nāmetaṁ
  kathentī"ti neva sotabbaṁ na saddhātabbaṁ maññanti, tato abhisamayo na
  hoti, tasmiṁ asati aniyyānikaṁ sāsanaṁ hoti. Tasmā so akālo. Vassasatato
  ūnāayukālopi kālo nāma na hoti. Kasmā? tadā hi sattā ussannakilesā

  *  *  *  *  *  *
  Footnote: 1 sī, Ma. paranimmita.
-------------------------------------------------
[page 065]
  Honti, ussannakilesānañca dinno ovādo ovādaṭṭhāne na tiṭṭhati, udake
  daṇḍarāji viya khippaṁ vigacchati. Tasmā sopi akālo. Vassasatasahassato pana
  paṭṭhāya heṭṭhā, vassasatato paṭṭhāya uddhaṁ āyukālo kālo nāMa. Tadā
  ca vassasatāyukālo, atha mahāsatto "nibbattitabbakālo"ti kālaṁ passi.
        Tato dīpaṁ vilokento saparivāre cattāro dīpe oloketvā "tīsu
  dīpesu buddhā na nibbattanti, jambudīpeyeva nibbattantī"ti dīpaṁ passi.
        Tato "jambudīpo nāma mahā, dasayojanasahassaparimāṇo, katarasmiṁ nu
  kho padese buddhā nibbattantī"ti okāsaṁ vilokento majjhimadesaṁ passi.
  Majjhimadeso nāma "puratthimāya disāya gajaṅgalaṁ 1- nāma nigamo, tassa parena
  mahāsālā, tato parā paccantimā janapadā, orato majjhe. Puratthimadakkhiṇāya
  disāya sallavatī 2- nāma nadī, tato parā paccantimā janapadā, orato
  majjhe. Dakkhiṇāya disāya setakaṇṇikaṁ nāma nigamo, tato parā paccantimā
  janapadā, orato majjhe. Pacchimāya disāya thūṇaṁ nāma brāhmaṇagāmo, tato
  parā paccantimā janapadā, orato majjhe. Uttarāya disāya usīraddhajo nāma
  pabbato, tato parā paccantimā janapadā, orato majjhe"ti evaṁ vinaye 3-
  vutto padeso. So āyāmato tīṇi yojanasatāni, vitthārato aḍḍhateyyāni,
  parikkhepato nava yojanasatānīti etasmiṁ padese buddhā paccekabuddhā
  aggasāvakā asītimahāsāvakā cakkavattirājāno aññe ca mahesakkhā 4-
  khattiyabrāhmaṇagahapatimahāsālā uppajjanti. Idaṁ cettha kapilavatthu nāma
  nagaraṁ, tattha mayā nibbattitabbanti niṭṭhaṁ agamāsi.
        Tato kulaṁ vilokento "buddhā nāma vessakule vā suddakule vā na
  nibbattanti. Lokasammate pana khattiyakule vā brāhmaṇakule vāti dvīsuyeva
  kulesu nibbattanti. Idāni ca khattiyakulaṁ lokasammataṁ, tattha nibbattissāmi.
  Suddhodano nāma rājā me pitā bhavissatī"ti kulaṁ passi.

  *  *  *  *  *  *
  Footnote: 1 Sī., i. kajaṅgalaṁ, Ma. jaṅgalaṁ. 2 Sī., i. salalavatī. 3 vi. mahā. 5/259/24-5.
  4 Sī., i. mahesakkā.
-------------------------------------------------
[page 066]
        Tato mātaraṁ vilokento "buddhamātā nāma lolā surādhuttā na
  hoti, kappasatasahassaṁ pana pūritapāramī jātito paṭṭhāya akhaṇḍapañcasīlāyeva
  hoti. Ayañca mahāmāyā nāma devī edisī, ayaṁ me mātā bhavissati, kittakaṁ
  panassā āyūti dasannaṁ māsānaṁ upari satta divasānī"ti passi.
        Iti imaṁ pañcamahāvilokanaṁ viloketvā "kālo me mārisā
  buddhabhāvāyā"ti devatānaṁ saṅgahaṁ karonto paṭiññaṁ datvā "gacchatha tumhe"ti tā
  devatā uyyojetvā tusitadevatāhi parivuto tusitapure nandanavanaṁ pāvisi.
  Sabbadevalokesu hi nandanavanaṁ atthiyeva. Tattha naṁ devatā "ito cuto sugatiṁ
  gaccha, ito cuto sugatiṁ gacchā"ti pubbe katakusalakammokāsaṁ sārayamānā
  vicaranti. So evaṁ devatāhi kusalaṁ sārayamānāhi parivuto tattha vicarantoyeva
  cavitvā mahāmāyāya deviyā kucchismiṁ paṭisandhiṁ gaṇhi.
         Tassa āvibhāvatthaṁ ayaṁ anupubbikathā:- tadā kira kapilavatthunagare
  āsāḷhinakkhattaṁ saṅghuṭṭhaṁ ahosi, mahājano nakkhattaṁ kīḷati. Mahāmāyāpi devī
  pure puṇṇamāya sattamadivasato paṭṭhāya vigatasurāpānaṁ mālāgandhavibhūtisampannaṁ
  nakkhattakīḷaṁ anubhavamānā sattame divase pātova uṭṭhāya 1- gandhodakena
  nhāyitvā cattāri satasahassāni vissajjetvā mahādānaṁ datvā sabbālaṅkāravibhūsitā
  varabhojanaṁ bhuñjitvā uposathaṅgāni adhiṭṭhāya alaṅkatapaṭiyattaṁ sirigabbhaṁ
  pavisitvā sirisayane nipannā niddaṁ okkamamānā imaṁ supinaṁ addasa:-
  cattāro kira naṁ mahārājāno sayaneneva saddhiṁ ukkhipitvā himavantaṁ netvā
  saṭṭhiyojanike manosilātale sattayojanikassa mahāsālarukkhassa heṭṭhā ṭhapetvā
  ekamantaṁ aṭṭhaṁsu. Atha nesaṁ deviyo āgantvā deviṁ anotattadahaṁ netvā
  manussamalaharaṇatthaṁ nhāpetvā dibbavatthaṁ nivāsāpetvā gandhehi vilimpāpetvā
  dibbapupphāni pilandhāpetvā tato avidūre eko rajatapabbato atthi, tassa
  anto kanakavimānaṁ atthi, tattha pācīnasīsakaṁ dibbasayanaṁ paññāpetvā
  nipajjāpesuṁ. Atha bodhisatto setavaravāraṇo hutvā tato avidūre eko

  *  *  *  *  *  *
  Footnote: 1 ka. paṭṭhāYu.
-------------------------------------------------
[page 067]
  Suvaṇṇapabbato atthi, tattha vicaritvā tato oruyha rajatapabbataṁ abhiruhitvā
  uttaradisato āgamma rajatadāmavaṇṇāya soṇḍāya setapadumaṁ gahetvā
  koñcanādaṁ naditvā kanakavimānaṁ pavisitvā mātusayanaṁ tikkhattuṁ padakkhiṇaṁ katvā
  dakkhiṇapassaṁ phāletvā kucchiṁ paviṭṭhasadiso ahosīti. Evaṁ uttarāsāḷhanakkhattena
  paṭisandhiṁ gaṇhi.
        Punadivase pabuddhā devī taṁ supinaṁ rañño ārocesi. Rājā
  catusaṭṭhimatte brāhmaṇapāmokkhe pakkosāpetvā gomayaharitūpalittāya lājādīhi
  katamaṅgalasakkārāya bhūmiyā mahārahāni āsanāni paññāpetvā tattha nisinnānaṁ
  brāhmaṇānaṁ sappimadhusakkharābhisaṅkhatassa varapāyāsassa suvaṇṇarajatapātiyo
  pūretvā suvaṇṇarajatapātīhiyeva paṭikujjitvā adāsi, aññehi ca
  ahatavatthakapilagāvidānādīhi te santappesi. Atha nesaṁ sabbakāmehi santappitānaṁ
  brāhmaṇānaṁ supinaṁ ārocāpetvā "kiṁ bhavissatī"ti pucchi. Brāhmaṇā āhaṁsu
  "mā cintayi mahārāja, deviyā te kucchimhi gabbho patiṭṭhito, so ca
  kho purisagabbho, na itthigabbho, putto te bhavissati, so sace agāraṁ
  ajjhāvasissati, rājā bhavissati cakkavattī. Sace agārā nikkhamma pabbajissati,
  buddho bhavissati loke vivaṭacchado"ti. 1-
        Bodhisattassa pana mātukucchimhi paṭisandhiggahaṇakkhaṇeyeva
  ekappahāreneva sakaladasasahassī lokadhātu saṅkampi sampakampi sampavedhi. Dvattiṁsa
  pubbanimittāni pāturahesuṁ:- dasasu cakkavāḷasahassesu appamāṇo obhāso
  phari, tassa taṁ siriṁ daṭṭhukāmā viya andhā cakkhūni paṭilabhiṁsu, badhirā saddaṁ
  suṇiṁsu, mūgā samālapiṁsu, khujjā ujugattā ahesuṁ, paṅgulā padasā gamanaṁ
  paṭilabhiṁsu, bandhanagatā sabbasattā andubandhanādīhi mucciṁsu, sabbanirayesu
  aggī nibbāyiṁsu, pettivisayesu khuppipāsā vūpasamiṁsu, tiracchānānaṁ bhayaṁ nāhosi,
  sabbasattānaṁ rogo vūpasami, sabbasattā piyaṁvadā ahesuṁ, madhurenākārena
  assā hasiṁsu, vāraṇā gajjiṁsu, sabbatūriyāni sakaṁ sakaṁ ninnādaṁ muñciṁsu,

  *  *  *  *  *  *
  Footnote: 1 Sī.,i. vivaṭṭacchadoti.
-------------------------------------------------
[page 068]
  Aghaṭṭitāniyeva manussānaṁ hatthūpagādīni ābharaṇāni viraviṁsu, sabbā disā
  vippasannā ahesuṁ, sattānaṁ sukhaṁ uppādayamāno mudusītalo vāto vāyi,
  akālamegho vassi, paṭhavitopi udakaṁ ubbhijjitvā vissandi, pakkhino
  ākāsagamanaṁ vijahiṁsu, nadiyo asandamānā aṭṭhaṁsu, mahāsamuddo madhurodako
  ahosi, sabbatthakameva pañcavaṇṇehi padumehi sañchannatalo ahosi,
  thalajajalajādīni sabbapupphāni pupphiṁsu, rukkhānaṁ khandhesu khandhapadumāni, sākhāsu
  sākhāpadumāni, latāsu latāpadumāni pupphiṁsu, ghanasilātalāni 1- bhinditvā uparūpari
  satapattāni hutvā daṇḍapadumāni nāma nikkhamiṁsu, ākāse olambakapadumāni
  nāma nibbattiṁsu, samantato pupphavassāni vassiṁsu, ākāse dibbatūriyāni
  vajjiṁsu, sakaladasasahassī lokadhātu vaṭṭetvā vissaṭṭhamālāguḷo viya, uppīḷetvā
  baddhamālākalāpo viya alaṅkatapaṭiyattamālāsanaṁ viya ca ekamālāmālinī 2-
  vipphurantavāḷabījanī pupphadhūpagandhaparivāsitā paramasobhaggappattā ahosi.
        Evaṁ gahitapaṭisandhikassa bodhisattassa paṭisandhiggahaṇakālato paṭṭhāya
  bodhisattassa ceva bodhisattamātuyā ca upaddavanivāraṇatthaṁ khaggahatthā cattāro
  devaputtā ārakkhaṁ gaṇhiṁsu. Bodhisattassa mātuyā purisesu rāgacittaṁ nuppajji,
  lābhaggayasaggappattā ca ahosi sukhinī akilantakāyā. Bodhisattañca antokucchigataṁ
  vippasanne maṇiratane āvutapaṇḍusuttaṁ viya passati. Yasmā ca bodhisattena
  vasitakucchi nāma cetiyagabbhasadisā hoti, na sakkā aññena sattena āvasituṁ vā
  paribhuñjituṁ vā, tasmā bodhisattamātā sattāhajāte bodhisatte kālaṁ katvā
  tusitapure nibbatti. Yathā ca aññā itthiyo dasamāse appatvāpi 3- atikkamitvāpi
  nisinnāpi nipannāpi vijāyanti, na evaṁ bodhisattamātā. Sā pana bodhisattaṁ
  dasamāse kucchinā pariharitvā ṭhitāva vijāyati. Ayaṁ bodhisattamātudhammatā.
        Mahāmāyāpi devī pattena telaṁ viya dasamāse kucchinā bodhisattaṁ
  pariharitvā paripuṇṇagabbhā ñātigharaṁ gantukāmā suddhodanamahārājassa ārocesi
  "icchāmahaṁ deva kulasantakaṁ devadahanagaraṁ gantun"ti. Rājā "sādhū"ti sampaṭicchitvā

  *  *  *  *  *  *
  Footnote: 1 Sī. bahalasilātalāni. 2 Sī. ekamālinī. 3 appattāpi (sabbattha).
-------------------------------------------------
[page 069]
  Kapilavatthuto yāva devadahanagarā maggaṁ samaṁ kāretvā kadalipuṇṇaghaṭadhajapaṭākādīhi
  alaṅkārehi alaṅkārāpetvā deviṁ sovaṇṇasivikāya nisīdāpetvā amaccasahassena
  ukkhipāpetvā mahantena parivārena pesesi. Dvinnaṁ pana nagarānaṁ antare
  ubhayanagaravāsīnampi lumbinīvanaṁ nāma maṅgalasālavanaṁ atthi, tasmiṁ samaye mūlato
  paṭṭhāya yāva aggasākhā sabbaṁ ekapāliphullaṁ ahosi, sākhantarehi ceva
  pupphantarehi ca pañcavaṇṇā bhamaragaṇā nānappakārā ca sakuṇasaṅghā madhurassarena
  vikūjantā vicaranti. Sakalaṁ lumbinīvanaṁ cittalatāvanasadisaṁ, mahānubhāvassa rañño
  susajjitāapānamaṇḍalaṁ viya ahosi. Deviyā taṁ disvā sālavane kīḷitukāmatā
  udapādi. Amaccā deviṁ gahetvā sālavanaṁ pavisiṁsu. Sā maṅgalasālamūlaṁ upagantvā
  sālasākhaṁ gaṇhitukāmā ahosi, sālasākhā suseditavettaggaṁ viya oṇamitvā
  deviyā hatthasamīpaṁ upagañchi, sā hatthaṁ pasāretvā sākhaṁ aggahesi. Tāvadeva ca
  deviyā kammajavātā caliṁsu, athassā sāṇiṁ parikkhipāpetvā mahājano paṭikkami,
  sālasākhaṁ gahetvā tiṭṭhamānāya eva cassā gabbhavuṭṭhānaṁ ahosi. Taṁ khaṇaññeva
  cattāro visuddhacittā mahābrahmāno suvaṇṇajālaṁ ādāya sampattā. Te tena
  suvaṇṇajālena bodhisattaṁ sampaṭicchitvā mātu purato ṭhatvā 1- "attamanā devi
  hohi, mahesakkho te putto uppanno"ti āhaṁsu.
        Yathā pana aññe sattā mātukucchito nikkhamantā paṭikūlena asucinā
  makkhitā nikkhamanti, na evaṁ bodhisatto. So pana dhammāsanato otaranto
  dhammakathiko viya, nisseṇito otaranto puriso viya ca dve hatthe dve ca pāde
  pasāretvā ṭhitakova mātukucchisambhavena kenaci asucinā amakkhito suddho visado
  kāsikavatthe nikkhittamaṇiratanaṁ viya jotento mātukucchito nikkhami. Evaṁ santepi
  bodhisattassa ca bodhisattamātuyā ca sakkāratthaṁ ākāsato dve udakadhārā
  nikkhamitvā bodhisattassa ca bodhisattamātuyā ca sarīre utuṁ gāhāpesuṁ.
        Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro
  mahārājāno maṅgalasammatāya sukhasamphassāya ajinappaveṇiyā gaṇhiṁsu, tesaṁ

  *  *  *  *  *  *
  Footnote: 1 i.,Ma. ṭhapetvā.
-------------------------------------------------
[page 070]
  Hatthato manussā dukūlacumbaṭakena gaṇhiṁsu, manussānaṁ hatthato muccitvā paṭhaviyaṁ
  patiṭṭhāya puratthimadisaṁ olokesi, anekāni cakkavāḷasahassāni ekaṅgaṇāni
  ahesuṁ. Tattha devamanussā gandhamālādīhi pūjayamānā "mahāpurisa idha tumhehi
  sadiso añño natthi, kutettha uttaritaro"ti āhaṁsu. Evaṁ catasso disā,
  catasso anudisā ca heṭṭhā, uparīti dasapi disā anuviloketvā attanā
  sadisaṁ kañci adisvā "ayaṁ uttarādisā"ti sattapadavītihārena agamāsi
  mahābrahmunā setacchattaṁ dhārayamānena 1- suyāmena vāḷavījaniṁ, aññāhi ca devatāhi
  sesarājakakudhabhaṇḍahatthāhi anugammamāno. Tato sattamapade ṭhito "aggohamasmi
  lokassā"tiādikaṁ āsabhiṁ vācaṁ nicchārento sīhanādaṁ nadi.
        Bodhisatto hi tīsu attabhāvesu mātukucchito nikkhantamattova vācaṁ nicchāresi
  mahosadhattabhāve, vessantarattabhāve, imasmiṁ attabhāve cāti. Mahosadhattabhāve
  kirassa mātukucchito nikkhamantasseva sakko devarājā āgantvā candanasāraṁ
  hatthe ṭhapetvā gato, so taṁ muṭṭhiyaṁ katvāva nikkhanto. Atha naṁ mātā
  "tāta kiṁ gahetvā āgatosī"ti pucchi. Osadhaṁ ammāti. Iti osadhaṁ gahetvā
  āgatattā "osadhadārako"tvevassa nāmaṁ akaṁsu. Taṁ osadhaṁ gahetvā cāṭiyaṁ
  pakkhipiṁsu, āgatāgatānaṁ andhabadhirādīnaṁ tadeva sabbarogavūpasamāya bhesajjaṁ ahosi.
  Tato "mahantaṁ idaṁ osadhaṁ, mahantaṁ idaṁ osadhan"ti uppannavacanaṁ upādāya
  "mahosadho"tvevassa nāmaṁ jātaṁ. Vessantarattabhāve pana mātukucchito nikkhamanto 2-
  dakkhiṇahatthaṁ pasāretvāva "atthi nu kho amma kiñci gehasmiṁ, dānaṁ dassāmī"ti
  vadanto nikkhami. Athassa mātā "sadhane kule nibbattosi tātā"ti puttassa
  hatthaṁ attano hatthatale katvā sahassatthavikaṁ ṭhapāpesi. Imasmiṁ pana attabhāve
  imaṁ sīhanādaṁ nadīti evaṁ bodhisatto tīsu attabhāvesu mātukucchito nikkhantamattova
  vācaṁ nicchāresi. Yathā ca paṭisandhiggahaṇakkhaṇe tathā jātikkhaṇepissa dvattiṁsa
  pubbanimittāni pāturahesuṁ. Yasmiṁ pana samaye amhākaṁ bodhisatto lumbinīvane
  jāto, tasmiṁyeva samaye rāhulamātā devī, ānandatthero, channo amacco,

  *  *  *  *  *  *
  Footnote: 1 Sī.,i. khāriyamāno. 2 Ma. nikkhantamatto.
-------------------------------------------------
[page 071]
  Kāḷudāyī amacco, kaṇṭhako 1- assarājā, mahābodhirukkho, catasso nidhikumbhiyo
  ca jātā. Tattha ekā nidhikumbhī gāvutappamāṇā, ekā aḍḍhayojanappamāṇā,
  ekā tigāvutappamāṇā, ekā yojanappamāṇā, gambhīrato paṭhavīpariyantā eva
  ahosīti. 2- Ime satta sahajātā nāMa.
        Ubhayanagaravāsino bodhisattaṁ gahetvā kapilavatthunagarameva agamaṁsu. Taṁ
  divasaṁyeva ca "kapilavatthunagare suddhodanamahārājassa putto jāto, ayaṁ kumāro
  bodhimūle nisīditvā buddho bhavissatī"ti tāvatiṁsabhavane haṭṭhatuṭṭhā devasaṅghā
  celukkhepādīni pavattentā kīḷiṁsu. Tasmiṁ samaye suddhodanamahārājassa kulūpako
  aṭṭhasamāpattilābhī kāḷadevilo 3- nāma tāpaso bhattakiccaṁ katvā divāvihāratthāya
  tāvatiṁsabhavanaṁ gantvā tattha divāvihāraṁ nisinno tā devatā tathā kīḷamānā
  disvā "kiṁ kāraṇā tumhe evaṁ tuṭṭhamānasā kīḷatha, mayhampetaṁ kāraṇaṁ
  kathethā"ti pucchi. 4- Devatā āhaṁsu "mārisa suddhodanamahārājassa putto jāto,
  so bodhimaṇḍe nisīditvā buddho hutvā dhammacakkaṁ pavattessati, `tassa
  anantaṁ buddhalīḷaṁ daṭṭhuṁ, dhammañca sotuṁ lacchāmā'ti iminā kāraṇena
  tuṭṭhāmhā"ti. Tāpaso tāsaṁ vacanaṁ sutvā khippaṁ devalokato oruyha rājanivesanaṁ
  pavisitvā paññattāsane nisinno "putto kira te mahārāja jāto, passissāmi
  nan"ti āha. Rājā alaṅkatapaṭiyattaṁ kumāraṁ āharāpetvā tāpasaṁ vandāpetuṁ
  abhihari, bodhisattassa pādā parivattitvā tāpasassa jaṭāsu patiṭṭhahiṁsu.
  Bodhisattassa hi tenattabhāvena vanditabbayuttako nāma añño natthi. Sace
  hi ajānantā bodhisattassa sīsaṁ tāpasassa pādamūle ṭhapeyyuṁ, sattadhā tassa
  muddhā phaleyya. Tāpaso "na me attānaṁ nāsetuṁ yuttan"ti uṭṭhāyāsanā
  bodhisattassa añjaliṁ paggahesi. Rājā taṁ acchariyaṁ disvā attano puttaṁ vandi.
        Tāpaso atīte cattāḷīsa kappe, anāgate cattāḷīsāti asītikappe
  anussarati. Bodhisattassa lakkhaṇasampattiṁ disvā "bhavissati nu kho buddho,

  *  *  *  *  *  *
  Footnote: 1 Sī., i. kanthako. 2 idaṁ vākyaṁ jātakaṭṭhakathāyaṁ na dissati.
  3 Ma. kāladevilo, cha. kāḷadevalo. 4 Sī. āha.
-------------------------------------------------
[page 072]
  Udāhu no"ti āvajjetvā upadhārento "nissaṁsayena buddho bhavissatī"ti
  ñatvā "acchariyapuriso ayan"ti sitaṁ akāsi. Tato "ahaṁ imaṁ acchariyapurisaṁ
  buddhabhūtaṁ daṭṭhuṁ labhissāmi nu kho, no"ti upadhārento "na labhissāmi,
  antarāyeva kālaṁ katvā buddhasatenapi buddhasahassenapi gantvā bodhetuṁ
  asakkuṇeyye arūpabhave nibbattissāmī"ti disvā "evarūpaṁ nāma acchariyapurisaṁ
  buddhabhūtaṁ daṭṭhuṁ na labhissāmi, mahatī vata me jāni bhavissatī"ti parodi.
        Manussā disvā "amhākaṁ ayyo idāneva hasitvā puna paroditvā
  patiṭṭhito, kiṁ nu kho bhante amhākaṁ ayyaputtassa koci antarāyo bhavissatī"ti
  taṁ pucchiṁsu. Natthetassa antarāyo, nissaṁsayena buddho bhavissatīti. Atha kasmā
  bhante paroditthāti. "evarūpaṁ Purisaṁ buddhabhūtaṁ daṭṭhuṁ na labhissāmi, `mahatī vata
  me jāni bhavissatī'ti attānaṁ anusocanto rodāmī"ti āha. Tato so "kiṁ nu
  kho me ñātakesu koci etaṁ buddhabhūtaṁ daṭṭhuṁ labhissatī"ti upadhārento
  attano bhāgineyyaṁ nālakadārakaṁ addasa. So bhaginiyā gehaṁ gantvā "kahaṁ
  te putto nālako"ti. Atthi gehe ayyāti. "pakkosāhi Nan"ti pakkosāpetvā
  attano santikaṁ āgataṁ kumāraṁ āha "tāta suddhodanamahārājassa kule putto jāto,
  buddhaṅkuro eso, pañcatiṁsa vassāni atikkamitvā buddho bhavissati, tvaṁ etaṁ
  daṭṭhuṁ labhissasi, ajjeva pabbajāhī"ti. Sattāsītikoṭidhane kule nibbattadārakopi
  "na maṁ mātulo anatthe niyojessatī"ti cintetvā tāvadeva antarāpaṇato
  kāsāyāni ceva mattikāpattañca āharāpetvā kesamassuṁ ohāretvā kāsāyāni
  vatthāni acchādetvā "yo loke uttamapuggalo, taṁ uddissa mayhaṁ
  pabbajjā"ti bodhisattābhimukhaṁ añjaliṁ paggayha pañcapatiṭṭhitena vanditvā
  pattaṁ thavikāya pakkhipitvā aṁsakūṭe olaggetvā himavantaṁ pavisitvā samaṇadhammaṁ
  akāsi. So paramābhisambodhippattaṁ tathāgataṁ upasaṅkamitvā nālakapaṭipadaṁ
  kathāpetvā puna himavantaṁ pavisitvā arahattaṁ patvā ukkaṭṭhapaṭipadaṁ paṭipanno
  satteva māse āyuṁ pāletvā ekaṁ suvaṇṇapabbataṁ nissāya ṭhitakova
  anupādisesāya nibbānadhātuyā parinibbāyi.
-------------------------------------------------
[page 073]
        Bodhisattampi kho pañcamadivase sīsaṁ nhāpetvā "nāmaggahaṇaṁ gaṇhissāmā"ti
  rājabhavanaṁ catujjātiyagandhehi vilimpetvā lājapañcamakāni pupphāni vikiritvā
  asambhinnapāyāsaṁ sampādetvā 1- tiṇṇaṁ vedānaṁ pāraṅgate aṭṭhasataṁ 2- brāhmaṇe
  nimantetvā rājabhavane nisīdāpetvā subhojanaṁ bhojāpetvā mahāsakkāraṁ
  katvā "kiṁ nu kho bhavissatī"ti lakkhaṇāni pariggahāpesuṁ. Tesu:-
                    rāmo dhajo lakkhaṇo cāpi mantī 3-
                    yañño subhojo 4- suyāmo sudatto
                    ete tadā aṭṭha ahesuṁ brāhmaṇā
                    chaḷaṅgavā mantaṁ viyākariṁsūti 5-
  ime aṭṭheva brāhmaṇā lakkhaṇapariggāhakā ahesuṁ. Paṭisandhiggahaṇadivase
  supinopi eteheva pariggahito. Tesu satta janā dve aṅguliyo ukkhipitvā
  dvidhā naṁ byākariṁsu "imehi lakkhaṇehi samannāgato sace agāraṁ ajjhāvasissati,
  rājā bhavissati cakkavattī, sace pabbajissati, buddho bhavissatī"ti sabbaṁ
  cakkavattirañño sirivibhavaṁ ācikkhiṁsu. Tesaṁ pana sabbadaharo gottato koṇḍañño
  nāma māṇavo bodhisattassa varalakkhaṇasampattiṁ oloketvā "imassa agāramajjhe
  ṭhānakāraṇaṁ natthi, ekantenesa 6- vivaṭacchado buddho bhavissatī"ti ekameva
  aṅguliṁ ukkhipitvā ekaṁsabyākaraṇaṁ byākāsi. Ayañhi katādhikāro
  pacchimabhavikasatto paññāya itare satta jane abhibhavitvā imehi lakkhaṇehi
  samannāgatassa bodhisattassa ekantabuddhabhāvasaṅkhātaṁ ekameva gatiṁ addasa,
  tasmā ekaṁ aṅguliṁ ukkhipitvā evaṁ byākāsi. Athassa nāmaṁ gaṇhantā
  sabbalokassa atthasiddhikarattā "siddhattho"ti nāmaṁ akaṁsu.
        Atha kho te brāhmaṇā attano attano gharāni gantvā putte
  āmantayiṁsu "tātā amhe mahallakā, suddhodanamahārājassa puttaṁ sabbaññutaṁ

  *  *  *  *  *  *
  Footnote: 1 Sī., i. pacāpetvā. 2 Sī. aṭṭhuttarasataṁ. 3 Ma. jotimanti.
  4 Sī.,i. koṇḍañño ca bhojo. 5 pa.sū. 2/94. 6 Sī. ekanteneva.
-------------------------------------------------
[page 074]
  Pattaṁ mayaṁ sambhāveyyāma vā 1- no vā, tumhe tasmiṁ kumāre sabbaññutaṁ
  patte tassa sāsane pabbajeyyāthā"ti. Te sattapi janā yāvatāyukaṁ ṭhatvā
  yathākammaṁ gatā, koṇḍaññamāṇavoyeva pana arogo ahosi. So mahāsatte
  vuddhimanvāya mahābhinikkhamanaṁ nikkhamitvā pabbajitvā anukkamena uruvelaṁ gantvā
  "ramaṇīyo vata ayaṁ bhūmibhāgo, alaṁ vatidaṁ padhānatthikassa kulaputtassa padhānāyā"ti
  cittaṁ uppādetvā tattha vāsaṁ upagate "mahāpuriso pabbajito"ti sutvā tesaṁ
  brāhmaṇānaṁ putte upasaṅkamitvā evamāha "siddhatthakumāro kira pabbajito,
  so nissaṁsayena buddho bhavissati. Sace tumhākaṁ pitaro arogā assu, ajja
  nikkhamitvā pabbajeyyuṁ. Sace tumhepi iccheyyātha, etha, mayaṁ taṁ mahāpurisaṁ
  anupabbajissāmā"ti. 2- Te sabbe ekacchandā bhavituṁ nāsakkhiṁsu, tesu tayo
  janā na pabbajiṁsu, koṇḍaññabrāhmaṇaṁ jeṭṭhakaṁ katvā itare cattāro
  pabbajiṁsu. Te pañcapi janā pañcavaggiyattherā nāma jātā.
        Tadā pana suddhodanarājā "kiṁ disvā mayhaṁ putto pabbajissatī"ti
  pucchi. Cattāri pubbanimittānīti. Katarañca katarañcāti. Jarājiṇṇaṁ byādhitaṁ mataṁ
  pabbajitanti. Rājā "ito paṭṭhāya evarūpānaṁ mama puttassa santikaṁ upasaṅkamituṁ
  mā adattha, mayhaṁ puttassa buddhabhāvena kammaṁ natthi, ahaṁ mama puttaṁ
  dvisahassadīpaparivārānaṁ catunnaṁ mahādīpānaṁ issariyādhipaccaṁ cakkavattirajjaṁ
  karontaṁ chattiṁsayojanaparimaṇḍalāya parisāya parivutaṁ gaganatale vicaramānaṁ passitukāmo"ti.
  Evañca pana vatvā imesaṁ catuppakārānaṁ nimittānaṁ kumārassa cakkhupathe
  āgamananivāraṇatthaṁ catūsu disāsu gāvute gāvute ārakkhaṁ ṭhapesi. Taṁ divasañca
  maṅgalaṭṭhāne sannipatitesu asītiyā ñātikulasahassesu ekameko ekamekaṁ puttaṁ
  paṭijāni "ayaṁ buddho vā hotu rājā vā, mayaṁ ekamekaṁ puttaṁ dassāMa.
  Sacepi buddho bhavissati, khattiyasamaṇagaṇeheva parivārito vicarissati. Sacepi rājā
  bhavissati, khattiyakumāreheva purakkhataparivārito vicarissatī"ti. Rājāpi bodhisattassa

  *  *  *  *  *  *
  Footnote: 1 Sī., i. sampāpuṇeyyāma vā. 2 Sī. ahaṁ mahāpurisaṁ anupabbajissāmīti.
-------------------------------------------------
[page 075]
  Uttamarūpasampannā vigatasabbadosā dhātiyo paccupaṭṭhāpesi. Bodhisatto mahantena
  parivārena mahantena sirisobhaggena vaḍḍhati.
        Athekadivasaṁ rañño vappamaṅgalaṁ nāma ahosi. Taṁ divasaṁ sakalanagaraṁ devanagaraṁ
  viya alaṅkaronti, sabbe dāsakammakarādayo ahatavatthanivatthā gandhamālādipaṭimaṇḍitā
  rājakule sannipatanti, rañño kammante naṅgalasahassaṁ yojayanti, tasmiṁ pana
  divase ekenūnāṭṭhasatanaṅgalāni saddhiṁ balibaddharasmiyottehi rajataparikkhatāni 1-
  honti, rañño ālambananaṅgalaṁ pana rattasuvaṇṇaparikkhataṁ 1- hoti. Balibaddhānaṁ
  siṅgarasmipatodāpi 2- suvaṇṇaparikkhatāva 1- honti. Rājā mahāparivārena nikkhamanto
  puttaṁ gahetvāva agamāsi, kammantaṭṭhāne eko jamburukkho bahalapalāso
  sandacchāyo ahosi. Tassa heṭṭhā kumārassa sayanaṁ paññāpetvā upari
  suvaṇṇatārakakhacitavitānaṁ bandhāpetvā sāṇipākārena parikkhipāpetvā ārakkhaṁ
  ṭhapetvā rājā sabbālaṅkāraṁ alaṅkaritvā amaccagaṇaparivuto naṅgalakaraṇaṭṭhānaṁ agamāsi.
  Tattha rājā suvaṇṇanaṅgalaṁ gaṇhāti, amaccā ekenūnāṭṭhasatarajatanaṅgalāni,
  kassakā sesanaṅgalāni. Te tāni gahetvā ito cito ca kasanti. Rājā
  pana orato vā pāraṁ gacchati, pārato vā oraṁ āgacchati. Etasmiṁ ṭhāne
  mahāsampatti ahosi. Bodhisattaṁ parivāretvā nisinnā dhātiyo "rañño
  sampattiṁ passāmā"ti antosāṇito bahi nikkhantā. Bodhisatto ito cito ca
  olokento kañci adisvāva vegena uṭṭhāya pallaṅkaṁ ābhujitvā ānāpāne
  pariggahetvā paṭhamajjhānaṁ nibbattesi. Dhātiyo khajjabhojjantare vicaramānā
  thokaṁ cirāyiṁsu. Sesarukkhānaṁ chāyā vītivattā, tassa pana jamburukkhassa chāyā
  parimaṇḍalā hutvā aṭṭhāsi. Dhātiyo "ayyaputto ekako"ti vegena sāṇiṁ
  ukkhipitvā anto pavisamānā bodhisattaṁ sayane pallaṅkena nisinnaṁ tañca
  pāṭihāriyaṁ disvā gantvā rañño ārocesuṁ "deva kumāro evaṁ nisinno,
  aññesaṁ rukkhānaṁ chāyā vītivattā, jamburukkhassa pana chāyā parimaṇḍalā

  *  *  *  *  *  *
  Footnote: 1 Ma. parikkhittāni,...parikkhittaṁ,...parikkhittāva. 2 Sī. siṅgā...
-------------------------------------------------
[page 076]
  Ṭhitā"ti. Rājā vegenāgantvā pāṭihāriyaṁ disvā "ayaṁ te tāta dutiyavandanā"ti
  puttaṁ vandi.
        Atha anukkamena bodhisatto soḷasavassudesiko jāto. Rājā bodhisattassa
  tiṇṇaṁ utūnaṁ anucchavike tayo pāsāde kāresi ekaṁ navabhūmikaṁ, ekaṁ sattabhūmikaṁ,
  ekaṁ pañcabhūmikaṁ, cattāḷīsasahassā ca nāṭakitthiyo upaṭṭhāpesi. Bodhisatto
  devo viya accharāsaṅghaparivuto alaṅkatanāṭakitthīhi parivuto nippurisehi tūriyehi
  paricāriyamāno mahāsampattiṁ anubhavanto utuvārena tīsu pāsādesu vihāsi.
  Rāhulamātā panassa devī aggamahesī ahosi.
        Tassevaṁ mahāsampattiṁ anubhavantassa ekadivasaṁ ñātisaṅghassa abbhantare
  ayaṁ kathā udapādi "siddhattho kīḷāpasutova 1- vicarati, 2- na kiñci sippaṁ sikkhati,
  saṅgāme paccupaṭṭhite kiṁ karissatī"ti. Rājā bodhisattaṁ pakkosāpetvā "tāta
  tava ñātakā `siddhattho kiñci sippaṁ asikkhitvā kīḷāpasutova vicaratī'ti vadanti,
  ettha kiṁ satthu 3- pattakāle 4- maññasī"ti. "deva Mama sippaṁ sikkhanakiccaṁ natthi,
  nagare mama sippadassanatthaṁ bheriṁ carāpetha "ito sattame divase ñātakānaṁ
  sippaṁ dassessāmī"ti. Rājā tathā akāsi. Bodhisatto akkhaṇavedhivālavedhidhanuggahe
  sannipātāpetvā mahājanassa majjhe aññehi dhanuggahehi asādhāraṇaṁ ñātakānaṁ
  dvādasavidhaṁ sippaṁ dassesi. Taṁ sarabhaṅgajātake āgatanayeneva veditabbaṁ. Tadā
  tassa ñātisaṅgho nikkaṅkho ahosi.
        Athekadivasaṁ bodhisatto uyyānabhūmiṁ gantukāmo sārathiṁ āmantetvā "rathaṁ
  yojehī"ti āha. So "sādhū"ti sampaṭicchitvā 5- mahārahaṁ uttamarathaṁ sabbālaṅkārena
  alaṅkaritvā kumudapattavaṇṇe cattāro maṅgalasindhave yojetvā bodhisattassa
  paṭivedesi. Bodhisatto devavimānasadisaṁ rathaṁ abhiruhitvā uyyānābhimukho
  agamāsi. Devatā "siddhatthakumārassa abhisambujjhanakālo āsanno, pubbanimittaṁ
  dassessāmā"ti ekaṁ devaputtaṁ jarājiṇṇaṁ 6- khaṇḍadantaṁ palitakesaṁ vaṅkaṁ

  *  *  *  *  *  *
  Footnote: 1 Sī.,i. khiḍḍāpasutova. 2 Sī.,i.,Ma. viharati. 3 Sī. idaṁ padaṁ natthi.
  4 i. sampannakāle. 5 chaṂa. paṭissuṇitvā. 6 Ma. jarājajjaraṁ.
-------------------------------------------------
[page 077]
  Obhaggasarīraṁ daṇḍahatthaṁ pavedhamānaṁ katvā dassesuṁ. Taṁ bodhisatto ceva sārathi
  ca passanti. Tato bodhisatto "samma 1- ko nāmesa puriso, kesāpissa na yathā
  aññesan"ti mahāpadāne 2- āgatanayena sārathiṁ pucchitvā tassa vacanaṁ sutvā
  "dhiratthu vata bho jāti, yatra hi nāma jātassa jarā paññāyissatī"ti saṁviggahadayo
  tatova paṭinivattitvā pāsādameva abhiruhi. Rājā "kiṁ kāraṇā mama putto
  khippaṁ paṭinivattī"ti pucchi. Jiṇṇapurisaṁ disvā devāti. "jiṇṇakaṁ Disvā
  pabbajissatīti āhaṁsu, kasmā maṁ nāsetha, sīghaṁ puttassa nāṭakāni sajjetha,
  sampattiṁ anubhavanto pabbajjāya satiṁ na karissatī"ti vatvā ārakkhaṁ vaḍḍhetvā
  sabbadisāsu addhayojane addhayojane ārakkhaṁ ṭhapesi.
        Punekadivasaṁ bodhisatto tatheva uyyānaṁ gacchanto devatābhinimmitaṁ
  byādhitaṁ purisaṁ disvā purimanayeneva pucchitvā saṁviggahadayo nivattitvā pāsādaṁ
  abhiruhi. Rājāpi pucchitvā heṭṭhā vuttanayeneva saṁvidahitvā puna vaḍḍhetvā
  samantā tigāvutappamāṇe padese ārakkhaṁ ṭhapesi. Aparampi ekadivasaṁ bodhisatto
  tatheva uyyānaṁ gacchanto devatābhinimmitaṁ kālaṅkataṁ disvā purimanayeneva
  pucchitvā saṁviggahadayo puna nivattitvā pāsādaṁ abhiruhi. Rājāpi pucchitvā
  heṭṭhā vuttanayeneva saṁvidahitvā puna vaḍḍhetvā samantato yojanappamāṇe
  padese ārakkhaṁ ṭhapesi. Aparaṁ punekadivasaṁ uyyānaṁ gacchanto tatheva
  devatābhinimmitaṁ sunivatthaṁ supārutaṁ pabbajitaṁ disvā "ko nāmeso sammā"ti
  sārathiṁ pucchi. Sārathi kiñcāpi buddhuppādassa abhāvā pabbajitaṁ vā
  pabbajitaguṇe vā na jānāti, devatānubhāvena pana "pabbajito nāmāyaṁ
  devā"ti vatvā pabbajjāya guṇe vaṇṇesi. Bodhisatto pabbajjāya ruciṁ
  uppādetvā taṁ divasaṁ uyyānaṁ agamāsi. Dīghabhāṇakā panāhu "cattāripi
  nimittāni ekadivaseneva disvā agamāsī"ti.
        So tattha divasabhāgaṁ kīḷitvā maṅgalapokkharaṇiyaṁ nhāyitvā atthaṅgate
  sūriye maṅgalasilāpaṭṭe nisīdi attānaṁ alaṅkārāpetukāmo, athassa paricārakapurisā

  *  *  *  *  *  *
  Footnote: 1 Sī. samma sārathi. 2 dī. mahā. 10/44/19-20.
-------------------------------------------------
[page 078]
  Nānāvaṇṇāni dussāni nānappakārā ābharaṇavikatiyo mālāgandhavilepanāni ca
  ādāya samantā parivāretvā aṭṭhaṁsu. Tasmiṁ khaṇe sakkassa nisinnāsanaṁ
  uṇhaṁ ahosi. So "ko nu kho maṁ imamhā ṭhānā cāvetukāmosī"ti
  upadhārento bodhisattassa alaṅkāretukāmataṁ ñatvā vissakammaṁ āmantesi "samma
  vissakamma siddhatthakumāro ajja aḍḍharattasamaye 1- mahābhinikkhamanaṁ nikkhamissati,
  ayamassa pacchimo alaṅkāro, tvaṁ uyyānaṁ gantvā mahāpurisaṁ dibbālaṅkārehi
  alaṅkarohī"ti. So "sādhū"ti paṭissuṇitvā devānubhāvena taṅkhaṇaññeva bodhisattaṁ
  upasaṅkamitvā tasseva kappakasadiso hutvā dibbadussena bodhisattassa sīsaṁ
  veṭhesi. Bodhisatto hatthasamphasseneva "nāyaṁ manusso, devaputto ayan"ti
  aññāsi. Veṭhanena veṭhitamatte sīse moḷiyaṁ maṇiratanākārena dussasahassaṁ
  abbhuggañchi, puna veṭhentassa dussasahassanti dasakkhattuṁ veṭhentassa dasa
  dussasahassāni abbhuggañchiṁsu. "sīsaṁ Khuddakaṁ, dussāni bahūni, kathaṁ
  abbhuggatānī"ti na cintetabbaṁ. Tesu hi sabbamahantaṁ āmalakapupphappamāṇaṁ, 2-
  avasesāni kadambakapupphappamāṇāni 3- ahesuṁ. Bodhisattassa sīsaṁ kiñjakkhagavacchitaṁ viya
  kuyyakapupphaṁ ahosi.
        Athassa sabbālaṅkārapaṭimaṇḍitassa sabbatālāvacaresu sakāni sakāni
  paṭibhānāni dassayantesu, brāhmaṇesu "jayanandā"tiādivacanehi, sutamaṅgalikādīsu 4-
  ca nānappakārehi maṅgalavacanatthutighosehi sambhāventesu
  sabbālaṅkārapaṭimaṇḍitaṁ taṁ rathavaraṁ abhiruhi. Tasmiṁ samaye "rāhulamātā 5- puttaṁ
  vijātā"ti sutvā suddhodanamahārājā "puttassa me tuṭṭhiṁ nivedethā"ti sāsanaṁ
  pahiṇi. Bodhisatto taṁ sutvā "rāhu jāto, bandhanaṁ jātan"ti āha. Rājā
  "kiṁ me putto avacā"ti pucchitvā taṁ vacanaṁ sutvā "ito paṭṭhāya me
  nattā `rāhulakumāro'tveva nāma hotū"ti āha.
        Bodhisattopi kho rathavaraṁ āruyha atimahantena yasena atimanoramena
  sirisobhaggena nagaraṁ pāvisi. Tasmiṁ samaye kisāgotamī nāma khattiyakaññā

  *  *  *  *  *  *
  Footnote: 1 Sī., i. aḍḍharattisamaye. 2 Sī. sāmalatā... 3 Sī., Ma. kuṭumbaka....
  4 Sī. stamāgadhikādīsu. 5 Sī. yasodhaRā.
-------------------------------------------------
[page 079]
  Uparipāsādavaratalagatā nagaraṁ padakkhiṇaṁ kurumānassa bodhisattassa rūpasiriṁ disvā
  pītisomanassajātā imaṁ udānaṁ udānesi:-
           "nibbutā nūna sā mātā nibbuto nūna so pitā
           nibbutā nūna sā nārī yassāyaṁ īdiso patī"ti. 1-
        Bodhisatto taṁ sutvā cintesi "ayaṁ evamāha `evarūpaṁ attabhāvaṁ
  passantiyā mātu hadayaṁ nibbāyati, pitu hadayaṁ nibbāyati, pajāpatiyā hadayaṁ
  nibbāyatī"ti. Kismiṁ nu kho nibbute hadayaṁ nibbutaṁ nāma hotī"ti. Athassa
  kilesesu virattamanassa etadahosi "rāgaggimhi nibbute nibbutaṁ nāma hoti,
  dosaggimhi nibbute nibbutaṁ nāma hoti, mohaggimhi nibbute nibbutaṁ nāma
  hoti, mānadiṭṭhiādīsu sabbakilesadarathesu nibbutesu nibbutaṁ nāma hotī"ti.
  "ayaṁ Me sussavanaṁ sāveti, ahaṁ hi nibbānaṁ gavesanto vicarāmi, ajjeva
  mayā gharāvāsaṁ chaḍḍetvā nikkhamma pabbajitvā nibbānaṁ gavesituṁ vaṭṭati,
  ayaṁ imissā ācariyabhāgo hotū"ti kaṇṭhato omuñcitvā kisāgotamiyā
  satasahassagghanakaṁ muttāhāraṁ pesesi. Sā "siddhatthakumāro mayi paṭibaddhacitto
  hutvā paṇṇākāraṁ pesetī"ti somanassajātā ahosi.
        Bodhisattopi mahantena sirisobhaggena attano pāsādaṁ abhiruhitvā
  sirisayane nipajji. Tāvadeva ca naṁ sabbālaṅkārapaṭimaṇḍitā naccagītādīsu
  susikkhitā devakaññā viya rūpasobhaggappattā nāṭakitthiyo nānātūriyāni
  gahetvā samparivāretvā abhiramāpentiyo naccagītavāditāni payojayiṁsu.
  Bodhisatto kilesesu virattacittatāya naccādīsu anabhirato muhuttaṁ niddaṁ
  okkami. Tāpi itthiyo "yassatthāya mayaṁ naccādīni payojema, so niddaṁ
  upagato, idāni kimatthaṁ kilamissāmā"ti gahitagahitāni tūriyāni ajjhottharitvā
  nipajjiṁsu, gandhatelappadīpā jhāyanti. Bodhisatto pabujjhitvā sayanapiṭṭhe
  pallaṅkena nisinno addasa tā itthiyo tūriyabhaṇḍāni avattharitvā
  niddāyantiyo:- ekaccā paggharitakheḷā kilinnagattā, 2- ekaccā dante

  *  *  *  *  *  *
  Footnote: 1 abhi.A. 1/81. 2 Sī.,i. sālākilinnagattā.
-------------------------------------------------
[page 080]
  Khādantiyo, ekaccā kākacchantiyo, ekaccā vippalapantiyo, ekaccā vivaṭamukhī,
  ekaccā apagatavatthā pākaṭabībhacchasambādhaṭṭhānā. So tāsaṁ taṁ vippakāraṁ
  disvā bhiyyoso mattāya kāmesu virattacitto ahosi. Tassa alaṅkatapaṭiyattaṁ
  sakkabhavanasadisampi taṁ mahātalaṁ vividhanānākuṇapabharitaṁ āmakasusānaṁ viya upaṭṭhāsi,
  tayo bhavā ādittagehasadisā khāyiṁsu, "upaddutaṁ vata bho, upassaṭṭhaṁ vata
  bho"ti udānaṁ pavattesi, ativiyassa pabbajjāya cittaṁ nami.
        So "ajjeva mayā mahābhinikkhamanaṁ nikkhamituṁ vaṭṭatī"ti sayanā vuṭṭhāya
  dvārasamīpaṁ gantvā "ko etthā"ti āha. Ummāre sīsaṁ katvā nipanno
  channo "ahaṁ ayyaputta channo"ti āha. "ajjāhaṁ Mahābhinikkhamanaṁ
  nikkhamitukāmo, ekaṁ me assaṁ kappehī"ti āha. So "sādhu devā"ti
  assabhaṇḍakaṁ gahetvā assasālaṁ gantvā gandhatelappadīpesu jalantesu
  sumanapaṭṭavitānassa heṭṭhā ramaṇīye bhūmibhāge ṭhitaṁ kaṇṭhakaṁ assarājānaṁ disvā
  "ajja mayā imameva kappetuṁ vaṭṭatī"ti kaṇṭhakaṁ kappesi. So kappiyamānova
  aññāsi "ayaṁ kappanā ativiya gāḷhā, aññesu divasesu uyyānakīḷādigamanakāle
  kappanā viya na hoti, mayhaṁ ayyaputto ajja mahābhinikkhamanaṁ
  nikkhamitukāmo bhavissatī"ti. Tato tuṭṭhamānaso mahāhasitaṁ hasi, so saddo
  sakalanagaraṁ pattharitvā gaccheyya, devatā pana naṁ sannirumbhitvā na kassaci
  sotuṁ adaṁsu.
        Bodhisattopi kho channaṁ pesetvāva "puttaṁ tāva passissāmī"ti
  cintetvā nisinnapallaṅkato uṭṭhāya rāhulamātuyā vasanaṭṭhānaṁ gantvā
  gabbhadvāraṁ vivari. Tasamiṁ khaṇe antogabbhe gandhatelappadīpo jhāyati,
  rāhulamātā sumanamallikādīnaṁ pupphānaṁ ambaṇamattena 1- abhippakiṇṇe sayane
  puttassa matthake hatthaṁ ṭhapetvā niddāyati. Bodhisatto ummāre pādaṁ
  ṭhapetvā ṭhitakova oloketvā "sacāhaṁ deviyā hatthaṁ apanetvā mama puttaṁ
  gaṇhissāmi, devī pabujjhissati, evaṁ me gamanantarāyo bhavissati, buddho

  *  *  *  *  *  *
  Footnote: 1 Sī.,i. ammaṇamattena.
-------------------------------------------------
[page 081]
  Hutvāva āgantvā puttaṁ passissāmī"ti pāsādatalato otari. Yaṁ pana
  jātakaṭṭhakathāyaṁ "tadā sattāhajāto rāhulakumāro hotī"ti vuttaṁ, taṁ
  sesaṭṭhakathāsu natthi, tasmā idameva gahetabbaṁ.
        Evaṁ bodhisatto pāsādatalā otaritvā assasamīpaṁ gantvā evamāha
  "tāta kaṇṭhaka tvaṁ ajja ekarattiṁ maṁ tāraya, ahaṁ taṁ nissāya buddho
  hutvā sadevakaṁ lokaṁ tārayissāmī"ti. Tato ullaṅghitvā kaṇṭhakassa piṭṭhiṁ
  abhiruhi. Kaṇṭhako gīvato paṭṭhāya āyāmena aṭṭhārasahattho hoti tadanucchavikena
  ubbedhena samannāgato thāmajavasampanno sabbaseto dhotasaṅkhasadiso. So sace
  haseyya vā padasaddaṁ vā kareyya, saddo sakalanagaraṁ avatthareyya, tasmā
  devatā attano ānubhāvena tassa yathā na koci suṇāti, evaṁ hasitasaddaṁ
  sannirumbhitvā akkamanākkamanapadavāre hatthatalāni upanāmesuṁ. Bodhisatto
  assavarassa piṭṭhivemajjhagato channaṁ assassa vāladhiṁ gāhāpetvā aḍḍharattasamaye
  mahādvārasamīpaṁ patto. Tadā pana 1- rājā "evaṁ mama putto yāya kāyaci
  velāya nagaradvāraṁ vivaritvā nikkhamituṁ na sakkhissatī"ti dvīsu 2- dvārakavāṭesu
  ekekaṁ purisasahassena vivaritabbaṁ kāresi. Bodhisatto pana thāmabalasampanno
  hatthigaṇanāya koṭisahassahatthīnaṁ balaṁ dhāresi, purisagaṇanāya dasakoṭisahassapurisānaṁ
  balaṁ dhāresi. So cintesi "sace dvāraṁ na vivariyyati, ajja kaṇṭhakassa
  piṭṭhe nisinnova vāladhiṁ gahetvā ṭhitena channena saddhiṁyeva kaṇṭhakaṁ ūrūhi
  nippīḷetvā aṭṭhārasa hatthubbedhaṁ pākāraṁ uppatitvā atikkamissāmī"ti.
  Channopi cintesi "sace dvāraṁ na vivariyyati, ahaṁ attano sāmikaṁ ayyaputtaṁ
  khandhe nisīdāpetvā kaṇṭhakaṁ dakkhiṇena hatthena kucchiyaṁ parikkhipanto
  upakacchantare katvā pākāraṁ uppatitvā atikkamissāmī"ti. Kaṇṭhakopi cintesi
  "sace dvāraṁ na vivariyyati, ahaṁ attano sāmikaṁ piṭṭhe yathānisinnameva
  channena vāladhiṁ gahetvā ṭhitena saddhiṁyeva ukkhipitvā pākāraṁ uppatitvā

  *  *  *  *  *  *
  Footnote: 1 Sī. tadā kira. 2 Ma. dvādasasu.
-------------------------------------------------
[page 082]
  Atikkamissāmī"ti. Sace dvāraṁ na vivareyya, yathācintitameva tesu tīsu janesu
  aññataro sampādeyya, dvāre pana adhivatthā devatā dvāraṁ vivari.
        Tasmiṁyeva khaṇe māro pāpimā "bodhisattaṁ nivattessāmī"ti
  āgantvā ākāse ṭhito āha "mārisa mā nikkhami, ito te sattame divase
  cakkaratanaṁ pātubhavissati, dvisahassaparittadīpaparivārānaṁ catunnaṁ mahādīpānaṁ
  rajjaṁ kāressasi, nivatta mārisā"ti. Kosi tvanti. Ahaṁ vasavattīti. "māra
  Jānāmahaṁ mayhaṁ cakkaratanassa pātubhāvaṁ, anatthikohaṁ rajjena, dasasahassilokadhātuṁ
  unnādetvā buddho bhavissāmī"ti āha. Māro "ito dāni te paṭṭhāya
  kāmavitakkaṁ vā byāpādavitakkaṁ vā vihiṁsāvitakkaṁ vā cintitakāle jānissāmī"ti
  otārāpekkho chāyā viya anugacchanto anubandhi.
        Bodhisattopi hatthagataṁ cakkavattirajjaṁ kheḷapiṇḍaṁ viya anapekkho
  chaḍḍetvā mahantena sakkārena nagarā nikkhami. Āsāḷhipuṇṇamāya
  uttarāsāḷhanakkhatte vattamāne, nikkhamitvā ca puna nagaraṁ 1- apaloketukāmo jāto.
  Evañca panassa citte uppannamatteyeva "mahāpurisa na tayā nivattetvā
  olokanakammaṁ katan"ti vadamānā viya mahāpaṭhavī kulālacakkaṁ viya chijjitvā
  parivatti. Bodhisatto nagarābhimukho ṭhatvā nagaraṁ oloketvā tasmiṁ paṭhavippadese
  kaṇṭhakanivattanacetiyaṭṭhānaṁ dassetvā gantabbamaggābhimukhaṁ kaṇṭhakaṁ katvā pāyāsi
  mahantena sakkārena uḷārena sirisobhaggena. Tadā kirassa devatā purato
  saṭṭhi ukkāsahassāni dhārayiṁsu, pacchato saṭṭhi, dakkhiṇapassato saṭṭhi, vāmapassato
  saṭṭhīti. Aparā devatā cakkavāḷamukhavaṭṭiyaṁ aparimāṇā ukkā dhārayiṁsu. Aparā
  devatā ca nāgasupaṇṇādayo ca dibbehi gandhehi mālāhi cuṇṇehi dhūpehi
  pūjayamānā gacchanti, pāricchattakapupphehi ceva mandāravapupphehi ca
  ghanameghavuṭṭhikāle dhārāhi viya nabhaṁ nirantaraṁ ahosi, dibbāni saṅgītāni pavattiṁsu,
  samantato aṭṭha tūriyāni saṭṭhi tūriyānīti aṭṭhasaṭṭhi tūriyasatasahassāni pavattayiṁsu,

  *  *  *  *  *  *
  Footnote: 1 Ma. vasananagaraṁ.
-------------------------------------------------
[page 083]
  Tesaṁ saddo samuddakucchiyaṁ meghadhanitakālo viya 1- yugandharakucchiyaṁ sāgaranigghosakālo
  viya ca vattati.
        Iminā sirisobhaggena gacchanto bodhisatto ekaratteneva tīṇi rajjāni
  atikkamma tiṁsayojanamatthake anomānadītīraṁ pāpuṇi. Kiṁ pana asso tato paraṁ
  gantuṁ na sakkotīti? no na sakkoti. So hi ekaṁ cakkavāḷagabbhaṁ nābhiyā
  ṭhitacakkassa nemivaṭṭiṁ maddanto viya antantena 2- caritvā purepātarāsameva
  āgantvā attano sampādikaṁ bhattaṁ bhuñjituṁ samattho. Tadā pana
  devanāgasupaṇṇādīhi ākāse ṭhatvā ossaṭṭhehi gandhamālādīhi yāva ūruppadesā
  sañchannasarīraṁ ākaḍḍhitvā gandhamālājaṭaṁ chindantassa atipapañco ahosi,
  tasmā tiṁsayojanamattameva agamāsi. Atha bodhisatto nadītīre ṭhatvā channaṁ
  pucchi "kā nāma ayaṁ nadī"ti. Anomā nāma devāti. "amhākampi Pabbajjā
  anomā bhavissatī"ti paṇhiyā ghaṭṭento assassa saññaṁ adāsi, asso ca
  uppatitvā aṭṭhusabhavitthārāya nadiyā pārimatīre aṭṭhāsi.
        Bodhisatto assapiṭṭhito oruyha rajatapaṭṭasadise vālukāpuline ṭhatvā
  channaṁ āmantesi "samma channa tvaṁ mayhaṁ ābharaṇāni ceva kaṇṭhakañca ādāya
  gaccha, ahaṁ pabbajissāmī"ti. Ahampi deva pabbajissāmīti. Bodhisatto "na
  labbhā tayā pabbajituṁ, gaccheva tavan"ti tikkhattuṁ paṭibāhitvā ābharaṇāni
  ceva kaṇṭhakañca paṭicchāpetvā cintesi "ime mayhaṁ kesā samaṇasāruppā na
  honti, añño bodhisattassa kese chindituṁ yuttarūpo natthī"ti. Tato "sayameva
  khaggena chindissāmī"ti dakkhiṇena hatthena asiṁ gahetvā vāmahatthena moḷiyā
  saddhiṁ cūḷaṁ gahetvā chindi, kesā davaṅgulamattā hutvā dakkhiṇato āvaṭṭamānā
  sīsaṁ allīyiṁsu, tesaṁ yāvajīvaṁ tadeva pamāṇaṁ ahosi, massu ca tadanurūpaṁ, puna
  kesamassuohāraṇakiccaṁ nāma nāhosi. Bodhisatto saha moḷiyā cūḷaṁ gahetvā
  "sacāhaṁ sambuddho bhavissāmi, ākāse tiṭṭhatu. No ce, bhūmiyaṁ patatū"ti
  antalikkhe khipi, sā cūḷā yojanappamāṇaṁ ṭhānaṁ abbhuggantvā ākāse

  *  *  *  *  *  *
  Footnote: 1 Sī.,i. meghatthanitakālo viYu. 2 Ma. maddantena.
-------------------------------------------------
[page 084]
  Aṭṭhāsi. Sakko devarājā dibbacakkhunā oloketvā yojaniyaratanacaṅkoṭakena 1-
  sampaṭicchitvā tāvatiṁsabhavane cūḷāmaṇicetiyaṁ nāma patiṭṭhāpesi.
                     Chetvāna moḷiṁ varagandhavāsitaṁ
                     vehāyasaṁ ukkhipi sakyapuṅgavo
                     sahassanetto sirasā paṭiggahi
                     ratanacaṅkoṭavarena vāsavoti. 2-
        Puna bodhisatto cintesi "imāni kāsikavatthāni mayhaṁ na
  samaṇasāruppānī"ti. Athassa kassapabuddhakāle purāṇasahāyako ghaṭikāramahābrahmā
  ekaṁ buddhantaraṁ jaraṁ appattena mittabhāvena cintesi "ajja me sahāyako
  mahābhinikkhamanaṁ nikkhanto, samaṇaparikkhāramassa gahetvā gacchissāmī"ti.
              "ticīvarañca Patto ca vāsī sūci ca bandhanaṁ
              parissāvanena aṭṭhete yuttayogassa bhikkhuno"ti
  ime aṭṭha parikkhāre āharitvā adāsi. Bodhisatto arahaddhajaṁ 3- nivāsetvā
  uttamapabbajitavesaṁ gaṇhitvā "channa tvaṁ mama vacanena mātāpitūnaṁ ārogyaṁ
  vadehī"ti vatvā uyyojesi. Channo bodhisattaṁ vanditvā padakkhiṇaṁ katvā
  pakkāmi. Kaṇṭhako pana channena saddhiṁ mantayamānassa bodhisattassa vacanaṁ
  suṇantova (4)- "natthi dāni mayhaṁ puna sāmino dassanan"ti cintetvā
  cakkhupathaṁ vijahanto sokaṁ adhivāsetuṁ asakkonto hadayena phalitena kālaṁ katvā
  tāvatiṁsabhavane kaṇṭhako nāma devaputto hutvā nibbatti. Channassa paṭhamaṁ
  ekova soko ahosi, kaṇṭhakassa pana kālakiriyāya dutiyena sokena pīḷito
  rodanto paridevanto nagaraṁ agamāsi.
        Bodhisatto pabbajitvā tasmiṁyeva padese anupiyaṁ nāma ambavanaṁ
  atthi, tattha sattāhaṁ pabbajjāsukhena vītināmetvā ekadivaseneva tiṁsayojanamaggaṁ
  padasā gantvā rājagahaṁ pāvisi. Pavisitvā ca sapadānaṁ piṇḍāya cari. Sakalanagaraṁ

  *  *  *  *  *  *
  Footnote: 1 Sī., i.....caṅgoṭakena. 2 pa.sū. 2/222/1.
  3 Ma. arahattadhajaṁ. 4 i.,Ma. ṭhatvā.
-------------------------------------------------
[page 085]
  Bodhisattassa rūpadassaneneva dhanapālake paviṭṭhe rājagahaṁ viya ca, asurinde
  paviṭṭhe devanagaraṁ viya ca saṅkhobhaṁ agamāsi. 1- Rājapurisā gantvā "deva
  evarūpo nāma satto nagare piṇḍāya carati, `devo vā manusso vā nāgo
  vā supaṇṇo vā asuko nāma eso'ti na jānāmā"ti ārocesuṁ. Rājā
  pāsādatale ṭhatvā mahāpurisaṁ disvā acchariyabbhutacitto purise āṇāpesi
  "gacchatha bhaṇe vīmaṁsatha, sace amanusso bhavissati, nagarā nikkhamitvā
  antaradhāyissati, sace devatā bhavissati, ākāsena gacchissati, sace nāgo
  bhavissati, paṭhaviyaṁ nimujjitvā gamissati 2- sace manusso bhavissati, yathāladdhaṁ
  bhikkhaṁ paribhuñjissatī"ti.
        Mahāpurisopi kho missakabhattaṁ saṁharitvā "alaṁ me ettakaṁ
  yāpanāyā"ti ñatvā paviṭṭhadvāreneva nagarā nikkhamitvā paṇḍavapabbatacchāyāyaṁ
  puratthimābhimukho nisīditvā āhāraṁ paribhuñjituṁ āraddho. Athassa antāni
  parivattitvā mukhena nikkhamanākārappattāni 3- ahesuṁ. Tato so tena attabhāvena
  evarūpassa āhārassa cakkhunāpi adiṭṭhapubbatāya tena paṭikūlāhārena
  aṭṭīyamānopi evaṁ attanā eva attānaṁ ovadi "siddhattha tvaṁ sulabhānnapāne
  kule tivassikagandhasālibhojanaṁ nānaggarasehi bhuñjanaṭṭhāne nibbattitvāpi
  ekaṁ paṁsukūlikaṁ disvā `kadā nu kho ahampi evarūpo hutvā piṇḍāya caritvā
  bhuñjissāmi, bhavissati nu kho me so kālo'ti cintetvā nikkhanto, idāni
  kinnāmetaṁ karosī"ti evaṁ attānaṁ ovaditvā nibbikāro hutvā āhāraṁ
  paribhuñji.
        Rājapurisā taṁ pavattiṁ disvā gantvā rañño ārocesuṁ, rājā
  dūtavacanaṁ sutvā vegena nagarā nikkhamitvā bodhisattassa santikaṁ gantvā
  iriyāpathasmiṁyeva pasīditvā bodhisattassa sabbaṁ issariyaṁ niyyātesi. Bodhisatto
  "mayhaṁ mahārāja vatthukāmehi vā kilesakāmehi vā attho natthi, ahaṁ
  paramābhisambodhiṁ patthayanto nikkhanto"ti āha. Rājā anekappakāraṁ yācantopi

  *  *  *  *  *  *
  Footnote: 1 Sī. āpajji. 2 i.,Ma. pavisissati. 3 i., Ma......pavattāni.
-------------------------------------------------
[page 086]
  Tassa cittaṁ alabhitvā "addhā tvaṁ buddho bhavissasi, buddhabhūtena pana tayā
  paṭhamaṁ mama vijitaṁ āgantabban"ti paṭiññaṁ gaṇhi. Ayamettha saṅkhepo, vitthāro
  pana "pabbajjaṁ kittayissāmi, yathā pabbaji cakkhumā"ti imaṁ pabbajjāsuttaṁ 1-
  saddhiṁ aṭṭhakathāya oloketvā veditabbo.
        Bodhisattopi kho rañño paṭiññaṁ datvā anupubbena cārikaṁ caramāno
  āḷārañca kālāmaṁ udakañca 2- rāmaputtaṁ upasaṅkamitvā samāpattiyo nibbattetvā
  "nāyaṁ maggo bodhāyā"ti tampi samāpattibhāvanaṁ analaṅkaritvā sadevakassa
  lokassa attano thāmavīriyasandassanatthaṁ mahāpadhānaṁ padahitukāmo uruvelaṁ
  gantvā "ramaṇīyo vatāyaṁ bhūmibhāgo"ti tattheva vāsaṁ upagantvā mahāpadhānaṁ
  padahi. Tepi kho koṇḍaññappamukhā pañcavaggiyā 3- gāmanigamarājadhānīsu
  bhikkhāya carantā tattha bodhisattaṁ sampāpuṇiṁsu. Atha naṁ chabbassāni mahāpadhānaṁ padahantaṁ
  "idāni buddho bhavissati, idāni buddho bhavissatī"ti pariveṇasammajjanādikāya
  vattapaṭipattiyā upaṭṭhahamānā santikāvacarā ahesuṁ. Bodhisattopi
  kho "koṭippattaṁ dukkarakārikaṁ karissāmī"ti ekatilataṇḍulādīhipi vītināmesi,
  sabbasopi āhārupacchedanaṁ akāsi. Devatāpi lomakūpehi ojaṁ upasaṁharamānā
  pakkhipiṁsu.
        Athassa tāya nirāhāratāya paramakasirappattāya suvaṇṇavaṇṇopi kāyo
  kāḷavaṇṇo ahosi, dvattiṁsa mahāpurisalakkhaṇāni paṭicchannāni ahesuṁ.
  Appekadā ānāpānakajjhānaṁ 4- jhāyanto mahāvedanābhitunno visaññībhūto
  caṅkamanakoṭiyaṁ patati. Atha naṁ ekaccā devatā "kālaṅkato samaṇo gotamo"ti
  vadanti. Ekaccā "vihārotveveso arahatan"ti ca āhaṁsu. 5- Tattha yāyaṁ
  "kālaṅkato"ti saññā ahosi, tā gantvā suddhodanamahārājassa ārocesuṁ
  "tumhākaṁ putto kālaṅkato"ti. "mama Putto buddho hutvā kālaṅkato, (6)-
  ahutvā"ti. "buddho Bhavituṁ nāsakkhi, padhānabhūmiyaṁyeva patitvā kālaṅkatoti. Idaṁ

  *  *  *  *  *  *
  Footnote: 1 khu.su. 25/408-27/412-4. 2 Sī.,i. uddakañca, evamuparipi.
  3 i.,Ma. pañca pabbajitā. 4 jātakaṭṭhakathāyaṁ. appāṇakaṁ jhānaṁ.
  5 Ma. ekaccā "nirāhāratāya mucchito eso"ti āhaṁsu. 6 Sī.,i. nu kho udāhu, Ma.
  no.
-------------------------------------------------
[page 087]
  Sutvā rājā "nāhaṁ saddahāmi, mama puttassa bodhiṁ appatvā kālakiriyā
  nāma natthī"ti paṭikkhipi. Kasmā pana rājā na saddahatīti?
  kāḷadevilatāpasavandāpanadivase 1- jamburukkhamūle ca pāṭihāriyānaṁ diṭṭhattā.
        Puna bodhisatte saññaṁ paṭilabhitvā uṭṭhite tā devatā gantvā
  "arogo te mahārāja putto"ti ārocesuṁ. Rājā "jānāmahaṁ mama puttassa
  amaraṇabhāvan"ti vadati. Mahāsattassa chabbassāni dukkarakārikaṁ karontasseva
  ākāse gaṇṭhikaraṇakālo viya ahosi. So "ayaṁ dukkarakārikā nāma bodhāya
  maggo na hotī"ti oḷārikaṁ āhāraṁ āhāretuṁ gāmanigamesu piṇḍāya caritvā
  āhāraṁ āhari, athassa dvattiṁsa mahāpurisalakkhaṇāni pākatikāni ahesuṁ,
  kāyopi suvaṇṇavaṇṇo ahosi. Pañcavaggiyā bhikkhū "ayaṁ chabbassāni
  dukkarakārikaṁ karontopi sabbaññutaṁ paṭivijjhituṁ nāsakkhi, idāni gāmanigamādīsu
  piṇḍāya caritvā oḷārikaṁ āhāraṁ āharamāno kiṁ sakkhissati, bāhuliko esa
  padhānavibbhanto, sīsaṁ nhāyitukāmassa ussāvabindutakkanaṁ viya amhākaṁ etassa
  santikā visesatakkanaṁ, kiṁ no iminā"ti mahāpurisaṁ pahāya attano attano
  pattacīvaraṁ gahetvā aṭṭhārasayojanamaggaṁ gantvā isipatanaṁ pavisiṁsu.
        Tena kho pana samayena uruvelāyaṁ senānigame 2- senānikuṭumbikassa
  gehe nibbattā sujātā nāma dārikā vayappattā ekasmiṁ nigrodharukkhe
  patthanaṁ akāsi "sacāhaṁ samajātikaṁ kulagharaṁ gantvā paṭhamagabbhe puttaṁ labhissāmi,
  anusaṁvaccharaṁ te satasahassapariccāgena balikammaṁ karissāmī"ti. Tassā sā
  patthanā samijjhi. Sā mahāsattassa dukkarakārikaṁ karontassa chaṭṭhe vasse
  paripuṇṇe visākhāpuṇṇamāyaṁ balikammaṁ kātukāmā hutvā puretaraṁyeva dhenusahassaṁ
  laṭṭhimadhukavane carāpetvā tāsaṁ khīraṁ pañca dhenusatāni pāyetvā tāsaṁ khīraṁ
  aḍḍhatiyāni ca satānīti evaṁ yāva soḷasannaṁ dhenūnaṁ khīraṁ aṭṭha dhenuyo
  pivanti, tāva khīrassa bahalatañca madhuratañca ojavantatañca patthayamānā
  khīraparivattanaṁ nāma akāsi. Sā visākhāpuṇṇamadivase "pātova balikammaṁ

  *  *  *  *  *  *
  Footnote: 1 chaṂa.kāladevala... 2 Sī. senāninigame.
-------------------------------------------------
[page 088]
  Karissāmī"ti rattiyā paccūsasamayaṁ paccuṭṭhāya tā aṭṭha dhenuyo duhāpesi.
  Vacchakā dhenūnaṁ thanamūlaṁ na āgamaṁsu, thanamūle pana navabhājanesu upanītamattesu
  attano dhammatāya khīradhārā pagghariṁsu, taṁ acchariyaṁ disvā sujātā sahattheneva
  khīraṁ gahetvā navabhājane pakkhipitvā sahattheneva aggiṁ katvā pacituṁ ārabhi.
        Tasmiṁ pāyāse paccamāne mahantā mahantā pubbuḷā 1- uṭṭhahitvā
  dakkhiṇāvaṭṭā hutvā sañcaranti, ekaphusitampi bahi na uppatati, uddhanato
  appamattakopi dhūmo na uṭṭhahati. Tasmiṁ samaye cattāro lokapālā āgantvā
  uddhane ārakkhaṁ gaṇhiṁsu, mahābrahmā chattaṁ dhāresi, sakko alātāni
  samānento aggiṁ jālesi. Devatā dvisahassadīpaparivāresu catūsu mahādīpesu
  devamanussānaṁ upakappanaojaṁ attano devānubhāvena daṇḍakabaddhaṁ madhupaṭalaṁ
  pīḷetvā madhuṁ gaṇhamānā viya saṁharitvā tattha pakkhipiṁsu. Aññesu hi
  kālesu devatā kabaḷe kabaḷe ojaṁ pakkhipiṁsu, sambodhippattadivase ca
  parinibbānadivase ca ukkhaliyaṁyeva pakkhipiṁsu. Sujātā ekadivaseyeva tattha
  attano pākaṭāni anekāni acchariyāni disvā puṇṇaṁ nāma dāsiṁ āmantesi
  "amma puṇṇe ajja amhākaṁ devatā ativiya pasannā, mayā hi
  ettake kāle evarūpaṁ acchariyaṁ nāma na diṭṭhapubbaṁ, vegena gantvā
  devaṭṭhānaṁ paṭijaggāhī"ti. Sā "sādhu ayye"ti tassā vacanaṁ sampaṭicchitvā
  turitaturitā rukkhamūlaṁ agamāsi.
        Bodhisattopi kho tasmiṁ rattibhāge pañca mahāsupine 2- disvā
  pariggaṇhanto "nissaṁsayaṁ ajjāhaṁ buddho bhavissāmī"ti katasanniṭṭhāno tassā
  rattiyā accayena katasarīrapaṭijaggano bhikkhācārakālaṁ āgamayamāno pātova
  āgantvā 3- tasmiṁ rukkhamūle nisīdi attano pabhāya sakalaṁ rukkhamūlaṁ
  obhāsayamāno. Atha kho sā puṇṇā āgantvā addasa bodhisattaṁ rukkhamūle
  pācīnalokadhātuṁ olokayamānaṁ nisinnaṁ, sarīrato cassa nikkhantāhi pabhāhi
  sakalarukkhaṁ suvaṇṇavaṇṇaṁ. Disvānassā etadahosi "ajja amhākaṁ devatā

  *  *  *  *  *  *
  Footnote: 1 Sī.,i. bubbulā. 2 aṅ. pañcaka. 22/196/267 (syā). 3 Sī. ayaṁ pāṭho na
  dissati.
-------------------------------------------------
[page 089]
  Rukkhato oruyha sahattheneva balikammaṁ sampaṭicchituṁ nisinnā maññe"ti
  ubbegappattā hutvā vegena āgantvā sujātāya etamatthaṁ ārocesi.
        Sujātā tassā vacanaṁ sutvā tuṭṭhamānasā hutvā "ajja dāni
  paṭṭhāya mama jeṭṭhadhītuṭṭhāne tiṭṭhāhī"ti dhītu anucchavikaṁ sabbālaṅkāraṁ adāsi.
  Yasmā pana buddhabhāvaṁ pāpuṇanadivase satasahassagghanikā ekā 1- suvaṇṇapāti
  laddhuṁ vaṭṭati, tasmā sā "suvaṇṇapātiyaṁ pāyāsaṁ pakkhipissāmī"ti cittaṁ
  uppādetvā satasahassagghanikaṁ suvaṇṇapātiṁ nīharāpetvā tattha pāyāsaṁ
  pakkhipitukāmā pakkabhājanaṁ āvajjesi, sabbo pāyāso padumapattato udakaṁ viya
  vattitvā 2- pātiyaṁ patiṭṭhāsi, ekapātipūramattova ahosi. Sā taṁ pātiṁ aññāya
  pātiyā paṭikujjitvā odātavatthena veṭhetvā sayaṁ sabbālaṅkārehi attabhāvaṁ
  alaṅkaritvā taṁ pātiṁ attano sīse ṭhapetvā mahantena ānubhāvena
  nigrodharukkhamūlaṁ gantvā bodhisattaṁ disvā balavasomanassajātā "rukkhadevatā"ti
  saññāya diṭṭhaṭṭhānato paṭṭhāya onatonatā gantvā sīsato pātiṁ otāretvā
  vivaritvā suvaṇṇabhiṅgārena 3- gandhapupphavāsitaṁ udakaṁ gahetvā bodhisattaṁ
  upagantvā aṭṭhāsi. Ghaṭikāramahābrahmunā dinno mattikāpatto ettakaṁ kālaṁ
  bodhisattaṁ avijahitvā tasmiṁ khaṇe adassanaṁ gato, bodhisatto pattaṁ apassanto
  dakkhiṇahatthaṁ pasāretvā udakaṁ sampaṭicchi. Sujātā saheva pātiyā pāyāsaṁ
  mahāpurisassa hatthe ṭhapesi, mahāpuriso sujātaṁ olokesi. Sā ākāraṁ
  sallakkhetvā "ayya mayā tumhākaṁ pariccattā, taṁ gaṇhitvā yathāruci karothā"ti
  vanditvā "yathā mayhaṁ manoratho nipphanno, evaṁ tumhākampi nipphajjatū"ti
  vatvā satasahassagghanikampi suvaṇṇapātiṁ purāṇakapaṇṇaṁ viya pariccajitvā
  anapekkhāva pakkāmi.
        Bodhisattopi kho nisinnaṭṭhānā vuṭṭhāya rukkhaṁ padakkhiṇaṁ katvā
  pātiṁ ādāya nerañjarāya tīraṁ gantvā anekesaṁ bodhisattasatasahassānaṁ

  *  *  *  *  *  *
  Footnote: 1 Sī. eva. 2 Sī. anivattitvā, i. nivattitvā. 3 Sī., i.
  suvaṇṇabhiṅkārena.
-------------------------------------------------
[page 090]
  Abhisambujjhanadivase otaritvā nhānaṭṭhānaṁ supatiṭṭhitaṁ nāma 1- atthi, tassā tīre
  pātiṁ ṭhapetvā supatiṭṭhitatitthe otaritvā nhātvā 2- anekabuddhasatasahassānaṁ
  nivāsanaṁ arahaddhajaṁ nivāsetvā puratthābhimukho nisīditvā ekaṭṭhitālapakkappamāṇe
  ekūnapaṇṇāsapiṇḍe katvā sabbaṁ appodakamadhupāyāsaṁ paribhuñji. Soyevassa
  buddhabhūtassa sattasattāhaṁ bodhimaṇḍe vasantassa ekūnapaṇṇāsadivasāni āhāro
  ahosi, ettakaṁ kālaṁ añño āhāro natthi, na nhānaṁ, na mukhadhovanaṁ, na
  sarīravalañjo, jhānasukhena phalasamāpattisukhena ca vītināmesi. Taṁ pana pāyāsaṁ
  bhuñjitvā suvaṇṇapātiṁ gahetvā "sacāhaṁ ajja buddho bhavissāmi, ayaṁ pāti
  paṭisotaṁ gacchatu, no ce bhavissāmi, anusotaṁ gacchatū"ti vatvā nadīsote
  pakkhipi. Sā sotaṁ chindamānā nadīmajjhaṁ gantvā majjhaṭṭhāneneva javasampanno
  asso viya asītihatthamattaṭṭhānaṁ paṭisotaṁ gantvā ekasmiṁ āvaṭṭe nimujjitvā
  kāḷanāgarājabhavanaṁ gantvā tiṇṇaṁ buddhānaṁ paribhogapātiyo "kili kilī"ti
  ravaṁ kārayamānā paharitvā tāsaṁ sabbaheṭṭhimā hutvā aṭṭhāsi. Kāḷo
  nāgarājā taṁ saddaṁ sutvā "hiyyo eko buddho nibbatti, puna ajja
  eko nibbatto"ti vatvā anekehi padasatehi thutiyo vadamāno uṭṭhāsi.
  Tassa kira mahāpaṭhaviyā ekayojanatigāvutappamāṇaṁ nabhaṁ pūretvā ārohanakālo
  ajja vā hiyyo vā 3- sadiso ahosi.
        Bodhisattopi nadītīramhi supupphitasālavane divāvihāraṁ katvā sāyanhasamayaṁ
  pupphānaṁ vaṇṭato muccanakāle devatāhi alaṅkatena aṭṭhūsabhavitthārena maggena
  sīho viya vijambhamāno bodhirukkhābhimukho pāyāsi. Nāgayakkhasupaṇṇādayo dibbehi
  gandhapupphādīhi pūjayiṁsu, dibbasaṅgītādīni pavattayiṁsu, dasasahassī lokadhātu
  ekagandhā ekamālā ekasādhukārā ahosi. Tasmiṁ samaye sotthiyo nāma
  tiṇahārako tiṇaṁ ādāya paṭipathe āgacchanto mahāpurisassa ākāraṁ ñatvā
  aṭṭha tiṇamuṭṭhiyo adāsi. Bodhisatto tiṇaṁ gahetvā bodhimaṇḍaṁ āruyha
  dakkhiṇadisābhāge uttarābhimukho aṭṭhāsi, tasmiṁ khaṇe dakkhiṇacakkavāḷaṁ

  *  *  *  *  *  *
  Footnote: 1 Ma. suppatiṭṭhaṁ nāMa. 2 chaṂa. nahatvā. 3 Sī., i. vāti.
-------------------------------------------------
[page 091]
  Osīditvā heṭṭhā avīcisampattaṁ viya ahosi, uttaracakkavāḷaṁ ullaṅghitvā upari
  bhavaggappattaṁ viya ahosi. Bodhisatto "idaṁ sambodhipāpuṇanaṭṭhānaṁ na bhavissati
  maññe"ti padakkhiṇaṁ karonto pacchimadisābhāgaṁ gantvā puratthimābhimukho aṭṭhāsi,
  tato pacchimacakkavāḷaṁ osīditvā heṭṭhā avīcisampattaṁ viya ahosi,
  puratthimacakkavāḷaṁ ullaṅghitvā upari bhavaggappattaṁ viya ahosi. Ṭhitaṭṭhitaṭṭhāne
  kirassa nemivaṭṭipariyante akkantaṁ nābhiyā patiṭṭhitamahāsakaṭacakkaṁ viya mahāpaṭhavī
  onatunnatā ahosi. Bodhisatto "idampi sambodhipāpuṇanaṭṭhānaṁ na bhavissati
  maññe"ti padakkhiṇaṁ karonto uttaradisābhāgaṁ gantvā dakkhiṇābhimukho aṭṭhāsi,
  tato uttaracakkavāḷaṁ osīditvā heṭṭhā avīcisampattaṁ viya ahosi,
  dakkhiṇacakkavāḷaṁ ullaṅghitvā upari bhavaggappattaṁ viya ahosi. Bodhisatto "idampi
  sambodhipāpuṇanaṭṭhānaṁ na bhavissati maññe"ti padakkhiṇaṁ karonto puratthimadisābhāgaṁ
  gantvā pacchimābhimukho aṭṭhāsi. Puratthimadisābhāge pana sabbabuddhānaṁ
  pallaṅkaṭṭhānaṁ ahosi, taṁ neva chambhati, na kampati. Bodhisatto "idaṁ
  sabbabuddhānaṁ avijahitaṁ acalaṭṭhānaṁ kilesapañjaraviddhaṁsanaṭṭhānan"ti ñatvā tāni
  tiṇāni agge gahetvā cālesi, tāvadeva cuddasahattho pallaṅko ahosi. Tānipi
  kho tiṇāni tathārūpena saṇṭhānena saṇṭhahiṁsu, yathārūpaṁ sukusalo cittakāro
  vā potthakāro vā ālikhitumpi samattho natthi. Bodhisatto bodhikkhandhaṁ
  piṭṭhito katvā puratthābhimukho daḷhamānaso hutvā:-
              "kāmaṁ taco ca nhāru ca aṭṭhi ca avasissatu
              upasussatu nissesaṁ sarīre maṁsalohitaṁ. 1-
  Na tvevāhaṁ sammāsambodhiṁ appatvā imaṁ pallaṅkaṁ bhindissāmī"ti
  asanisatasannipātenapi abhejjarūpaṁ aparājitapallaṅkaṁ ābhujitvā nisīdi.
        Tasmiṁ samaye māro pāpimā "siddhatthakumāro mayhaṁ vasaṁ atikkamitukāmo,
  na dānissa atikkamituṁ dassāmī"ti mārabalassa santikaṁ gantvā etamatthaṁ

  *  *  *  *  *  *
  Footnote: 1 aṅ. duka. 20/5/50-1, MaṂa. 13/184/149.
-------------------------------------------------
[page 092]
  Ārocetvā māraghosanaṁ nāma ghosāpetvā mārabalaṁ ādāya nikkhami. Sā mārasenā
  mārassa purato dvādasayojanā hoti, dakkhiṇato ca vāmato ca dvādasayojanā,
  pacchato cakkavāḷapariyantaṁ katvā ṭhitā, uddhaṁ navayojanubbedhā hoti, yassā
  unnadantiyā unnādasaddo yojanasahassato paṭṭhāya paṭhaviundriyanasaddo viya
  sūyati. Atha māro devaputto diyaḍḍhayojanasatikaṁ girimekhalaṁ nāma hatthiṁ
  abhiruhitvā bāhusahassaṁ māpetvā nānāvudhāni aggahesi. Avasesāyapi
  māraparisāya dve janā ekasadisā ekasadisaṁ āvudhaṁ gaṇhantā nāhesuṁ.
  Nānāvaṇṇā nānappakāramukhā hutvā nānāvudhāni gaṇhantā bodhisattaṁ
  ajjhottharamānā āgamaṁsu.
        Dasasahassacakkavāḷadevatā pana mahāsattassa thutiyo vadamānā aṭṭhaṁsu.
  Sakko devarājā vijayuttarasaṅkhaṁ dhamamāno aṭṭhāsi. So kira saṅkho vīsahatthasatiko
  hoti, sakiṁ vātaṁ gāhāpetvā dhamiyamāno cattāro māse saddaṁ karitvā
  nissaddo hoti. Mahākāḷanāgarājā atirekapadasatena vaṇṇaṁ vaṇṇentova
  aṭṭhāsi, mahābrahmā setacchattaṁ dhārayamāno aṭṭhāsi. Mārabale pana bodhimaṇḍaṁ
  upasaṅkamante tesaṁ ekopi ṭhātuṁ nāsakkhi, sammukhasammukhaṭṭhāneneva palāyiṁsu.
  Kāḷo nāma nāgarājāpi paṭhaviyaṁ nimujjitvā pañcayojanasatikaṁ mañjerikanāgabhavanaṁ 1-
  gantvā ubhohi hatthehi mukhaṁ pidahitvā nipanno, sakko devarājāpi vijayuttarasaṅkhaṁ
  piṭṭhiyaṁ katvā cakkavāḷamukhavaṭṭiyaṁ aṭṭhāsi, mahābrahmā setacchattaṁ koṭiyaṁ
  gahetvā 2- brahmalokameva agamāsi. Ekadevatāpi ṭhātuṁ samatthā nāma nāhosi,
  mahāpuriso pana ekakova nisīdi.
        Māropi attano parisaṁ āha "tātā suddhodanaputtena siddhatthena
  sadiso añño puriso nāma natthi, mayaṁ sammukhā yuddhaṁ dātuṁ na sakkhissāma,
  pacchābhāgena dassāmā"ti. Mahāpurisopi tīṇi passāni oloketvā sabbadevatānaṁ
  palātattā suññāni addasa. Puna uttarapassena mārabalaṁ ajjhottharamānaṁ disvā
  "ayaṁ ettako jano maṁ ekakaṁ sandhāya mahantaṁ vāyāmaṁ karoti, imasmiṁ ṭhāne

  *  *  *  *  *  *
  Footnote: 1 i.,Ma. mandiranāgabhavanaṁ. 2 Sī. cakkavāḷakoṭiyaṁ ṭhapetvā.
-------------------------------------------------
[page 093]
  Mayhaṁ mātā vā pitā vā bhātā vā añño vā koci ñātako natthi, imā
  pana dasa pāramiyova mayhaṁ dīgharattaṁ puṭṭhaparijanasadisā, 1- tasmā mayā pāramiyova
  balaggaṁ 2- katvā pāramisattheneva paharitvā imaṁ balakāyaṁ 3- viddhaṁsetuṁ vaṭṭatī"ti
  dasa pāramiyo āvajjamāno nisīdi.
        Atha kho māro devaputto "vāteneva siddhatthaṁ palāpessāmī"ti vātamaṇḍalaṁ
  samuṭṭhāpesi, taṅkhaṇaññeva puratthimādibhedā vātā samuṭṭhahitvā
  addhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni
  uddhaṁmūlāni katvā samantā gāmanigame cuṇṇavicuṇṇe kātuṁ 4- samatthāpi mahāpurisassa
  puññatejena vihatānubhāvā bodhisattaṁ patvā bodhisattassa cīvarakaṇṇamattampi
  cāletuṁ nāsakkhiṁsu. Tato "udakena naṁ ajjhottharitvā māressāmī"ti mahāvassaṁ
  samuṭṭhāpesi, tassānubhāvena uparūpari satapaṭalasahassapaṭalādibhedā valāhakā
  uṭṭhahitvā vassiṁsu. Vuṭṭhidhārāvegena paṭhavī chiddāvachiddā ahosi. Vanarukkhādīnaṁ
  uparibhāgena mahāmegho āgantvā mahāsattassa cīvare ussāvabindugahaṇamattampi
  temetuṁ nāsakkhi. Tato pāsāṇavassaṁ samuṭṭhāpesi, mahantāni mahantāni pabbatakūṭāni
  dhūmāyantāni pajjalantāni ākāsenāgantvā bodhisattaṁ patvā dibbamālāguḷabhāvaṁ
  āpajjiṁsu. Tato paharaṇavassaṁ samuṭṭhāpesi, ekatodhārā ubhatodhārā asisattikhurappādayo
  dhūmāyantā pajjalantā ākāsenāgantvā bodhisattaṁ patvā dibbapupphāni
  ahesuṁ. Tato aṅgāravassaṁ samuṭṭhāpesi, kiṁsukavaṇṇā aṅgārā ākāsenāgantvā
  bodhisattassa pādamūle dibbapupphāni hutvā vikiriṁsu. Tato kukkuḷavassaṁ
  samuṭṭhāpesi, accuṇho aggivaṇṇo kukkuḷo ākāsenāgantvā bodhisattassa pādamūle
  candanacuṇṇaṁ hutvā nipatati. Tato vālukāvassaṁ samuṭṭhāpesi, atisukhumā vālukā
  dhūmāyantā pajjalantā ākāsenāgantvā mahāsattassa pādamūle dibbapupphāni
  hutvā nipatiṁsu. Tato kalalavassaṁ samuṭṭhāpesi, taṁ kalalaṁ dhūmāyantaṁ pajjalantaṁ
  ākāsenāgantvā bodhisattassa pādamūle dibbavilepanaṁ hutvā nipatati. Tato
  "iminā bhiṁsetvā siddhatthaṁ palāpessāmī"ti andhakāraṁ samuṭṭhāpesi, taṁ

  *  *  *  *  *  *
  Footnote: 1 Ma. puttaparijanasadisā. 2 Ma. phalakaṁ. 3 i.,Ma. ayaṁ balakāyo. 4 ka. detuṁ.
-------------------------------------------------
[page 094]
  Caturaṅgasamannāgataṁ andhakāraṁ viya mahātamaṁ hutvā bodhisattaṁ patvā sūriyappabhāvihataṁ
  viya andhakāraṁ antaradhāyi.
        Evaṁ so māro imāhi navahi vātavassapāsāṇapaharaṇāṅgārakukkuḷa-
  vālukākalalandhakāravuṭṭhīhi bodhisattaṁ palāpetuṁ asakkonto "kiṁ bhaṇe tiṭṭhatha,
  imaṁ siddhatthakumāraṁ gaṇhatha hanatha palāpethā"ti attano parisaṁ āṇāpetvā
  sayampi girimekhalassa hatthino khandhe nisinno cakkāvudhaṁ ādāya bodhisattaṁ
  upasaṅkamitvā "siddhattha uṭṭhehi etasmā pallaṅkā, nāyaṁ tuyhaṁ pāpuṇāti,
  mayhaṁ esa pāpuṇātī"ti āha. Mahāsatto tassa vacanaṁ sutvā avoca "māra
  neva tayā dasapāramiyo pūritā, na upapāramiyo, na paramatthapāramiyo, nāpi
  pañca mahāpariccāgā pariccattā, na ñātatthacariyā, na lokatthacariyā, na buddhatthacariyā
  pūritā, sabbā tā mayāyeva pūritā, tasmā nāyaṁ pallaṅko tuyhaṁ pāpuṇāti,
  mayheveso pāpuṇātī"ti.
        Māro kuddho kodhavegaṁ asahanto mahāpurisassa cakkāvudhaṁ vissajjesi,
  taṁ tassa dasa pāramiyo āvajjentasseva uparibhāge mālāvitānaṁ hutvā aṭṭhāsi.
  Taṁ kira khuradhāraṁ cakkāvudhaṁ aññadā kuddhena vissaṭṭhaṁ ekagghanapāsāṇatthambhe
  vaṁsakaḷīre viya chindantaṁ gacchati, idāni pana tasmiṁ mālāvitānaṁ hutvā ṭhite
  avasesā māraparisā "idāni siddhattho pallaṅkato vuṭṭhāya palāyissatī"ti
  mahantamahantāni selakūṭāni vissajjesuṁ, tānipi mahāpurisassa dasa pāramiyo
  āvajjentassa mālāguḷabhāvaṁ āpajjitvā bhūmiyaṁ patiṁsu, devatā cakkavāḷamukhavaṭṭiyaṁ
  ṭhitā gīvaṁ pasāretvā sīsaṁ ukkhipitvā "naṭṭho vata bho siddhatthakumārassa
  rūpaggappatto attabhāvo, kiṁ nu kho so karissatī"ti olokenti.
        Tato bodhisatto "pūritapāramīnaṁ bodhisattānaṁ sambujjhanadivase
  pattapallaṅko mayhaṁ pāpuṇātī"ti vatvā ṭhitaṁ māraṁ āha "māra tuyhaṁ dānassa
  dinnabhāve ko sakkhī"ti. Māro "ime ettakāva janā sakkhino"ti
  mārabalābhimukhaṁ hatthaṁ pasāresi. Tasmiṁ khaṇe māraparisāya "ahaṁ sakkhi ahaṁ
  sakkhī"ti pavattasaddo paṭhaviundriyanasaddasadiso ahosi. Atha māro mahāpurisaṁ
-------------------------------------------------
[page 095]
  Āha "siddhattha tuyhaṁ dānassa dinnabhāve ko sakkhī"ti, mahāpuriso "tuyhaṁ
  tāva dānassa dinnabhāve sacetanā sakkhino, mayhaṁ pana imasmiṁ ṭhāne
  sacetano koci sakkhi nāma natthi, tiṭṭhatu tāva me avasesāttabhāvesu
  dinnadānaṁ, vessantarattabhāve pana ṭhatvā mayhaṁ sattasatakamahādānassa tāva
  dinnabhāve acetanāpi ayaṁ ghanamahāpaṭhavī sakkhī"ti cīvaragabbhantarato dakkhiṇahatthaṁ
  abhinīharitvā "vessantarattabhāve ṭhatvā mayhaṁ sattasatakamahādānassa dinnabhāve
  tvaṁ sakkhi na sakkhī"ti mahāpaṭhaviyābhimukhaṁ hatthaṁ pasāresi. Mahāpaṭhavī "ahaṁ te
  tadā sakkhī"ti viravasatena viravasahassena viravasatasahassena mārabalaṁ avattharamānā
  viya unnadi.
        Tato mahāpurise "dinnaṁ te siddhattha mahādānaṁ uttamadānan"ti
  vessantaradānaṁ sammasante diyaḍḍhayojanasatiko girimekhalahatthī jaṇṇukehi paṭhaviyaṁ
  patiṭṭhāsi, māraparisā disāvidisā palāyiṁsu, dve ekamaggena gatā nāma
  natthi, sīsābharaṇāni ceva nivatthavasanāni ca chaḍḍetvā sammukhasammukhadisāhiyeva
  palāyiṁsu, tato devasaṅghā palāyamānaṁ mārabalaṁ disvā "mārassa parājayo
  jāto, siddhatthakumārassa jayo jāto, jayapūjaṁ karissāmā"ti devatā devatānaṁ
  nāgā nāgānaṁ supaṇṇā supaṇṇānaṁ brahmāno brahmānaṁ ghosetvā
  gandhamālādihatthā mahāpurisassa santikaṁ bodhipallaṅkaṁ āgamaṁsu.
       Evaṁ gatesu pana tesu:-
                     jayo hi buddhassa sirīmato ayaṁ
                     mārassa ca pāpimato parājayo
                     ugghosayuṁ bodhimaṇḍe pamoditā
                     jayaṁ tadā devagaṇā mahesino.
                     Jayo hi buddhassa sirīmato ayaṁ
                     mārassa ca pāpimato parājayo
                     ugghosayuṁ bodhimaṇḍe pamoditā
                     jayaṁ tadā nāgagaṇā mahesino.
-------------------------------------------------
[page 096]
                     Jayo hi buddhassa sirīmato ayaṁ
                     mārassa ca pāpimato parājayo
                     ugghosayuṁ bodhimaṇḍe pamoditā
                     jayaṁ tadā supaṇṇasaṅghāpi mahesino.
                     Jayo hi buddhassa sirīmato ayaṁ
                     mārassa ca pāpimato parājayo
                     ugghosayuṁ bodhimaṇḍe pamoditā
                     jayaṁ tadā brahmagaṇā mahesinoti.
  Avasesā dasasu cakkavāḷasahassesu devatā mālāgandhavilepanehi pūjayamānā
  nānappakārā ca thutiyo vadamānā aṭṭhaṁsu. Evaṁ dharamāneyeva sūriye
  mahāpuriso mārabalaṁ vidhamitvā cīvarūpari patamānehi bodhirukkhaṅkurehi rattapavāḷalehi
  viya pūjiyamāno paṭhamayāme pubbanivāsaṁ anussaritvā majjhimayāme dibbacakkhuṁ
  visodhetvā pacchimayāme paṭiccasamuppāde ñāṇaṁ otāresi. Athassa dvādasapadikaṁ
  paccayākāraṁ vaṭṭavivaṭṭavasena anulomapaṭilomato sammasantassa dasasahassī
  lokadhātu udakapariyantaṁ katvā dvādasakkhattuṁ saṅkampi.
        Mahāpurise pana dasasahassilokadhātuṁ unnādetvā aruṇuggamanavelāya
  sabbaññutaññāṇaṁ paṭivijjhante sakalā dasasahassī lokadhātu alaṅkatapaṭiyattā
  ahosi. Pācīnacakkavāḷamukhavaṭṭiyaṁ ussāpitānaṁ dhajānaṁ paṭākā 1-
  pacchimacakkavāḷamukhavaṭṭiṁ paharanti, tathā pacchimacakkavāḷamukhavaṭṭiyaṁ ussāpitānaṁ dhajānaṁ
  paṭākā pācīnacakkavāḷamukhavaṭṭiṁ paharanti, dakkhiṇacakkavāḷamukhavaṭṭiyaṁ ussāpitānaṁ
  dhajānaṁ paṭākā uttaracakkavāḷamukhavaṭṭiṁ paharanti, uttaracakkavāḷamukhavaṭṭiyaṁ
  ussāpitānaṁ dhajānaṁ paṭākā dakkhiṇacakkavāḷamukhavaṭṭiṁ paharanti, paṭhavitale
  ussāpitānaṁ dhajānaṁ paṭākā brahmalokaṁ āhacca aṭṭhaṁsu, brahmaloke
  baddhānaṁ dhajānaṁ paṭākā paṭhavitale patiṭṭhahiṁsu, dasasahassesu cakkavāḷesu

  *  *  *  *  *  *
  Footnote: 1 Sī. paṭākānaṁ koṭiyo.
-------------------------------------------------
[page 097]
  Pupphūpagā rukkhā pupphaṁ gaṇhiṁsu, phalūpagā rukkhā phalapiṇḍibhārasahitā ahesuṁ.
  Khandhesu khandhapadumāni pupphiṁsu, sākhāsu sākhāpadumāni, latāsu latāpadumāni,
  ākāse olambakapadumāni, ghanasilātalāni bhinditvā uparūpari satapattāni hutvā
  daṇḍakapadumāni uṭṭhahiṁsu. Dasasahassī lokadhātu vaṭṭetvā vissaṭṭhamālāguḷā viya
  susanthatapupphasanthāro viya ca pupphābhikiṇṇā ahosi. Cakkavāḷantaresu
  aṭṭhayojanasahassā lokantarikanirayā sattasūriyappabhāhipi 1- anobhāsitapubbā tadā
  ekobhāsā ahesuṁ, caturāsītiyojanasahassagambhīro mahāsamuddo madhurodako ahosi,
  nadiyo na pavattiṁsu, jaccandhā rūpāni passiṁsu, jātibadhirā saddaṁ suṇiṁsu,
  jātipīṭhasappino padasā gacchiṁsu, andubandhanādīni chijjitvā patiṁsu.
        Evaṁ aparimāṇena sirivibhavena pūjiyamāno mahāpuriso anekappakāresu
  acchariyadhammesu pātubhūtesu sabbaññutaṁ paṭivijjhitvā sabbabuddhehi avijahitaṁ
  udānaṁ udānesi:-
              "anekajātisaṁsāraṁ sandhāvissaṁ anibbisaṁ
              gahakāraṁ gavesanto dukkhā jāti punappunaṁ.
              Gahakāraka diṭṭhosi puna gehaṁ na kāhasi
              sabbā te phāsukā bhaggā gahakūṭaṁ visaṅkhataṁ
              visaṅkhāragataṁ cittaṁ taṇhānaṁ khayamajjhagā"ti. 2-
        Iti tusitabhavanato paṭṭhāya yāva ayaṁ bodhimaṇḍe sabbaññutappatti,
  ettakaṁ ṭhānaṁ avidūrenidānaṁ nāmāti veditabbaṁ.
              Avidūrenidānakathā niṭṭhitā.
                      --------------

  *  *  *  *  *  *
  Footnote: 1 Sī. atthayojanasahassalokantarikaniraye sattā sūriyapabhāhipi. 2 khuḍha. 25/153/44.
-------------------------------------------------
[page 098]
                          3. Santikenidānakathā
        "santikenidānaṁ pana `ekaṁ samayaṁ bhagavā sāvatthiyaṁ viharati jetavane
  anāthapiṇḍikassa ārāme.' `vesāliyaṁ viharati mahāvane kūṭāgārasālāyan'ti ca
  evaṁ (1)- tasmiṁ tasmiṁ ṭhāneyeva labbhatī"ti vuttaṁ. Kiñcāpi evaṁ vuttaṁ, atha
  kho pana tampi ādito paṭṭhāya evaṁ veditabbaṁ:- udānañhi udānetvā
  jayapallaṅke nisinnassa bhagavato etadahosi "ahaṁ kappasatasahassādhikāni cattāri
  asaṅkhyeyyāni imassa pallaṅkassa kāraṇā sandhāviṁ, ettakaṁ me kālaṁ imasseva
  pallaṅkassa kāraṇā alaṅkatasīsaṁ gīvāya chinditvā dinnaṁ, suañjitāni akkhīni
  hadayamaṁsañca uppāṭetvā dinnaṁ, jālīkumārasadisā puttā kaṇhājinakumārisadisā
  dhītaro maddīdevisadisā bhariyāyo ca paresaṁ dāsatthāya dinnā, ayaṁ me pallaṅko
  jayapallaṅko thirapallaṅko, 2- ettha me nisinnassa saṅkappā paripuṇṇā, na
  tāva ito vuṭṭhahissāmī"ti anekakoṭisatasahassasamāpattiyo samāpajjanto
  sattāhaṁ tattheva nisīdi. Yaṁ sandhāya vuttaṁ "atha kho bhagavā sattāhaṁ
  ekapallaṅkena nisīdi vimuttisukhapaṭisaṁvedī"ti. 3-
        Atha ekaccānaṁ devatānaṁ "ajjāpi nūna siddhatthassa kattabbakiccaṁ
  atthi, pallaṅkasmiñhi ālayaṁ na vijahatī"ti parivitakko udapādi. Satthā devatānaṁ
  parivitakkaṁ ñatvā tāsaṁ vitakkavūpasamatthaṁ vehāsaṁ abbhuggantvā yamakapāṭihāriyaṁ
  dassesi. Mahābodhimaṇḍe hi katapāṭihāriyañca ñātisamāgame katapāṭihāriyañca
  pāthikaputtasamāgame 4- katapāṭihāriyañca sabbaṁ gaṇḍambarukkhamūle
  katayamakapāṭihāriyasadisaṁ ahosi.
        Evaṁ satthā iminā pāṭihāriyena devatānaṁ vitakkaṁ vūpasametvā
  pallaṅkato īsakaṁ pācīnanissite uttaradisābhāge ṭhatvā "imasmiṁ vata me
  pallaṅke sabbaññutaṁ paṭividdhan"ti cattāri asaṅkhyeyyāni kappasatasahassañca
  pūritānaṁ pāramīnaṁ balādhigamaṭṭhānaṁ 5- pallaṅkaṁ bodhirukkhañca animisehi akkhīhi

  *  *  *  *  *  *
  Footnote: 1 i.,Ma. tesu tesu ṭhānesu viharato. 2 Sī.,i. varapallaṅko. 3 vi.
  mahā.4/1/1,khu.u.25/1/93. 4 Sī.,i.,Ma. pāṭikaputtasamāgame. 5 Sī.,i. phalā.....
-------------------------------------------------
[page 099]
  Olokayamāno sattāhaṁ vītināmesi, taṁ ṭhānaṁ animisacetiyaṁ nāma jātaṁ.
  Atha satthā pallaṅkassa ca ṭhitaṭṭhānassa ca antarā caṅkamaṁ māpetvā
  puratthimapacchimato āyatane 1- ratanacaṅkame caṅkamanto sattāhaṁ vītināmesi, taṁ
  ṭhānaṁ ratanacaṅkamacetiyaṁ nāma jātaṁ.
        Catutthe pana sattāhe bodhito pacchimuttaradisābhāge devatā ratanagharaṁ
  māpayiṁsu, tattha bhagavā pallaṅkena nisīditvā abhidhammapiṭakaṁ visesato cettha
  anantanayasamantapaṭṭhānaṁ vicinanto sattāhaṁ vītināmesi. Ābhidhammikā panāhu
  "ratanagharaṁ nāma na sattaratanamayaṁ gehaṁ, sattannaṁ pana pakaraṇānaṁ sammasitaṭṭhānaṁ
  `ratanagharan'ti vuccatī"ti. Yasmā panettha ubhopete pariyāyena yujjanti,
  tasmā ubhayampetaṁ gahetabbameva. Tato paṭṭhāya pana taṁ ṭhānaṁ ratanagharacetiyaṁ
  nāma jātaṁ. Evaṁ satthā bodhisamīpeyeva cattāri sattāhāni vītināmetvā
  pañcame sattāhe bodhirukkhamūlā yena ajapālanigordho tenupasaṅkami, tatrāpi
  dhammaṁ vicinanto vimuttisukhañca paṭisaṁvedento nisīdi.
        Tasmiṁ samaye māro pāpimā "ettakaṁ kālaṁ anubandhanto
  otārāpekkhopi imassa na kiñci khalitaṁ addasaṁ, atikkanto dāni esa mama vasan"ti
  domanassappatto mahāmagge nisīditvā soḷasa kāraṇāni cintento bhūmiyaṁ
  soḷasa lekhā ākaḍḍhi:- "ahaṁ eso viya dānapāramiṁ na pūresiṁ, tenamhi
  iminā sadiso na jāto"ti ekaṁ lekhaṁ ākaḍḍhi. Tathā "ahaṁ eso viya
  sīlapāramiṁ .pe. Nekkhammapāramiṁ, paññāpāramiṁ, vīriyapāramiṁ, khantipāramiṁ,
  saccapāramī, adhiṭṭhānapāramiṁ, mettāpāramiṁ, upekkhāpāramiṁ na pūresiṁ, tenamhi
  iminā sadiso na jāto"ti dasamaṁ lekhaṁ ākaḍḍhi. Tathā "ahaṁ eso viya
  asādhāraṇassa indriyaparopariyattiñāṇassa paṭivedhāya upanissayabhūtā dasa
  pāramiyo na pūresiṁ, tenamhi iminā sadiso na jāto"ti ekādasamaṁ lekhaṁ
  ākaḍḍhi. Tathā "ahaṁ eso viya asādhāraṇassa āsayānusayañāṇassa
  .pe. Mahākaruṇāsamāpattiñāṇassa, yamakapāṭihāriyañāṇassa, anāvaraṇañāṇassa

  *  *  *  *  *  *
  Footnote: 1 chaṂa. āyate.
-------------------------------------------------
[page 100]
  Sabbaññutaññāṇassa paṭivedhāya upanissayabhūtā dasa pāramiyo na pūresiṁ,
  tenamhi iminā sadiso na jāto"ti soḷasamaṁ lekhaṁ ākaḍḍhi. Evaṁ māro
  imehi kāraṇehi mahāmagge soḷasa lekhā ākaḍḍhitvā nisīdi.
        Tasmiṁ ca samaye taṇhā arati ragā cāti tisso māradhītaro 1- "pitā
  no na paññāyati, kahaṁ nu kho etarahī"ti olokayamānā taṁ domanassappattaṁ
  bhūmiṁ lekhamānaṁ nisinnaṁ disvā pitu santikaṁ gantvā "kasmā tāta tvaṁ dukkhī
  dummano"ti pucchiṁsu. "ammā Ayaṁ mahāsamaṇo mayhaṁ vasaṁ atikkanto, ettakaṁ
  kālaṁ olokento otāramassa daṭṭhuṁ nāsakkhiṁ, tenamhi dukkhī dummano"ti.
  "yadi Evaṁ mā cintayittha, mayametaṁ attano vase katvā ādāya āgamissāmā"ti
  āhaṁsu. Na sakkā ammā esa kenaci vase kātuṁ, acalāya saddhāya patiṭṭhito
  esa purisoti. "tāta Mayaṁ itthiyo nāma idāneva naṁ rāgapāsādīhi bandhitvā
  ānessāma, tumhe mā cintayitthā"ti vatvā bhagavantaṁ upasaṅkamitvā
  "pāde te samaṇa paricāremā"ti āhaṁsu. Bhagavā neva tāsaṁ vacanaṁ manasi
  akāsi, na akkhīni ummīletvā olokesi, anuttare upadhisaṅkhaye vimuttiyā
  vivekasukhaññeva anubhavanto nisīdi.
        Puna māradhītaro "uccāvacā kho purisānaṁ adhippāyā, kesañci kumārikāsu
  pemaṁ hoti, kesañci paṭhamavaye ṭhitāsu, kesañci majjhimavaye ṭhitāsu, kesañci
  pacchimavaye ṭhitāsu, yannūna mayaṁ nānappakārehi rūpehi palobhetvā
  gaṇheyyāmā"ti ekamekā kumārikavaṇṇādivasena sakaṁ sakaṁ attabhāvaṁ
  abhinimminitvā kumārikā, avijātā, sakiṁ vijātā, duvijātā, majjhimitthiyo,
  mahitthiyo ca hutvā chakkhattuṁ bhagavantaṁ upasaṅkamitvā "pāde te samaṇa paricāremā"ti
  āhaṁsu. Tampi bhagavā na manasākāsi, yathā taṁ anuttare upadhisaṅkhaye vimutto.
  Keci panācariyā vadanti "tā mahitthibhāvena upagatā disvā bhagavā `etā
  khaṇḍadantā palitakesā hontū'ti adhiṭṭhāsī"ti. Taṁ na gahetabbaṁ. Na hi
  bhagavā evarūpaṁ adhiṭṭhānaṁ akāsi, bhagavā pana "apetha tumhe, kiṁ disvā evaṁ

  *  *  *  *  *  *
  Footnote: 1 saṁ. sa. 15/161/151.
-------------------------------------------------
[page 101]
  Vāyamatha, evarūpaṁ nāma avītarāgādīnaṁ purato kātuṁ vaṭṭati. Tathāgatassa pana rāgo
  pahīno, doso pahīno, moho pahīno"ti attano kilesappahānaṁ ārabbha:-
                   "yassa jitaṁ nāvajīyati
                   jitamassa no yāti koci loke
                   taṁ buddhamanantagocaraṁ
                   apadaṁ kena padena nessatha.
                   Yassa jālinī visattikā
                   taṇhā natthi kuhiñci netave
                   taṁ buddhamanantagocaraṁ
                   apadaṁ kena padena nessathā"ti 1-
  imā dhammapade buddhavagge dve gāthā vadanto dhammaṁ desesi. Tā "saccaṁ
  kira no pitā avoca, `arahaṁ sugato loke, na rāgena suvānayo'tiādīni 2-
  vatvā pitu santikaṁ āgamiṁsu.
        Bhagavāpi tattheva sattāhaṁ vītināmetvā tato mucalindamūlaṁ agamāsi.
  Tattha sattāhavaddalikāya uppannāya sītādipaṭibāhanatthaṁ mucalindena nāma
  nāgarājena sattakkhattuṁ bhogehi parikkhitto asambādhāya gandhakuṭiyaṁ viharanto
  viya vimuttisukhaṁ paṭisaṁvediyamāno sattāhaṁ vītināmetvā rājāyatanaṁ upasaṅkamitvā
  tatthapi vimuttisukhaṁ paṭisaṁvediyamānoyeva sattāhaṁ vītināmesi. Ettāvatā satta
  sattāhāni paripuṇṇāni. Etthantareneva mukhadhovanaṁ, na sarīrapaṭijagganaṁ, na
  āhārakiccaṁ ahosi, jhānasukhaphalasukheneva ca vītināmesi.
        Athassa tasmiṁ sattasattāhamatthake ekūnapaññāsatime divase tattha nisinnassa
  "mukhaṁ dhovissāmī"ti cittaṁ udapādi. Sakko devānamindo agadaharītakaṁ āharitvā
  adāsi, satthā taṁ paribhuñji, tenassa sarīravalañjo ahosi. Athassa sakkoyeva

  *  *  *  *  *  *
  Footnote: 1 khuḍha. 25/179-80/49. 2 saṁ.sa. 15/161/150.
-------------------------------------------------
[page 102]
  Nāgalatādantakaṭṭhañceva mukhadhovanodakañca adāsi. Satthā taṁ dantakaṭṭhaṁ khāditvāva
  anotattadahodakena mukhaṁ dhovitvā tattheva rājāyatanamūle nisīdi.
        Tasmiṁ samaye tapussabhallikā 1- nāma dve vāṇijā pañcahi sakaṭasatehi
  ukkalā janapadā majjhimadesaṁ gacchantā pubbe attano ñātisālohitāya devatāya
  sakaṭāni sannirumbhitvā satthu āhārasampādane ussāhitā manthañca madhupiṇḍikañca
  ādāya "paṭiggaṇhātu no bhante bhagavā imaṁ āhāraṁ anukampaṁ upādāyā"ti
  satthāraṁ upanāmetvā aṭṭhaṁsu. Bhagavā pāyāsapaṭiggahaṇadivaseyeva pattassa
  antarahitattā "na kho tathāgatā hatthesu paṭiggaṇhanti, kimhi nu kho ahaṁ
  paṭiggaṇheyyan"ti cintesi. Athassa cittaṁ ñatvā catūhi disāhi cattāro
  mahārājāno indanīlamaṇimaye patte upanāmesuṁ, bhagavā te paṭikkhipi. Puna
  muggavaṇṇaselamaye cattāro patte upanāmesuṁ. Bhagavā catunnampi mahārājānaṁ
  saddhānurakkhaṇatthāya cattāropi patte paṭiggahetvā uparūpari ṭhapetvā "eko
  hotū"ti adhiṭṭhāsi, cattāropi mukhavaṭṭiyaṁ paññāyamānalekhā hutvā majjhimappamāṇena
  ekattaṁ upagamiṁsu. Bhagavā tasmiṁ paccagghe selamaye patte āhāraṁ paṭiggahetvā
  paribhuñjitvā anumodanaṁ akāsi. Te dve bhātaro vāṇijā buddhañca dhammañca
  saraṇaṁ gantvā dvevācikā upāsakā ahesuṁ. Atha nesaṁ "ekaṁ no bhante
  paricaritabbaṭṭhānaṁ dethā"ti vadantānaṁ dakkhiṇahatthena attano sīsaṁ parāmasitvā
  kesadhātuyo adāsi. Te attano nagare tā dhātuyo suvaṇṇasamuggassa anto
  pakkhipitvā cetiyaṁ patiṭṭhāpesuṁ.
        Sammāsambuddho pana tato vuṭṭhāya puna ajapālanigrodhameva gantvā
  nigrodhamūle nisīdi. Athassa tattha nisinnamattasseva attanā adhigatadhammassa
  gambhīrataṁ paccavekkhantassa sabbabuddhānaṁ āciṇṇo "kicchena adhigato kho
  mayāyaṁ dhammo"ti paresaṁ adesetukāmatākārappatto vitakko udapādi. Atha kho
  brahmā sahampati "nassati vata bho loko, vinassati vata bho loko"ti dasahi
  cakkavāḷasahassehi sakkasuyāmasantusitanimmānarativasavattimahābrahmāno ādāya

  *  *  *  *  *  *
  Footnote: 1. Sī.,i. tapassu,...
-------------------------------------------------
[page 103]
  Satthu santikaṁ āgantvā "desetu bhante bhagavā dhamman"tiādinā nayena
  dhammadesanaṁ āyāci.
        Satthā tassa paṭiññaṁ datvā "kassa nu kho ahaṁ paṭhamaṁ dhammaṁ deseyyan"ti
  cintento "āḷāro paṇḍito, so imaṁ dhammaṁ khippaṁ ājānissatī"ti cittaṁ
  uppādetvā puna olokento tassa sattāhakālaṅkatabhāvaṁ ñatvā udakaṁ
  āvajjesi. Tassāpi abhidosakālaṅkatabhāvaṁ ñatvā "bahūpakārā kho me pañcavaggiyā
  bhikkhū"ti pañcavaggiye ārabbha manasikatvā "kahaṁ nu kho te etarahi viharantī"ti
  āvajjento "bārāṇasiyaṁ isipatane migadāye"ti ñatvā katipāhaṁ
  bodhimaṇḍasāmantāyeva piṇḍāya caranto viharitvā "āsāḷhipuṇṇamāyaṁ bārāṇasiṁ
  gantvā dhammacakkaṁ pavattessāmī"ti pakkhassa cātuddasiyaṁ paccūsasamaye paccuṭṭhāya
  pabhātāya rattiyā kālasseva pattacīvaramādāya aṭṭhārasayojanamaggaṁ paṭipanno
  antarāmagge upakaṁ nāma ājīvakaṁ disvā tassa attano buddhabhāvaṁ ācikkhitvā
  taṁ divasameva sāyanhasamaye isipatanaṁ sampāpuṇi.
        Pañcavaggiyā tathāgataṁ dūratova āgacchantaṁ disvā "ayaṁ āvuso samaṇo
  gotamo paccayabāhullāya āvattitvā paripuṇṇakāyo pīṇindriyo 1- suvaṇṇavaṇṇo
  hutvā āgacchati, imassa vandanādīni na karissāma, mahākulappasuto kho panesa
  āsanābhihāraṁ arahati, tenassa āsanamattaṁ paññāpessāmā"ti katikaṁ akaṁsu.
  Bhagavā sadevakassa lokassa cittācārajānanasamatthena ñāṇena "kiṁ nu kho ime
  cintayiṁsū"ti āvajjetvā cittaṁ aññāsi, atha tesu sabbadevamanussesu
  anodissakavasena pharaṇasamatthaṁ mettacittaṁ saṅkhipitvā odissakavasena mettacittena phari.
  Te bhagavatā mettacittena samphuṭṭhā tathāgate upasaṅkamante sakāya katikāya
  saṇṭhātuṁ asakkontā paccuggantvā abhivādanādīni sabbakiccāni akaṁsu,
  sammāsambuddhabhāvaṁ panassa ajānantā kevalaṁ nāmena ca āvusovādena ca
  samudācariṁsu.

  *  *  *  *  *  *
  Footnote: 1 Sī.,i. pīṇitindriyo.
-------------------------------------------------
[page 104]
        Atha ne bhagavā "mā bhikkhave tathāgataṁ nāmena ca āvusovādena ca
  samudācaratha. Arahaṁ bhikkhave tathāgato sammāsambuddho"ti attano buddhabhāvaṁ
  ñāpetvā paññattavarabuddhāsane nisinno uttarāsāḷhanakkhattayoge vattamāne
  aṭṭhārasahi brahmakoṭīhi parivuto pañcavaggiyatthere āmantetvā tiparivaṭṭaṁ
  dvādasākāraṁ chañāṇavijambhanaṁ 1- anuttaraṁ dhammacakkappavattanasuttantaṁ 2- desesi. Tesu
  koṇḍaññatthero desanānusārena ñāṇaṁ pesento suttapariyosāne aṭṭhārasahi
  brahmakoṭīhi saddhiṁ sotāpattiphale patiṭṭhāsi. Satthā tattheva vassaṁ upagantvā
  punadivase vappattheraṁ ovadanto vihāreyeva nisīdi, sesā cattāropi piṇḍāya
  cariṁsu. Vappatthero pubbaṇheyeva sotāpattiphalaṁ pāpuṇi. Etenevupāyena
  punadivase bhaddiyattheraṁ, punadivase mahānāmattheraṁ, punadivase assajittheranti
  sabbe sotāpattiphale patiṭṭhāpetvā pañcamiyaṁ pakkhassa pañcapi there
  sannipātetvā anattalakkhaṇasuttantaṁ 3- desesi, desanāpariyosāne pañcapi
  therā arahatte patiṭṭhahiṁsu. Atha satthā yasassa kulaputtassa upanissayaṁ disvā
  taṁ rattibhāge nibbijjitvā gehaṁ pahāya nikkhantaṁ "ehi yasā"ti pakkositvā
  tasmiṁyeva rattibhāge sotāpattiphale, punadivase arahatte patiṭṭhāpetvā aparepi
  tassa sahāyake catuppaññāsajane ehibhikkhupabbajjāya pabbājetvā arahattaṁ
  pāpesi.
        Evaṁ loke ekasaṭṭhiyā arahantesu jātesu satthā vuṭṭhavasso pavāretvā
  "caratha bhikkhave cārikan"ti saṭṭhibhikkhū disāsu pesetvā sayaṁ uruvelaṁ gacchanto
  antarāmagge kappāsikavanasaṇḍe tiṁsabhaddavaggiyakumāre vinesi. Tesu sabbapacchimako
  sotāpanno, sabbuttamo anāgāmī ahosi. Tepi sabbe ehibhikkhubhāveneva
  pabbājetvā disāsu pesetvā uruvelaṁ gantvā aḍḍhuḍḍhapāṭihāriyasahassāni
  dassetvā uruvelakassapādayo sahassajaṭilaparivāre tebhātikajaṭile vinetvā
  ehibhikkhubhāvena pabbājetvā gayāsīse nisīdāpetvā ādittapariyāyadesanāya 4-

  *  *  *  *  *  *
  Footnote: 1 Sī.,i. saññāṇavijambhanaṁ. 2 vi. mahā. 4/10-24/10-20, saṁ. mahā.
  19/6081-90/367-76. 3 vi. mahā. 4/13-23/13-20, saṁ.kha.17/59/55-6. 4 vi. mahā.
  4/55/44-5, saṁ. saḷā.18/28/17-8.
-------------------------------------------------
[page 105]
  Arahatte patiṭṭhāpetvā tena arahantasahassena parivuto "bimbisārarañño
  dinnapaṭiññaṁ mocessāmī"ti rājagahanagarūpacāre laṭṭhivanuyyānaṁ agamāsi.
  Rājā uyyānapālassa santikā "satthā āgato"ti sutvā dvādasanahutehi
  brāhmaṇagahapatikehi parivuto satthāraṁ upasaṅkamitvā cakkavicittatalesu
  suvaṇṇapaṭṭavitānaṁ viya pabhāsamudayaṁ vissajjentesu tathāgatassa pādesu sirasā nipatitvā
  ekamantaṁ nisīdi saddhiṁ parisāya.
        Atha kho tesaṁ brāhmaṇagahapatikānaṁ etadahosi "kiṁ nu kho mahāsamaṇo
  uruvelakassape brahmacariyaṁ carati, udāhu uruvelakassapo mahāsamaṇe"ti. Bhagavā
  tesaṁ cetasā cetoparivitakkamaññāya uruvelakassapaṁ gāthāya ajjhabhāsi:-
                   "kimeva disvā uruvelavāsi
                   pahāsi aggiṁ kisakovadāno
                   pucchāmi taṁ kassapa etamatthaṁ
                   kathaṁ pahīnaṁ tava aggihuttan"ti. 1-
  Theropi bhagavato adhippāyaṁ viditvā:-
                   "rūpe ca sadde ca atho rase ca
                   kāmitthiyo cābhivadanti yaññā
                   etaṁ malantī upadhīsu ñatvā
                   tasmā na yiṭṭhe na hute arañjin"ti 1-
  imaṁ gāthaṁ vatvā attano sāvakabhāvappakāsanatthaṁ tathāgatassa pādapiṭṭhe sīsaṁ
  ṭhapetvā "satthā me bhante bhagavā, sāvakohamasmī"ti vatvā ekatālaṁ dvitālaṁ
  titālanti yāva sattatālappamāṇaṁ sattakkhattuṁ vehāsaṁ abbhuggantvā oruyha
  tathāgataṁ vanditvā ekamantaṁ nisīdi. Taṁ pāṭihāriyaṁ disvā mahājano "aho
  mahānubhāvā buddhā, evañhi thāmagatadiṭṭhiko nāma `arahā'ti maññamāno
  uruvelakassapopi diṭṭhijālaṁ bhinditvā tathāgatena damito"ti satthu guṇakathaṁyeva
  kathesi. Bhagavā "nāhaṁ idāniyeva uruvelakassapaṁ damemi, atītepi esa mayā

  *  *  *  *  *  *
  Footnote: 1 vi. mahā. 4/55/47.
-------------------------------------------------
[page 106]
  Damito"ti vatvā imissā aṭṭhuppattiyā mahānāradakassapajātakaṁ 1- kathetvā
  cattāri saccāni pakāsesi. Rājā ekādasahi nahutehi saddhiṁ sotāpattiphale
  patiṭṭhāsi, ekanahutaṁ upāsakattaṁ paṭivedesi. Rājā satthu santike nisinnoyeva
  pañca assāsake 2- pavedetvā saraṇaṁ gantvā svātanāya nimantetvā uṭṭhāyāsanā
  bhagavantaṁ padakkhiṇaṁ katvā pakkāmi.
        Punadivase yehi ca bhagavā hiyyo diṭṭho, yehi ca adiṭṭho, te sabbepi
  rājagahavāsino aṭṭhārasakoṭisaṅkhā manussā tathāgataṁ daṭṭhukāmā pātova rājagahato
  laṭṭhivanuyyānaṁ agamaṁsu. Tigāvuto maggo nappahosi, sakalalaṭṭhivanuyyānaṁ nirantaraṁ
  phuṭaṁ ahosi. Mahājano dasabalassa rūpasobhaggappattaṁ attabhāvaṁ passantopi
  tittiṁ kātuṁ nāsakkhi. Vaṇṇabhūmi nāmesā. Evarūpesu hi ṭhānesu bhagavato
  lakkhaṇānubyañjanādippabhedā sabbāpi rūpakāyasirī vaṇṇetabbā. Evaṁ
  rūpasobhaggappattaṁ dasabalassa sarīraṁ passamānena mahājanena nirantaraṁ phuṭe uyyāne
  ca gamanamagge ca ekabhikkhussapi nikkhamanokāso nāhosi. Taṁ divasaṁ kira bhagavato
  bhattaṁ chinnaṁ bhaveyya, tasmā "taṁ mā ahosī"ti sakkassa nisinnāsanaṁ uṇhākāraṁ
  dassesi, so āvajjamāno taṁ kāraṇaṁ ñatvā māṇavakavaṇṇaṁ abhinimminitvā
  buddhadhammasaṁghapaṭisaṁyuttā thutiyo vadamāno dasabalassa purato otaritvā
  devānubhāvena okāsaṁ katvā:-
                   "danto dantehi saha purāṇajaṭilehi
                   vippamutto vippamuttehi
                   siṅgīnikkhasuvaṇṇo
                   rājagahaṁ pāvisi bhagavā.
                   Mutto muttehi .pe.
                   Tiṇṇo tiṇṇehi .pe.
                   Santo santehi .pe.
                   Rājagahaṁ pāvisi bhagavā.

  *  *  *  *  *  *
  Footnote: 1 khu.jā. 28/1153-1345/246-266. 2 Ma. āsīsake.
-------------------------------------------------
[page 107]
                   Dasavāso dasabalo
                   dasadhammavidū dasabhi cupeto
                   so dasasataparivāro
                   rājagahaṁ pāvisi bhagavā"ti 1-
  imāhi gāthāhi satthu vaṇṇaṁ vadamāno purato pāyāsi. Tadā mahājano māṇavakassa
  rūpasiriṁ disvā "ativiya abhirūpo vatāyaṁ māṇavako, na kho pana amhehi
  diṭṭhapubbo"ti cintetvā "kuto ayaṁ māṇavako, kassa vā ayan"ti āha. Taṁ
  sutvā māṇavo:-
               "yo dhīro sabbadhi danto suddho appaṭipuggalo
               arahaṁ sugato loke tassāhaṁ paricārako"ti 2-
  gāthamāha.
        Satthā sakkena katokāsaṁ maggaṁ paṭipajjitvā bhikkhusahassaparivuto rājagahaṁ
  pāvisi. Rājā buddhappamukhassa saṁghassa mahādānaṁ datvā "ahaṁ bhante tīṇi
  ratanāni vinā vasituṁ na sakkhissāmi, velāya vā avelāya vā bhagavato santikaṁ
  āgamissāmi, laṭṭhivanuyyānañca nāma atidūre, idaṁ pana amhākaṁ veḷuvanuyyānaṁ
  nātidūraṁ naccāsannaṁ gamanāgamanasampannaṁ buddhārahaṁ senāsanaṁ. Idaṁ me bhante
  bhagavā paṭiggaṇhātū"ti suvaṇṇabhiṅgārena pupphagandhavāsitaṁ maṇivaṇṇaṁ udakamādāya
  veḷuvanuyyānaṁ pariccajanto dasabalassa hatthe udakaṁ pātesi. Tasmiṁ ārāme
  paṭiggahiteyeva "buddhasāsanassa mūlāni otiṇṇānī"ti mahāpaṭhavī kampi.
  Jambudīpatalasmiñhi ṭhapetvā veḷuvanaṁ aññaṁ mahāpaṭhaviṁ kampetvā gahitasenāsanaṁ
  nāma natthi. Tambapaṇṇidīpepi ṭhapetvā mahāvihāraṁ aññaṁ paṭhaviṁ kampetvā
  gahitasenāsanaṁ nāma natthi. Satthā veḷuvanārāmaṁ paṭiggahetvā rañño anumodanaṁ
  katvā uṭṭhāyāsanā bhikkhusaṁghaparivuto veḷuvanaṁ agamāsi.

  *  *  *  *  *  *
  Footnote: 1 vi. mahā. 4/58/49. 2 vi. mahā. 4/58/50.
-------------------------------------------------
[page 108]
        Tasmiṁ kho pana samaye sāriputto ca moggallāno cāti dve paribbājakā
  rājagahaṁ upanissāya viharanti amataṁ pariyesamānā. Tesu sāriputto assajittheraṁ
  piṇḍāya paviṭṭhaṁ disvā pasannacitto payirupāsitvā "ye dhammā hetuppabhavā"ti 1-
  ādigāthaṁ sutvā sotāpattiphale patiṭṭhāya attano sahāyakassa moggallānassapi
  tameva gāthaṁ abhāsi. Sopi sotāpattiphale patiṭṭhahi. Te ubhopi sañjayaṁ 2-
  oloketvā attano parisāya saddhiṁ bhagavato santike pabbajiṁsu. Tesu moggallāno
  sattāhena arahattaṁ pāpuṇi, sāriputto aḍḍhamāsena. Ubhopi te satthā
  aggasāvakaṭṭhāne ṭhapesi. Sāriputtattherena ca arahattaṁ pattadivaseyeva sannipātaṁ
  akāsi.
        Tathāgate pana tasmiññeva veḷuvanuyyāne viharante suddhodanamahārājā
  "putto kira me chabbassāni dukkarakārikaṁ caritvā paramābhisambodhiṁ patvā
  pavattavaradhammacakko rājagahaṁ upanissāya veḷuvane viharatī"ti sutvā aññataraṁ
  amaccaṁ āmantesi "ehi bhaṇe, tvaṁ purisasahassaparivāro rājagahaṁ gantvā mama
  vacanena `pitā te suddhodanamahārājā daṭṭhukāmo'ti vatvā mama puttaṁ gaṇhitvā
  ehī"ti āha. So "evaṁ devā"ti rañño vacanaṁ sirasā sampaṭicchitvā
  purisasahassaparivāro khippameva saṭṭhiyojanamaggaṁ gantvā dasabalassa catuparisamajjhe
  nisīditvā dhammadesanāvelāyaṁ vihāraṁ pāvisi. So "tiṭṭhatu tāva raññā
  pahitasāsanan"ti parisapariyante ṭhito satthu dhammadesanaṁ sutvā yathāṭhitova saddhiṁ
  purisasahassena arahattaṁ patvā pabbajjaṁ yāci. Bhagavā "etha bhikkhavo"ti hatthaṁ
  pasāresi, sabbe taṅkhaṇaññeva iddhimayapattacīvaradharā saṭṭhivassikattherā viya ahesuṁ.
  Arahattaṁ pattakālato paṭṭhāya pana ariyā nāma majjhattāva hontīti so
  raññā pahitasāsanaṁ dasabalassa na kathesi. Rājā "neva gato āgacchati, na
  sāsanaṁ suyyatī"ti "ehi bhaṇe, tvaṁ gacchā"ti eteneva niyāmena aññaṁ
  amaccaṁ pesesi. Sopi gantvā purimanayeneva saddhiṁ parisāya arahattaṁ patvā
  tuṇhī ahosi. Puna rājā "ehi bhaṇe, tvaṁ gacchā"ti eteneva niyāmena

  *  *  *  *  *  *
  Footnote: 1 vi. mahā. 4/61/53, khu.apa. 32/268/36. 2 chaṂa. sañcayaṁ.
-------------------------------------------------
[page 109]
  Aparepi satta amacce pesesi. Te sabbe nava purisasahassaparivārā nava amaccā
  attano kiccaṁ niṭṭhāpetvā tuṇhībhūtā tattheva vihariṁsu.
        Rājā sāsanamattampi āharitvā ācikkhantaṁ alabhitvā cintesi "ettakāpi
  janā mayi sinehābhāvena sāsanamattampi na paccāhariṁsu, ko nu kho me sāsanaṁ
  karissatī"ti sabbaṁ rājabalaṁ olokento kāḷudāyiṁ addasa. So kira rañño
  sabbatthasādhako abbhantariko ativiya vissāsiko amacco bodhisattena saddhiṁ
  ekadivase jāto sahapaṁsukīḷako sahāyo. Atha naṁ rājā āmantesi "tāta
  kāḷudāyi ahaṁ mama puttaṁ daṭṭhukāmo navapurisasahassaparivārena 1- nava amacce
  pesesiṁ, tesu ekopi āgantvā sāsanamattaṁ ārocento nāma natthi,
  dujjāno kho pana me jīvitantarāyo, jīvamānoyevāhaṁ puttaṁ daṭṭhukāmo,
  sakkhissasi nu kho me puttaṁ dassetun"ti. Sakkhissāmi deva, sace pabbajituṁ
  labhissāmīti. Tāta tvaṁ pabbajito vā apabbajito vā mayhaṁ puttaṁ dassehīti. So
  "sādhu devā"ti rañño sāsanaṁ ādāya rājagahaṁ gantvā satthu dhammadesanāvelāya
  parisapariyante ṭhito dhammaṁ sutvā saparivāro arahattaṁ patvā ehibhikkhubhāvena
  pabbajitvā vihāsi.
        Satthā buddho hutvā paṭhamaṁ antovassaṁ isipatane vasitvā vuṭṭhavasso
  pavāretvā uruvelaṁ gantvā tattha tayo māse vasanto tebhātikajaṭile vinetvā
  bhikkhusahassaparivāro phussamāsapuṇṇamāyaṁ rājagahaṁ gantvā dve māse vasi.
  Ettāvatā bārāṇasito nikkhantassa pañca māsā jātā, sakalo hemanto
  atikkanto. Kāḷudāyittherassa āgatadivasato sattaṭṭhadivasā vītivattā, thero
  phagguṇamāsapuṇṇamāyaṁ cintesi "atikkanto dāni hemanto, vasantasamayo anuppatto,
  manussehi sassādīni uddharitvā sammukhasammukhaṭṭhānehi maggā dinnā,
  haritatiṇasañchannā paṭhavī, supupphitā vanasaṇḍā, paṭipajjanakkhamā maggā, kālo
  dasabalassa ñātisaṅgahaṁ kātun"ti. Atha bhagavantaṁ upasaṅkamitvā:-

  *  *  *  *  *  *
  Footnote: 1 Sī., Ma.....parivāre.
-------------------------------------------------
[page 110]
                   "aṅgārino Dāni dumā bhadante
                   phalesino chadanaṁ vippahāya
                   te accimantova pabhāsayanti
                   samayo mahāvīra bhāgī rasānaṁ 1- .pe.
               Nātisītaṁ nātiuṇhaṁ nātidubbhikkhachātakaṁ
               saddalā haritā bhūmi esa kālo mahāmunī"ti
  saṭṭhimattāhi gāthāhi dasabalassa kulanagaragamanavaṇṇaṁ vaṇṇesi. Atha naṁ satthā
  "kiṁ nu kho udāyi madhurassarena gamanavaṇṇaṁ vaṇṇesī"ti āha. "tumhākaṁ
  Bhante pitā suddhodanamahārājā tumhe passitukāmo, karotha ñātakānaṁ saṅgahan"ti.
  Sādhu udāyi karissāmi ñātakānaṁ saṅgahaṁ, bhikkhusaṁghassa ārocehi, gamiyavattaṁ
  paripūressantīti. "sādhu Bhante"ti thero tesaṁ ārocesi.
        Bhagavā aṅgamagadhavāsīnaṁ kulaputtānaṁ dasahi sahassehi, kapilavatthuvāsīnaṁ
  dasahi sahassehīti sabbeheva vīsatisahassehi khīṇāsavabhikkhūhi parivuto rājagahā
  nikkhamitvā divase divase yojanaṁ gacchati. "rājagahato Saṭṭhiyojanaṁ kapilavatthuṁ
  dvīhi māsehi pāpuṇissāmī"ti aturitacārikaṁ pakkāmi. Theropi "bhagavato
  nikkhantabhāvaṁ rañño ārocessāmī"ti vehāsaṁ abbhuggantvā rañño nivesane
  pāturahosi. Rājā theraṁ disvā tuṭṭhacitto mahārahe pallaṅke nisīdāpetvā
  attano paṭiyāditassa nānaggarasabhojanassa pattaṁ pūretvā adāsi. Thero
  uṭṭhāya gamanākāraṁ dassesi. Nisīditvā bhuñja tātāti. Satthu santikaṁ gantvā
  bhuñjissāmi mahārājāti. Kahaṁ pana tāta satthāti. Vīsatisahassabhikkhuparivāro
  tumhākaṁ dassanatthāya cārikaṁ nikkhanto mahārājāti. Rājā tuṭṭhamānaso āha
  "tumhe imaṁ paribhuñjitvā yāva mama putto imaṁ nagaraṁ pāpuṇāti, tāvassa
  itova piṇḍapātaṁ pariharathā"ti. Thero adhivāsesi. Rājā theraṁ pavisitvā pattaṁ
  gandhacuṇṇena ubbaṭṭetvā uttamassa bhojanassa pūretvā "tathāgatassa dethā"ti

  *  *  *  *  *  *
  Footnote: 1 Sī.,i. bhagīrasānaṁ, khu. thera. 26/527/347-8.
-------------------------------------------------
[page 111]
  Therassa hatthe patiṭṭhāpesi. Thero sabbesaṁ passantānaṁyeva pattaṁ ākāse
  khipitvā sayampi vehāsaṁ abbhuggantvā piṇḍapātaṁ āharitvā satthu hatthe
  ṭhapesi. Satthā taṁ paribhuñji. Eteneva upāyena thero divase divase piṇḍapātaṁ
  āhari. Satthāpi antarāmagge raññoyeva piṇḍapātaṁ paribhuñji. Theropi
  bhattakiccāvasāne divase divase "ajja bhagavā ettakaṁ āgato, ajja ettakan"ti
  buddhaguṇapaṭisaṁyuttāya ca kathāya sakalaṁ rājakulaṁ satthudassanaṁ vināyeva satthari
  sañjātappasādaṁ akāsi. Teneva naṁ bhagavā "etadaggaṁ bhikkhave mama sāvakānaṁ
  bhikkhūnaṁ kulappasādakānaṁ yadidaṁ kāḷudāyī"ti 1- etadagge ṭhapesi.
        Sākiyāpi kho anuppatte bhagavati "amhākaṁ ñātiseṭṭhaṁ passissāmā"ti
  sannipatitvā bhagavato vasanaṭṭhānaṁ vīmaṁsamānā "nigrodhasakkassa ārāmo ramaṇīyo"ti
  sallakkhetvā tattha sabbaṁ paṭijagganavidhiṁ kāretvā gandhapupphahatthā paccuggamanaṁ
  karontā sabbālaṅkārapaṭimaṇḍite daharadahare nāgaradārake ca nāgaradārikāyo
  ca paṭhamaṁ pahiṇiṁsu, tato rājakumāre ca rājakumārikāyo ca, tesaṁ anantarā sāmaṁ
  gandhapupphādīhi pūjayamānā bhagavantaṁ gahetvā nigrodharāmameva agamaṁsu. Tattha
  bhagavā vīsatisahassakhīṇāsavaparivuto paññattavarabuddhāsane nisīdi. Sākiyā nāma
  mānajātikā mānatthaddhā, te "siddhatthakumāro amhehi daharataro, amhākaṁ
  kaniṭṭho, bhāgineyyo, putto, nattā"ti cintetvā daharadahare rājakumāre
  āhaṁsu "tumhe vandatha, mayaṁ tumhākaṁ piṭṭhito nisīdissāmā"ti.
        Tesu evaṁ avanditvā nisinnesu bhagavā tesaṁ ajjhāsayaṁ oloketvā
  "na maṁ ñātayo vandanti, handa dāni te vandāpessāmī"ti abhiññāpādakaṁ
  catutthaṁ jhānaṁ samāpajjitvā tato vuṭṭhāya ākāsaṁ abbhuggantvā tesaṁ sīse
  pādapaṁsuṁ okiramāno viya gaṇḍambarukkhamūle yamakapāṭihāriyasadisaṁ pāṭihāriyaṁ akāsi.
  Rājā taṁ acchariyaṁ disvā āha "bhante tumhākaṁ jātadivase kāḷadevilassa 2-
  vandanatthaṁ upanītānaṁ vo pāde parivattetvā brāhmaṇassa matthake patiṭṭhite

  *  *  *  *  *  *
  Footnote: 1 aṅ. ekaka. 20/225/25. 2 chaṂa. kāladevalassa.
-------------------------------------------------
[page 112]
  Disvāpi ahaṁ tumhākaṁ pāde vandiṁ, ayaṁ me paṭhamavandanā. Vappamaṅgaladivase
  ca jambucchāyāya sirisayane nipannānaṁ vo jambucchāyāya aparivattanaṁ disvāpi
  pāde vandiṁ, ayaṁ me dutiyavandanā. Idāni pana imaṁ adiṭṭhapubbaṁ pāṭihāriyaṁ
  disvāpi ahaṁ tumhākaṁ pāde vandāmi, ayaṁ me tatiyavandanā"ti. Raññā pana
  vandite bhagavantaṁ avanditvā ṭhātuṁ samattho nāma ekasākiyopi nāhosi, sabbe
  vandiṁsuyeva.
        Iti bhagavā ñātayo vandāpetvā ākāsato otaritvā paññattāsane
  nisīdi. Nisinne bhagavati sikhāpatto ñātisamāgamo ahosi, sabbe ekaggacittā
  hutvā nisīdiṁsu. Tato mahāmegho pokkharavassaṁ vassi. Tambavaṇṇaṁ udakaṁ heṭṭhā
  viravantaṁ gacchati, temitukāmova temeti, atemitukāmassa sarīre ekabindumattampi na
  patati. Taṁ disvā sabbe acchariyabbhutacittā jātā "aho acchariyaṁ, aho
  abbhutan"ti kathaṁ samuṭṭhāpesuṁ. Satthā "na idāneva mayhaṁ ñātisamāgame pokkharavassaṁ
  vassati, atītepi vassī"ti imissā aṭṭhuppattiyā vessantarajātakaṁ 1- kathesi.
  Dhammakathaṁ sutvā sabbe uṭṭhāya vanditvā pakkamiṁsu. Ekopi rājā vā
  rājamahāmatto vā "sve amhākaṁ bhikkhaṁ gaṇhathā"ti vatvā gato nāma natthi.
        Satthā punadivase vīsatibhikkhusahassaparivuto kapilavatthuṁ piṇḍāya pāvisi.
  Taṁ na koci gantvā nimantesi, na pattaṁ vā aggahesi. Bhagavā indakhīle
  ṭhitova āvajjesi "kathaṁ nu kho pubbabuddhā kulanagare piṇḍāya cariṁsu, kiṁ
  uppaṭipāṭiyā issarajanānaṁ gharāni agamaṁsu, udāhu sapadānacārikaṁ cariṁsū"ti. Tato
  ekabuddhassapi uppaṭipāṭiyā gamanaṁ adisvā "mayāpi dāni ayameva tesaṁ vaṁso
  paggahetabbo, āyatiṁ ca mama sāvakā mamaññeva anusikkhantā piṇḍacārikavattaṁ
  paripūressantīti koṭiyaṁ niviṭṭhagehato paṭṭhāya sapadānaṁ piṇḍāya cari. "ayyo
  Kira siddhatthakumāro piṇḍāya caratī"ti dvibhūmikatibhūmikādīsu pāsādesu sīhapañjaraṁ
  vivaritvā mahājano dassanabyāvaṭo ahosi.

  *  *  *  *  *  *
  Footnote: 1 khu.jā. 28/547/308.
-------------------------------------------------
[page 113]
        Rāhulamātāpi devī "ayyaputto kira imasmiṁyeva nagare mahantena
  rājānubhāve suvaṇṇasivikādīhi vicaritvā idāni kesamassuṁ ohāretvā
  kāsāyavatthanivāsano kapālahattho piṇḍāya carati, sobhati nu kho"ti sīhapañjaraṁ
  vivaritvā olokayamānā bhagavantaṁ nānāvirāgasamujjalāya sarīrappabhāya nagaravīthiyo
  obhāsetvā byāmappabhāparikkhepasamupabyūḷhāya asītānubyañjanappabhāsitāya
  dvattiṁsamahāpurisalakkhaṇapaṭimaṇḍitāya anopamāya buddhasiriyā virocamānaṁ disvā
  uṇhīsato paṭṭhāya yāva pādatalā:-
                   "siniddhanīlamudukuñcitakeso
                   sūriyanimmalatalābhinalāṭo
                   yuttatuṅgamudukāyatanāso
                   raṁsijālavikasito narasīho"ti
  evamādikāhi dasahi narasīhagāthāhi abhitthavitvā "tumhākaṁ putto piṇḍāya caratī"ti
  rañño ārocesi. Rājā saṁviggahadayo hatthena sāṭakaṁ saṇṭhapento turitaturito
  nikkhamitvā vegena gantvā bhagavato purato ṭhatvā āha "kinnu kho bhante amhe
  lajjāpetha, kimatthaṁ piṇḍāya caratha, kiṁ `ettakānaṁ bhikkhūnaṁ na sakkā bhattaṁ
  laddhun'ti saññaṁ karitthā"ti. Vaṁsacārittametaṁ mahārāja amhākanti. Nanu bhante
  amhākaṁ vaṁso nāma mahāsammatakhattiyavaṁso, ettha ca ekakhattiyopi bhikkhācarako
  nāma natthīti. "ayaṁ Mahārāja khattiyavaṁso nāma tava vaṁso. Amhākaṁ pana
  "dīpaṅkaro koṇḍañño .pe. Kassapo"ti ayaṁ buddhavaṁso nāMa. Ete ca 1- aññe
  anekasahassasaṅkhā buddhā bhikkhācāreneva jīvikaṁ kappesun"ti antaravīthiyaṁ ṭhitova:-
               "uttiṭṭhe nappamajjeyya dhammaṁ sucaritaṁ care
               dhammacārī sukhaṁ seti asmiṁ loke paramhi cā"ti 2-
  imaṁ gāthamāha, gāthāpariyosāne rājā sotāpattiphale patiṭṭhāsi.
               "dhammañcare Sucaritaṁ na naṁ duccaritaṁ care
               dhammacārī sukhaṁ seti asmiṁ loke paramhi cā"ti 2-

  *  *  *  *  *  *
  Footnote: 1 Ma. ete cāhaṁ ca. 2 khuḍha. 25/168-9/47.
-------------------------------------------------
[page 114]
  Imaṁ gāthaṁ sutvā sakadāgāmiphale patiṭṭhāsi, mahādhammapālajātakaṁ 1- sutvā
  anāgāmiphale patiṭṭhāsi, maraṇasamaye setacchattassa heṭṭhā sirisayane
  nipannoyeva arahattaṁ pāpuṇi. Araññavāsena padhānānuyogakiccaṁ rañño
  nāhosi. So sotāpattiphalaṁ sacchikatvāyeva pana bhagavato pattaṁ gahetvā
  saparisaṁ bhagavantaṁ mahāpāsādaṁ āropetvā paṇītena khādanīyena bhojanīyena
  parivisi. Bhattakiccapariyosāne sabbaṁ itthāgāraṁ āgantvā bhagavantaṁ vandi
  ṭhapetvā rāhulamātaraṁ. Sā pana "gaccha, ayyaputtaṁ vandāhī"ti parijanena
  vuccamānāpi "sace mayhaṁ guṇo atthi, sayameva mama santikaṁ ayyaputto
  āgamissati, āgatameva naṁ vandissāmī"ti vatvā na agamāsi.
        Bhagavā rājānaṁ pattaṁ gāhāpetvā dvīhi aggasāvakehi saddhiṁ
  rājadhītāya sirigabbhaṁ gantvā "rājadhītā yathāruci vandamānā na kiñci
  vattabbā"ti vatvā paññattāsane nisīdi. Sā vegenāgantvā gopphakesu
  gahetvā pādapiṭṭhiyaṁ sīsaṁ parivattetvā yathājjhāsayaṁ vandi. Rājā rājadhītāya
  bhagavati sinehabahumānādiguṇasampattiṁ kathesi "bhante mama dhītā `tumhehi
  kāsāyāni vatthāni nivāsitānī'ti sutvā tato paṭṭhāya kāsāyavatthanivatthā
  jātā, tumhākaṁ ekabhattikabhāvaṁ sutvā ekabhattikāva jātā, tumhehi
  mahāsayanassa chaḍḍitabhāvaṁ sutvā paṭṭikāmañcakeyeva nipannā, tumhākaṁ
  mālāgandhādīhi viratabhāvaṁ ñatvā viratamālā gandhāva jātā, attano ñātakāhi
  `mayaṁ paṭijaggissāmā'ti sāsane pesitepi tesu ekañātakampi na olokesi,
  evaṁ guṇasampannā me bhante dhītā"ti. "anacchariyaṁ Mahārāja ayaṁ idāni
  tayā rakkhiyamānā rājadhītā paripakke ñāṇe attānaṁ rakkheyya, esā
  pubbe anārakkhā pabbatapāde vicaramānā aparipakkepi ñāṇe attānaṁ
  rakkhī"ti vatvā candakinnarījātakaṁ 2- kathetvā uṭṭhāyāsanā pakkāmi.
        Punadivase pana nandassa rājakumārassa abhisekagehappavesanavivāhamaṅgalesu
  vattamānesu tassa gehaṁ gantvā kumāraṁ pattaṁ gāhāpetvā pabbājetukāmo

  *  *  *  *  *  *
  Footnote: 1 khu. jā. 27/447/224. 2 khu. jā. 27/485/292.
-------------------------------------------------
[page 115]
  Maṅgalaṁ vatvā uṭṭhāyāsanā pakkāmi. Janapadakalyāṇī kumāraṁ gacchantaṁ disvā
  "tuvaṭaṁ kho ayyaputta āgaccheyyāsī"ti vatvā gīvaṁ pasāretvā olokesi. So
  bhagavantaṁ "pattaṁ gaṇhathā"ti vattuṁ avisahamāno vihāraṁyeva agamāsi, taṁ
  anicchamānaṁyeva bhagavā pabbājesi. Iti bhagavā kapilavatthuṁ gantvā tatiyadivase
  nandaṁ pabbājesi.
        Sattame divase rāhulamātāpi kumāraṁ alaṅkaritvā bhagavato santikaṁ
  pesesi "passa tāta etaṁ vīsatisahassasamaṇaparivutaṁ suvaṇṇavaṇṇaṁ brahmarūpavaṇṇaṁ
  samaṇaṁ, ayaṁ te pitā, etassa mahantā nidhayo ahesuṁ, tyassa nikkhamanakālato
  paṭṭhāya na passāma, gaccha, naṁ dāyajjaṁ yācāhi `ahaṁ tāta kumāro abhisekaṁ
  patvā cakkavattī bhavissāmi, dhanena me attho, dhanaṁ me dehi. Sāmiko
  hi putto pitusantakassā'ti. "kumāro Ca bhagavato santikaṁ gantvāva pitu
  sinehaṁ labhitvā haṭṭhacitto "sukhā te samaṇa chāyā"ti vatvā aññañca bahuṁ
  attano anurūpaṁ vadanto aṭṭhāsi. Bhagavā katabhattakicco anumodanaṁ vatvā
  uṭṭhāyāsanā pakkāmi. Kumāropi "dāyajjaṁ me samaṇa dehi, dāyajjaṁ me
  samaṇa dehī"ti bhagavantaṁ anubandhi. Na bhagavā kumāraṁ nivattāpesi, parijanopi
  bhagavatā saddhiṁ gacchantaṁ nivattetuṁ nāsakkhi. Iti so bhagavatā saddhiṁ
  ārāmameva agamāsi.
        Tato bhagavā cintesi "yaṁ ayaṁ pitusantakaṁ dhanaṁ icchati, taṁ vaṭṭānugataṁ
  savighātaṁ, handassa me bodhimaṇḍe paṭiladdhaṁ sattavidhaṁ ariyadhanaṁ demi,
  lokuttaradāyajjassa naṁ sāmikaṁ karomī"ti āyasmantaṁ sāriputtaṁ āmantesi "tena
  hi sāriputta rāhulaṁ pabbājehī"ti. Thero taṁ pabbājesi. Pabbajite ca pana
  kumāre rañño adhimattaṁ dukkhaṁ uppajji, taṁ adhivāsetuṁ asakkonto bhagavantaṁ
  upasaṅkamitvā "sādhu bhante ayyā mātāpitūhi ananuññātaṁ puttaṁ na
  pabbājeyyun"ti varaṁ yāci. Bhagavā ca tassa varaṁ datvā punekadivase
  rājanivesane katabhattakicco ekamantaṁ nisinnena raññā "bhante tumhākaṁ
  dukkarakārikakāle ekā devatā maṁ upasaṅkamitvā `putto te kālaṅkato'ti
-------------------------------------------------
[page 116]
  Āha, tassā vacanaṁ asaddahanto `na mayhaṁ putto sambodhiṁ appatvā kālaṁ
  karotī'ti taṁ paṭikkhipin"ti vutte "tumhe idāni kiṁ saddahissatha, ye tumhe
  pubbepi aṭṭhikāni dassetvā `putto te mato'ti vutte na saddahitthā"ti
  imissā aṭṭhuppattiyā mahādhammapālajātakaṁ kathesi, kathāpariyosāne rājā
  anāgāmiphale patiṭṭhahi.
        Iti bhagavā pitaraṁ tīsu phalesu patiṭṭhāpetvā bhikkhusaṁghaparivuto punadeva
  rājagahaṁ gantvā sītavane vihāsi. Tasmiṁ samaye anāthapiṇḍiko gahapati
  pañcahi sakaṭasatehi bhaṇḍaṁ ādāya rājagahaṁ gantvā attano piyasahāyakassa
  seṭṭhino gehaṁ gantvā tattha buddhassa bhagavato uppannabhāvaṁ sutvā
  balavapaccūse devatānubhāvena vivaṭena dvārena satthāraṁ upasaṅkamitvā dhammaṁ
  sutvā sotāpattiphale patiṭṭhāya dutiye divase buddhappamukhassa saṁghassa
  mahādānaṁ datvā sāvatthiṁ āgamanatthāya satthu paṭiññaṁ gahetvā antarāmagge
  pañcacattāḷīsayojanaṭṭhāne satasahassaṁ 1- datvā yojanike yojanike vihāraṁ
  kāretvā jetavanaṁ koṭisanthārena aṭṭhārasahi hiraññakoṭīhi kiṇitvā navakammaṁ
  paṭṭhapesi. So majjhe dasabalassa gandhakuṭiṁ kāresi, taṁ parivāretvā asītiyā
  mahātherānaṁ pāṭiyekkaṁ ekasannivesane āvāse ekakuṭikadvikuṭikahaṁsavaṭṭakadīgharassa-
  sālāmaṇḍapādivasena sesasenāsanāni pokkharaṇīcaṅkamanarattiṭṭhānadivāṭṭhānāni
  cāti aṭṭhārasakoṭipariccāgena ramaṇīye bhūmibhāge manoramaṁ vihāraṁ kāretvā
  dasabalassa āgamanatthāya dūtaṁ pāhesi. Satthā tassa vacanaṁ sutvā mahābhikkhusaṁghaparivāro
  rājagahā nikkhamitvā anupubbena sāvatthinagaraṁ pāpuṇi.
        Mahāseṭṭhipi kho vihāramahaṁ sajjetvā tathāgatassa jetavanaṁ pavisanadivase
  puttaṁ sabbālaṅkārapaṭimaṇḍitaṁ katvā alaṅkatapaṭiyatteheva pañcahi kumārasatehi
  saddhiṁ pesesi. So saparivāro pañcavaṇṇavatthasamujjalāni pañca dhajasatāni
  gahetvā dasabalassa purato ahosi, tesaṁ pacchato mahāsubhaddā cūḷasubhaddāti
  dve seṭṭhidhītaro pañcahi kumārikāsatehi saddhiṁ puṇṇaghaṭe gahetvā nikkhamiṁsu,

  *  *  *  *  *  *
  Footnote: 1 Sī.,i. satasahassaṁ satasahassaṁ.
-------------------------------------------------
[page 117]
  Tāsaṁ pacchato seṭṭhibhariyā sabbālaṅkārapaṭimaṇḍitā pañcahi mātugāmasatehi
  saddhiṁ puṇṇapātiyo gahetvā nikkhami, sabbesaṁ pacchato mahāseṭṭhi ahatavatthanivattho
  ahatavatthanivattheheva pañcahi seṭṭhisatehi saddhiṁ bhagavantaṁ abbhuggañchi.
  Bhagavā imaṁ upāsakaparisaṁ purato katvā mahābhikkhusaṁghaparivuto attano sarīrappabhāya
  suvaṇṇarasasekasiñcanāni viya vanantarāni kurumāno anantāya buddhalīlāya 1-
  aparimāṇāya 2- buddhasiriyā jetavanavihāraṁ pāvisi.
        Atha naṁ anāthapiṇḍiko āpucchi "kathāhaṁ bhante imasmiṁ vihāre
  paṭipajjāmī"ti. Tena hi gahapati imaṁ vihāraṁ āgatānāgatassa cātuddisassa
  bhikkhusaṁghassa patiṭṭhāpehīti. "sādhu Bhante"ti mahāseṭṭhi suvaṇṇabhiṅgāraṁ ādāya
  dasabalassa hatthe udakaṁ pātetvā "imaṁ jetavanavihāraṁ āgatānāgatassa
  cātuddisassa buddhappamukhassa bhikkhusaṁghassa dammī"ti adāsi. Satthā vihāraṁ
  paṭiggahetvā anumodanaṁ karonto:-
               "sītaṁ uṇhaṁ paṭihanti tato vāḷamigāni ca
               siriṁsape 3- ca makase sisire cāpi vuṭṭhiyo.
               Tato vātātapo ghoro sañjāto paṭihaññati
               leṇatthañca sukhatthañca jhāyituṁ ca vipassituṁ.
               Vihāradānaṁ saṁghassa aggaṁ buddhena 4- vaṇṇitaṁ
               tasmā hi paṇḍito poso sampassaṁ atthamattano.
               Vihāre kāraye ramme vāsayettha bahussute
               tesaṁ annañca pānañca vatthasenāsanāni ca.
               Dadeyya ujubhūtesu vippasannena cetasā
               te tassa dhammaṁ desenti sabbadukkhāpanūdanaṁ
               yaṁ so dhammaṁ idhaññāya parinibbāti anāsavo"ti 5-

  *  *  *  *  *  *
  Footnote: 1 Sī.,i. buddhalīḷāYu. 2 Sī.,Ma. appaṭimāYu. 3 chaṂa. sarīsape.
  4 pāḷi. buddhehi. 5 vi. cūḷa. 7/295/61.
-------------------------------------------------
[page 118]
  Vihārānisaṁsaṁ kathesi. Anāthapiṇḍiko dutiyadivasato paṭṭhāya vihāramahaṁ ārabhi.
  Visākhāya vihāramaho catūhi māsehi niṭṭhito, anāthapiṇḍikassa pana vihāramaho
  navahi māsehi niṭṭhāsi. Vihāramahepi aṭṭhāraseva koṭiyo pariccāgaṁ agamaṁsu.
  Iti ekasmiṁyeva vihāre catupaṇṇāsakoṭisaṅkhaṁ dhanaṁ pariccaji.
        Atīte pana vipassissa bhagavato kāle punabbasumitto nāma seṭṭhi
  suvaṇṇiṭṭhakāsanthārena kiṇitvā tasmiṁyeva ṭhāne yojanappamāṇaṁ saṁghārāmaṁ
  kāresi. Sikhissa pana bhagavato kāle sirivaḍḍho nāma seṭṭhi suvaṇṇaphālasanthārena
  kiṇitvā tasmiṁyeva ṭhāne tigāvutappamāṇaṁ saṁghārāmaṁ kāresi.
  Vessabhussa bhagavato kāle sotthiyo nāma seṭṭhi suvaṇṇahatthipadasanthārena
  kiṇitvā tasmiṁyeva ṭhāne aḍḍhayojanappamāṇaṁ saṁghārāmaṁ kāresi. Kakusandhassa
  bhagavato kāle accuto nāma seṭṭhi suvaṇṇiṭṭhakāsanthārena kiṇitvā tasmiṁyeva
  ṭhāne gāvutappamāṇaṁ saṁghārāmaṁ kāresi. Koṇāgamanassa bhagavato kāle uggo
  nāma seṭṭhi suvaṇṇakacchapasanthārena kiṇitvā ṭhāne aḍḍhagāvutappamāṇaṁ
  saṁghārāmaṁ kāresi. Kassapassa bhagavato kāle sumaṅgalo nāma seṭṭhi
  suvaṇṇayaṭṭhisanthārena kiṇitvā tasmiṁyeva ṭhāne soḷasakarīsappamāṇaṁ saṁghārāmaṁ kāresi.
  Amhākaṁ pana bhagavato kāle anāthapiṇḍiko nāma seṭṭhi kahāpaṇakoṭisanthārena
  kiṇitvā tasmiṁyeva ṭhāne aṭṭhakarīsappamāṇaṁ saṁghārāmaṁ kāresi. Idaṁ kira ṭhānaṁ
  sabbabuddhānaṁ avijahitaṭṭhānameva.
        Iti mahābodhimaṇḍe sabbaññutappattito yāva mahāparinibbānamañcā
  yasmiṁ yasmiṁ ṭhāne bhagavā vihāsi. Idaṁ santikenidānaṁ nāmāti veditabbaṁ.
                          Nidānakathā niṭṭhitā.
                             ---------
-------------------------------------------------
[page 119]
                             Therāpadāna
                             1. Buddhavagga
                          abbhantaranidānavaṇṇanā
           [5] "atha Buddhāpadānāni suṇātha suddhamānasā
               tiṁsapāramisampuṇṇā dhammarājā asaṅkhiyā"ti
        ettha athāti adhikārantarūpadassanatthe nipātapadaṁ,
  vibhattiyuttāyuttanipātadvayesu vibhattiyuttanipātapadaṁ. Atha vā:-
               adhikāre maṅgale ceva nipphannatthevadhāraṇe
               anantarepagamane 1- athasaddo pavattati.
        Tathā hi:-
               "adhikiccaṁ adhiṭṭhānaṁ adhiatthaṁ vibhāsati
               seṭṭhajeṭṭhakabhāvena adhikāro vidhīyate"ti
  vuttattā buddhānaṁ samattiṁsapāramidhammānaṁ adhikiccato, seṭṭhajeṭṭhato adhikāraṭṭhena
  athasaddena yuttamapadānānīti. Tividhabodhisattānaṁ pūjāmaṅgalasabhāvato "pūjā
  ca pūjaneyyānaṁ, etaṁ maṅgalamuttaman"ti vacanato 2- maṅgalaṭṭhena athasaddena
  yuttamapadānānīti. Buddhādīnaṁ bhagavantānaṁ sampattikiccassa arahattamaggena
  nipphannato nipphannaṭṭhena athasaddena yuttamapadānānīti. Buddhādīnaṁ
  arahattamaggādikusalato aññakusalānaṁ abhāvato avadhāraṇaṭṭhena nivāraṇaṭṭhena
  athasaddena yuttamapadānānīti. Khuddakapāṭhasaṅgahānantaraṁ saṅgahitanti
  anantaraṭṭhena athasaddena yuttamapadānānīti. Ito khuddakapāṭhato paṭṭhāyāti
  apagamanaṭṭhena athasaddena yuttamapadānānīti.
        Buddhoti ettha bujjhitā saccānīti buddho, bodhetā pajāyāti
  buddho, sabbaññutāya buddho, sabbadassāvitāya buddho, anaññaneyyatāya

  *  *  *  *  *  *
  Footnote: 1 Sī.,i. anantare ca gamane. 2. khu.khu. 25/3/4.
-------------------------------------------------
[page 120]
  Buddho, visavitāya buddho, khīṇāsavasaṅkhātena buddho, nirupakkilesasaṅkhātena
  buddho, pabbajjāsaṅkhātena buddho, adutiyaṭṭhena buddho, taṇhāpahānaṭṭhena
  buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti
  buddho, abuddhivihatattā buddhipaṭilābhā buddho, buddhi buddhaṁ bodhoti
  anatthantarametaṁ. 1- Yathā nīlādivaṇṇayogato paṭo "nīlo paṭo, ratto paṭo"ti
  vuccati, evaṁ buddhaguṇayogato buddho. Atha vā "bodhī"ti vuccati catūsu maggesu
  ñāṇaṁ, tena ñāṇena sakaladiyaḍḍhasahassakilesārigaṇe khepetvā nibbānādhigamanato
  ñāṇaṁ "bodhī"ti vuccati. Tena sampayutto samaṅgīpuggalo buddho.
  Teneva ñāṇena paccekabuddhopi sabbakilese khepetvā nibbānamadhigacchati.
  Buddhānaṁ pana catūsu asaṅkhyeyyesu kappasatasahassesu ca pāramiyo
  pūretvā bodhiñāṇassādhigatattā ca indriyaparopariyattañāṇamahākaruṇāsamāpatti-
  ñāṇayamakapāṭihāriyañāṇasabbaññutaññāṇānāvaraṇāasayānusayādiasādhāraṇañāṇānaṁ
  samadhigatattā ca ekāyapi dhammadesanāya asaṅkhyeyyasattanikāye dhammāmataṁ
  pāyetvā nibbānassa pāpanato ca tadeva ñāṇaṁ buddhānamevādhikabhāvato
  tesameva sambuddhānaṁ apadānaṁ kāraṇaṁ buddhāpadānaṁ. Tañhi duvidhaṁ
  kusalākusalavasena. Paccekabuddhā pana na tathā kātuṁ samatthā,
  annādipaccayadāyakānaṁ 2- saṅgahaṁ karontāpi:-
               "icchitaṁ patthitaṁ tuyhaṁ khippameva samijjhatu
               pūrentu cittasaṅkappā cando paṇṇaraso yathā.
               Icchitaṁ patthitaṁ tuyhaṁ khippameva samijjhatu
               pūrentu cittasaṅkappā maṇijotiraso yathā"ti 3-
  imāhi dvīhiyeva gāthāhi dhammaṁ desenti. Desentāpi asaṅkhyeyyasattanikāye
  bodhetuṁ na sakkuṇanti, tasmā na sabbaññubuddhasadisā hutvā pāṭiyekkaṁ
  visuṁ buddhāti paccekabuddhā. Tesaṁ apadānaṁ kāraṇaṁ paccekabuddhāpadānaṁ.

  *  *  *  *  *  *
  Footnote: 1 Sī. buddho buddhi buddhaṁ bodhoti atthantarametaṁ, i. buddho buddhaṁ bodheti
  atthantarametaṁ. 2 Sī. samatthāti paccayadāyakānaṁ. 3 su.vi. 2/89, mano. pū. 1/168,
  dhammapada. A.2/37 (syā).
-------------------------------------------------
[page 121]
        Ciraṁ ṭhitāti theRā. Atha vā thiratarasīlācāramaddavādiguṇehi 1- yuttāti
  theRā. Atha vā thiravarasīlasamādhipaññāvimuttivimuttiñāṇadassanaguṇehi 1- yuttāti
  theRā. Atha vā thiratarasaṅkhātapaṇītānuttarasantinibbānamadhigatāti therā, therānaṁ
  apadānāni therāpadānāni. Tathā tādiguṇehi yuttāti therī, therīnaṁ apadānāni
  therīpadānāni. Tesu buddhāpadāne pañceva apadānāni, pañceva suttantā.
  Tenāhu porāṇā:-
             "pañceva apadānāni pañca suttāni yassa ca
             idaṁ buddhāpadānanti paṭhamaṁ anulomato"ti.
        Paccekabuddhāpadānepi pañceva apadānāni, pañceva suttantā. Tenāhu
  porāṇā:-
             "pañceva apadānāni pañca suttāni yassa ca
             idaṁ paccekabuddhāpadānanti dutiyaṁ anulomato"ti.
        Therāpadānesu dasādhikapañcasatāpadānāni, vaggato ekapaññāsa vaggā.
  Tenāhu porāṇā:-
             "pañcasatadasapadānāni ekapaññāsa vaggato
             idaṁ therāpadānanti tatiyaṁ anulomato"ti.
        Therīapadānesu cattāḷīsaṁ apadānāni, vaggato caturo vaggā. Tenāhu
  porāṇā:-
             "cattāḷīsaṁpadānāni catuvaggāni yassa ca
             idaṁ therīpadānanti catutthaṁ anulomato"ti.
        Apadānanti ettha apadānasaddo kāraṇagahaṇāpagamanapaṭipāṭiakkosanādīsu
  dissati. Tathā hi esa "khattiyānaṁ apadānaṁ brāhmaṇānaṁ
  apadānan"tiādīsu kāraṇe dissati, khattiyānaṁ kāraṇaṁ brāhmaṇānaṁ kāraṇanti
  attho. "upāsakānaṁ Apadānan"tiādīsu gahaṇe dissati, saṁ suṭṭhu gahaṇanti
  attho. "vāṇijānaṁ Apadānaṁ suddānaṁ apadānan"tiādīsu apagamane dissati,

  *  *  *  *  *  *
  Footnote: 1 Ma. thirācāra....
-------------------------------------------------
[page 122]
  Tato tato tesaṁ apagamananti attho. "piṇḍapātiko Bhikkhu sapadānacāravasena
  piṇḍāya caratī"tiādīsu paṭipāṭiyā dissati, gharapaṭipāṭiyā caratīti attho.
  "apagatā Ime sāmaññā, apagatā ime brahmaññāti apadānetī"tiādīsu
  akkosane dissati, akkosati paribhāsatīti attho. Idha pana kāraṇe dissati.
  Tasmā buddhānaṁ apadānāni buddhāpadāni, buddhakāraṇānīti attho.
  Gaṅgāvālukūpamānaṁ anekesaṁ buddhānaṁ dānapāramitādisamattiṁsapāramitā kāraṇanti
  daṭṭhabbaṁ. Atha adhikārādīsu yuttāpadānāni suddhamānasā suṇāthāti sambandho.
        Tattha suddhamānasāti arahattamaggañāṇena diyaḍḍhakilesasahassaṁ khepetvā
  ṭhitattā suddhamānasā parisuddhacittā suddhahadayā pañcasatā khīṇāsavā imasmiṁ
  dhammasabhāye sannisinnā suṇātha, ohitasotā manasi karothāti attho.
       Ettha pana "apadānānī"ti avatvā paccekabuddhāpadānatherāpadānatherīapadānesu
  vijjamānesupi "atha buddhāpadānānī"ti vacanaṁ khandhayamakāayatanadhātu-
  saccasaṅkhārānusayayamakesu vijjamānesupi padhānavasena ādivasena ca "mūlayamakan"ti
  vacanaṁ viya, terasasaṁghādisesadveaniyatatiṁsanissaggiyesu vijjamānesupi padhānavasena
  ādivasena ca "pārājikakaṇḍo"ti vacanaṁ viya ca idhāpi padhānavasena ādivasena
  ca vuttanti daṭṭhabbaṁ.
       "sammāsambuddhāpadānānī"ti Vattabbe "vaṇṇāgamo .pe. Pañcavidhaṁ
  niruttan"ti niruttinayena vā "tesu vuddhilopāgamavikāraviparītādesā cāti
  suttena vā tatiyatthavācakassa sammāti nipātapadassa, sayaṁsaddatthavācakassa
  santiupasaggapadassa ca lopaṁ katvā kitantavācībuddhasaddameva gahetvā
  gāthābandhasukhatthaṁ "buddhāpadānānī"ti vuttaṁ. Tasmā sammāsambuddhāpadānānīti
  attho.
                   Iti visuddhajanavilāsiniyā apadānaṭṭhakathāya
                      abbhantaranidānavaṇṇanā niṭṭhitā.
                           ------------
-------------------------------------------------
[page 123]
                         1. Buddhāpadānavaṇṇanā
  idāni abbhantaranidānānantaraṁ apadānaṭṭhakathaṁ kathetukāmo:-
             "sapadānaṁ apadānaṁ vicitranayadesanaṁ
             yaṁ khuddakanikāyasmiṁ saṅgāyiṁsu mahesayo
             tassa dāni anuppatto atthasaṁvaṇṇanākkamo"ti
        tattha yaṁ apadānaṁ tāva "sakalaṁ buddhavacanaṁ ekavimuttirasan"ti vuttattā
  ekarase saṅgahaṁ gacchati, dhammavinayavasena dvidhāsaṅgahe dhamme saṅgahaṁ
  gacchati, paṭhamamajjhimapacchimabuddhavacanesu majjhimabuddhavacane saṅgahaṁ gacchati,
  vinayābhidhammasuttantapiṭakesu suttantapiṭake saṅgahaṁ gacchati, dīghanikāyamajjhimasaṁyutta-
  aṅguttarakhuddakanikāyesu pañcasu nikāyesu khuddakanikāye saṅgahaṁ gacchati, suttaṁ
  geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti
  navasu satthusāsanaṅgesu 1- gāthāya saṅgahitaṁ.
             "dvāsīti 2- Buddhato gaṇhiṁ dvesahassāni bhikkhuto
             caturāsītisahassāni ye me dhammā pavattino"ti
  evaṁ vuttacaturāsītisahassadhammakkhandhesu katipayadhammakkhandhasaṅgahitaṁ hotīti.
        Idāni taṁ apadānaṁ dassento "tiṁsapāramisampuṇṇā, dhammarājā asaṅkhiyā"ti
  āha. Tattha dasapāramitāva pacchimamajjhimukkaṭṭhavasena dasapāramīdasaupapāramī-
  dasaparamatthapāramīnaṁ vasena samattiṁsapāramī. Tāhi saṁ suṭṭhu puṇṇā sampuṇṇā
  samannāgatā samaṅgībhūtā ajjhāpannā saṁyuttāti tiṁsapāramisampuṇṇā.
  Sakalalokattayavāsine sattanikāye mettākaruṇāmuditāupekkhāsaṅkhātāhi catūhi
  brahmavihārasamāpattīhi vā phalasamāpattivihārena vā ekacittabhāvena tano ca
  kāye rañjenti allīyāpentīti rājāno, dhammena rājāno dhammarājā, itthambhūtā

  *  *  *  *  *  *
  Footnote: 1 chaṂa. sāsanaṅgesu. 2 Sī.,i. dvāsītiṁ.
-------------------------------------------------
[page 124]
  Buddhā. Dasasatasahassadasasahassasatasahassadasasatasahassakoṭipakoṭikoṭippakoṭinahuta-
  ninnahutākkhobhiṇibinduabbudanirabbudāhahābabāṭaṭasogandhikauppalakumudapuṇḍarika-
  padumakathānamahākathānāsaṅkhyeyyānaṁ vasena asaṅkhiyā saṅkhārahitā dhammarājāno
  atītā vigatā niruddhā abbhatthaṁ gatāti adhippāyo.
        [6] Tesu atītabuddhesu katādhikārañca attanā bodhisattabhūtena
  cakkavattiraññā hutvā katasambhārañca ānandattherena puṭṭho bhagavā "sambodhiṁ
  buddhaseṭṭhānan"tiādimāha. Bho ānanda mama apadānaṁ suṇohīti adhippāyo.
  Ānanda ahaṁ pubbe bodhisambhārapūraṇakāle cakkavattirājā hutvā seṭṭhānaṁ
  pasaṭṭhānaṁ paṭividdhacatusaccānaṁ buddhānaṁ sambodhiṁ catusaccamaggañāṇaṁ sabbaññutaññāṇaṁ
  vā sirasā abhivādayeti sambandho. Sasaṁghe sāvakasaṁghasahite lokanāyake lokajeṭṭhe
  buddhe dasahi aṅgulīhi ubhohi hatthapuṭehi namassitvā vanditvā sirasā sīsena
  abhivādaye ādarena thomanaṁ katvā paṇāmaṁ karomīti attho.
        [7] Yāvatā buddhakhettesūti dasasahassacakkavāḷesu buddhakhettesu
  ākāsaṭṭhā ākāsagatā bhūmaṭṭhā bhūmitalagatā veḷuriyādayo satta ratanā asaṅkhiyā
  saṅkhārahitā yāvatā yattakā vijjanti. Tāni sabbāni manasā cittena samāhare,
  saṁ suṭṭhu cittena 1- adhiṭṭhahitvā āharissāmīti attho, mama pāsādassa sāmantā
  rāsiṁ karomīti attho.
        [8] Tattha rūpiyabhūmiyanti tasmiṁ anekabhūmimhi pāsāde rūpiyamayaṁ rajatamayaṁ
  bhūmiṁ nimmitanti 2- attho. Ahaṁ ratanamayaṁ sattahi ratanehi nimmitaṁ anekasatabhūmikaṁ
  pāsādaṁ ubbiddhaṁ uggataṁ nabhamuggataṁ ākāse jotamānaṁ māpayinti attho.
        [9] Tameva pāsādaṁ vaṇṇento "vicittathambhan"tyādimāha. Vicittehi
  anekehi masāragallādivaṇṇehi thambhehi ussāpitaṁ sukataṁ suṭṭhu kataṁ lakkhaṇayuttaṁ
  ārohapariṇāhavasena suṭṭhu vibhattaṁ anekakoṭisatagghanatoraṇanimmitattā mahārahaṁ.

  *  *  *  *  *  *
  Footnote: 1 Sī. saṁsuddhacitto. 2 Sī.,i. bhūmi nimmitāti.
-------------------------------------------------
[page 125]
  Punapi kiṁ visiṭṭhaṁ? kanakamayasaṅghāṭaṁ suvaṇṇehi katatulāsaṅghāṭavalayehi yuttaṁ,
  tattha ussāpitakontehi ca chattehi ca maṇḍitaṁ sobhitaṁ pāsādanti sambandho.
        [10] Punapi pāsādasseva sobhaṁ vaṇṇento "paṭhamā veḷuriyā
  bhūmī"tyādimāha. Tassa anekasatabhūmipāsādassa subhā iṭṭhā kantā manāpā
  abbhasamā valāhakapaṭalasadisā vimalā nimmalā veḷuriyamaṇimayā nīlavaṇṇā paṭhamā
  bhūmi ahosīti attho. Jalajanaḷinapadumehi ākiṇṇā samaṅgībhūtā varāya uttamāya
  kañcanabhūmiyā suvaṇṇabhūmiyāva sobhatīti attho.
        [11] Tasseva pāsādassa kāci bhūmi pavāḷaṁsā pavāḷakoṭṭhāsā
  pavāḷavaṇṇā, kāci bhūmi lohitakā lohitavaṇṇā, kāci bhūmi subhā manoharā
  indagopakavaṇṇābhā rasmiyo niccharamānā, kāci bhūmi dasa disā obhāsatīti
  attho.
        [12] Tasmiṁyeva pāsāde niyyūhā niggatapamukhasālā ca suvibhattā suṭṭhu
  vibhattā koṭṭhāsato visuṁ visuṁ katā sīhapañjarā sīhadvārā ca. Caturo
  vedikāti catūhi vedikāvalayehi jālakavāṭehi ca manoramā manāllīyanakā
  gandhāveḷā gandhadāmā ca olambantīti attho.
        [13] Tasmiṁyeva pāsāde sattaratanabhūsitā sattaratanehi sobhitā kūṭāgāRā.
  Kiṁ bhūtā? nīlā nīlavaṇṇā, pītā pītavaṇṇā suvaṇṇavaṇṇā, lohitakā
  Lohitakavaṇṇā rattavaṇṇā, odātā odātavaṇṇā setavaṇṇā, suddhakāḷakā
  amissakāḷavaṇṇā, kūṭāgāravarūpetā kūṭāgāravarehi kaṇṇikakūṭāgāravarehi upeto
  samannāgato so pāsādoti attho.
        [14] Tasmiṁyeva pāsāde olokamayā uddhammukhā padumā supupphitā
  padumā sobhanti, sīhabyagghādīhi vāḷamigagaṇehi ca haṁsakoñcamayūrādipakkhisamūhehi ca
  sobhito so pāsādoti attho. Atiucco hutvā nabhamuggatattā nakkhattatārakāhi
  ākiṇṇo candasūrehi candasūriyarūpehi ca maṇḍito so pāsādoti attho.
        [15] So eva cakkavattissa pāsādo hemajālena suvaṇṇajālena
  sañchanno, soṇṇakiṅkiṇikāyuto suvaṇṇakiṅkiṇikajālehi yuto samannāgatoti
-------------------------------------------------
[page 126]
  Attho. Manoramā manallīyanakā soṇṇamālā suvaṇṇapupphapantiyo vātavegena
  vātappahārena kūjanti saddaṁ karontīti attho.
        [16] (1)- Mañjeṭṭhakaṁ mañjiṭṭhavaṇṇaṁ lohitakaṁ lohitavaṇṇaṁ pītakaṁ
  pītavaṇṇaṁ haripiñjaraṁ jambonadasuvaṇṇavaṇṇaṁ pañjaravaṇṇañca dhajaṁ nānāraṅgehi
  anekehi vaṇṇehi sampītaṁ rañjitaṁ dhajaṁ ussitaṁ tasmiṁ pāsāde ussāpitaṁ.
  Dhajamālinīti liṅgavipallāsavasena vuttaṁ, dhajamālāyutto so pāsādoti attho.
        [17] Tasmiṁ pāsāde attharaṇādayo vaṇṇento "na naṁ 2- bahū"tyādimāha.
  Tattha naṁ pāsādaṁ bahūhi 3- avijjamānaṁ nāma natthīti attho. Nānāsayanavicittā
  anekehi attharaṇehi vicittā sobhitā mañcapīṭhādisayanā anekasatā
  anekasatasaṅkhayā, kiṁ bhūtā? phalikā phalikamaṇimayā phalikāhi katā, 4- rajatāmayā
  rajatehi katā, maṇimayā nīlamaṇīhi katā, lohitaṅgā rattajātimaṇīhi katā,
  masāragallamayā kabaravaṇṇamaṇīhi katā, saṇhakāsikasanthatā saṇhehi sukhumehi
  kāsikavatthehi atthatā.
        [18] Pāvurāti pāvuraṇā, kīdisā? kambalā lomasuttehi katā, dukūlā
  Dukūlapaṭehi katā, cīnā cīnapaṭehi katā, pattuṇṇā pattuṇṇadese
  jātapaṭehi katā, paṇḍu paṇḍuvaṇṇā vicittattharaṇaṁ anekehi attharaṇehi
  pāvuraṇehi ca vicittaṁ sabbaṁ sayanaṁ manasā cittena ahaṁ paññapesinti attho.
        [19] Tadeva pāsādaṁ vaṇṇento "tāsu tāsveva bhūmīsū"tiādimāha.
  Tattha ratanakūṭalaṅkatanti ratanamayakūṭehi ratanakaṇṇikāhi alaṅkataṁ sobhitanti
  attho. Maṇiverocanā ukkāti verocanamaṇīhi rattamaṇīhi katā ukkā
  daṇḍapadīpā. Dhārayantā sutiṭṭhareti ākāse suṭṭhu dhārayantā gaṇhantā
  anekasatajanā suṭṭhu tiṭṭhantīti attho.

  *  *  *  *  *  *
  Footnote: 1 i. (tameva pāsādaṁ dhajamālini dhajapantīni, kiṁ bhūtaṁ). 2 i. nānā.
  3 Sī. tatatha yaṁ na pāsāde taṁ na bahū, i. tattha yaṁ naṁ pāsādaṁ nānā bāhūti.
  4 Sī.,i. phalikamaṇīhi katā.
-------------------------------------------------
[page 127]
        [20] Puna tadeva pāsādaṁ vaṇṇanto "sobhanti esikāthambhā"tiādimāha.
  Tattha esikāthambhā nāma nagaradvāre sobhanatthāya nikhātā thambhā, 1-
  subhā iṭṭhā, kañcanatoraṇā suvaṇṇamayā, jambonadā jambonadasuvaṇṇamayā
  ca, sāramayā khadirarukkhasāramayā ca rajatamayā ca toraṇā sobhanti, esikā ca
  toraṇā ca taṁ pāsādaṁ sobhayantīti attho.
        [21] Tasmiṁ pāsāde suvibhattā anekā sandhī kavāṭehi ca aggaḷehi
  ca cittitā sobhitā sandhiparikkhepā sobhayantīti attho, ubhatoti tassa
  pāsādassa ubhosu passesu puṇṇaghaṭā anekehi padumehi anekehi ca
  uppalehi saṁyutā puṇṇā taṁ pāsādaṁ sobhayantīti attho.
        [22-3] Evaṁ pāsādassa sobhaṁ vaṇṇetvā ratanamayaṁ pāsādañca
  sakkārasammānañca pakāsento "atīte sabbabuddhe cā"tiādimāha. Tattha
  atīteti atikkante vigate kāle jāte bhūte sasaṁghe sāvakasamūhasahite sabbe
  lokanāyake buddhe sabhāvena 2- pakativaṇṇena rūpena saṇṭhānena ca sasāvake
  sāvakasahite buddhe 3- nimminitvā yena dvārena pāsādo pavisitabbo hoti,
  tena dvārena pavisitvā sasāvakā sabbe buddhā sabbasoṇṇamaye
  sakalasuvaṇṇamaye pīṭhe nisinnā ariyamaṇḍalā ariyasamūhā ahesunti attho.
        [24-5] Etarahi vattamāne kāle anuttarā uttaravirahitā ye ca
  buddhā atthi saṁvijjanti, te ca paccekabuddhe anekasate sayambhū sayameva
  bhūte aññācariyarahite aparājite khandhakilesābhisaṅkhāramaccudevaputtamārehi
  aparājite jayamāpanne santappesinti attho. Bhavanaṁ mayhaṁ pāsādaṁ atītakāle
  ca vattamānakāle ca sabbe buddhā samāruhuṁ 4- saṁ suṭṭhu āruhiṁsūti attho.
        [26] Ye dibbā divi bhavā dibbā devaloke jātā ye ca bahū
  kapparukkhā atathi. Ye ca mānusā manusse jātā ye ca bahū kapparukkhā
  atthi, tato sabbaṁ dussaṁ samāhantvā saṁ suṭṭhu āharitvā tecīvarāni kāretvā
  te paccekabuddhe ticīvarehi acchādemīti sambandho.

  *  *  *  *  *  *
  Footnote: 1 Sī.,i. nikhātāyathambhā. 2 Ma. sasāvake. 3 Sī.,i. paccekabuddhe. 4 pāḷi.
  samāhariṁ.
-------------------------------------------------
[page 128]
        [27] Evaṁ ticīvarehi acchādetvā pārupāpetvā tesaṁ nisinnānaṁ
  paccekabuddhānaṁ sampannaṁ madhuraṁ khajjaṁ khāditabbaṁ pūvādi kiñci, madhuraṁ bhojjaṁ
  bhuñjitabbaṁ āhārañca, madhuraṁ sāyanīyaṁ lehanīyañca, sampannaṁ madhuraṁ pivitabbaṁ
  aṭṭhapānañca, bhojanaṁ bhuñjitabbaṁ āhārañca, subhe sundare maṇimaye
  selamaye patte saṁ suṭṭhu pūretvā adāsiṁ paṭiggahāpesinti attho.
        [28] Sabbe te ariyamaṇḍalā sabbe te ariyasamūhā, dibbacakkhu
  samā 1- hutvā maṭṭhāti dibbacakkhusamaṅgino hutvā maṭṭhā kilesehi rahitattā
  siliṭṭhā sobhamānā cīvarasaṁyutā ticīvarehi samaṅgībhūtā madhurasakkharāhi ca telena
  ca madhuphāṇitehi ca paramannena uttamena annena ca mayā tappitā appitā
  paripūritā ahesunti attho.
        [29] Te evaṁ santappitā ariyamaṇḍalā ratanagabbhaṁ sattahi ratanehi
  nimmitagabbhaṁ gehaṁ pavisitvā guhāsayā guhāyaṁ sayamānā kesarīva kesarasīhā
  iva mahārahamhi sayane anagghe mañce sīhaseyyamakappayuṁ yathā sīho migarājā
  dakkhiṇapassena sayanto pāde pādaṁ accādhāya dakkhiṇahatthaṁ sīsūpadhānaṁ katvā
  vāmahatthaṁ ujkaṁ ṭhapetvā vāladhiṁ antarasatthiyaṁ katvā niccalo sayati, evaṁ
  seyyaṁ kappayuṁ kariṁsūti attho.
        [30] Te evaṁ sīhaseyyaṁ kappetvā sampajānā satisampajaññasampannā.
  Samuṭṭhāya saṁ suṭṭhu uṭṭhahitvā sayane pallaṅkamābhujuṁ ūrubaddhāsanaṁ kariṁsūti
  attho.
        [31] Gocaraṁ sabbabuddhānanti sabbesaṁ atītānāgatānaṁ buddhānaṁ
  gocaraṁ ārammaṇabhūtaṁ jhānaratisamappitā jhānaratiyā saṁ suṭṭhu appitā saṅgībhūtā
  ahesunti attho, aññe dhammāni desentīti tesu paccekabuddhesu aññe
  ekacce dhamme desenti, aññe ekacce iddhiyā paṭhamādijjhānakīḷāya
  kīḷanti ramanti.

  *  *  *  *  *  *
  Footnote: 1 pāḷi. dibbavatthā.
-------------------------------------------------
[page 129]
        [32] Aññe ekacce abhiññā pañca abhiññāyo vasibhāvitā
  vasīkariṁsu, 1- pañcasu abhiññāsu āvajjanasamāpajjanavuṭṭhānādhiṭṭhānapaccavekkhaṇa-
  saṅkhātāhi pañcavasitāhi vasībhāvaṁ itā gatā pattā abhiññāyo appenti
  samāpajjanti. Aññe ekacce anekasahassiyo vikubbanāni ekopi hutvā
  bahudhā hoti, bahudhāpi hutvā eko hotīti evamādīni iddhivikubbanāni
  vikubbanti karontīti attho.
        [33] Buddhāpi buddheti evaṁ sannipatitesu paccekabuddhesu
  sabbaññutaññāṇassa visayaṁ ārammaṇabhūtaṁ pañhaṁ buddhābuddhe pucchantīti
  attho. Te buddhā atthagambhīratāya gambhīraṁ nipuṇaṁ sukhumaṁ ṭhānaṁ kāraṇaṁ
  paññāya vinibujjhare visesena niravasesato bujjhanti.
        [34] Tadā mama pāsāde sannipatitā sāvakāpi buddhe pañhaṁ
  pucchanti, buddhā sāvake sisse pañhaṁ pucchanti, te buddhā ca sāvakā ca
  aññamaññaṁ pañhaṁ pucchitvā aññamaññaṁ byākaronti vissajjenti.
        [35] Puna te sabbe ekato dassento "buddhā paccekabuddhā
  cā"tiādimāha. Tattha buddhā sammāsambuddhā paccekabuddhā ca sāvakā ca
  sissā paricārakā nissitakā ete sabbe sakāya sakāya ratiyā ramamānā
  sallīnā 2- mama pāsāde abhiramantīti attho.
        [36] Evaṁ tasmiṁ vejayantapāsāde paccekabuddhānaṁ ācārasampattiṁ
  dassetvā idāni attano ānubhāvaṁ dassento so tilokavijayo cakkavattirājā
  "chattā tiṭṭhantu ratanā"tiādimāha. Tattha ratanā sattaratanamayā chattā
  kañcanāveḷapantikā suvaṇṇajālehi olambitā tiṭṭhantu. Muttājālaparikkhittā
  muttājālehi parivāritā sabbe chattā mama matthake muddhani dhārentūti
  cintitamatteyeva chattā pātubhūtā hontīti attho.

  *  *  *  *  *  *
  Footnote: 1 Sī.,i. vasaṁ kariṁsu. 2 Ma. allīnā.
-------------------------------------------------
[page 130]
        [37] Soṇṇatārakacittitā suvaṇṇatārakāhi daddallamānā 1- celavitānā
  bhavantu nibbattantu. Vicittā anekavaṇṇā malyavitatā pupphapatthaṭā sabbe
  anekavitānā matthake nisīdanaṭṭhānassa uparibhāge dhārentūti attho.
        [38-40] Malyadāmehi anekasugandhapupphadāmehi vitatā parikiṇṇā
  gandhadāmehi candanakuṅkumatagarādisugandhadāmehi sobhitā pokkharaṇīti sambandho.
  Dussadāmehi pattuṇṇacīnādianagghadussadāmehi parikiṇṇā sattaratanadāmehi
  bhūsitā alaṅkatā pokkharaṇī. Pupphābhikiṇṇā campakasaḷalasogandhikādisugandhapupphehi
  abhikiṇṇā suṭṭhu vicittā sobhitā, punarapi kiṁ bhūtā pokkharaṇī?
  surabhigandhasugandhehi bhūsitā vāsitā. Samantato gandhapañcaṅgulalaṅkatā pañcahi
  aṅgulehi limpitagandhehi alaṅkatā, hemacchadanachāditā suvaṇṇachadanehi
  suvaṇṇavitānehi chāditā pāsādassa cātuddisā pokkharaṇiyo padumehi ca
  uppalehi ca suṭṭhu santhatā patthaṭā suvaṇṇarūpe suvaṇṇavaṇṇā khāyantu,
  padmareṇurajuggatā padumareṇūhi dhūlīhi ca ākiṇṇā pokkharaṇiyo sobhantūti
  attho.
        [41] Mama vejayantapāsādassa samantato pādapā campakādayo rukkhā
  sabbe pupphantu ete puppharukkhā. Sayameva pupphā muñcitvā vigaḷitvā
  gantvā bhavanaṁ okiruṁ, okiṇṇā pāsādassa upari karontūti attho.
        [42] Tattha tasmiṁ mama vejayantapāsāde sikhino mayūrā naccantu,
  dibbahaṁsā devatāhaṁsā pakūjare saddaṁ karontu, karavīkā ca madhurasaddā
  kokilā gāyantu gītavākyaṁ karontu, apare anuttā ca dijasaṁghā pakkhino
  samūhā pāsādassa samantato madhuraravaṁ ravantūti attho.
        [43] Pāsādassa samantato sabbā ātatavitatādayo bheriyo
  vajjantu haññantu, sabbā tā anekatantiyo vīṇā rasantu saddaṁ karontu,
  sabbā anekappakārā saṅgītiyo pāsādassa samantato vattantu pavattantu
  gāyantūti attho.

  *  *  *  *  *  *
  Footnote: 1 Ma. daddaḷhamānā.
-------------------------------------------------
[page 131]
        [44-5] Yāvatā yattake ṭhāne buddhakhettamhi dasasahassicakkavāḷe
  tato pare cakkavāḷe, jotisampannā pabhāsampannā acchinnā mahantā
  samantato ratanāmayā sattahi ratanehi katā khacitā soṇṇapallaṅkā
  suvaṇṇapallaṅkā tiṭṭhantu, pāsādassa samantato dīparukkhā padīpadhāraṇā
  telarukkhā jalantu, padīpehi pajjalantu, dasasahassiparamparā dasasahassīnaṁ paramparā
  dasasahassiyo ekapajjotā ekapadīpā viya bhavantu ujjotantūti attho.
        [46] Naccagītesu chekā gaṇikā naccitthiyo ca lāsikā mukhena
  saddakārikā ca pāsādassa samantato naccantu, accharāgaṇā devitthisamūhā
  naccantu, nānāraṅgā anekavaṇṇā nānāraṅgamaṇḍalā pāsādassa samantato
  naccantu padissantu pākaṭā hontūti attho.
        [47] Tadā ahaṁ tilokavijayo nāma cakkavattirājā hutvā
  sakalacakkavāḷe dumagge rukkhagge pabbatagge himavantacakkavāḷapabbatādīnaṁ agge
  sinerupabbatāmuddhani ca sabbaṭṭhānesu vicittaṁ anekavaṇṇavicittaṁ pañcavaṇṇikaṁ
  nīlapītādipañcavaṇṇaṁ sabbaṁ dhajaṁ ussāpemīti attho.
        [48] Narā lokantarā narā ca nāgalokato nāgā ca devalokato
  gandhabbā ca devā ca sabbe upentu upagacchantu, te narādayo
  namassantā mama namakkāraṁ karontā pañjalikā katahatthapuṭā mama vejayantaṁ
  pāsādaṁ parivārayunti attho.
        [49] Evaṁ so tilokavijayo cakkavattirājā pāsādassa ca attano ca
  ānubhāvaṁ vaṇṇetvā idāni attanā sampatti katapuññaphalaṁ 1- samādapento
  "yaṁ kiñci kusalaṁ kamman"tiādimāha. Yaṁ kiñci kusalakammasaṅkhātaṁ kiriyaṁ
  kattabbaṁ atthi, taṁ sabbaṁ mama mayā kāyena vā vācāya vā manasā vā
  tīhi dvārehi kataṁ tidase sukataṁ suṭṭhu kataṁ, tāvatiṁsabhavane uppajjanārahaṁ
  katanti attho.

  *  *  *  *  *  *
  Footnote: 1 Sī.,i. sampattaṁ katapuññaphalaṁ.
-------------------------------------------------
[page 132]
        [50] Puna samādapento "ye sattā saññino"tiādimāha. Tattha
  ye sattā manussā vā devā vā brahmāno vā saññino saññāsahitā
  atthi, ye ca sattā asaññino saññārahitā asaññā sattā santi,
  te sabbe sattā mayhaṁ mayā kataṁ puññaphalaṁ, bhāgī bhavantu puññavantā
  hontūti attho.
        [51] Punapi samādapento bodhisatto "yesaṁ katan"tiādimāha. Mayā
  kataṁ puññaṁ yehi naranāgagandhabbadevehi suviditaṁ ñātaṁ, tesaṁ mayā dinnaṁ
  puññaphalaṁ, tasmiṁ mayā kate puññe dinnabhāvaṁ ye narādayo na jānanti,
  devā gantvā tesaṁ taṁ nivedayuṁ ārocayunti attho.
        [52] Sabbalokamhi ye sattā āhāranissitā jīvanti, te sabbe
  sattā manuññaṁ bhojanaṁ sabbaṁ mama cetasā mama cittena labhantu, mama
  puññiddhiyā labhantūti attho.
        [53] Manasā pasannena cittena yaṁ dānaṁ mayā dinnaṁ tasmiṁ dāne
  cittena pasādaṁ āvahiṁ uppādesiṁ. Sabbasambuddhā ca paccekā paṭiekā
  jinasāvakā ca mayā cakkavattiraññā pūjitā.
        [54] Sukatena tena kammena saddahitvā katena kusalakammena
  cetanāpaṇidhīhi ca cittena katapatthanāhi ca mānusaṁ dehaṁ manussasarīraṁ jahitvā
  chaḍḍetvā ahaṁ tāvatiṁsaṁ devalokaṁ agacchiṁ agamāsiṁ, suttappabuddho viya
  tattha uppajjinti attho.
        [55] Tato tilokavijayo cakkavattirājā kālaṅkato, tato paṭṭhāya
  āgate duve bhave dve jātiyo pajānāmi devatte devattabhāve mānuse
  manussattabhāve ca, tato jātidvayato aññaṁ gatiṁ aññaṁ uppattiṁ na jānāmi
  na passāmi, 1- manasā cittena patthanāphalaṁ patthitapatthanāphalanti attho.
        [56] Devānaṁ adhiko homīti yadi devesu jāto, āyuvaṇṇabalatejehi
  devānaṁ adhiko jeṭṭho seṭṭho ahosinti attho. Yadi manussesu jāto.

  *  *  *  *  *  *
  Footnote: 1 Sī. na sarāmi.
-------------------------------------------------
[page 133]
  Manujādhipo manussānaṁ adhipati issaro bhavāmi, tathā rājabhūto atirūpena 1-
  rūpasampattiyā ca lakkhaṇena ārohapariṇāhādilakkhaṇena ca sampanno sampuṇṇo
  uppannuppannabhave paññāya paramatthajānanapaññāya asamo samarahito, mayā
  sadiso koci natthīti attho.
        [57] Mayā katapuññasambhārena puññaphalena uppannuppannabhave seṭṭhaṁ
  pasaṭṭhaṁ madhuraṁ vividhaṁ anekappakāraṁ bhojanañca anappakaṁ bahusattaratanañca vividhāni,
  anekappakārāni pattuṇṇakoseyyādivatthāni ca nabhā ākāsato maṁ mama santikaṁ
  khippaṁ sīghaṁ upenti upagacchanti.
        [58-66] Paṭhabyā paṭhaviyā pabbate ca ākāse ca udake ca vane ca
  yaṁ yaṁ yattha yattha hatthaṁ pasāremi nikkhipāmi, tato tato dibbā bhakkhā dibbā
  āhārā maṁ mama santikaṁ upenti upagacchanti, pātubhavantīti attho. Tathā
  yathākkamaṁ sabbe ratanā. Sabbe candanādayo gandhā. Sabbe yānā vāhanā.
  Sabbe campakanāgapunnāgādayo mālā pupphā. Sabbe alaṅkārā ābharaṇā.
  Sabbā dibbakaññā. Sabbe madhusakkhaRā. Sabbe pūpādayo khajjā khāditabbā
  maṁ mama santikaṁ upenti upagacchanti.
         [67-8] Sambodhivarapattiyāti uttamacatumaggañāṇapattiyā pāpuṇanatthāya.
  Mayā yaṁ uttamadānaṁ kataṁ pūritaṁ, tena uttamadānena selasaṅkhātaṁ pabbataṁ sakalaṁ
  ekaninnādaṁ karonto bahalaṁ giraṁ 2- puthulaṁ ghosaṁ gajjento, sadevakaṁ lokaṁ sakalaṁ
  manussadevalokaṁ hāsayanto somanassappattaṁ karonto loke sakalalokattaye
  vivaṭṭacchado buddho ahaṁ bhavāmīti attho.
        [69] Disā dasavidhā loketi cakkavāḷaloke dasavidhā dasakoṭṭhāsā
  disā honti, tattha koṭṭhāse yāyato yāyantassa gacchantassa antakaṁ natthīti
  attho, cakkavattikāle tasmiṁ mayā gatagataṭṭhāne disābhāge vā buddhakhettā
  buddhavisayā asaṅkhiyā saṅkhārahitā.

  *  *  *  *  *  *
  Footnote: 1 chaṂa. abhirūpena. 2. pāḷi. giriṁ.
-------------------------------------------------
[page 134]
        [70] Pabhā pakittitāti tadā cakkavattirājakāle mayhaṁ pabhā
  cakkaratanamaṇiratanādīnaṁ pabhā ālokā yamakā yugaḷayugaḷā hutvā raṁsivāhanā raṁsiṁ
  muñcamānā pakittitā pākaṭā, etthantare dasasahassicakkavāḷantare raṁsijālaṁ
  raṁsisamūhaṁ, āloko vipulo bahutaro bhave ahosīti attho.
        [71] Ettake lokadhātumhīti dasasahassicakkavāḷesu sabbe janā maṁ
  passantu dakkhantūti attho. Sabbe devā yāva brahmanivesanā 1- yāva brahmalokā
  maṁ anuvattantu anukūlā bhavantu.
        [72] Visiṭṭhamadhunādenāti visaṭṭhena madhurena nādena, amatabherimāhaninti
  amatabheriṁ devadundubhiṁ pahariṁ, etthantare etasmiṁ dasasahassicakkavāḷabbhantare
  sabbe janā mama madhuraṁ giraṁ saddaṁ suṇantu manasi karontu.
        [73] Dhammameghena vassante dhammadesanāmayena nādena
  tabbohāraparamatthagambhīramadhurasukhumatthavasse vassante vassamāne sammāsambuddhānubhāvena
  sabbe bhikkhubhikkhunīādayo anāsavā nikkilesā hontu bhavantu. Yettha pacchimakā
  sattāti ettha etesu rāsibhūtesu catūsu parisasattesu ye sattā pacchimakā
  guṇavasena heṭṭhimakā, te sabbe sotāpannā bhavantūti adhippāyo.
        [74] Tadā tilokavijayacakkavattirājakāle dātabbakaṁ dātabbayuttakaṁ dānaṁ
  katvā asesato nissesena sīlaṁ sīlapāramiṁ pūretvā nekkhamme nekkhammapāramitāya
  pāramiṁ 2- koṭiṁ patvā uttamaṁ sambodhiṁ catumaggañāṇaṁ patto bhavāmi bhaveyyaṁ.
        [75] Paṇḍite paññavante medhāvino paripucchitvā "kiṁ bhante
  kattabbaṁ? kiṁ na kattabbaṁ? kiṁ kusalaṁ? kiṁ akusalaṁ? kiṁ katvā saggamokkhadvayassa bhāgī
  hotī"ti pucchitvā, evaṁ paññāpāramiṁ pūretvāti attho. Katvā vīriyamuttamanti
  uttamaṁ seṭṭhaṁ ṭhānanisajjādīsu avicchinnaṁ vīriyaṁ katvā, vīriyapāramiṁ pūretvāti
  attho. Sakalaviruddhajanehi katānādarādhivāsanākhantiyā pāramiṁ koṭiṁ gantvā
  khantipāramiṁ pūretvā uttamaṁ sambodhiṁ uttamaṁ sambuddhattaṁ patto bhavāmi bhaveyyaṁ.

  *  *  *  *  *  *
  Footnote: 1 pāḷi. brahmanivesanaṁ. 2 pāḷi. nekkhammapāramiṁ.
-------------------------------------------------
[page 135]
        [76] Katvā daḷhamadhiṭṭhānanti "mama sarīrajīvitesu vinassantesupi
  puññakammato na viramissāmī"ti acalavasena daḷhaṁ adhiṭṭhānapāramiṁ katvā "sīse
  chijjamānepi musāvādaṁ na kathessāmī"ti saccapāramitāya koṭiṁ pūriya pūretvā
  "sabbe sattā sukhī arogā"tiādinā 1- mettāpāramitāya koṭiṁ patvā uttamaṁ
  sambodhiṁ pattoti attho.
        [77] Sajīvakājīvakavatthūnaṁ lābhe ca tesaṁ alābhe ca kāyikacetasikasukhe ceva
  tathā dukkhe ca sādarajanehi kate sammāne ceva omāne ca sabbattha samako
  samānamānaso upekkhāpāramiṁ pūretvā uttamaṁ sambodhiṁ patto pāpuṇeyyanti
  attho.
        [78] Kosajjaṁ kusītabhāvaṁ bhayato bhayavasena "apāyadukkhabhāgī"ti disvā
  ñatvā akosajjaṁ akusītabhāvaṁ alīnavuttiṁ vīriyaṁ khemato khemavasena "nibbānagāmī"ti
  disvā ñatvā āraddhavīriyā hotha bhavatha. Esā buddhānusāsanī esā buddhānaṁ
  anusiṭṭhi.
        [79] Vivādaṁ bhayato disvāti vivādaṁ kalahaṁ bhayato disvā "apāyabhāgī"ti
  disvā ñatvā avivādaṁ vivādato viramaṇaṁ "nibbānappattī"ti khemato
  disvā ñatvā samaggā ekaggacittā sakhilā siliṭṭhā mettāya dhuragatāya
  sobhamānā hothāti attho. Esā kathā mantanā 2- udīraṇā buddhānaṁ anusāsanī
  ovādadānaṁ.
        [80] Pamādaṁ ṭhānanisajjādīsu sativippalāsena viharaṇaṁ bhayato
  "nibbattanibbattaṭṭhānesu dukkhitadurūpāppannapānatādisaṁvattanakaṁ
  apāyādigamanañcā"ti disvā ñatvā appamādaṁ sabbakiriyāsu satiyā viharaṇaṁ khemato
  vaḍḍhito "nibbānasampāpuṇanan"ti disvā paccakkhato ñatvā aṭṭhaṅgikaṁ maggaṁ
  sammādiṭṭhi sammāsaṅkappo sammāvācā sammākammanto sammāājīvo sammāvāyāmo
  sammāsati sammāsamādhīti aṭṭha avayavaṁ sammāsambodhiyā maggaṁ adhigamūpāyaṁ bhāvetha vaḍḍhetha

  *  *  *  *  *  *
  Footnote: 1 chaṂa. averātiādinā. 2 Sī. vaṇṇanā.
-------------------------------------------------
[page 136]
  Manasi karotha esā kathā bhāsanā udīraṇā buddhānusāsanī buddhānaṁ anusiṭṭhīti
  attho.
        [81] Samāgatā bahū buddhāti anekasatasahassasaṅkhyā paccekabuddhā
  samāgatā rāsibhūtā, sabbaso sabbappakārena arahantā ca khīṇāsavā anekasatasahassā
  samāgatā rāsibhūtā. Tasmā te buddhe ca arahante ca vandamāne 1- vandanārahe
  namassatha aṅgapaccaṅganamakkārena namassatha vandatha.
        [82] Evaṁ iminā mayā vuttappakārena acintiyā cintetuṁ asakkuṇeyyā
  buddhā, buddhadhammāti buddhehi desitā cattāro satipaṭṭhānā .pe. Aṭṭhaṅgiko
  maggo, pañcakkhandhā, hetupaccayo ārammaṇapaccayotiādayo dhammā, buddhānaṁ
  vā sabhāvā acintiyā cintetuṁ asakkuṇeyyā acintiye cintāvisayātikkante
  pasannānaṁ devamanussānaṁ vipāko devamanussasampattinibbānasampattisaṅkhāto
  cintetuṁ asakkuṇeyyo saṅkhyātikkanto hoti bhavati.
        Iti ettāvatā ca yathā addhānagāmino "maggaṁ no ācikkhā"ti
  puṭṭhena "vāmaṁ muñcitvā dakkhiṇaṁ gaṇhathā"ti vutte tena maggena gāmanigamarājadhānīsu
  kattabbakiccaṁ niṭṭhāpetvā puna muñcitena aparena vāmamaggena
  gatāpi gāmanigamādīsu kattabbakiccaṁ niṭṭhāpenti, evameva buddhāpadānaṁ
  kusalāpadānavasena niṭṭhāpetvā tadeva akusalāpadānavasena vitthāretuṁ idaṁ
  pañhakammaṁ:-
             "dukkarañca abbhakkhānaṁ abbhakkhānaṁ punāparaṁ
             abbhakkhānaṁ silāvedho sakalikāpi ca vedanā.
             Nāḷāgiri sattacchedo sīsadukkhaṁ yavakhādanaṁ
             piṭṭhidukkhamatīsāro ime akusalakāraṇā"ti.
        Tattha paṭhamapañhe:- dukkaranti chabbassāni dukkarakārikā. Atīte
  kassapasammāsambuddhakāle bodhisatto jotipālo nāma brāhmaṇamāṇavo hutvā

  *  *  *  *  *  *
  Footnote: 1 pāḷi. vandamānā.
-------------------------------------------------
[page 137]
  Nibbatto brāhmaṇajātivasena sāsane appasanno tassa bhagavato
  pilotikakammanissandena "kassapo bhagavā"ti sutvā "kuto muṇḍakassa samaṇassa bodhi, 1-
  bodhi paramadullabhā"ti āha. So tena kammanissandena anekajātisatesu
  narakādidukkhamanubhavitvā tasseva bhagavato anantaraṁ teneva laddhabyākaraṇena
  kammena jātisaṁsāraṁ khepetvā pariyosāne vessantarattabhāvaṁ patvā tato cuto
  tusitabhavane nibbatto. Devatāyācanena tato cavitvā sakyakule nibbatto
  ñāṇassa paripākattā sakalajambudīparajjaṁ pahāya anomānadītīre sunisitenāsinā
  samakuṭakesakalāpaṁ chinditvā brahmunā ānīte iddhimaye kappassa saṇṭhānakāle
  padumagabbhe nibbatte aṭṭha parikkhāre paṭiggahetvā pabbajitvā
  bodhiñāṇadassanassa tāva aparipakkattā buddhabhāvāya maggāmaggaṁ ajānitvā chabbassāni
  uruvelajanapade ekāhāraekālopaekapuggalaekamaggaekāsanabhojanavasena
  aṭṭhicammanhārusesaṁ nimmaṁsarudhirapetarūpasadisasarīro padhānasutte 2- vuttanayeneva
  padhānaṁ mahāvīriyaṁ dukkarakārikaṁ akāsi. So imaṁ dukkarakārikaṁ "sambodhiyā maggaṁ na
  hotī"ti cintetvā gāmanigamarājadhānīsu paṇītāhāraṁ paribhuñjitvā pīṇindriyo
  paripuṇṇadvattiṁsamahāpurisalakkhaṇo kamena bodhimaṇḍamupagantvā pañca māre
  jinitvā buddho jātoti.
             Avacāhaṁ jotipālo sugataṁ kassapaṁ tadā
             kuto nu bodhi muṇḍassa bodhi paramadullabhā.
             Tena kammavipākena acariṁ dukkaraṁ bahuṁ
             chabbassānuruvelāyaṁ tato bodhimapāpuṇiṁ.
             Nāhaṁ etena maggena pāpuṇiṁ bodhimuttamaṁ
             kummaggena gavesissaṁ pubbakammena vārito. 3-
             Puññapāpaparikkhīṇo sabbasantāpavajjito
             asoko anupāyāso nibbāyissamanāsavoti. 4-

  *  *  *  *  *  *
  Footnote: 1 Sī. natthi. 2 khu. su. 25/2/415. 3 khu. apa. 32/92-4/420.
  4 khu. apa. 32/95/420.
-------------------------------------------------
[page 138]
        Dutiyapañhe:- abbhakkhānanti abhi akkhānaṁ paribhāsanaṁ. Atīte kira
  bodhisatto suddakule jāto apākaṭo appasiddho munāḷi nāma dhutto hutvā
  paṭivasati, tadā mahiddhiko mahānubhāvo surabhi nāma paccekabuddho kenaci
  karaṇīyena tassa samīpaṭṭhānaṁ pāpuṇi, so taṁ disvāva "dussīlo pāpadhammo
  ayaṁ samaṇo"tiādinā abbhācikkhi. So tena akusalanissandena narakādīsu
  anekavassasahassāni dukkhamanubhavitvā imasmiṁ pacchimattabhāve yadā titthiyā
  paṭhamataraṁ bhagavato tusitabhavane vasanasamaye ca pākaṭā hutvā sakalajanaṁ vañcetvā
  dvāsaṭṭhidiṭṭhiyo dīpetvā vicaranti, tadā tusitapurā cavitvā sakyarājakule
  nibbattitvā kamena buddho jāto. Titthiyā sūriyuggamane khajjopanakā viya
  vihatalābhasakkārā bhagavati āghātaṁ bandhitvā vicaranti, tasmiṁ samaye rājagahaseṭṭhi
  gaṅgāya jālaṁ bandhitvā kīḷanto rattacandanaghaṭikaṁ disvā amhākaṁ gehe
  candanāni bahūni, 1- imaṁ bhamaṁ āropetvā tena bhamakārehi pattaṁ likhāpetvā
  veḷuparamparāya laggetvā "ye imaṁ pattaṁ iddhiyā āgantvā gaṇhanti, tesaṁ
  bhattiko bhavissāmī"ti bheriṁ carāpesi.
        Tadā titthiyā "naṭṭhamhā dāni naṭṭhamhā dānī"ti mantetvā
  nigaṇṭho nāṭaputto sakaparisaṁ evamāha "ahaṁ veḷusamīpaṁ gantvā ākāse
  ullaṅganākāraṁ karomi, `tumhe chavadārumayaṁ pattaṁ paṭicca mā iddhiṁ karothā'ti
  maṁ khandhe gahetvā vārethā"ti, te tathā gantvā tathā akaṁsu.
        Tadā piṇḍolabhāradvājo ca moggallāno ca tigāvute selapabbatamatthake
  ṭhatvā piṇḍapātagaṇhanatthāya cīvaraṁ pārupantā taṁ kolāhalaṁ suṇiṁsu. Tesu
  moggallāno piṇḍolabhāradvājaṁ "tvaṁ ākāsena gantvā taṁ pattaṁ gaṇhāhī"ti
  āha. So "bhante tumheyeva bhagavatā iddhimantānaṁ aggaṭṭhāne ṭhapitā,
  tumheva gaṇhathā"ti āha. Tathāpi "mayā āṇatto tvameva gaṇhāhī"ti
  āṇatto attanā ṭhitaṁ tigāvutaṁ selapabbataṁ pādatale laggetvā ukkhaliyā
  pidhānaṁ viya sakalarājagahanagaraṁ chādesi, tadā nagaravāsino phalikapabbate āvutaṁ

  *  *  *  *  *  *
  Footnote: 1 amhākaṁ gehe rattacandanāni bahūnīti (?).
-------------------------------------------------
[page 139]
  Rattasuttamiva taṁ theraṁ passitvā "bhante bhāradvāja amhe rakkhathā"ti
  ugghosayiṁsu, bhītā suppādīni sīse akaṁsu, tadā thero taṁ pabbataṁ ṭhitaṭṭhāne
  vissajjetvā iddhiyā gantvā taṁ pattaṁ aggahesi, tadā nagaravāsino
  mahākolāhalamakaṁsu.
        Bhagavā veḷuvanārāme nisinno taṁ saddaṁ sutvā "kiṁ eso saddo"ti
  ānandaṁ pucchi. "bhāradvājena Bhante pattassa gahitattā santuṭṭhā
  nagaravāsino ukkuṭṭhisaddamakaṁsū"ti āha. Tadā bhagavā āyatiṁ parūpavādamocanatthaṁ
  taṁ pattaṁ āharāpetvā bhedāpetvā 1- añjanupavisanaṁ katvā bhikkhūnaṁ dāpesi,
  dāpetvā ca pana "na bhikkhave iddhivikubbanā kātabbā, yo kareyya, āpatti
  dukkaṭassā"ti sikkhāpadaṁ paññāpesi.
        Tato titthiyā "samaṇena kira gotamena sāvakānaṁ sikkhāpadaṁ paññattaṁ,
  te jīvitahetupi taṁ nātikkamanti, mayaṁ iddhipāṭihāriyaṁ karissāmā"ti tattha tattha
  rāsibhūtā kolāhalamakaṁsu. Atha rājā bimbisāro taṁ sutvā bhagavato santikaṁ
  gantvā vanditvā ekamantaṁ nisinno bhagavantamevamāha "titthiyā bhante
  `iddhipāṭihāriyaṁ karissāmā'ti ugghosentī"ti. Ahampi mahārāja karissāmīti.
  Nanu bhante bhagavatā sāvakānaṁ sikkhāpadaṁ paññattanti. Tameva mahārāja
  pucchissāmi, tavuyyāne ambaphalādīni khādantānaṁ "ettako daṇḍo"ti daṇḍaṁ
  ṭhapento tavāpi ekato katvā ṭhapesīti. Na mayhaṁ bhante daṇḍoti. Evaṁ
  mahārāja na mayhaṁ sikkhāpadaṁ paññattaṁ atthīti. Kattha bhante pāṭihāriyaṁ
  bhavissatīti. Sāvatthiyā samīpe gaṇḍambarukkhamūle 2- mahārājāti. Sādhu bhante taṁ
  passissāmāti. Tato titthiyā "gaṇḍambarukkhamūle 2- kira pāṭihāriyaṁ bhavissatī"ti
  sutvā nagarassa sāmantā ambarukkhe chedāpesuṁ, nāgarā mahāaṅgaṇaṭṭhāne
  mañcātimañcaṁ aṭṭādayo bandhiṁsu, sakalajambudīpavāsino rāsibhūtā puratthimadisāyameva
  dvādasayojanāni pharitvā aṭṭhaṁsu. Sesadisāsupi tadanurūpenākārena sannipatiṁsu.

  *  *  *  *  *  *
  Footnote: 1 Sī. bhañjāpetvā. 2 chaṂa. kaṇḍambarukkhamūle.
-------------------------------------------------
[page 140]
        Bhagavāpi kāle sampatte āsāḷhipuṇṇamāsiyaṁ pātova kattabbakiccaṁ
  niṭṭhāpetvā taṁ ṭhānaṁ gantvā nisīdi, tasmiṁ khaṇe gaṇḍo nāma uyyānapālo
  kipillikapuṭe supakkaṁ ambaphalaṁ disvā "sacāhaṁ imaṁ rañño dadeyyaṁ,
  kahāpaṇādisāraṁ labheyyaṁ, bhagavato upanāmite pana idhalokaparalokesu sampatti
  bhavissatī"ti bhagavato upanāmesi. Bhagavā taṁ paṭiggahetvā ānandattheraṁ āṇāpesi
  "imaṁ phalaṁ madditvā pānaṁ dehī"ti. Thero tathā akāsi. Bhagavā ambarasaṁ
  pivitvā ambaṭṭhiṁ uyyānapālassa datvā "imaṁ ropehī"ti āha. So vālukaṁ
  viyūhitvā taṁ ropesi, ānandatthero kuṇḍikāya udakaṁ āsiñci, tasmiṁ khaṇe
  ambaṅkuro uṭṭhahitvā mahājanassa passantasseva sākhāviṭapapupphaphalapallavabharito
  paññāyittha. Patitaṁ ambaphalaṁ khādantā sakalajambudīpavāsino khayaṁ pāpetuṁ
  nāsakkhiṁsu.
        Atha bhagavā puratthimacakkavāḷato yāva pacchimacakkavāḷaṁ, tāva imasmiṁ
  cakkavāḷe mahāmerumuddhani ratanacaṅkamaṁ māpetvā anekaparisāhi sīhanādaṁ
  nadāpento dhammapadaṭṭhakathāyaṁ 1- vuttanayena mahāiddhipāṭihāriyaṁ katvā titthiye
  madditvā te vippakāraṁ pāpetvā pāṭihīrāvasāne purimabuddhāciṇṇavasena
  tāvatiṁsabhavanaṁ gantvā tattha vassaṁvuṭṭho nirantaraṁ temāsaṁ abhidhammaṁ desetvā
  mātuppamukhānaṁ anekadevatānaṁ sotāpattimaggādhigamanaṁ katvā vuṭṭhavasso
  devorohanaṁ katvā anekadevabrahmagaṇaparivuto saṅkassapuradvāraṁ oruyha
  lokānuggahaṁ akāsi. Tadā bhagavato lābhasakkāro jambudīpamajjhottharamāno
  pañcamahāgaṅgā viya ahosi.
        Atha titthiyā parihīnalābhasakkārā dukkhī dummanā pattakkhandhā adhomukhā
  nisīdiṁsu, tadā tesaṁ upāsikā ciñcamāṇavikā nāma ativiya rūpaggappattā te
  tathā nisinne disvā "kiṁ bhante evaṁdukkhī dummanā nisinnā"ti pucchi.
  Kiṁ pana tvaṁ bhagini appossukkāsīti. Kiṁ bhanteti. Bhagini samaṇassa gotamassa
  uppādakālato paṭṭhāya mayaṁ hatalābhasakkārā, nagaravāsino amhe na kiñci

  *  *  *  *  *  *
  Footnote: 1 dhammapada-ṭṭha 2/130 (bamā)
-------------------------------------------------
[page 141]
  Maññantīti. Mayā ettha kiṁ kātabbanti. Tayā samaṇassa gotamassa avaṇṇaṁ
  uppādetuṁ vaṭṭatīti. Sā "na mayhaṁ bhāro"ti vatvā tattha ussāhaṁ karontī
  vikāle jetavanavihāraṁ gantvā titthiyānaṁ upassaye vasitvā pāto nagaravāsīnaṁ
  gandhādīni gahetvā bhagavantaṁ vandanatthāya gamanasamaye jetavanā viya nikkhantā,
  "kattha sayitā"ti puṭṭhā "kiṁ tumhākaṁ mama sayitaṭṭhānenā"ti vatvā pakkāmi,
  sā kamena gacchante kāle pucchitā "samaṇenāhaṁ gotamena ekagandhakuṭiyaṁ
  sayitvā nikkhantā"ti āha. Taṁ bālaputhujjanā saddahiṁsu, paṇḍitā
  sotāpannādayo na saddahiṁsu. Ekadivasaṁ sā dārumaṇḍalaṁ udare bandhitvā
  upari rattapaṭaṁ paridahitvā gantvā sarājikāya parisāya dhammadesanatthāya
  nisinnaṁ bhagavantaṁ evamāha "bho samaṇa tvaṁ dhammaṁ desesi, tuyhaṁ paṭicca
  uppannadārakagabbhiniyā mayhaṁ lasuṇamaricādīni na vicāresī"ti. Tathābhāvaṁ bhagini
  tvaññeva 1- pajānāsi, ahañcāti. Sā "evameva methunasaṁsaggasamayaṁ dveyeva
  jānanti, na aññe"ti āha.
      Tasmiṁ khaṇe sakkassa paṇḍukambalasilāsanaṁ uṇhākāraṁ dassesi. Sakko
  āvajjento taṁ kāraṇaṁ ñatvā dve devaputte āṇāpesi "tumhesu eko
  mūsikavaṇṇaṁ māpetvā tassā dārumaṇḍalassa bandhanaṁ chindatu, eko
  vātamaṇḍalaṁ samuṭṭhāpetvā pārutapaṭaṁ uddhaṁ khipatū"ti. Te gantvā tathā akaṁsu.
  Dārumaṇḍalaṁ patamānaṁ tassā pādapiṭṭhiṁ bhindi. Dhammasabhāyaṁ sannipatitā
  puthujjanā sabbe "are duṭṭhacori tvaṁ evarūpassa lokattayasāmino evarūpaṁ
  abbhakkhānaṁ akāsī"ti uṭṭhahitvā ekekamuṭṭhipahāraṁ datvā sabhāya nīhariṁsu,
  dassanātikkantāya paṭhavī vivaramadāsi. Tasmiṁ khaṇe avīcito jālā uṭṭhahitvā
  kuladattikena rattakambaleneva taṁ acchādetvā avīcimhi pakkhipi, bhagavato
  lābhasakkāro atirekataro ahosi. Tena vuttaṁ:-
            "sabbābhibhussa buddhassa nando 2- nāmāsi sāvako
            taṁ abbhakkhāya niraye ciraṁ saṁsaritaṁ mayā.

  *  *  *  *  *  *
  Footnote: 1 chaṂa. tvañceva. 2 Sī. nanto.
-------------------------------------------------
[page 142]
            Dasavassasahassāni niraye saṁsariṁ ciraṁ
            manussabhāvaṁ laddhāhaṁ abbhakkhānaṁ bahuṁ labhiṁ.
            Tena kammāvasesena ciñcamāṇavikā mamaṁ
            abbhācikkhi abhūtena janakāyassa aggato"ti. 1-
      Tatiyapañhe:- abbhakkhānanti abhi akkhānaṁ akkosanaṁ. Atīte kira
  bodhisatto apākaṭajātiyaṁ uppanno munāḷi nāma dhutto hutvā
  dujjanasaṁsaggabalena surabhiṁ nāma paccekabuddhaṁ "dussīlo pāpadhammo ayaṁ bhikkhū"ti
  akkosi. So tena akusalena vacīkammena bahūni vassasahassāni niraye
  paccitvā imasmiṁ pacchimattabhāve dasapāramitāsaṁsiddhibalena buddho jāto
  lābhaggayasaggappatto ahosi. Puna titthiyā ussāhajātā "kathaṁ nu kho
  samaṇassa gotamassa ayasaṁ uppādessāmā"ti dukkhī dummanā nisīdiṁsu. Tadā
  sundarī nāmekā paribbājikā te upasaṅkamitvā vanditvā ṭhitā tuṇhībhūte
  kiñci avadante disvā "kiṁ mayhaṁ deso"ti pucchi. Samaṇena gotamena
  amhe viheṭhiyamāne tvaṁ appossukkā viharissasi, idaṁ tava dosoti. Evamahaṁ 2-
  tattha kiṁ karissāmīti. Tvaṁ samaṇassa gotamassa avaṇṇaṁ uppādetuṁ sakkhissasīti.
  "sakkhissāmi Ayyā"ti vatvā tato paṭṭhāya vuttanayena diṭṭhadiṭṭhānaṁ
  "samaṇena gotamena ekagandhakuṭiyaṁ sayitvā nikkhantā"ti vatvā akkosati
  paribhāsati. Titthiyāpi "passatha bho samaṇassa gotamassa kamman"ti akkosanti
  paribhāsanti. Vuttañhetaṁ:-
            "munāḷi nāmahaṁ dhutto pubbe aññāsu jātisu
            paccekabuddhaṁ surabhiṁ abbhācikkhiṁ adūsakaṁ.
            Tena kammavipākena niraye saṁsariṁ ciraṁ
            bahū vassasahassāni dukkhaṁ vedesi vedanaṁ.
            Tena kammāvasesena idha pacchimake bhave
            abbhakkhānaṁ mayā laddhaṁ sundarikāya kāraṇā"ti. 3-

  *  *  *  *  *  *
  Footnote: 1 khu. apa. 32/70-73/418. 2 Sī., i. evamāha. 3 khu. apa. 32/67-9/418.
-------------------------------------------------
[page 143]
      Catutthapañhe:- abbhakkhānaṁ abhi visesena akkosanaṁ paribhāsanaṁ. Atīte
  kira bodhisatto brāhmaṇakule uppanno bahussuto bahūhi sakkato pūjito
  tāpasapabbajjaṁ pabbajitvā himavante vanamūlaphalāhāro bahumāṇave mante
  vācento vāsaṁ kappesi. Eko pañcābhiññāaṭṭhasamāpattilābhī tāpaso tassa
  santikaṁ agamāsi. So taṁ disvāva issāpakato taṁ adūsakaṁ isiṁ "kāmabhogī kuhako
  ayaṁ isī"ti abbhācikkhi, attano sisse ca āha "ayaṁ isi evarūpo
  anācārako"ti. Tepi tatheva 1- akkosiṁsu paribhāsiṁsu. So tena akusalakammavipākena
  vassasahassāni niraye dukkhamanubhavitvā imasmiṁ pacchimattabhāve buddho hutvā
  lābhaggayasaggappatto ākāse puṇṇacando viya pākaṭo jāto. Tatheva titthiyā
  abbhakkhānenāpi asantuṭṭhā punapi sundariyā abbhakkhānaṁ kāretvā surādhutte
  pakkosāpetvā lañcaṁ datvā "tumhe sundariṁ māretvā jetavanadvārasamīpe
  mālākacavarena chādethā"ti āṇāpesuṁ. Te tathā kariṁsu. Tato titthiyā "sundariṁ
  na passāmā"ti rañño ārocesuṁ. Rājā "pariyesathā"ti āha. Te attanā
  pātitaṭṭhānato gahetvā mañcakaṁ āropetvā rañño dassetvā "passatha bho
  samaṇassa gotamassa sāvakānaṁ kamman"ti bhagavato bhikkhusaṁghassa ca sakalanagare
  avaṇṇaṁ ugghosentā vicariṁsu. Sundariṁ āmakasusāne aṭṭake ṭhapesuṁ. Rājā
  "sundarimārake pariyesathā"ti āṇāpesi. Tadā dhuttā suraṁ pivitvā "tvaṁ sundariṁ
  māresi, tvaṁ māresī"ti kalahaṁ kariṁsu. Rājapurisā te dhutte gahetvā rañño
  dassesuṁ. Rājā kiṁ bhaṇe tumhehi sundarī māritāti. Āma devāti. Kehi
  āṇattāti. Titthiyehi devāti. Rājā titthiye āharāpetvā bandhāpetvā
  "gacchatha bhaṇe `buddhassa avaṇṇatthāya amhehi sayameva sundarī mārāpitā,
  bhagavā tassa sāvakā ca akārakā'ti ugghosathā"ti āha. Te tathā akaṁsu.
  Sakalanagaravāsino nikkaṅkhaṁ ahesuṁ. Rājā titthiye ca dhutte ca mārāpetvā
  chaḍḍāpeti. Tato bhagavato bhiyyoso mattāya lābhasakkāro vaḍḍhi. Tena vuttaṁ:-

  *  *  *  *  *  *
  Footnote: 1 Sī. tameva.
-------------------------------------------------
[page 144]
            "brāhmaṇo Sutavā āsiṁ ahaṁ sakkatapūjito
            mahāvane pañcasate mante vācemi māṇave.
            Tatthāgato isi bhīmo pañcābhiñño mahiddhiko
            tañcāhaṁ āgataṁ disvā abbhācikkhiṁ adūsakaṁ.
            Tatohaṁ avacaṁ sisse kāmabhogī ayaṁ isi
            mayhampi bhāsamānassa anumodiṁsu māṇavā.
            Tato māṇavakā sabbe bhikkhamānā 1- kule kule
            mahājanassa āhaṁsu kāmabhogī ayaṁ isi.
            Tena kammavipākena pañcabhikkhusatā ime
            abbhakkhānaṁ labhuṁ sabbe sundarikāya kāraṇā"ti. 2-
      Pañcamapañhe:- silāvedhoti āhatacitto silaṁ pavijjhi. Atīte kira
  bodhisatto ca kaniṭṭhabhātā ca ekapituputtā ahesuṁ. Te pitu accayena dāse 3-
  paṭicca kalahaṁ karontā aññamaññaṁ viruddhā ahesuṁ, bodhisatto attano
  balavabhāvena kaniṭṭhabhātaraṁ ajjhottharitvā tassupari pāsāṇaṁ pavijjhesi. So tena
  kammavipākena narakādīsu anekavassasahassāni dukkhamanubhavitvā imasmiṁ pacchimattabhāve
  buddho jāto. Devadatto rāhulakumārassa mātulo pubbe serivāṇijakāle
  bodhisattena saddhiṁ vāṇijo ahosi, te ekaṁ paṭṭanagāmaṁ patvā "tvaṁ ekavīthiṁ
  gaṇhāhi, ahampi ekavīthiṁ gaṇhāmī"ti dvepi paviṭṭhā. Tesu devadattassa
  paviṭṭhavīthiyaṁ jiṇṇaseṭṭhibhariyā ca nattā ca dveyeva ahesuṁ, tesaṁ mahantaṁ
  suvaṇṇathālakaṁ malaggahitaṁ bhājanantare ṭhapitaṁ hoti, taṁ suvaṇṇathālakabhāvaṁ
  ajānantī "imaṁ thālakaṁ gahetvā piḷandhanaṁ dethā"ti āha. So taṁ gahetvā
  sūciyā lekhaṁ kaḍḍhitvā suvaṇṇathālakabhāvaṁ ñatvā "thokaṁ datvā gaṇhissāmī"ti
  cintetvā gato. Atha bodhisattaṁ dvārasamīpaṁ āgataṁ disvā nattā ayye mayhaṁ
  kacchapuṭaṁ piḷandhanaṁ dethāti. Sā taṁ pakkosāpetvā nisīdāpetvā taṁ thālakaṁ

  *  *  *  *  *  *
  Footnote: 1 chaṂa. bhikkhamānaṁ. 2 khu. apa. 32/73-7/418. 3 Sī., i. dhane dāse ca.
-------------------------------------------------
[page 145]
  Datvā imaṁ gahetvā mayhaṁ nattāya kacchapuṭaṁ piḷandhanaṁ dethāti. Bodhisatto
  taṁ gahetvā suvaṇṇathālakabhāvaṁ ñatvā "tena vañcitā"ti ñatvā attano
  pasibbakāya ṭhapitāṭṭhakahāpaṇe avasesabhaṇḍañca datvā kacchapuṭaṁ piḷandhanaṁ
  kumārikāya hatthe piḷandhāpetvā agamāsi. So vāṇijo punāgantvā pucchi.
  Tāta tvaṁ na gaṇhittha, mayhaṁ putto idañcidañca datvā taṁ gahetvā gatoti.
  So taṁ sutvāva hadayena phālitena viya dhāvitvā anubandhi. Bodhisatto nāvaṁ
  āruyha pakkhandi. So "tiṭṭha, mā palāyi mā palāyī"ti vatvā
  "nibbattanibbattabhave taṁ nāsetuṁ samattho bhaveyyan"ti patthanaṁ akāsi.
      So patthanāvasena anekesu jātisatasahassesu aññamaññaṁ viheṭhetvā
  imasmiṁ attabhāve sakyakule nibbattitvā kamena bhagavati sabbaññutaṁ patvā
  rājagahe viharante anuruddhādīhi saddhiṁ bhagavato santikaṁ gantvā pabbajitvā
  jhānalābhī hutvā pākaṭo bhagavantaṁ varaṁ yāci "bhante sabbo bhikkhusaṁgho
  piṇḍapātikādīni terasa dhutaṅgāni samādiyatu, sakalo bhikkhusaṁgho mama bhāro
  hotū"ti. Bhagavā na anujāni. Devadatto veraṁ bandhitvā parihīnajjhāno
  bhagavantaṁ māretukāmo ekadivasaṁ vebhārapabbatapāde ṭhitassa bhagavato upari ṭhito
  pabbatakūṭaṁ paviddhesi, bhagavato ānubhāvena aparo pabbatakūṭo taṁ patamānaṁ
  sampaṭicchi. Tesaṁ ghaṭṭanena uṭṭhitā papaṭikā āgantavā bhagavato pādapiṭṭhiyaṁ
  pahari. Tena vuttaṁ:-
            "vemātubhātaraṁ pubbe dhanahetu haniṁ ahaṁ
            pakkhipiṁ giriduggasmiṁ silāya ca apiṁsayiṁ.
            Tena kammavipākena devadatto silaṁ khipi
            aṅguṭṭhaṁ piṁsayī pāde mama pāsāṇasakkharā"ti. 1-
      Chaṭṭhapañhe:- sakalikāvedhoti sakalikāya ghaṭṭanaṁ. Atīte kira bodhisatto
  ekasmiṁ kule nibbatto daharakāle mahāvīthiyaṁ kīḷamāno vīthiyaṁ piṇḍāya
  caramānaṁ paccekabuddhaṁ disvā "ayaṁ muṇḍako samaṇo kuhiṁ gacchatī"ti pāsāṇasakalikaṁ

  *  *  *  *  *  *
  Footnote: 1 khu. apa. 32/78-9/419.
-------------------------------------------------
[page 146]
  Gahetvā tassa pādapiṭṭhiyaṁ khipi. Pādapiṭṭhicammaṁ chinditvā ruhiraṁ nikkhami. So
  tena pāpakammena anekavassasahassāni niraye mahādukkhaṁ anubhavitvā buddhabhūtopi
  kammapilotikavasena pādapiṭṭhiyaṁ pāsāṇasakalikaghaṭṭanena ruhiruppādaṁ labhi. Tena vuttaṁ:-
            "purehaṁ dārako hutvā kīḷamāno mahāpathe
            paccekabuddhaṁ disvāna magge sakalikaṁ khipiṁ.
            Tena 1- kammavipākena idha pacchimake bhave
            vadhatthaṁ maṁ devadatto abhimāre payojayī"ti. 1-
      Sattamapañhe:- nāḷāgirīti dhanapālako hatthī māraṇatthāya pesito.
  Atīte kira bodhisatto hatthigopako hutvā nibbatto hatthiṁ āruyha vicaramāno
  mahāpathe paccekabuddhaṁ disvā "kuto āgacchati 2- ayaṁ muṇḍako"ti āhatacitto
  khilajāto hatthinā āsādesi. So tena kammena apāyesu anekavassasahassāni
  dukkhaṁ anubhavitvā pacchimattabhāve buddho jāto. Devadatto ajātasatturājānaṁ
  sahāyaṁ katvā "tvaṁ mahārāja pitaraṁ ghātetvā rājā hohi, ahaṁ buddhaṁ
  māretvā buddho bhavissāmī"ti saññāpetvā ekadivasaṁ rañño anuññātāya
  hatthisālaṁ gantvā "sve tumhe nāḷāgiriṁ soḷasasurāghaṭe pāyetvā bhagavato
  piṇḍāya caraṇavelāyaṁ pesethā"ti hatthigopake āṇāpesi. Sakalanagaraṁ mahākolāhalaṁ
  ahosi, "buddhanāgena hatthināgassa yuddhaṁ passissāmā"ti ubhato rājavīthiyaṁ
  mañcātimañcaṁ bandhitvā pātova sannipatiṁsu. Bhagavāpi katasarīrapaṭijaggano
  bhikkhusaṁghaparivuto rājagahaṁ piṇḍāya pāvisi, tasmiṁ khaṇe vuttaniyāmeneva nāḷāgiriṁ
  vissajjesuṁ. So vīthicaccarādayo vidhamento āgacchati, tadā ekā itthī dārakaṁ
  gahetvā vīthito vīthiṁ gacchati, hatthī taṁ itthiṁ disvā anubandhi. Bhagavā "nāḷāgiri
  na taṁ hanatthāya 3- pesito, idhāgacchāhī"ti āha. So taṁ saddaṁ sutvā
  bhagavantābhimukho dhāvi. Bhagavā aparimāṇesu cakkavāḷesu anantasattesu pharaṇārahaṁ
  mettaṁ ekasmiṁyeva nāḷāgirimhi phari. So bhagavato mettāya phuṭo nibbhayo

  *  *  *  *  *  *
  Footnote: 1-1 tena kammavipākena buddhabhūtassa me sato. paviddhesi silaṁ tattha devadatto
  vighāṭavāti (sabbattha). 2 gacchati (sabbattha). 3 Sī., i. atthāYu.
-------------------------------------------------
[page 147]
  Hutvā bhagavato pādamūle nipati. Bhagavā tassa matthake hatthaṁ ṭhapesi. Tadā
  devabrahmādayo acchariyabbhutajātacittā pupphaparāgādīhi 1- pūjesuṁ. Sakalanagare
  jaṇṇukamattā dhanarāsayo ahesuṁ. Rājā "pacchimadvāre dhanāni nagaravāsīnaṁ
  hontu, puratthimadvāre dhanāni rājabhaṇḍāgāre hontū"ti bheriṁ carāpesi.
  Sabbe tathā kariṁsu. Tadā nāḷāgiri dhanapālo nāma ahosi. Bhagavā veḷuvanārāmaṁ
  agamāsi. Tena vuttaṁ:-
            "hatthāroho pure āsiṁ paccekamunimuttamaṁ
            piṇḍāya vicarantaṁ taṁ āsādesiṁ gajenahaṁ.
            Tena kammavipākena bhanto nāḷāgirī gajo
            giribbaje puravare dāruṇo samupāgamī"ti. 2-
      Aṭṭhamapañhe:- satthacchedoti satthena gaṇḍaphālanaṁ kuṭhārāya satthena
  chedo. Atīte kira bodhisatto paccantadese rājā ahosi, so dujjanasaṁsaggavasena
  paccantadese vāsavasena ca dhutto sāhasiko ekadivasaṁ khaggahattho pattikova nagare
  vicaranto nirāparādhe jane khaggena phālento agamāsi. So tena pāpakammavipākena
  bahūni vassasahassāni niraye paccitvā tiracchānādīsu dukkhamanubhavitvā pakkāvasesena
  pacchimattabhāve buddhabhūtopi heṭṭhā vuttanayena devadattena
  khittapāsāṇasakkhalikapahārena uṭṭhitagaṇḍo ahosi. Jīvako mettacittena taṁ gaṇḍaṁ
  phālesi. Vericittassa devadattassa ruhiruppādakammaṁ ānantarikaṁ ahosi,
  mettacittassa jīvakassa gaṇḍaphālanaṁ puññameva 3- ahosi. Tena vuttaṁ:-
            "rājāhaṁ pattiko āsiṁ sattiyā purise haniṁ
            tena kammavipākena niraye paccisaṁ bhusaṁ. 4-
            Kammuno tassa sesena idāni 5- sakalaṁ mama
            pāde chaviṁ pakappesi na hi kammaṁ vinassatī"ti. 6-

  *  *  *  *  *  *
  Footnote: 1 Ma. pubbamparābharaṇādīhi. 2 khu. apa. 32/82-3/419. 3 Sī. puññakammaṁ.
  4 khu. apa. 32/84/419. 5 pāḷi. so dāni. 6 khu. apa. 32/85-7/419-20.
-------------------------------------------------
[page 148]
      Navamapañhe:- sīsadukkhanti sīsābādho sīsavedanā. Atīte kira bodhisatto
  kevaṭṭagāme kevaṭṭo hutvā nibbatti. So ekadivasaṁ kevaṭṭapurisehi saddhiṁ
  macchamāraṇaṭṭhānaṁ gantvā macche mārente disvā tattha somanassaṁ uppādesi,
  sahagatāpi tatheva somanassaṁ uppādayiṁsu. So tena akusalakammena caturāpāye
  dukkhamanubhavitvā imasmiṁ pacchimattabhāve tehi purisehi saddhiṁ sakyarājakule
  nibbattitvā kamena buddhattaṁ pattopi sayaṁ sīsābādhaṁ paccanubhosi. Te ce
  sakyarājāno dhammapadaṭṭhakathāyaṁ 1- vuttanayena viḍūḍabhasaṅgāme sabbe vināsaṁ
  pāpuṇiṁsu. Tena vuttaṁ:-
            "ahaṁ kevaṭṭagāmasmiṁ ahuṁ kevaṭṭadārako
            macchake ghātite 2- disvā janayiṁ somanassakaṁ.
            Tena kammavipākena sīsadukkhaṁ ahū mama
            sabbe sakkā ca haññiṁsu 3- yadā hani viḍūḍabho"ti. 4-
      Dasamapañhe:- yavakhādananti verañjāyaṁ yavataṇḍulakhādanaṁ. Atīte kira
  bodhisatto aññatarasmiṁ kule nibbatto jātivasena ca andhabālabhāvena ca
  phussassa bhagavato sāvake madhurannapāne sālibhojanādayo ca bhuñjamāne disvā
  "are muṇḍakasamaṇā yavaṁ khādatha mā sālibhojanaṁ bhuñjathā"ti akkosi. So
  tena akusalakammavipākena anekavassasahassāni caturāpāye dukkhamanubhavitvā imasmiṁ
  pacchimattabhāve kamena buddhattaṁ patvā lokasaṅgahaṁ karonto gāmanigamarājadhānīsu
  caritvā ekasmiṁ samaye verañjabrāhmaṇagāmasamīpe sākhāviṭapasampannaṁ
  pucimandarukkhamūlaṁ pāpuṇi. Verañjabrāhmaṇo bhagavantaṁ upasaṅkamitvā
  anekapariyāyena bhagavantaṁ jinituṁ asakkonto sotāpanno hutvā "bhante idheva
  vassaṁ upagantuṁ vaṭṭatī"ti ārocesi. Bhagavā tuṇhībhāvena adhivāsesi. Atha
  punadivasato paṭṭhāya māro pāpimā sakalaverañjabrāhmaṇagāmavāsīnaṁ mārāvaṭṭanaṁ
  akāsi. Piṇḍāya paviṭṭhassa bhagavato mārāvaṭṭanavasena ekopi kaṭacchubhikkhāmattaṁ

  *  *  *  *  *  *
  Footnote: 1 dhammapada. A. 3/5 (syā). 2 pāḷi. macchopaghātake. 3 pāḷi. sakkesu haññamānesu.
  4 chaṂa. viṭaṭūbho.
-------------------------------------------------
[page 149]
  Dātā nāhosi. Bhagavā tucchapattova bhikkhusaṁghaparivuto punāgacchi. Tasmiṁ evaṁ
  āgate tattheva nivuṭṭhā assavāṇijā taṁ divasaṁ dānaṁ datvā tato
  paṭṭhāya bhagavantaṁ pañcasatabhikkhuparivāraṁ nimantetvā pañcannaṁ assasatānaṁ
  bhattato vibhāgaṁ katvā yavaṁ koṭṭetvā bhikkhūnaṁ pattesu pakkhipiṁsu, sakalassa
  sahassacakkavāḷadevatā sujātāya pāyāsapacanadivase viya dibbojaṁ pakkamiṁsu.
  Bhagavā paribhuñji, evaṁ temāsaṁ yavaṁ paribhuñji. Temāsaccayena mārāvaṭṭane
  vigate pavāraṇādivase verañjo brāhmaṇo saritvā mahāsaṁvegappatto
  buddhappamukhassa bhikkhusaṁghassa mahādānaṁ datvā vanditvā khamāpesi. Tena vuttaṁ:-
            "phussassāhaṁ pāvacane sāvake paribhāsayiṁ
            yavaṁ khādatha bhuñjatha mā ca bhuñjatha sālayo.
            Tena kammavipākena temāsaṁ khāditaṁ yavaṁ
            nimantito brāhmaṇena verañjāyaṁ vasiṁ tadā"ti. 1-
      Ekādasamapañhe:- piṭṭhidukkhanti piṭṭhiābādho. Atīte kira bodhisatto
  gahapatikule nibbatto thāmasampanno kiñci rassadhātuko ahosi. Tena samayena
  eko mallayuddhayodho sakalajambudīpe gāmanigamarājadhānīsu mallayuddhe vattamāne
  purise pātetvā jayappatto kamena bodhisattassa vasananagaraṁ patvā tasmimpi
  jane pātetvā gantumāraddho. Tadā bodhisatto "mayhaṁ vasanaṭṭhāne esa
  jayaṁ patvā gacchatī"ti tattha nagaramaṇḍalamāgamma appoṭetvā āgaccha mayā
  saddhiṁ yujjhitvā gacchāti. So hasitvā "ahaṁ mahante purise pātesiṁ, ayaṁ
  rassadhātuko vāmanako mama ekahatthassāpi nappahotī"ti appoṭetvā naditvā
  āgacchi. Te ubhopi aññamaññaṁ hatthaṁ parāmasiṁsu, bodhisatto taṁ ukkhipitvā
  ākāse bhamitvā bhūmiyaṁ pātento khandhaṭṭhiṁ bhinditvā pātesi. Sakalanagaravāsino
  ukkuṭṭhiṁ karontā appoṭetvā vatthābharaṇādīhi bodhisattaṁ pūjesuṁ. Bodhisatto
  taṁ mallayodhaṁ ujuṁ sayāpetvā 2- khandhaṭṭhiṁ ujukaṁ katvā "gaccha ito paṭṭhāya

  *  *  *  *  *  *
  Footnote: 1 khu. apa. 32/88-9/420. 2 Sī., i. gāhāpetvā.
-------------------------------------------------
[page 150]
  Evarūpaṁ mā karosī"ti vatvā uyyojesi. So tena kammavipākena
  nibbattanibbattabhave sarīrasīsādidukkhamanubhavitvā imasmiṁ pacchimattabhāve
  buddhabhūtopi piṭṭhirujādidukkhamanubhosi. Tasmā kadāci piṭṭhidukkhe uppanne
  sāriputtamoggallāne "ito paṭṭhāya dhammaṁ desethā"ti vatvā sayaṁ sugatacīvaraṁ
  paññāpetvā sayati, kammapilotikaṁ nāma buddhampi na muñcati. Vuttañhetaṁ:-
            "nibbuddhe vattamānamhi mallaputtaṁ niheṭhayiṁ
            tena kammavipākena piṭṭhidukkhaṁ ahū mamā"ti. 1-
      Dvādasamapañhe:- atisāroti lohitapakkhandikāvirecanaṁ. Atīte kira
  bodhisatto gahapatikule nibbatto vejjakammena jīvikaṁ kappesi. So ekaṁ
  seṭṭhiputtaṁ rogena vicchitaṁ 2- tikicchanto bhesajjaṁ katvā tikicchitvā tassa
  deyyadhammadāne pamādamāgamma aparaṁ osadhaṁ datvā vamanavirecanaṁ akāsi. Seṭṭhi
  bahudhanaṁ adāsi. So tena kammavipākena nibbattanibbattabhave lohitapakkhandikābādhena
  vicchito 3- ahosi. Imasmimpi pacchimattabhāve parinibbānasamaye
  cundena kammāraputtena pacitasūkaramaddavassa sakalacakkavāḷadevatāhi
  pakkhittadibbojena āhārena saha bhuttakkhaṇe lohitapakkhandikāvirecanaṁ ahosi.
  Koṭisatasahassānaṁ hatthīnaṁ 4- balaṁ khayamagamāsi. Bhagavā visākhapuṇṇamāyaṁ kusinārāyaṁ
  parinibbānatthāya gacchanto anekesu ṭhānesu nisīdanto pipāsito pānīyaṁ
  pivitvā mahādukkhena kusināraṁ patvā paccūsasamaye parinibbāyi. Kammapilotikaṁ
  evarūpaṁ lokattayasāmimpi na vijahati. Tena vuttaṁ:-
            "tikicchako ahaṁ āsiṁ seṭṭhiputtaṁ virecayiṁ
            tena kammavipākena hoti pakkhandikā mamāti.
            Evaṁ jino viyākāsi bhikkhusaṁghassa aggato
            sabbābhiññābalappatto anotatte mahāsare"ti. 1-

  *  *  *  *  *  *
  Footnote: 1 khu. apa. 32/90/420. 2 Sī. pīḷitaṁ. 3 Sī. virecito. 4 Sī. koṭisatahatthīnaṁ.
-------------------------------------------------
[page 151]
      Evaṁ paṭiññātapañhānaṁ mātikāṭhapanavasena akusalāpadānaṁ samattaṁ nāma
  hotīti vuttaṁ itthaṁ sudanti itthaṁ iminā pakārena heṭṭhā vuttanayena. Sudanti
  nipāto padapūraṇatthe āgato. Bhagavā bhāgyasampanno pūritapāramimahāsatto:-
            "bhāgyavā bhaggavā yutto bhagehi ca vibhattavā
            bhattavā vantagamano bhavesu bhagavā tato"ti
  evamādiguṇayutto devātidevo sakkātisakko brahmātibrahmā buddhātibuddho
  so mahākāruṇiko bhagavā attano buddhacariyaṁ buddhakāraṇaṁ sambhāvayamāno
  pākaṭaṁ kurumāno buddhāpadāniyaṁ nāma buddhakāraṇapakāsakaṁ nāma dhammapariyāyaṁ
  dhammadesanaṁ suttaṁ abhāsittha kathesīti.
                   Iti visuddhajanavilāsiniyā apadānaṭṭhakathāya
                       buddhāpadānavaṇṇanā samattā.
                            -----------
                       2. Paccekabuddhāpadānavaṇṇanā
      tato anantaraṁ apadānaṁ saṅgāyanto "paccekabuddhāpadānaṁ āvuso
  ānanda bhagavatā kattha paññattan"ti puṭṭho "atha paccekabuddhāpadānaṁ
  suṇāthā"ti āha. Tesaṁ apadānattho heṭṭhā vuttoyeva.
      [83] "suṇāthā"ti Vuttapadaṁ uppattinibbattivasena pakāsento
  "tathāgataṁ jetavane vasantan"tiādimāha. Tattha jetakumārassa nāmavasena
  tathāsaññite vihāre catūhi iriyāpathavihārehi dibbabrahmāriyavihārehi vā vasantaṁ
  viharantaṁ yathā purimakā vipassiādayo buddhā samattiṁsapāramiyo pūretvā
  āgatā, tathā amhākampi bhagavā āgatoti tathāgato. Taṁ tathāgataṁ jetavane
  vasantanti sambandho. Vedehamunīti vedeharaṭṭhe jātā vedehī, vedehiyā
  putto vedehiputto. Monaṁ vuccati ñāṇaṁ, tena ito gato pavattoti muni.
  Vedehiputto ca so muni ceti "vedehiputtamunī"ti vattabbe "vaṇṇāgamo"tiādinā
-------------------------------------------------
[page 152]
  Niruttinayena ikārassa attaṁ puttasaddassa ca lopaṁ katvā "vedehamunī"ti
  vuttaṁ. "etadaggaṁ Bhikkhave mama sāvakānaṁ bhikkhūnaṁ satimantānaṁ dhitimantānaṁ
  gatimantānaṁ bahussutānaṁ upaṭṭhākānaṁ yadidaṁ ānando"ti 1- etadagge
  ṭhapito āyasmā ānando nataṅgo namanakāyaṅgo añjaliko hutvā "bhante
  paccekabuddhā nāma kīdisā hontī"ti apucchīti sambandho. Te paccekabuddhā
  kehi hetubhi kehi kāraṇehi bhavanti uppajjanti. Vīrāti bhagavantaṁ ālapati.
      [84-85] Tato paraṁ vissajjitākāraṁ dassento "tadāha sabbaññuvaro
  mahesī"tiādimāha. Sabbaṁ atītādibhedaṁ hatthāmalakaṁ viya jānātīti sabbaññū,
  sabbaññū ca so varo uttamo ceti sabbaññuvaro. Mahantaṁ sīlakkhandhaṁ
  samādhikkhandhaṁ paññākkhandhaṁ vimuttikkhandhaṁ mahantaṁ vimuttiñāṇadassanakkhandhaṁ esati
  gavesatīti mahesi. Ānandabhaddaṁ madhurena sarena tadā tasmiṁ pucchitakāle āha
  kathesīti sambandho. Bho ānanda ye paccekabuddhā pubbabuddhesu pubbesu
  atītabuddhesu katādhikārā katapuññasambhārā jinasāsanesu aladdhamokkhā
  appattanibbānā te sabbe paccekabuddhā dhīrā idha imasmiṁ loke
  saṁvegamukhena ekapuggalaṁ padhānaṁ katvā paccekabuddhā jātāti attho.
  Sutikkhapaññā suṭṭhu tikkhapaññā. Vināpi buddhehi buddhānaṁ ovādānusāsanīhi
  rahitā api parittakenapi appamattakenapi ārammaṇena paccekabodhiṁ paṭi
  ekkaṁ bodhiṁ sammāsambuddhānantaraṁ bodhiṁ anupāpuṇanti paṭivijjhanti.
      [86] Sabbamhi lokamhi sakalasmiṁ lokattaye mamaṁ ṭhapetvā maṁ vihāya
  paccekabuddhehi samova sadiso eva natthi, tesaṁ mahāmunīnaṁ 2- paccekabuddhānaṁ
  imaṁ vaṇṇaṁ imaṁ guṇaṁ padesamattaṁ saṅkhepamattaṁ ahaṁ tumhākaṁ sādhu sādhukaṁ
  vakkhāmi kathessāmīti attho.
      [87] Anācariyakā hutvā sayameva buddhānaṁ attanāva paṭividdhānaṁ
  isīnaṁ antare mahāisīnaṁ madhūvakhuddaṁ khuddakamadhupaṭalaṁ iva sādhūni madhurāni

  *  *  *  *  *  *
  Footnote: 1 aṅ. ekaka. 20/222/25. 2 Sī., i. paccekabuddhānaṁ mahāmunīnaṁ.
-------------------------------------------------
[page 153]
  Vākyāni udānavacanāni anuttaraṁ uttaravirahitaṁ bhesajaṁ osadhaṁ nibbānaṁ
  patthayantā icchantā sabbe tumhe supasannacittā suppasannamanā suṇātha
  manasi karothāti attho.
      [88-89] Paccekabuddhānaṁ samāgatānanti rāsibhūtānaṁ uppannānaṁ
  paccekabuddhānaṁ. Ariṭṭho, upariṭṭho, tagarasikhi, yasassī, sudassano, piyadassī,
  gandhāro, piṇḍolo, upāsabho, nitho, 1- tatho, sutavā, bhāvitatto, sumbho, subho,
  methulo, aṭṭhamo, sumedho, anīgho, sudāṭho, 2- hiṅgu, hiṅgo, dvejālino,
  aṭṭhako, kosalo, subāhu, upanemiso, nemiso, santacitto, sacco, tatho,
  virajo, paṇḍito kālo, upakālo, vijito, jito, aṅgo, paṅgo, guttijjito,
  passī, jahī, upadhiṁ, dukkhamūlaṁ, aparājito, sarabhaṅgo, lomahaṁso, uccaṅgamāyo,
  asito, anāsavo, manomayo, mānacchido bandhumā, tadādhimutto, vimalo, ketumā,
  kotumbaraṅgo, mātaṅgo, ariyo, accuto, accutagāmi, byāmako, sumaṅgalo,
  dibbilo cātiādīnaṁ paccekabuddhasatānaṁ yāni apadānāni paramparaṁ paccekaṁ
  byākaraṇāni yo ca ādīnavo yañca virāgavatthuṁ anallīyanakāraṇaṁ yathā ca yena
  kāraṇena bodhiṁ anupāpuṇiṁsu catumaggañāṇaṁ paccakkhaṁ kariṁsu. Sarāgavatthūsūti
  suṭṭhu allīyitabbavatthūsu vatthukāmakilesakāmesu virāgasaññī virattasaññavanto
  rattamhi lokamhi allīyanasabhāvaloke virattacittā anallīyanamanā hitvā
  papañceti rāgo papañcaṁ doso papañcaṁ sabbakilesā papañcāti papañcasaṅkhāte
  kilese hitvā jiya phanditānīti 3- phanditāni dvāsaṭṭhi diṭṭhigatāni jinitvā
  tatheva tena kāraṇena evaṁ bodhiṁ anupāpuṇiṁsu paccekabodhiñāṇaṁ paccakkhaṁ
  kariṁsūti attho.
      [90-91] Sabbesu bhūtesu nidhāya daṇḍanti tajjanaphālanavadhabandhanaṁ
  nidhāya ṭhapetvā tesaṁ sabbasattānaṁ antare aññataraṁ kañci ekampi sattaṁ
  aviheṭhayaṁ aviheṭhayanto adukkhāpento mettena cittena "sabbe sattā
  sukhitā hontū"ti mettāsahagatena cetasā hitānukampī hitena anukampanasabhāvo.

  *  *  *  *  *  *
  Footnote: 1 ka. niddho. 2 i. sudatto. 3 pāḷi. jitaphanditānīti.
-------------------------------------------------
[page 154]
  Atha vā sabbesu bhūtesu nidhāya daṇḍanti sabbesūti sabbena sabbaṁ sabbathā
  sabbaṁ asesaṁ nissesaṁ pariyādiyanavacanametaṁ. Bhūtesūti bhūtā vuccanti tasā ca
  thāvarā ca. Yesaṁ tasiṇā taṇhā appahīnā, yesañca bhayabheravā appahīnā, te
  tasā. Kiṁ kāraṇā vuccanti tasā? tasanti uttasanti paritasanti bhāyanti
  santāsaṁ āpajjanti, taṁ kāraṇā vuccanti tasā. Yesaṁ tasiṇā taṇhā pahīnā,
  yesañca bhayabheravā pahīnā, te thāvaRā. Kiṁ kāraṇā vuccanti thāvarā? thiranti
  na tasanti na uttasanti na paritasanti na bhāyanti na santāsaṁ āpajjanti,
  taṁ kāraṇā vuccanti thāvaRā.
      Tayo daṇḍā kāyadaṇḍo, vacīdaṇḍo, manodaṇḍoti. Tividhaṁ kāyaduccaritaṁ
  kāyadaṇḍo, catubbidhaṁ vacīduccaritaṁ vacīdaṇḍo, tividhaṁ manoduccaritaṁ manodaṇḍo.
  Sabbesu sakalesu bhūtesu sattesu taṁ tividhaṁ daṇḍaṁ nidhāya nidahitvā oropayitvā
  samoropayitvā nikkhipitvā paṭippassambhetvā hiṁsanatthaṁ agahetvāti sabbesu
  bhūtesu nidhāya daṇḍaṁ. Aviheṭhayaṁ aññatarampi tesanti ekamekampi sattaṁ
  pāṇinā vā leḍḍunā vā daṇḍena vā satthena vā anduyā vā rajjuyā vā
  aviheṭhayanto, sabbepi satte pāṇinā vā leḍḍunā vā daṇḍena vā
  satthena vā anduyā vā rajjuyā vā aviheṭhayaṁ aviheṭhayanto aññatarampi
  tesaṁ. Na puttamiccheyya kuto sahāyanti nāti paṭikkhePo. Puttanti cattāro
  puttā atrajo putto, khettajo, dinnako, antevāsiko putto. Sahāyanti
  sahāyo vuccati yena saha āgamanaṁ phāsu, gamanaṁ phāsu, ṭhānaṁ phāsu, nisajjā
  phāsu, ālapanaṁ phāsu, sallapanaṁ phāsu, samullapanaṁ phāsu. Na puttamiccheyya kuto
  sahāyanti puttampi na iccheyya na sādiyeyya na pattheyya na pihayeyya
  nābhijappeyya, kuto mittaṁ vā sandiṭṭhaṁ vā sambhattaṁ vā sahāyaṁ vā
  iccheyya sādiyeyya pattheyya pihayeyya abhijappeyyāti na puttamiccheyya kuto
  sahāyaṁ. Eko care khaggavisāṇakappoti so paccekasambuddho pabbajjāsaṅkhātena
  eko, adutiyaṭṭhena eko, taṇhāya pahānaṭṭhena 1- eko, ekantavītarāgoti eko,

  *  *  *  *  *  *
  Footnote: 1 Sī. pahānena.
-------------------------------------------------
[page 155]
  Ekantavītadosoti eko, ekantavītamohoti eko, ekantanikkilesoti eko,
  ekāyanamaggaṁ gatoti eko, eko anuttaraṁ paccekasambodhiṁ abhisambuddhoti eko.
      Kathaṁ so paccekasambuddho pabbajjāsaṅkhātena eko? so hi paccekasambuddho
  Sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ
  mittāmaccapalibodhaṁ sannidhipalibodhaṁ chinditvā kesamassuṁ ohāretvā kāsāyāni
  vatthāni acchādetvā agārasmā nikkhamma anagāriyaṁ pabbajitvā akiñcanabhāvaṁ 1-
  upagantvā ekova carati viharati iriyati vattati pāleti yapeti yāpetīti evaṁ
  so paccekasambuddho pabbajjāsaṅkhātena eko.
      Kathaṁ so paccekasambuddho adutiyaṭṭhena eko? so evaṁ pabbajito
  Samāno eko araññavanapatthāni pantāni senāsanāni paṭisevati appasaddāni
  appanigghosāni vijanavātāni manussarāhasseyyakāni paṭisallānasāruppāni. So
  eko tiṭṭhati, eko gacchati, eko nisīdati, eko seyyaṁ kappeti, eko
  gāmaṁ piṇḍāya pavisati, eko paṭikkamati, eko raho nisīdati, eko caṅkamati,
  eko carati viharati iriyati vattati pāleti yapeti yāpetīti evaṁ so
  adutiyaṭṭhena eko.
      Kathaṁ so paccekasambuddho taṇhāya pahānaṭṭhena eko? so eko
  Adutiyo appamatto ātāpī pahitatto viharanto mahāpadhānaṁ padahanto māraṁ
  sasenakaṁ namuciṁ kaṇhaṁ pamattabandhuṁ vidhametvā ca taṇhājāliniṁ visaritaṁ visattikaṁ
  pajahi vinodesi byantiṁ akāsi anabhāvaṁ gamesi.
            Taṇhādutiyo puriso dīghamaddhāna saṁsaraṁ
            itthabhāvaññathābhāvaṁ saṁsāraṁ nātivattati.
            Etamādīnavaṁ ñatvā taṇhaṁ dukkhassa sambhavaṁ
            vītataṇho anādāno sato bhikkhu paribbajeti. 2-

  *  *  *  *  *  *
  Footnote: 1 Sī. ākiñcaññavāsaṁ. 2 khu. iti. 25/15, 105/241/324, khu. mahā. 29/891/558
  (syā).
-------------------------------------------------
[page 156]
  Evaṁ so paccekasambuddho taṇhāya pahānaṭṭhena eko.
      Kathaṁ so paccekasambuddho ekantavītarāgoti eko? rāgassa pahīnattā
  Ekantavītarāgoti eko, dosassa pahīnattā ekantavītadosoti eko, mohassa
  pahīnattā ekantavītamohoti eko, kilesānaṁ pahīnattā ekantanikkilesoti
  eko, evaṁ so paccekasambuddho ekantavītarāgoti eko.
      Kathaṁ so paccekasambuddho ekāyanamaggaṁ gatoti eko? ekāyanamaggo
  Vuccati cattāro satipaṭṭhānā cattāro sammappadhānā cattāro iddhipādā
  pañcindriyāni pañca balāni satta bojjhaṅgā ariyo aṭṭhaṅgiko maggo.
                    Ekāyanaṁ jātikhayantadassī
                    maggaṁ pajānāti hitānukampī
                    etena maggena tariṁsu pubbe
                    tarissanti ye ca taranti oghanti. 1-
  Evaṁ so ekāyanamaggaṁ gatoti eko.
      Kathaṁ so paccekasambuddho eko anuttaraṁ paccekasambodhiṁ abhisambuddhoti
  eko? bodhi vuccati catūsu maggesu ñāṇaṁ. 2- Paññā paññindriyaṁ paññābalaṁ
  dhammavicayasambojjhaṅgo vīmaṁsā vipassanā sammādiṭṭhi. So paccekasambuddho tena
  paccekabodhiñāṇena "sabbe saṅkhārā aniccā"ti bujjhi, "sabbe saṅkhārā
  dukkhā"ti bujjhi, "sabbe dhammā anattā"ti bujjhi. "avijjāpaccayā Saṅkhārā"ti
  bujjhi, "saṅkhārapaccayā viññāṇan"ti bujjhi, "viññāṇapaccayā nāmarūpan"ti
  bujjhi, "nāmarūpapaccayā saḷāyatanan"ti bujjhi, "saḷāyatanapaccayā phasso"ti
  bujjhi, "phassapaccayā vedanā"ti bujjhi, "vedanāpaccayā taṇhā"ti bujjhi.
  "taṇhāpaccayā Upādānan"ti bujjhi, "upādānapaccayā bhavo"ti bujjhi,
  "bhavapaccayā jātī"ti bujjhi, "jātipaccayā jarāmaraṇan"ti bujjhi. "avijjānirodhā

  *  *  *  *  *  *
  Footnote: 1 saṁ. mahā. 19/384/146, khu. mahā. 29/891/558 (syā).
  2 khu. mahā. 29/891/558 (syā), khu. cūḷa. 30/595/292 (syā).
-------------------------------------------------
[page 157]
  Saṅkhāranirodho"ti bujjhi, "saṅkhāranirodhā viññāṇanirodho"ti bujjhi .pe.
  "bhavanirodhā Jātinirodho"ti bujjhi, "jātinirodhā jarāmaraṇanirodho"ti bujjhi.
  "idaṁ Dukkhan"ti bujjhi, "ayaṁ dukkhasamudayo"ti bujjhi, "ayaṁ dukkhanirodho"ti
  bujjhi, "ayaṁ dukkhanirodhagāminipaṭipadā"ti bujjhi. "ime Āsavā"ti bujjhi, "ayaṁ
  āsavasamudayo"ti bujjhi .pe. "paṭipadā"ti Bujjhi. "ime Dhammā abhiññeyyā"ti
  bujjhi, "ime dhammā pahātabbā"ti bujjhi, "ime dhammā sacchikātabbā"ti bujjhi,
  "ime dhammā bhāvetabbā"ti bujjhi. Channaṁ phassāyatanānaṁ samudayañca atthaṅgamañca
  assādañca ādīnavañca nissaraṇañca bujjhi, pañcannaṁ upādānakkhandhānaṁ
  samudayañca .pe. Nissaraṇañca bujjhi, catunnaṁ mahābhūtānaṁ samudayañca atthaṅgamañca
  assādañca ādīnavañca nissaraṇañca bujjhi, "yaṁ kiñci samudayadhammaṁ, sabbantaṁ
  nirodhadhamman"ti bujjhi.
      Atha vā yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ
  adhigantabbaṁ phassitabbaṁ sacchikātabbaṁ, sabbaṁ taṁ tena paccekabodhiñāṇena bujjhi
  anubujjhi paṭibujjhi sambujjhi adhigañchi phassesi sacchākāsīti evaṁ so
  paccekasambuddho eko anuttaraṁ paccekasambodhiṁ abhisambuddhoti eko.
      Careti aṭṭha cariyāyo 1-:- iriyāpathacariyā, āyatanacariyā, saticariyā,
  samādhicariyā, ñāṇacariyā, maggacariyā, patticariyā, lokatthacariyā. Iriyāpathacariyāti
  catūsu iriyāpathesu. Āyatanacariyāti chasu ajjhattikabāhiresu āyatanesu. Saticariyāti
  catūsu satipaṭṭhānesu. Samādhicariyāti catūsu jhānesu. Ñāṇacariyāti catūsu ariyasaccesu.
  Maggacariyāti catūsu ariyamaggesu. Patticariyāti catūsu sāmaññaphalesu. Lokatthacariyāti
  tathāgatesu arahantesu sammāsambuddhesu, padesato paccekasambuddhesu padesato
  sāvakesu.
      Iriyāpathacariyā ca paṇidhisampannānaṁ, āyatanacariyā ca indriyesu
  guttadvārānaṁ, saticariyā ca appamādavihārīnaṁ, samādhicariyā ca adhicittamanuyuttānaṁ,

  *  *  *  *  *  *
  Footnote: 1 khu. cūḷa. 30/667/322 (syā).
-------------------------------------------------
[page 158]
  Ñāṇacariyā ca buddhisampannānaṁ, maggacariyā ca sammāpaṭipannānaṁ, patticariyā ca
  adhigataphalānaṁ, lokatthacariyā ca tathāgatānaṁ arahantānaṁ sammāsambuddhānaṁ, padesato
  paccekasambuddhānaṁ padesato sāvakānaṁ, imā aṭṭha cariyāyo.
      Aparāpi aṭṭha cariyāyo adhimuccanto saddhāya carati, paggaṇhanto
  vīriyena carati, upaṭṭhapento satiyā carati, avikkhepaṁ karonto samādhinā
  carati, pajānanto paññāya carati, vijānanto viññāṇacariyāya carati. Evaṁ
  paṭipannassa kusalā dhammā āyāpentīti āyatanacariyāya carati. Evaṁ paṭipanno
  visesamadhigacchatīti visesacariyāya carati. Imā aṭṭha cariyāyo.
      Aparāpi aṭṭha cariyāyo dassanacariyā ca sammādiṭṭhiyā, abhiniropanacariyā
  ca sammāsaṅkappassa, pariggahacariyā ca sammāvācāya, samuṭṭhānacariyā ca
  sammākammantassa, vodānacariyā ca sammāājīvassa, paggahacariyā ca sammāvāyāmassa,
  upaṭṭhānacariyā ca sammāsatiyā, avikkhepacariyā ca sammāsamādhissa,
  imā aṭṭha cariyāyo.
      Khaggavisāṇakappoti yathā khaggassa nāma visāṇaṁ ekameva hoti,
  adutiyaṁ, evameva so paccekasambuddho takkappo tassadiso tappaṭibhāgo.
  Yathā atiloṇaṁ vuccati loṇakappo, atitittakaṁ vuccati tittakappo, atimadhuraṁ
  vuccati madhurakappo, atiuṇhaṁ vuccati aggikappo, atisītaṁ vuccati himakappo,
  mahāudakakkhandho vuccati samuddakappo, mahābhiññābalappatto sāvako vuccati
  satthukappoti. Evameva so paccekasambuddho khaggavisāṇakappo khaggavisāṇasadiso
  khaggavisāṇapaṭibhāgo eko adutiyo muttabandhano sammā loke carati viharati iriyati
  vattati pāleti yapeti yāpetīti eko care khaggavisāṇakapPo. Tenāhu
  paccekasambuddhā:-
                    "sabbesu bhūtesu nidhāya daṇḍaṁ
                    aviheṭhayaṁ aññatarampi tesaṁ
                    na puttamiccheyya kuto sahāyaṁ
                    eko care khaggavisāṇakapPo.
-------------------------------------------------
[page 159]
                    Saṁsaggajātassa bhavanti snehā
                    snehanvayaṁ dukkhamidaṁ pahoti
                    ādīnavaṁ snehajaṁ pekkhamāno
                    eko care khaggavisāṇakapPo.
                    Mitte suhajje anukampamāno
                    hāpeti atthaṁ paṭibaddhacitto
                    etaṁ bhayaṁ santhave pekkhamāno
                    eko care khaggavisāṇakapPo.
                    Vaṁso visālova yathā visatto
                    puttesu dāresu ca yā apekkhā
                    vaṁse kaḷīrova asajjamāno
                    eko care khaggavisāṇakapPo.
                    Migo araññamhi yathā abaddho
                    yenicchakaṁ gacchati gocarāya
                    viññū naro seritaṁ pekkhamāno
                    eko care khaggavisāṇakapPo.
                    Āmantanā hoti sahāyamajjhe
                    vāse ca ṭhāne gamane cārikāya
                    anabhijjhitaṁ seritaṁ pekkhamāno
                    eko care khaggavisāṇakapPo.
                    Khiḍḍā ratī hoti sahāyamajjhe
                    pattesu pemaṁ vipulañca hoti
                    piyavippayogaṁ vijigucchamāno
                    eko care khaggavisāṇakapPo.
-------------------------------------------------
[page 160]
                    Cātuddiso appaṭigho ca hoti
                    santussamāno itarītarena
                    parissayānaṁ sahitā achambhī
                    eko care khaggavisāṇakapPo.
                    Dussaṅgahā pabbajitāpi eke
                    atho gahaṭṭhā gharamāvasantā
                    appossukko paraputtesu hutvā
                    eko care khaggavisāṇakapPo.
                    Oropayitvā gihibyañjanāni
                    sañchinnapatto yathā koviḷāro
                    chetvāna vīro gihibandhanāni
                    eko care khaggavisāṇakapPo.
                    Sace labhetha nipakaṁ sahāyaṁ
                    saddhiṁ caraṁ sādhuvihāridhīraṁ
                    abhibhuyya sabbāni parissayāni
                    careyya tenattamano satīmā.
                    No ce labhetha nipakaṁ sahāyaṁ
                    saddhiṁ caraṁ sādhuvihāridhīraṁ
                    rājāva raṭṭhaṁ vijitaṁ pahāya
                    eko care mātaṅgaraññeva nāgo.
                    Addhā pasaṁsāma sahāyasampadaṁ
                    seṭṭhā samā sevitabbā sahāyā
                    ete aladdhā anavajjabhojī
                    eko care khaggavisāṇakapPo.
-------------------------------------------------
[page 161]
                      Disvā suvaṇṇassa pabhassarāni
                      kammāraputtena suniṭṭhitāni
                      saṁghaṭṭamānāni duve bhujasmiṁ
                      eko care khaggavisāṇakapPo.
                      Evaṁ dutīyena sahā mamassa
                      vācābhilāpo abhisajjanā vā
                      etaṁ bhayaṁ āyatiṁ pekkhamāno
                      eko care khaggavisāṇakapPo.
                      Kāmā hi citrā madhurā manoramā
                      virūparūpena mathenti cittaṁ
                      ādīnavaṁ kāmaguṇesu disvā
                      eko care khaggavisāṇakapPo.
                      Ītī ca gaṇḍo ca upaddavo ca
                      rogo ca sallañca bhayañca metaṁ
                      etaṁ bhayaṁ kāmaguṇesu disvā
                      eko care khaggavisāṇakapPo.
                      Sītañca uṇhañca khudaṁ pipāsaṁ
                      vātātape ḍaṁsasarīsape ca
                      sabbānipetāni abhibbhavitvā
                      eko care khaggavisāṇakapPo.
                      Nāgova yūthāni vivajjayitvā
                      sañjātakhandho padumī uḷāro
                      yathābhirantaṁ viharaṁ araññe
                      eko care khaggavisāṇakapPo.
-------------------------------------------------
[page 162]
                      Aṭṭhānataṁ saṅgaṇikāratassa
                      yaṁ phassaye sāmayikaṁ vimuttiṁ
                      ādiccabandhussa vaco nisamma
                      eko care khaggavisāṇakapPo.
                      Diṭṭhīvisūkāni upātivatto
                      patto niyāmaṁ paṭiladdhamaggo
                      uppannañāṇomhi anaññaneyyo
                      eko care khaggavisāṇakapPo.
                      Nillolupo nikkuho nippipāso
                      nimmakkha niddhantakasāvamoho
                      nirāsayo sabbaloke bhavitvā
                      eko care khaggavisāṇakapPo.
                      Pāpaṁ sahāyaṁ parivajjayetha
                      anatthadassiṁ visame niviṭṭhaṁ
                      sayaṁ na seve pasutaṁ pamattaṁ
                      eko care khaggavisāṇakapPo.
                      Bahussutaṁ dhammadharaṁ bhajetha
                      mittaṁ uḷāraṁ paṭibhānavantaṁ
                      aññāya atthāni vineyya kaṅkhaṁ
                      eko care khaggavisāṇakapPo.
                      Khiḍḍaṁ ratiṁ kāmasukhañca loke
                      analaṅkaritvā anapekkhamāno
                      vibhūsaṭṭhānā virato saccavādī
                      eko care khaggavisāṇakapPo.
-------------------------------------------------
[page 163]
                      Puttañca dāraṁ pitarañca mātaraṁ
                      dhanāni dhaññāni ca bandhavāni
                      hitvāna kāmāni yathodhikāni
                      eko care khaggavisāṇakapPo.
                      Saṅgo eso parittamettha sokhyaṁ
                      appassādo dukkhamevettha bhiyyo
                      gaḷo eso iti ñatvā matimā
                      eko care khaggavisāṇakapPo.
                      Sandālayitvāna saṁyojanāni
                      jālaṁva bhetvā salilambucārī
                      aggīva daḍḍhaṁ anivattamāno
                      eko care khaggavisāṇakapPo.
                      Okkhittacakkhū na ca pādalolo
                      guttindriyo rakkhitamānasāno
                      anavassuto apariḍayhamāno
                      eko care khaggavisāṇakapPo.
                      Ohārayitvā gihibyañjanāni
                      sañchannapatto yathā pārichatto
                      kāsāyavattho abhinikkhamitvā
                      eko care khaggavisāṇakapPo.
                      Rasesu gedhaṁ akaraṁ alolo
                      anaññaposī sapadānacārī
                      kule kule appaṭibaddhacitto
                      eko care khaggavisāṇakapPo.
-------------------------------------------------
[page 164]
                      Pahāya pañcāvaraṇāni cetaso
                      upakkilese byapanujja sabbe
                      anissito chejja sinehadosaṁ
                      eko care khaggavisāṇakapPo.
                      Vipiṭṭhikatvāna sukhañca dukkhaṁ
                      pubbeva somanassadomanassaṁ
                      laddhānupekkhaṁ samathaṁ visuddhaṁ
                      eko care khaggavisāṇakapPo.
                      Āraddhavīriyo paramatthapattiyā
                      alīnacitto akusītavutti
                      daḷhanikkamo thāmabalūpapanno
                      eko care khaggavisāṇakapPo.
                      Paṭisallānaṁ ṇānamariñcamāno
                      dhammesu niccaṁ anudhammacārī
                      ādīnavaṁ sammasitā bhavesu
                      eko care khaggavisāṇakapPo.
                      Taṇhakkhayaṁ patthayamappamatto
                      aneḷamūgo sutavā satīmā
                      saṅkhātadhammo niyato padhānavā
                      eko care khaggavisāṇakapPo.
                      Sīhova saddesu asantasanto
                      vātova jālamhi asajjamāno
                      padumaṁva toyena alimpamāno
                      eko care khaggavisāṇakapPo.
-------------------------------------------------
[page 165]
                      Sīho yathā dāṭhabalī pasayha
                      rājā migānaṁ abhibhuyya cārī
                      sevetha pantāni senāsanāni
                      eko care khaggavisāṇakapPo.
                      Mettaṁ upekkhaṁ karuṇaṁ vimuttiṁ
                      āsevamāno muditañca kāle
                      sabbena lokena avirujjhamāno
                      eko care khaggavisāṇakapPo.
                      Rāgañca dosañca pahāya mohaṁ
                      sandālayitvāna saṁyojanāni
                      asantasaṁ jīvitasaṅkhayamhi
                      eko care khaggavisāṇakapPo.
                      Bhajanti sevanti ca kāraṇatthā
                      nikkāraṇā dullabhā ajja mittā
                      attatthapaññā asucīmanussā
                      eko care khaggavisāṇakappo"ti.
      Tattha sabbesu bhūtesūti khaggavisāṇapaccekabuddhāpadānasuttaṁ. Kā
  uppatti? sabbasuttānaṁ catubbidhā uppatti attajjhāsayato parajjhāsayato
  aṭṭhuppattito pucchāvasitoti. Tattha khaggavisāṇasuttassa avisesena pucchāvasito
  uppatti. Visesena pana yasmā ettha kāci gāthā tena tena paccekabuddhena
  puṭṭhena vuttā, kāci apuṭṭhena attanā adhigatamagganayānurūpaṁ udānaṁyeva
  udānentena, tasmā kāyaci gāthāya pucchāvasito kāyaci attajjhāsayato
  uppatti. Tattha yā ayaṁ avisesena pucchāvasito uppatti, sā ādito pabhuti
  evaṁ veditabbā:-
      ekaṁ samayaṁ bhagavā sāvatthiyaṁ viharati, atha kho āyasmato ānandassa
  rahogatassa paṭisallīnassa evaṁ cetaso parivitakko udapādi "buddhānaṁ
-------------------------------------------------
[page 166]
  Patthanā ca abhinīhāro ca dissati, tathā sāvakānaṁ, paccekabuddhānaṁ na dissati,
  yannūnāhaṁ bhagavantaṁ upasaṅkamitvā puccheyyan"ti. So paṭisallānā vuṭṭhito
  bhagavantaṁ upasaṅkamitvā yathākkamena etamatthaṁ pucchi. Athassa bhagavā
  pubbayogāvacarasuttaṁ abhāsi:-
              "pañcime ānanda ānisaṁsā pubbayogāvacare diṭṭheva dhamme
          paṭikacceva aññaṁ ārādheti. No ce diṭṭheva dhamme paṭikacceva
          aññaṁ ārādheti, atha maraṇakāle aññaṁ ārādheti. Atha devaputto
          samāno aññaṁ ārādheti. Atha buddhānaṁ sammukhībhāve khippābhiñño
          hoti. Atha pacchime kāle paccekasambuddho hotī"ti.
  Evaṁ vatvā puna āha:-
              "paccekasambuddhā nāma ānanda abhinīhārasampannā
          pubbayogāvacarā honti, tasmā paccekabuddhabuddhasāvakānaṁ
          sabbesaṁ patthanā ca abhinīhāro ca icchitabbo"ti.
      So āha "buddhānaṁ bhante patthanā kīva ciraṁ vaṭṭatī"ti. Buddhānaṁ
  ānanda heṭṭhimaparicchedena cattāri asaṅkhyeyyāni kappasatasahassañca,
  majjhimaparicchedena aṭṭha asaṅkhyeyyāni kappasatasahassañca, uparimaparicchedena
  soḷasa asaṅkhyeyyāni kappasatasahassañca. Ete ca bhedā
  paññādhikasaddhādhikavīriyādhikānaṁ vasena ñātabbā. Paññādhikānaṁ hi saddhā mandā
  hoti, paññā tikkhā. Saddhādhikānaṁ paññā majjhimā hoti, saddhā tikkhā.
  Vīriyādhikānaṁ saddhā paññā mandā hoti, vīriyaṁ tikkhanti, appatvā pana
  cattāri asaṅkhyeyyāni kappasatasahassañca divase divase vessantaradānasadisaṁ
  dānaṁ dentopi tadanurūpe sīlādipāramidhamme ācinantopi antarā buddho
  bhavissatīti netaṁ ṭhānaṁ vijjati. Kasmā? ñāṇaṁ gabbhaṁ na gaṇhāti, vepullaṁ
  nāpajjati, paripākaṁ na gacchatīti. Yathā nāma timāsacatumāsapañcamāsaccayena
  nipphajjanakaṁ sassaṁ taṁ taṁ kālaṁ appatvā divase divase satakkhattuṁ sahassakkhattuṁ
  keḷāyantopi udakena siñcantopi antarā pakkhena vā māsena vā
  nipphādessatīti netaṁ ṭhānaṁ vijjati. Kasmā? sassaṁ gabbhaṁ na gaṇhāti,
-------------------------------------------------
[page 167]
  Vepullaṁ nāpajjati, paripākaṁ na gacchatīti. Evamevaṁ appatvā cattāri
  asaṅkhyeyyāni kappasatasahassañca antarā buddho bhavissatīti netaṁ ṭhānaṁ
  vijjati. Tasmā yathāvuttameva kālaṁ pāramipūraṇaṁ kattabbaṁ ñāṇaparipākatthāya.
  Ettakenāpi ca kālena buddhattaṁ patthayato abhinīhārakaraṇe aṭṭha sampattiyo
  icchitabbā. Ayañhi:-
            manussattaṁ liṅgasampatti hetu satthāradassanaṁ
            pabbajjā guṇasampatti adhikāro ca chandatā
            aṭṭhadhammasamodhānā abhinīhāro samijjhati. 1-
      Abhinīhāroti mūlapaṇidhānassetaṁ adhivacanaṁ. Tattha manussattanti manussajāti.
  Aññatra hi manussajātiyā avasesajātīsu devajātiyampi ṭhitassa paṇidhi na
  ijjhati, 2- tattha ṭhitena pana buddhattaṁ patthayantena dānādīni puññakammāni
  katvā manussattaṁyeva patthetabbaṁ, tattha ṭhatvā paṇidhi kātabbo. Evañhi
  samijjhati. Liṅgasampattīti purisabhāvo. Mātugāmanupaṁsakaubhatobyañjanakānañhi
  manussajātiyaṁ ṭhitānampi paṇidhi na ijjhati, tattha ṭhitena pana buddhattaṁ
  patthentena dānādīni puññakammāni katvā purisabhāvoyeva patthetabbo,
  tattha ṭhatvā paṇidhi kātabbo. Evañhi samijjhati. Hetūti arahattassa
  upanissayasampatti. Yo hi tasmiṁ attabhāve vāyamanto arahattaṁ pāpuṇituṁ
  samattho, tassa paṇidhi samijjhati, no itarassa yathā sumedhapaṇḍitassa.
  So hi dīpaṅkarapādamūle pabbajitvā tenattabhāvena arahattaṁ pāpuṇituṁ
  samattho ahosi. Satthāradassananti buddhānaṁ sammukhādassanaṁ. Evañhi ijjhati,
  no aññathā yathā sumedhapaṇḍitassa. So hi dīpaṅkaraṁ sammukhā disvā paṇidhiṁ
  akāsi. Pabbajjāti anagāriyabhāvo. So ca kho sāsane vā
  kammavādikiriyavāditāpasaparibbājakanikāye vā vaṭṭati yathā sumedhapaṇḍitassa. So hi
  sumedho nāma tāpaso hutvā paṇidhiṁ akāsi. Guṇasampattīti jhānādiguṇapaṭilābho.
  Pabbajitassapi hi guṇasampannasseva ijjhati, no itarassa yathā sumedhapaṇḍitassa.

  *  *  *  *  *  *
  Footnote: 1 khu. buddha. 33/59/453. 2 Sī. na sijjhati.
-------------------------------------------------
[page 168]
  So hi pañcābhiñño ca aṭṭhasamāpattilābhī ca hutvā paṇidhesi. Adhikāroti
  adhikakāro, pariccāgoti attho. Jīvitādipariccāgañhi katvā paṇidahatoyeva
  ijjhati, no itarassa yathā sumedhapaṇḍitassa. So hi:-
            "akkamitvāna maṁ buddho saha sissehi gacchatu
            mā naṁ kalale 1- akkamittha hitāya me bhavissatī"ti. 2-
  Evaṁ attapariccāgaṁ katvā paṇidhesi. Chandatāti kattukamyatā. Sā yassa balavatī
  hoti, tassa ijjhati paṇidhi. Sā ca sace koci vadeyya "ko cattāri
  asaṅkhyeyyāni kappasatasahassañca niraye paccitvā buddhattaṁ icchatī"ti. Taṁ sutvā
  yo "ahan"ti vattuṁ ussahati, tassa balavatīti veditabbā. Tathā yadi koci
  vadeyya "ko sakalacakkavāḷaṁ vītaccikānaṁ aṅgārānaṁ pūraṁ akkamitvā buddhattaṁ
  icchati, ko sakalacakkavāḷaṁ sattisūlehi ākiṇṇaṁ akkamanto atikkamitvā
  buddhattaṁ icchati, ko sakalacakkavāḷaṁ samatittikaṁ udakapuṇṇaṁ uttaritvā buddhattaṁ
  icchati, ko sakalacakkavāḷaṁ nirantaraṁ veḷugumbasañchannaṁ maddanto atikkamitvā
  buddhattaṁ icchatī"ti, taṁ sutvā yo "ahan"ti vattuṁ ussahati, tassa balavatīti
  veditabbā. Evarūpena ca kattukamyatāchandena samannāgato sumedhapaṇḍito
  paṇidhesīti.
      Evaṁ samiddhābhinīhāro ca bodhisatto imāni aṭṭhārasa abhabbaṭṭhānāni
  na upeti. So hi tato pabhuti na jaccandho hoti na jaccabadhiro, 3- na
  ummattako, na eḷamugo, na pīṭhasappi, na milakkhesu uppajjati, na dāsiyā
  kucchimhi nibbattati, na niyatamicchādiṭṭhiko hoti, nāssa liṅgaṁ parivattati,
  na pañcānantariyakammāni karoti, na kuṭṭhī hoti, na tiracchānayoniyaṁ vaṭṭakato
  pacchimattabhāvo hatthito adhikattabhāvo hoti, na khuppipāsikanijjhāmataṇhikapetesu
  uppajjati, na kālakañcikāsuresu, na avīciniraye, na lokantarikesu uppajjati.
  Kāmāvacaresu pana na māro hoti, rūpāvacaresu na asaññībhave, na suddhāvāsesu
  uppajjati, na arūpabhavesu, na aññaṁ cakkavāḷaṁ saṅkamati.

  *  *  *  *  *  *
  Footnote: 1 pāḷi. kallaṁ. 2 khu. buddha. 33/53/452. 3 chaṂa. na jaccapadhiro.
-------------------------------------------------
[page 169]
      Yā cimā ussāho ca ummaṅgo ca avatthānañca hitacariyā cāti catasso
  buddhabhūmiyo, tāhi samannāgato hoti. Tattha:-
            ussāho vīriyaṁ vuttaṁ ummaṅgo paññā pavuccati
            avatthānaṁ adhiṭṭhānaṁ hitacariyā mettābhāvanāti
  veditabbā. Ye ca ime nekkhammajjhāsayo pavivekajjhāsayo alobhajjhāsayo
  adosajjhāsayo amohajjhāsayo nissaraṇajjhāsayoti cha ajjhāsayā bodhiparipākāya
  saṁvattanti, yehi samannāgatattā nekkhammajjhāsayā ca bodhisattā kāmesu
  dosadassāvino, pavivekajjhāsayā ca bodhisattā saṅgaṇikāya dosadassāvino,
  alobhajjhāsayā ca bodhisattā lobhe dosadassāvino, adosajjhāsayā ca
  bodhisattā dose dosadassāvino, amohajjhāsayā ca bodhisattā mohe
  dosadassāvino, nissaraṇajjhāsayā ca bodhisattā sabbabhavesu dosadassāvinoti
  vuccanti, tehi ca samannāgato hoti.
      Paccekabuddhānaṁ pana kīva ciraṁ patthanā vaṭṭatīti? paccekabuddhānaṁ dve
  Asaṅkhyeyyāni kappasatasahassañca, tato oraṁ na sakkā, pubbe vuttanayenevettha
  kāraṇaṁ veditabbaṁ. Ettakenāpi ca kālena paccekabuddhattaṁ patthayato
  abhinīhārakaraṇe pañca sampattiyo icchitabbā. Tesañhi:-
            manussattaṁ liṅgasampatti vigatāsavadassanaṁ
            adhikāro ca chandatā ete abhinīhārakāraṇā.
      Tattha vigatāsavadassananti buddhapaccekabuddhabuddhasāvakānaṁ yassa kassaci
  dassananti attho. Sesaṁ vuttanayameva.
      Atha "sāvakānaṁ patthanā kittakaṁ vaṭṭatī"ti? dvinnaṁ aggasāvakānaṁ
  Ekaṁ asaṅkhyeyyaṁ kappasatasahassañca, asītimahāsāvakānaṁ kappasatasahassameva. Tathā
  buddhassa mātāpitūnaṁ upaṭṭhākassa puttassa cāti, tato oraṁ na sakkā, tattha
  kāraṇaṁ vuttanayameva. Imesaṁ pana sabbesampi adhikāro ca chandatāti
  dvaṅgasamannāgatoyeva abhinīhāro hoti.
-------------------------------------------------
[page 170]
      Evaṁ imāya patthanāya iminā ca abhinīhārena yathāvuttappabhedaṁ kālaṁ
  pāramiyo pūretvā buddhā loke uppajjantā khattiyakule vā brāhmaṇakule
  vā uppajjanti, paccekabuddhā khattiyabrāhmaṇagahapatikulānaṁ aññatarasmiṁ,
  aggasāvakā pana buddhā viya khattiyabrāhmaṇakulesveva. Sabbabuddhā saṁvaṭṭamāne
  kappe na uppajjanti, vivaṭṭamāne kappe uppajjanti. Tathā paccekabuddhā.
  Te pana buddhānaṁ uppajjanakāle na uppajjanti. Buddhā sayañca bujjhanti,
  pare ca bodhenti. Paccekabuddhā sayameva bujjhanti, na pare bodhenti. Attharasameva
  paṭivijjhanti, na dhammarasaṁ. Na hi te lokuttaradhammaṁ paññattiṁ āropetvā desetuṁ
  sakkonti, mūgena diṭṭhasupino viya vanacarakena nagare sāyitabyañjanaraso viya ca
  nesaṁ dhammābhisamayo hoti. Sabbaṁ iddhisamāpattipaṭisambhidāpabhedaṁ pāpuṇanti,
  guṇavisiṭṭhatāya buddhānaṁ heṭṭhā sāvakānaṁ upari honti, na aññe pabbājetvā
  ābhisamācārikaṁ sikkhāpenti, "cittasallekho kātabbo, vosānaṁ nāpajjitabban"ti
  iminā uddesena uposathaṁ karonti, ajja uposathoti vacanamattena vā, uposathaṁ
  karontā ca gandhamādane mañjūsakarukkhamūle ratanamāḷe sannipatitvā karontīti.
  Evaṁ bhagavā āyasmato ānandassa paccekabuddhānaṁ sabbākāraparipūraṁ patthanañca
  abhinīhārañca kathetvā idāni imāya patthanāya iminā ca abhinīhārena
  samudāgate te te paccekabuddhe kathetuṁ "sabbesu bhūtesu nidhāya daṇḍan"tiādinā
  nayena imaṁ khaggavisāṇasuttaṁ abhāsi. Ayaṁ tāva avisesena pucchāvasito
  khaggavisāṇasuttassa uppatti.
      Idāni visesena vattabbā. Tattha imissā tāva gāthāya evaṁ uppatti
  veditabbā:- ayaṁ kira paccekabuddho paccekabodhisattabhūmiṁ ogāhanto dve
  asaṅkhyeyyāni kappasatasahassañca pāramiyo pūretvā kassapassa bhagavato sāsane
  pabbajitvā āraññiko hutvā gatapaccāgatavattaṁ pūrento samaṇadhammaṁ akāsi.
  Etaṁ kira vattaṁ aparipūretvā paccekabodhiṁ pāpuṇanto nāma natthi. Kiṁ panetaṁ
  gatapaccāgatavattaṁ nāma? haraṇapaccāharaṇanti. Taṁ yathā vibhūtaṁ hoti, tathā
  kathessāMa.
-------------------------------------------------
[page 171]
      Idha ekacco bhikkhu harati na paccāharati, ekacco paccāharati na harati,
  ekacco neva harati na paccāharati, ekacco harati ca paccāharati ca. Tattha yo
  bhikkhu pageva vuṭṭhāya cetiyaṅgaṇabodhiyaṅgaṇavattaṁ katvā bodhirukkhe udakaṁ
  āsiñcitvā pānīyaghaṭaṁ pūretvā pānīyamāḷe ṭhapetvā ācariyavattaṁ upajjhāyavattaṁ
  katvā dveasīti khandhakavattāni ca cuddasa mahāvattāni samādāya vattati. So
  sarīraparikammaṁ katvā senāsanaṁ pavisitvā yāva bhikkhācāravelā, tāva vivittāsane
  vītināmetvā velaṁ ñatvā nivāsetvā kāyabandhanaṁ bandhitvā uttarāsaṅgaṁ katvā
  saṅghāṭiṁ khandhe karitvā pattaṁ aṁse ālaggetvā kammaṭṭhānaṁ manasikaronto
  cetiyaṅgaṇaṁ gantvā cetiyañca bodhiñca vanditvā gāmasamīpe cīvaraṁ pārupitvā
  pattaṁ ādāya gāmaṁ piṇḍāya pavisati. Evaṁ paviṭṭho ca lābhī bhikkhu puññavā
  upāsakehi sakkato garukato upaṭṭhākakule vā paṭikkamanasālāyaṁ vā paṭikkamitvā
  upāsakehi taṁ taṁ pañhaṁ pucchiyamāno tesaṁ pañhavissajjanena dhammadesanāvikkhepena
  ca taṁ manasikāraṁ chaḍḍetvā nikkhamati, vihāraṁ āgatopi bhikkhūhi pañhaṁ puṭṭho
  katheti, dhammaṁ bhaṇati, taṁ taṁ byāpārañca āpajjati. Pacchābhattampi purimayāmampi
  majjhimayāmampi evaṁ bhikkhūhi saddhiṁ papañcetvā kāyaduṭṭhullābhibhūto pacchimayāmepi
  sayati, neva kammaṭṭhānaṁ manasi karoti. Ayaṁ vuccati "harati na paccāharatī"ti.
      Yo pana byādhibahulo hoti, bhuttāhāro paccūsasamaye na sammā pariṇamati,
  pageva vuṭṭhāya yathāvuttaṁ vattaṁ kātuṁ na sakkoti kammaṭṭhānaṁ vā manasikātuṁ,
  aññadatthu yāguṁ vā khajjakaṁ vā bhesajjaṁ vā bhattaṁ vā patthayamāno kālasseva
  pattacīvaramādāya gāmaṁ pavisati, tattha yāguṁ vā khajjakaṁ vā bhesajjaṁ vā bhattaṁ
  vā laddhā pattaṁ nīharitvā bhattakiccaṁ niṭṭhāpetvā paññattāsane nisinno
  kammaṭṭhānaṁ manasi karitvā visesaṁ patvā vā apatvā vā vihāraṁ āgantvā
  teneva manasikārena viharati. Ayaṁ vuccati "paccāharati na haratī"ti. Edisā hi
  bhikkhū yāguṁ pivitvā vipassanaṁ vaḍḍhetvā buddhasāsane arahattaṁ pattā gaṇanapathaṁ
  vītivattā, sīhaḷadīpeyeva tesu tesu gāmesu āsanasālāyaṁ taṁ āsanaṁ natthi,
  yattha bhikkhū nisinnā yāguṁ pivitvā arahattaṁ appattā.
-------------------------------------------------
[page 172]
      Yo pana pamādavihārī hoti nikkhittadhuro, sabbavattāni bhinditvā
  pañcavidhacetokhilavinibandhanabaddhacitto viharanto kammaṭṭhānamanasikāramananuyutto gāmaṁ
  piṇḍāya pavisitvā gihīhi saddhiṁ kathāpapañcena papañcito tucchakova nikkhamati.
  Ayaṁ vuccati "neva harati na paccāharatī"ti.
      Yo pana pageva vuṭṭhāya purimanayeneva sabbavattāni paripūretvā yāva
  bhikkhācāravelā, tāva pallaṅkaṁ ābhujitvā kammaṭṭhānaṁ manasi karoti. Kammaṭṭhānaṁ
  nāma duvidhaṁ sabbatthakañca pārihāriyañca. Tattha sabbatthakaṁ nāma mettā ca
  maraṇānussati ca. Tañhi sabbattha atthayitabbaṁ icchitabbanti "sabbatthakan"ti
  vuccati. Mettā nāma āvāsādīsu sabbattha icchitabbā. Āvāsesu hi mettāvihārī
  bhikkhu sabrahmacārīnaṁ piyo hoti manāpo, tena phāsu asaṅghaṭṭho viharati.
  Devatāsu mettāvihārī devatāhi rakkhitagopito sukhaṁ viharati. Rājarājamahāmattādīsu
  mettāvihārī tehi mamāyito sukhaṁ viharati. Gāmanigamādīsu mettāvihārī sabbattha
  bhikkhācariyādīsu manussehi sakkato garukato sukhaṁ viharati. Maraṇānussatibhāvanāya
  jīvitanikantiṁ pahāya appamatto viharati.
      Yaṁ pana sadā pariharitabbaṁ cariyānukūlena gahitaṁ. Taṁ dasāsubhakasiṇānussatīsu
  aññataraṁ, catudhātuvavatthānameva vā, taṁ sadā pariharitabbato rakkhitabbato
  bhāvetabbato ca "pārihāriyan"ti vuccati, mūlakammaṭṭhānantipi tadeva. Atthakāmā
  hi kulaputtā sāsane pabbajitvā dasapi vīsampi tiṁsampi cattālīsampi paññāsampi
  satampi ekato vasantā katikavattaṁ katvā viharanti "āvuso tumhe na iṇaṭṭā
  na bhayaṭṭā na jīvikāpakatā pabbajitā, dukkhā muccitukāmā panettha pabbajitā.
  Tasmā gamane uppannakilese gamaneyeva niggaṇhatha, ṭhāne, nisajjāya, sayane
  uppannakilese sayaneyeva niggaṇhathā"ti.
      Te evaṁ katikavattaṁ katvā bhikkhācāraṁ gacchantā aḍḍhausabhausabha-
  aḍḍhagāvutagāvutantaresu pāsāṇā honti, tāya saññāya kammaṭṭhānaṁ manasikarontāva
  gacchanti. Sace kassaci gamane kileso uppajjati, so tattheva naṁ niggaṇhāti.
  Tathā asakkonto tiṭṭhati, athassa pacchato āgacchantopi tiṭṭhati. So "ayaṁ
-------------------------------------------------
[page 173]
  Bhikkhu tuyhaṁ uppannaṁ vitakkaṁ jānāti, ananucchavikaṁ te etan"ti attānaṁ
  paṭicodetvā vipassanaṁ vaḍḍhetvā tattheva ariyabhūmiṁ okkamati. Tathā asakkonto
  nisīdati. Athassa pacchato āgacchantopi nisīdatīti soyeva nayo. Ariyabhūmiṁ
  okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova
  gacchati, na kammaṭṭhānavippayuttena cittena pādaṁ uddharati. Udadharati ce,
  paṭinivattitvā purimapadesayeva tiṭṭhati. Ālindakavāsī mahāphussadevatthero viya.
      So kira ekūnavīsativassāni gatapaccāgatavattaṁ pūrento eva vihāsi.
  Manussāpi sudaṁ antarāmagge kasantā ca vapantā ca maddantā ca kammāni
  karontā ca theraṁ tathā gacchantaṁ disvā "ayaṁ thero punappunaṁ nivattitvā
  gacchati, kiṁ nu kho maggamūḷho, udāhu kiñci pamuṭṭho"ti samullapanti. So taṁ
  anādiyitvā kammaṭṭhānayuttena citteneva samaṇadhammaṁ karonto vīsativassabbhantare
  arahattaṁ pāpuṇi. Arahattapattadivaseyevassa caṅkamanakoṭiyaṁ adhivatthā devatā
  aṅgulīhi dīpaṁ ujjāletvā aṭṭhāsi, cattāropi mahārājāno sakko ca
  devānamindo brahmā ca sahampati upaṭṭhānaṁ āgamiṁsu. Tañca obhāsaṁ disvā
  vanavāsī mahātissatthero taṁ dutiyadivase pucchi "rattibhāge āyasmato santike
  obhāso ahosi, kiṁ so"ti. Thero vikkhepaṁ karonto "obhāso nāma dīpobhāsopi
  hoti maṇiobhāsopī"ti evamādimāha. So "paṭicchādetha tumhe"ti nibaddho 1-
  "āmā"ti paṭijānitvā ārocesi.
      Kāḷavallimaṇḍapavāsī mahānāgatthero viya ca. Sopi kira gatapaccāgatavattaṁ
  pūrento "paṭhamaṁ tāva bhagavato mahāpadhānaṁ pūjessāmī"ti satta vassāni
  ṭhānacaṅkamameva adhiṭṭhāsi, puna soḷasa vassāni gatapaccāgatavattaṁ pūretvā
  arahattaṁ pāpuṇi. Evaṁ kammaṭṭhānamanuyuttacitteneva pādaṁ uddharanto vippayuttena
  cittena uddhaṭe paṭinivattanto gāmasamīpaṁ gantvā "gāvī nu kho pabbajito
  nu kho"ti āsaṅkanīyappadese ṭhatvā saṅghāṭiṁ pārupitvā pattaṁ gahetvā
  gāmadvāraṁ patvā kacchakantarato udakaṁ gahetvā gaṇḍūsaṁ katvā gāmaṁ pavisati

  *  *  *  *  *  *
  Footnote: 1 Ma. nibuddho.
-------------------------------------------------
[page 174]
  "bhikkhaṁ Vā dātuṁ vandituṁ vā upagate manusse `dīghāyukā hothā'ti vacanamattenāpi
  mā me kammaṭṭhānavikkhepo ahosī"ti. Sace pana naṁ "ajja bhante kiṁ sattamī,
  udāhu aṭṭhamī"ti divasaṁ pucchanti, udakaṁ gilitvā āroceti. Sace divasapucchakā
  na honti, nikkhamanavelāyaṁ gāmadvāre niṭṭhubhitvāva yāti.
      Sīhaḷadīpe kalambatitthavihāre vassūpagatā paññāsa bhikkhū viya ca.
  Te kira vassūpanāyikauposathadivase katikavattaṁ akaṁsu "arahattaṁ appatvā na
  aññamaññaṁ ālapissāmā"ti. Gāmaṁ ca piṇḍāya pavisantā gāmadvāre
  udakagaṇḍūsaṁ katvā pavisiṁsu, divase pucchite udakaṁ gilitvā ārocesuṁ,
  apucchite gāmadvāre niṭṭhubhitvā vihāraṁ āgamaṁsu. Tattha manussā niṭṭhubhanaṭṭhānaṁ
  disvā jāniṁsu "ajja eko āgato ajja dve"ti. Evañca cintesuṁ "kiṁ nu
  kho ete amheheva saddhiṁ na sallapanti, udāhu aññamaññampi. Yadi
  aññamaññampi na sallapanti, addhā vivādajātā bhavissanti, handa nesaṁ
  aññamaññaṁ khamāpessāmā"ti. Sabbe vihāraṁ agamaṁsu. Tattha paññāsāya bhikkhūsu
  vassaṁ upagatesu dve bhikkhū ekokāse nāddasaṁsu. Tato tesu yo cakkhumā
  puriso, so evamāha "na bho kalahakārakānaṁ vasanokāso īdiso hoti,
  susammaṭṭhaṁ cetiyaṅgaṇaṁ bodhiyaṅgaṇaṁ, sunikkhittā sammajjaniyo, sūpaṭṭhapitaṁ
  pānīyaparibhojanīyan"ti, te tato nivattā. Tepi bhikkhū antovasseyeva vipassanaṁ
  vaḍḍhetvā arahattaṁ patvā mahāpavāraṇāya visuddhipavāraṇaṁ pavāresuṁ.
      Evaṁ kāḷavallimaṇḍapavāsī mahānāgatthero viya kalambatitthavihāre
  vassūpagatā bhikkhū viya ca kammaṭṭhānayutteneva cittena pādaṁ uddharanto gāmasamīpaṁ
  gantvā udakagaṇḍūsaṁ katvā vīthiyo sallakkhetvā yattha surāsoṇḍadhuttādayo
  kalahakārakā caṇḍahatthiassādayo vā natthi, taṁ vīthiṁ paṭipajjati. Tattha ca
  piṇḍāya caranto na turitaturito javena gacchati, javanapiṇḍapātikadhutaṅgaṁ nāma
  natthi. Visamabhūmibhāgappattaṁ pana udakabharitasakaṭamiva niccalo hutvā gacchati.
  Anugharaṁ paviṭṭho ca dātukāmaṁ vā adātukāmaṁ vā sallakkhetuṁ tadanurūpaṁ kālaṁ
  āgamento bhikkhaṁ gahetvā patirūpe okāse nisīditvā kammaṭṭhānaṁ manasikaronto
-------------------------------------------------
[page 175]
  Āhāre paṭikkūlasaññaṁ upaṭṭhapetvā akkhabbhañjanavaṇālepanaputtamaṁsūpamāvasena
  paccavekkhanto aṭṭhaṅgasamannāgataṁ āhāraṁ āhāreti neva davāya na
  madāya .pe. Bhuttāvī ca udakakiccaṁ katvā muhuttaṁ bhattakilamathaṁ vinodetvā
  yathā purebhattaṁ, evaṁ pacchābhattaṁ purimayāmaṁ pacchimayāmañca kammaṭṭhānaṁ manasi
  karoti. Ayaṁ vuccati "harati ca paccāharati cā"ti. Evametaṁ haraṇapaccāharaṇaṁ
  gatapaccāgatavattanti vuccati.
      Etaṁ pūrento yadi upanissayasampanno hoti, paṭhamavaye eva arahattaṁ
  pāpuṇāti. No ce paṭhamavaye pāpuṇāti, atha majjhimavaye pāpuṇāti. No ce
  majjhimavaye pāpuṇāti, atha maraṇasamaye pāpuṇāti. No ce maraṇasamaye
  pāpuṇāti, atha devaputto hutvā pāpuṇāti. No ce devaputto hutvā
  pāpuṇāti, atha paccekasambuddho hutvā parinibbāti. No ce paccekasambuddho
  hutvā parinibbāti, atha buddhānaṁ sammukhībhāve khippābhiñño hoti seyyathāpi
  thero bāhiyo, mahāpañño vā hoti seyyathāpi thero sāriputtoti.
      Ayaṁ pana paccekabodhisatto kassapassa bhagavato sāsane pabbajitvā
  āraññiko hutvā vīsati vassasahassāni etaṁ gatapaccāgatavattaṁ pūretvā kālaṁ
  katvā kāmāvacaradevaloke uppajji. Tato cavitvā bārāṇasirañño aggamahesiyā
  kucchimhi paṭisandhiṁ aggahesi. Kusalā itthiyo tadaheva gabbhasaṇṭhānaṁ jānanti,
  sā ca tāsaṁ aññatarā, tasmā esāpi taṁ gabbhapatiṭṭhānaṁ rañño
  nivedesi. Dhammatā esā, yaṁ puññavante satte gabbhe uppanne mātugāmo
  gabbhaparihāraṁ labhati. Tasmā rājā tassā gabbhaparihāraṁ adāsi. Sā tato
  pabhuti nāccuṇhaṁ kiñci ajjhoharituṁ labhati, nātisītaṁ nāccambilaṁ nātiloṇaṁ
  nātikaṭukaṁ nātitittakaṁ. Accuṇhe hi mātarā ajjhohaṭe gabbhassa lohakumbhivāso
  viya hoti, atisīte lokantarikavāso viya, accambilaloṇakaṭukatittakesu bhuttesu
  satthena phāletvā ambilādīhi sittāni viya dārakassa aṅgāni tibbavedanāni
  honti. Aticaṅkamanaṭṭhānanisajjasayanatopi naṁ nivārenti "kucchigatassa sañcalanadukkhaṁ
  mā ahosī"ti. Mudukattharaṇatthatāya bhūmiyā caṅkamanādīni mattāya kātuṁ labhati,
-------------------------------------------------
[page 176]
  Vaṇṇagandhādisampannaṁ sāduṁ sappāyaṁ annapānaṁ bhuñjituṁ labhati. Pariggahetvāva
  naṁ caṅkamāpenti nisīdāpenti vuṭṭhāpenti.
      Sā evaṁ parihariyamānā gabbhaparipākakāle sūtigharaṁ pavisitvā paccūsasamaye
  puttaṁ vijāyi pakkatelamadditamanosilāpiṇḍisadisaṁ dhaññapuññalakkhaṇūpetaṁ. Tato
  naṁ pañcamadivase alaṅkatapaṭiyattaṁ rañño dassesuṁ, rājā tuṭṭho chasaṭṭhiyā
  dhātīhi upaṭṭhāpesi. So sabbasampattīhi vaḍḍhamāno nacirasseva viññutaṁ
  pāpuṇi. Soḷasavassuddesikaṁ naṁ rājā rajjena abhisiñci, vividhanāṭakāhi ca
  upaṭṭhāpesi. Abhisitto rājaputto rajjaṁ kāresi nāmena brahmadatto
  sakalajambudīpe vīsatiyā nagarasahassesu. Jambudīpe kira pubbe caturāsīti
  nagarasatasahassāni ahesuṁ, tāni parihāyantāni saṭṭhi ahesuṁ, tato parihāyantāni
  cattālīsaṁ, sabbaparihāyanakāle pana vīsatisahassāni honti. Ayañca brahmadatto
  sabbaparihāyanakāle uppajji, tenassa vīsati nagarasahassāni ahesuṁ vīsati
  pāsādasahassāni, vīsati hatthisahassāni, vīsati assasahassāni, vīsati rathasahassāni,
  vīsati pattisahassāni, vīsati itthisahassāni orodhā ca nāṭakitthiyo ca, vīsati
  amaccasahassāni.
      So mahārajjaṁ kārayamānoyeva kasiṇaparikammaṁ katvā pañca abhiññāyo
  aṭṭha samāpattiyo ca nibbattesi, yasmā pana abhisittaraññā nāma avassaṁ
  aṭṭakaraṇe 1- nisīditabbaṁ, tasmā ekadivasaṁ pageva pātarāsaṁ bhuñjitvā
  vinicchayaṭṭhāne nisīdi. Tattha uccāsaddamahāsaddaṁ akaṁsu, so "ayaṁ saddo
  samāpattiyā upakkileso"ti pāsādatalaṁ abhiruhitvā "samāpattiṁ appemī"ti
  nisinno nāsakkhi appetuṁ, rajjavikkhepena samāpatti parihīnā. Tato
  cintesi "kiṁ rajjaṁ varaṁ, udāhu samaṇadhammo"ti. Tato "rajjasukhaṁ parittaṁ
  anekādīnavaṁ, samaṇadhammasukhaṁ pana vipulaṁ anekānisaṁsaṁ uttamapurisehi sevitañcā"ti
  ñatvā aññataraṁ amaccaṁ āṇāpesi "imaṁ rajjaṁ dhammena samena anusāsa,
  mā kho adhammakāraṁ kāresī"ti sabbaṁ tassa niyyātetvā pāsādaṁ

  *  *  *  *  *  *
  Footnote: 1 adhikaraṇavinicchaye (sabbattha).
-------------------------------------------------
[page 177]
  Abhiruhitvā samāpattisukhena vītināmesi, na koci upasaṅkamituṁ labhati aññatra
  mukhadhovanadantakaṭṭhadāyakabhattanīhārakādīhi.
      Tato addhamāsamatte vītikkamante mahesī pucchi "rājā uyyānagamana-
  baladassananāṭakādīsu katthaci na dissati, kuhiṁ gato"ti. Tassā tamatthaṁ
  ārocesuṁ. Sā amaccassa pāhesi "rajje paṭicchite ahampi paṭicchitā homi,
  etu mayā saddhiṁ saṁvāsaṁ kappetū"ti. So ubho kaṇṇe thaketvā "asavanīyametan"ti
  paṭikkhipi. Sā punapi dvattikkhattuṁ pesetvā anicchamānaṁ santajjāpesi "yadi
  na karosi, ṭhānāpi taṁ cāvemi. Jīvitāpi taṁ voropemī"ti. So bhīto "mātugāmo
  nāma daḷhanicchayo, kadāci evampi kārāpeyyā"ti. Ekadivasaṁ raho gantvā
  tāya saddhiṁ sirisayane saṁvāsaṁ kappesi. Sā puññavatī sukhasamphassā, so tassā
  samphassarāgena ratto tattha abhikkhaṇaṁ saṅkitasaṅkitova agamāsi, anukkamena
  attano gharasāmiko viya nibbisaṅko pavisitumāraddho.
      Tato rājamanussā taṁ pavattiṁ rañño ārocesuṁ, rājā na saddahati.
  Dutiyampi tatiyampi ārocesuṁ, tato rājā nilīno sayameva disvā sabbe
  amacce sannipātāpetvā ārocesi. Te "ayaṁ rājāparādhiko hatthacchedaṁ
  arahati, pādacchedaṁ arahatī"ti yāva sūle uttāsanaṁ, tāva sabbakammakāraṇāni
  niddisiṁsu. Rājā "etassa vadhabandhanatāḷane mayhaṁ vihiṁsā uppajjeyya, jīvitā
  oropane pāṇātipāto bhaveyya, dhanaharaṇe adinnādānaṁ bhaveyya, alaṁ
  evarūpehi katehi, imaṁ mama rajjā nikkaḍḍhathā"ti āha. Amaccā taṁ nibbisayaṁ
  akaṁsu. So attano dhanasārañca puttadārañca gahetvā paravisayaṁ agamāsi. Tattha
  rājā sutvā "kiṁ āgatosī"ti pucchi. Deva icchāmi taṁ upaṭṭhātunti. So taṁ
  sampaṭicchi. Amacco katipāhaccayena laddhavissāso taṁ rājānaṁ etadavoca
  "mahārāja amakkhikaṁ madhuṁ passāmi, taṁ khādanto natthī"ti. Rājā "kiṁ
  etaṁ uppaṇḍetukāmo bhaṇatī"ti na suṇāti. So antaraṁ labhitvā punapi suṭṭhutaraṁ
  vaṇṇetvā avoca. Rājā "kiṁ etan"ti pucchi. Bārāṇasirajjaṁ devāti. Rājā
  "kiṁ maṁ netvā māretukāmosī"ti āha. So "mā deva evaṁ avaca, yadi na
-------------------------------------------------
[page 178]
  Saddahasi, manusse pesehī"ti. So manusse pesesi, te gantvā gopuraṁ
  khaṇitvā rañño sayanaghare uṭṭhahiṁsu.
      Rājā disvā "kissa āgatatthā"ti pucchi. Corā mayaṁ mahārājāti.
  Rājā tesaṁ dhanaṁ dāpetvā "mā puna evaṁ akatthā"ti ovaditvā vissajjesi.
  Te āgantvā tassa rañño ārocesuṁ. So punapi dvattikkhattuṁ tatheva
  vīmaṁsitvā "sīlavā rājā"ti caturaṅginiṁ senaṁ sannayhitvā sīmantare ekaṁ nagaraṁ
  upagamma tattha amaccassa pāhesi "nagaraṁ vā me dehi yuddhaṁ vā"ti. So
  brahamadattassa rañño tamatthaṁ ārocāpesi "āṇāpetu devo `kiṁ yujjhāmi,
  udāhu nagaraṁ demī'ti. "rājā "na Yujjhitabbaṁ, nagaraṁ datvā idhāgacchā"ti
  pesesi. So tathā akāsi. Paṭirājāpi taṁ nagaraṁ gahetvā avasesanagaresupi
  tatheva dūtaṁ pesesi. Tepi amaccā tatheva brahmadattassa ārocetvā tena "na
  yujjhitabbaṁ, idhāgantabban"ti vuttā bārāṇasiṁ āgamaṁsu.
      Tato amaccā brahmadattaṁ āhaṁsu "mahārāja tena saha yujjhāmā"ti.
  Rājā "mama pāṇātipāto bhavissatī"ti vāresi. Amaccā "mayaṁ mahārāja taṁ
  jīvaggāhaṁ gahetvā idheva ānessāmā"ti nānāupāyehi rājānaṁ saññāpetvā
  "ehi mahārājā"ti gantumāraddhā. Rājā "sace sattamāraṇappaharaṇavilumpanakammaṁ
  na karotha, gacchāmī"ti bhaṇati. Amaccā "na deva karoma, bhayaṁ dassetvā
  palāpemā"ti caturaṅginiṁ senaṁ sannayhitvā ghaṭesu dīpe pakkhipitvā rattiṁ
  gacchiṁsu. Paṭirājā taṁ divasaṁ bārāṇasisamīpe nagaraṁ gahetvā idāni kinti rattiṁ
  sannāhaṁ mocāpetvā pamatto niddaṁ okkami saddhiṁ balakāyena. Tato amaccā
  brahmadattarājānaṁ ādāya paṭirañño khandhāvāraṁ gantvā sabbaghaṭehi dīpe
  nīharāpetvā ekapajjotaṁ katvā ukkuṭṭhiṁ akaṁsu. Paṭirañño amacco
  mahābalakāyaṁ disvā bhīto attano rājānaṁ upasaṅkamitvā "uṭṭhehi amakkhikaṁ
  madhuṁ khādāhī"ti mahāsaddaṁ akāsi. Tathā dutiyopi tatiyopi. Paṭirājā tena
  saddena paṭibujjhitvā bhayaṁ santāsaṁ āpajji. Ukkuṭṭhisatāni pavattiṁsu. So
  "paravacanaṁ saddahitvā amittahatthaṁ pattomhī"ti sabbarattiṁ taṁ taṁ vippalapitvā
-------------------------------------------------
[page 179]
  Dutiyadivase "dhammiko rājā, uparodhaṁ na kareyya, gantvā khamāpemī"ti
  cintetvā rājānaṁ upasaṅkamitvā jaṇṇukehi patiṭṭhahitvā "khama mahārāja
  mayhaṁ aparādhan"ti āha. Rājā taṁ ovaditvā "uṭṭhehi, khamāmi te"ti āha.
  So raññā evaṁ vuttamatteyeva paramassāsappatto ahosi, bārāṇasirañño
  samīpeyeva janapade rajjaṁ labhi. Te aññamaññaṁ sahāyakā ahesuṁ.
      Atha brahmadatto dvepi senā sammodamānā ekato ṭhitā disvā
  "mamevekassa cittānurakkhaṇāya asmiṁ mahājanakāye khuddakamakkhikāya pivanamattampi
  lohitabindu na uppannaṁ, aho sādhu, aho suṭṭhu, sabbe sattā sukhitā
  hontu, averā hontu, abyāpajjā hontū"ti mettājhānaṁ uppādetvā
  tadeva pādakaṁ katvā saṅkhāre sammasitvā paccekabodhiñāṇaṁ sacchikatvā sayambhutaṁ
  pāpuṇi. Taṁ maggaphalasukhena sukhitaṁ hatthikkhandhe nisinnaṁ amaccā paṇipātaṁ katvā
  āhaṁsu "yānakālo mahārāja vijitabalakāyassa sakkāro kātabbo,
  parājitabalakāyassa bhattaparibbayo dātabbo"ti. So āha "nāhaṁ bhaṇe rājā,
  paccekabuddho nāmāhan"ti. Kiṁ devo bhaṇati, na edisā paccekabuddhā hontīti.
  Kīdisā bhaṇe paccekabuddhāti paccekabuddhā nāma dvaṅgulakesamassū
  aṭṭhaparikkhārayuttā bhavantīti. So dakkhiṇahatthena sīlaṁ parāmasi, tāvadeva gihiliṅgaṁ
  antaradhāyi, pabbajitaveso pāturahosi. Dvaṅgulakesamassu aṭṭhaparikkhārasamannāgato
  vassasatikattherasadiso ahosi. So catutthajjhānaṁ samāpajjitvā hatthikkhandhato
  vehāsaṁ abbhuggantvā padumapupphe nisīdi. Amaccā vanditvā "kiṁ bhante
  kammaṭṭhānaṁ, kathaṁ adhigatosī"ti pucchiṁsu. So yato assa mettājhānakammaṭṭhānaṁ
  ahosi, tañca vipassanaṁ vipassitvā adhigato, tasmā tamatthaṁ dassento
  udānagāthañca byākaraṇagāthañca imaṁyeva gāthaṁ abhāsi "sabbesu bhūtesu nidhāya
  daṇḍan"ti.
      Tattha sabbesūti anavasesesu. Bhūtesūti sattesu. Ayamettha saṅkhepo,
  vitthāraṁ pana ratanasuttavaṇṇanāyaṁ vakkhāMa. Nidhāyāti nikkhipitvā. Daṇḍanti
  kāyavacīmanodaṇḍaṁ, kāyaduccaritādīnametaṁ adhivacanaṁ. Kāyaduccaritaṁ hi daṇḍayatīti
-------------------------------------------------
[page 180]
  Daṇḍaṁ, bādheti anayabyasanaṁ pāpetīti vuttaṁ hoti. Evaṁ vacīduccaritaṁ
  manoduccaritañca. Paharaṇadaṇḍo eva vā daṇḍo, taṁ nidhāyātipi vuttaṁ hoti.
  Aviheṭhayanti aviheṭhayanto. Aññatarampīti yaṁ kiñci ekampi tesanti tesaṁ
  sabbabhūtānaṁ na puttamiccheyyāti atrajo khettajo dinnako antevāsikoti
  imesu catūsu puttesu yaṁ kiñci puttaṁ na iccheyya. Kuto sahāyanti sahāyaṁ
  pana iccheyyāti kuto eva etaṁ.
      Ekoti pabbajjāsaṅkhātena eko, adutiyaṭṭhena eko, taṇhāya
  pahānaṭṭhena eko, ekantavigatakilesoti eko, eko paccekasambodhiṁ abhisambuddhoti
  eko. Samaṇasahassassāpi hi majjhe vattamāno gihisaṁyojanassa chinnattā
  eko, evaṁ pabbajjāsaṅkhātena eko. Eko tiṭṭhati, eko gacchati, eko
  nisīdati, eko seyyaṁ kappeti, eko iriyati evaṁ adutiyaṭṭhena eko.
            "taṇhādutiyo Puriso dīghamaddhānasaṁsaraṁ
            itthabhāvaññathābhāvaṁ saṁsāraṁ nātivattati.
            Etamādīnavaṁ ñatvā taṇhaṁ dukkhassa sambhavaṁ
            vītataṇho anādāno sato bhikkhu paribbaje"ti. 1-
  Evaṁ taṇhāpahānatthena eko. Sabbakilesassa pahīnā ucchinnamūlā tālāvatthukatā
  anabhāvaṁkatā āyatiṁ anuppādadhammāti evaṁ ekantavigatakilesoti eko. Anācariyako
  hutvā sayambhū sāmaṁyeva paccekasambodhiṁ abhisambuddhoti evaṁ eko paccekasambodhiṁ
  abhisambuddhoti eko.
      Careti yā imā aṭṭha cariyāyo. Seyyathidaṁ? paṇidhisampannānaṁ catūsu
  Iriyāpathesu iriyāpathacariyā, indriyesu guttadvārānaṁ chasu ajjhattikāyatanesu
  āyatanacariyā, appamādavihārīnaṁ catūsu satipaṭṭhānesu saticariyā, adhicittamanuyuttānaṁ
  catūsu jhānesu samādhicariyā, buddhisampannānaṁ catūsu ariyasaccesu ñāṇacariyā,
  sammāpaṭipannānaṁ catūsu ariyasaccesu maggacariyā, adhigatapphalānaṁ catūsu sāmaññaphalesu

  *  *  *  *  *  *
  Footnote: 1 khu. iti. 25/15,105/241,329, khu. mahā. 29/891/558, khu. cūḷa. 30/595, 667/291,
  320.
-------------------------------------------------
[page 181]
  Patticariyā, tiṇṇaṁ buddhānaṁ sabbasattesu lokatthacariyā, tattha padesato
  paccekabuddhabuddhasāvakānanti. Yathāha:- "cariyāti aṭṭha cariyāyo iriyāpathacariyā"ti 1-
  vitthāro. Tāhi cariyāhi samannāgato bhaveyyāti attho. Atha vā yā imā
  adhimuccanto saddhāya carati, paggaṇhanto vīriyena carati, upaṭṭhahanto satiyā
  carati, avikkhitto samādhinā carati, pajānanto paññāya carati, vijānanto
  viññāṇena carati, evaṁ paṭipannassa kusalā dhammā āyatantīti āyatanacariyāya
  carati, evaṁ paṭipanno visesaṁ adhigacchatīti visesacariyāya caratīti 2- evaṁ aparāpi
  aṭṭha cariyāyo vuttā, tāhipi samannāgato bhaveyyāti attho. Khaggavisāṇakappoti
  ettha khaggavisāṇaṁ nāma khaggamigasiṅgaṁ. Kappasaddassa atthaṁ vitthārato
  maṅgalasuttavaṇṇanāyaṁ pakāsayissāma, idha panāyaṁ "satthukappena vata bho kira
  sāvakena saddhiṁ mantayamānā"ti 3- evamādīsu viya paṭibhāgo veditabbo.
  Khaggavisāṇakappoti khaggavisāṇasadisoti vuttaṁ hoti. Ayaṁ tāvettha padato
  atthavaṇṇanā.
      Adhippāyānusandhito pana evaṁ veditabbo:- yvāyaṁ vuttappakāro daṇḍo
  bhūtesu pavattiyamāno ahito hoti, taṁ tesu appavattanena tappaṭipakkhabhūtāya
  mettāya parahitūpasaṁhārena ca sabbesu bhūtesu nidhāya daṇḍaṁ, nihitadaṇḍattā
  eva ca yathā anihitadaṇḍā sattā bhūtāni daṇḍena vā satthena vā pāṇinā
  vā leḍḍunā vā viheṭhayanti, tathā aviheṭhayaṁ, aññatarampi tesaṁ imaṁ
  mettākammaṭṭhānamāgamma yadeva tattha vedanāgataṁ saññāsaṅkhāraviññāṇagataṁ tañca
  tadanusāreneva tadañca saṅkhāragataṁ vipassitvā imaṁ paccekabodhiṁ adhigatomhīti
  ayaṁ tāva adhippāyo.
      Ayaṁ pana anusandhi:- evaṁ vutte te amaccā āhaṁsu "idāni bhante
  kuhiṁ gacchathā"ti. Tato tena "pubbe paccekabuddhā kattha vasantī"ti āvajjetvā

  *  *  *  *  *  *
  Footnote: 1 khu. paṭi. 31/197,28/232,435. 2 khu. paṭi. 31/197,29/233,436.
  3 Ma. mū. 12/260/221.
-------------------------------------------------
[page 182]
  Ñatvā "gandhamādanapabbate"ti vutte puna āhaṁsu "amhe dāni bhante pajahatha
  na icchathā"ti. Atha paccekasambuddho āha "na puttamiccheyyā"ti sabbaṁ.
  Tatrādhippāyo:- ahaṁ idāni atrajādīsu yaṁ kiñci puttampi na iccheyyaṁ,
  kuto pana tumhādisaṁ sahāyaṁ tasmā tumhesupi yo mayā saddhiṁ gantuṁ mādiso
  vā hotuṁ icchati, so eko care khaggavisāṇakapPo. Atha vā tehi "amhe
  dāni bhante pajahatha na icchathā"ti vutte so paccekasambuddho "na puttamiccheyya
  kuto sahāyan"ti vatvā attano yathāvuttenatthena ekacariyāya guṇaṁ disvā
  pamudito pītisomanassajāto imaṁ udānaṁ udānesi "eko care khaggavisāṇakappo"ti.
  Evaṁ vatvā pekkhamānasseva mahājanassa ākāse uppatitvā gandhamādanaṁ
  agamāsi.
      Gandhamādano nāma himavati cūḷakāḷapabbataṁ mahākāḷapabbataṁ nāgapaliveṭhanaṁ
  candagabbhaṁ sūriyagabbhaṁ suvaṇṇapassaṁ himavantapabbatanti sattapabbate atikkamma
  hoti. Tattha nandamūlakaṁ nāma pabbhāraṁ paccekabuddhānaṁ vasanokāso, tisso ca
  guhāyo suvaṇṇaguhā maṇiguhā rajataguhāti. Tattha maṇiguhādvāre mañjūsako
  nāma rukkho yojanaṁ ubbedhena, yojanaṁ vitthārena. So yattakāni udake vā
  thale vā pupphāni, sabbāni tāni pupphayati visesena paccekabuddhāgamanadivase.
  Tassūparito sabbaratanamāḷo hoti. Tattha sammajjanakavāto kacavaraṁ chaḍḍeti,
  samakaraṇavāto sabbaratanamayavālukaṁ samaṁ karoti, siñcanakavāto anotattadahato
  ānetvā udakaṁ siñcati, sugandhakaraṇavāto himavantato sabbesaṁ sugandharukkhānaṁ
  gandhe āneti, ocinakavāto pupphāni ocinitvā pāteti, santharakavāto
  sabbattha santharati. Sadā supaññattāneva cettha āsanāni honti, yesu
  paccekabuddhuppādadivase uposathadivase ca sabbe paccekabuddhā sannipatitvā
  nisīdanti. Ayaṁ tattha pakati. Ayaṁ paccekabuddho tattha gantvā paññattāsane
  nisīdati. Tato sace tasmiṁ kāle aññepi paccekabuddhā saṁvijjanti, tepi
  taṁkhaṇeyeva sannipatitvā paññattāsanesu nisīdanti. Nisīditvā ca kiñci deva
-------------------------------------------------
[page 183]
  Samāpattiṁ samāpajjitvā vuṭṭhahanti, tato saṁghatthero adhunāgatapaccekabuddhaṁ
  sabbesaṁ anumodanatthāya "kathamadhigatan"ti evaṁ kammaṭṭhānaṁ pucchati, tadāpi so
  tameva attano udānabyākaraṇagāthaṁ bhāsati. Puna bhagavāpi āyasmatā ānandena
  puṭṭho tameva gāthaṁ bhāsati. Ānandopi saṅgītiyanti evaṁ ekekā gāthā
  paccekasambodhiabhisambuddhaṭṭhāne, mañjūsakamāḷe, ānandena pucchitakāle,
  saṅgītiyanti catukkhattuṁ bhāsitā hotīti.
                        Paṭhamagāthāvaṇṇanā niṭṭhitā
                           ------------
                         saṁsaggagāthāvaṇṇanā 1-
      [92] Saṁsaggajātassāti gāthā kā uppatti? ayampi paccekabodhisatto
  kassapassa bhagavato sāsane vīsati vassasahassāni purimanayeneva samaṇadhammaṁ
  karonto kasiṇaparikammaṁ katvā paṭhamaṁ jhānaṁ nibbattetvā nāmarūpaṁ vavatthapetvā
  lakkhaṇasammasanaṁ katvā ariyamaggaṁ anadhigammabrahmaloke nibbatti. So tato
  cuto bārāṇasirañño aggamahesiyā kucchimhi uppajjitvā purimanayeneva
  vaḍḍhamāno yato pabhuti "ayaṁ itthī ayaṁ puriso"ti visesaṁ aññāsi, tadupādāya
  itthīnaṁ hatthe na ramati, ucchādananhāpanamaṇḍanādimattampi na sādiyati. Taṁ
  purisā eva posenti, thaññapāyanakāle dhātiyo kañcukaṁ paṭimuñcitvā purisavesena
  thaññaṁ pāyenti. So itthīnaṁ gandhaṁ ghāyitvā saddaṁ vā sutvā rodati,
  viññutaṁ pattopi itthiyo passituṁ na icchati. Tena taṁ anitthigandhotveva
  sañjāniṁsu. Tasmiṁ soḷasavassuddesike jāte rājā "kulavaṁsaṁ saṇṭhapessāmī"ti
  nānākulehi tassa anurūpā kaññāyo ānetvā aññataraṁ amaccaṁ āṇāpesi
  "kumāraṁ ramāpehī"ti. Amacco upāyena taṁ ramāpetukāmo tassa avidūre
  sāṇipākāraṁ parikkhipāpetvā nāṭakāni payojāpesi. Kumāro gītavāditasaddaṁ

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 184]
  Sutvā "kasseso saddo"ti āha. Amacco "taveso deva nāṭakitthīnaṁ saddo,
  puññavantānaṁ īdisāni nāṭakāni honti, abhirama deva mahāpuññosi tvan"ti
  āha. Kumāro amaccaṁ daṇḍena tāḷāpetvā nikkaḍḍhāpesi. So rañño
  ārocesi. Rājā kumārassa mātarā saha gantvā kumāraṁ khamāpetvā puna amaccaṁ
  āṇāpesi. Kumāro tehi atinippīḷiyamāno seṭṭhasuvaṇṇaṁ datvā suvaṇṇakāre
  āṇāpesi "sundaraṁ itthirūpaṁ karothā"ti. Te vissakammunā nimmitasadisaṁ
  sabbālaṅkāravibhūsitaṁ itthirūpaṁ karitvā dassesuṁ. Kumāro disvā vimhayena sīsaṁ
  cāletvā mātāpitūnaṁ pesesi "yadi īdisiṁ itthiṁ labhissāmi, gaṇhissāmī"ti.
  Mātāpitaro "amhākaṁ putto mahāpuñño, avassaṁ tena sahakatapuññā kāci
  dārikā loke uppannā bhavissatī"ti taṁ suvaṇṇarūpaṁ rathaṁ āropetvā amaccānaṁ
  appesuṁ "gacchatha īdisiṁ dārikaṁ gavesathā"ti. Te taṁ gahetvā soḷasamahājanapade
  vicarantā taṁ taṁ gāmaṁ gantvā udakatitthādīsu yattha yattha janasamūhaṁ passanti,
  tattha tattha devataṁ viya suvaṇṇarūpaṁ ṭhapetvā nānāpupphavatthālaṅkārehi pūjaṁ
  katvā vitānaṁ bandhitvā ekamantaṁ tiṭṭhanti "yadi kenaci evarūpā diṭṭhapubbā
  bhavissati, so kathaṁ samuṭṭhāpessatī"ti. Etenupāyena aññatra maddaraṭṭhā
  sabbajanapade āhiṇḍitvā taṁ "khuddakaraṭṭhan"ti avamaññamānā tattha paṭhamaṁ
  agantvā nivattiṁsu.
      Tato nesaṁ etadahosi "maddaraṭṭhampi tāva gacchāma, mā no bārāṇasiṁ
  paviṭṭhepi rājā puna pesesī"ti maddaraṭṭhe sāgalanagaraṁ agamaṁsu. Sāgalanagare
  ca maddavo nāma rājā, tassa dhītā soḷasavassuddesikā abhirūpā ahosi.
  Tassā vaṇṇadāsiyo nhānodakatthāya titthaṁ gacchanti. Tattha amaccehi ṭhapitaṁ
  taṁ suvaṇṇarūpaṁ dūratova disvā "amhe udakatthāya pesetvā rājaputtī sayameva
  āgatā"ti bhaṇantiyo samīpaṁ gantvā "nāyaṁ sāminī, amhākaṁ sāminī ito
  abhirūpatarā"ti āhaṁsu. Amaccā taṁ sutvā rājānaṁ upasaṅkamitvā anurūpena nayena
  dārikaṁ yāciṁsu, sopi adāsi. Te bārāṇasirañño pāhesuṁ "laddhā deva
-------------------------------------------------
[page 185]
  Kumārikā, sāmaṁ āgacchatha, udāhu amheva ānemā"ti. So "mayi āgacchante
  janapadapīḷā bhavissati, tumheva naṁ ānethā"ti pesesi.
      Amaccāpi dārikaṁ 1- gahetvā nagarā nikkhamitvā kumārassa pāhesuṁ
  "laddhā suvaṇṇarūpasadisā kumārikā"ti. Kumāro sutvāva rāgena abhibhūto
  paṭhamajjhānā parihāyi. So dūtaparamparāya pesesi "sīghaṁ ānetha sīghaṁ
  ānethā"ti. Te sabbattha ekarattivāsena bārāṇasiṁ patvā bahinagare ṭhitā
  rañño pesesuṁ "ajjeva pavisitabbaṁ, no"ti. Rājā "seṭṭhakulā ānītā
  dārikā, maṅgalakiriyaṁ katvā mahāsakkārena pavesessāma, uyyānaṁ tāva naṁ
  nethā"ti āha. Te tathā akaṁsu. Sā accantasukhumālā kumārikā yānugghāṭena
  ubbāḷhā addhānaparissamena uppannavātarogā milātamālā viya hutvā
  rattibhāge kālamakāsi. Amaccā "sakkārā paribhaṭṭhamhā"ti parideviṁsu. Rājā ca
  nāgarā ca "kulavaṁso vinaṭṭho"ti parideviṁsu. Sakalanagaraṁ kolāhalaṁ ahosi.
  Kumārassa sutamatteyeva mahāsoko udapādi.
      Tato kumāro sokassa mūlaṁ khanituṁ āraddho. So evaṁ cintesi "ayaṁ
  soko nāma na ajātassa hoti, jātassa pana hoti. Tasmā jātiṁ paṭicca
  soko, jāti pana kiṁ paṭiccāti. Bhavaṁ paṭicca jātī"ti. Evaṁ pubbabhāvanānubhāvena
  yoniso manasikaronto anulomapaṭilomaṁ paṭiccasamuppādaṁ disvā puna anulomañca
  saṅkhāre sammasanto tattheva nisinno paccekasambodhiṁ sacchākāsi. Amaccā taṁ
  maggaphalasukhena sukhitaṁ santindriyaṁ santamānasaṁ nisinnaṁ disvā paṇipātaṁ katvā
  āhaṁsu "mā soci deva mahanto jambudīpo, aññaṁ tato sundarataraṁ kaññaṁ
  ānessāmā"ti. So āha "na socāmi, nissoko paccekabuddho ahan"ti. Ito
  paraṁ sabbaṁ vuttapurimagāthāsadisameva ṭhapetvā gāthāvaṇṇanaṁ.
      Gāthāvaṇṇanā pana evaṁ veditabbā:- saṁsaggajātassāti jātasaṁsaggassa.
  Tattha dassanasavanakāyasamullapanasambhogasaṁsaggavasena pañcavidho saṁsaggo. Tattha
  aññamaññaṁ disvā cakkhuviññāṇavīthivasena uppannarāgo dassanasaṁsaggo nāMa.

  *  *  *  *  *  *
  Footnote: 1 i. taṁ dārikaṁ.
-------------------------------------------------
[page 186]
  Tattha sīhaḷadīpe kāḷadīghavāpī gāme piṇḍāya carantaṁ kalyāṇavihāravāsidīgha-
  bhāṇakadaharabhikkhuṁ disvā paṭibaddhacittā kenaci upāyena taṁ alabhitvā kālaṅkatā
  kuṭumbiyadhītā ca tassā nivāsanacoḷakhaṇḍaṁ disvā "evarūpaṁ vatthaṁ dhāriniyā
  nāma saddhiṁ saṁvāsaṁ nālabhin"ti phalitahadayo kālaṅkato so eva daharo ca
  nidassanaṁ.
      Parehi pana kathiyamānaṁ rūpādisampattiṁ attanā vā hasitalapitagītasaddaṁ
  sutvā sotaviññāṇavīthivasena uppannarāgo savanasaṁsaggo nāMa. Tatrāpi
  girigāmavāsikammāradhītāya pañcahi kumārikāhi saddhiṁ padumassaraṁ gantvā nhātvā
  mālaṁ āropetvā uccāsaddena gāyantiyā saddaṁ sutvā ākāsena gacchanto
  kāmarāgena visesā parihāyitvā byasanaṁ patto pañcaggaḷaleṇavāsī tissadaharo
  nidassanaṁ.
      Aññamaññaṁ aṅgaparāmasanena uppannarāgo kāyasaṁsaggo nāMa.
  Dhammabhāsanadaharabhikkhu ca rājadhītā cettha nidassanaṁ. Mahāvihāre kira daharabhikkhu
  dhammaṁ bhāsati. Tattha mahājano āgato, rājāpi aggamahesiyā rājadhītāya ca
  saddhiṁ agamāsi. Tato rājadhītāya tassa rūpañca sarañca āgamma balavarāgo
  uppanno tassa daharassāpi. Taṁ disvā rājā sallakkhetvā sāṇipākārena
  parikkhipāpesi. Te aññamaññaṁ parāmasitvā āliṅgiṁsu. Puna sāṇipākāraṁ
  apanetvā passantā dvepi kālaṅkateyeva addasaṁsūti.
      Aññamaññaṁ ālapanasamullapanavasena uppannarāgo pana samullapanasaṁsaggo
  nāMa. Bhikkhu bhikkhunīhi saddhiṁ paribhogakaraṇe uppannarāgo sambhogasaṁsaggo
  nāMa. Dvīsupi etesu pārājikappatto bhikkhu ca bhikkhunī ca nidassanaṁ.
  Maricavaṭṭināmamahāvihāramahe kira duṭṭhagāmaṇiabhayarājā mahādānaṁ paṭiyādetvā
  ubhatosaṁghaṁ parivisati. Tattha uṇhayāguyā dinnāya saṁghanavakasāmaṇerī anādhārakassa
  saṁghanavakassa sāmaṇerassa dantavalayaṁ datvā samullapanamakāsi. Te ubhopi
  upasampajjitvā saṭṭhivassā hutvā paratīraṁ gatā aññamaññaṁ samullapanena
  pubbasaññaṁ paṭilabhitvā tāvadeva sañjātasinehā sikkhāpadaṁ vītikkamitvā
-------------------------------------------------
[page 187]
  Pārājikā ahesunti. Evaṁ pañcavidhe saṁsagge yena kenaci saṁsaggena
  jātasaṁsaggassa bhavati sneho, purimarāgapaccayo balavarāgo uppajjati. Tato
  snehanvayaṁ dukkhamidaṁ pahoti tameva snehaṁ anugacchantaṁ sandiṭṭhikasamparāyikaṁ
  sokaparidevādinānappakārakaṁ idaṁ dukkhaṁ pahoti pabhavati jāyati.
      Apare "ārammaṇe cittassa vossaggo saṁsaggo"ti bhaṇanti. Tato
  sneho senhadukkhamidanti. Evamatthappabhedaṁ imaṁ aḍḍhagāthaṁ vatvā so
  paccekabuddho āha "svāyaṁ yamidaṁ snehanvayaṁ sokādidukkhaṁ pahoti, tameva
  snehaṁ anugatassa dukkhassa mūlaṁ khananto paccekabodhiṁ adhigatoti.
      Evaṁ vutte te amaccā āhaṁsu "amhehi dāni bhante kiṁ
  kattabban"ti. Tato so āha "tumhe vā aññataro vā imamhā dukkhā
  muccitukāmo, so sabbopi ādīnavaṁ snehajaṁ pekkhamāno, eko care
  khaggavisāṇakappo"ti. Ettha ca yaṁ taṁ "snehanvayaṁ dukkhamidaṁ pahotī"ti vuttaṁ,
  tadeva sandhāya "ādīnavaṁ snehajaṁ pekkhamāno"ti idaṁ vuttanti veditabbaṁ.
  Atha vā yathāvuttena saṁsaggena saṁsaggajātassa bhavati sneho, snehanvayaṁ
  dukkhamidaṁ pahoti, evaṁ yathābhūtaṁ ādīnavaṁ snehajaṁ pekkhamāno ahamadhigatoti
  evaṁ sambandhitvā catutthapādo pubbe vuttanayeneva snehavasena vuttoti
  veditabbo. Tato paraṁ sabbaṁ purimagāthāya vuttasadisamevāti.
                       Saṁsaggagāthāvaṇṇanā niṭṭhitā.
                          --------------
-------------------------------------------------
[page 188]
                        Mittasuhajjagāthāvaṇṇanā 1-
      [93] Mitte suhajjeti kā uppatti? ayaṁ paccekabodhisatto purimagāthāya
  vuttanayeneva uppajjitvā bārāṇasiyaṁ rajjaṁ kārento paṭhamajjhānaṁ
  nibbattetvā "kiṁ samaṇadhammo varo, rajjaṁ varan"ti vīmaṁsitvā amaccānaṁ rajjaṁ
  niyyātetvā samaṇadhammaṁ akāsi. Amaccā "dhammena samena karothā"ti vuttāpi
  lañjaṁ gahetvā adhammena karonti. Te lañjaṁ gahetvā sāmike parājayantā
  ekadā aññataraṁ rājavallabhaṁ parājesuṁ. So rañño bhattakārakehi saddhiṁ
  pavisitvā sabbaṁ ārocesi. Rājā dutiyadivase sayaṁ vinicchayaṭṭhānaṁ agamāsi.
  Tato mahājanā "amaccā deva sāmike asāmike karontī"ti uccāsaddaṁ
  karontā mahāyuddhaṁ viya akaṁsu. Atha rājā vinicchayaṭṭhānā vuṭṭhāya pāsādaṁ
  abhiruhitvā samāpattiṁ appetuṁ nisinno tena saddena vikkhittacitto na
  sakkoti appetuṁ. So "kiṁ me rajjena, samaṇadhammo varan"ti rajjasukhaṁ pahāya
  puna samāpattiṁ nibbattetvā pubbe vuttanayeneva vipassitvā paccekasambodhiṁ
  sacchākāsi. Kammaṭṭhānañca pucchito imaṁ gāthaṁ abhāsi.
      Tattha mettāyanavasena mittā. Suhadayabhāvena suhajjā. Keci ekantahita-
  kāmatāya mittāva honti na suhajjā. Keci gamanāgamanaṭṭhānanisajjāsamullāpādīsu
  hadayasukhajananena 2- suhajjāva honti, na mittā. Keci tadubhayavasena suhajjā
  ceva mittā ca honti. Te duvidhā agāriyā ca anagāriyā ca tattha agāriyā
  tividhā honti upakāro samānasukhadukkho anukampakoti. Anagāriyā visesena
  atthakkhāyino eva. Te catūhi aṅgehi samannāgatā honti. Yathāha:-
            "catūhi kho gahapatiputta ṭhānehi upakāro mitto suhado
         veditabbo. Pamattaṁ rakkhati, pamattassa sāpateyyaṁ rakkhati, bhītassa
         saraṇaṁ hoti, uppannesu kiccakaraṇīyesu taddiguṇaṁ bhogaṁ anuppadeti. 3-

  *  *  *  *  *  *
  Footnote: 1 chaṂa. ayaṁ pāṭho na dissati. 2 Sī... sukhavasena sukhajananena.
  3 dī. pā. 11/261-2, 264/162-3.
-------------------------------------------------
[page 189]
    Tathā:-
            catūhi kho gahapatiputta ṭhānehi samānasukhadukkho mitto suhado
  veditabbo. Guyhamassa ācikkhati, guyhamassa parigūhati, āpadāsu na vijahati,
  jīvitaṁpissa atthāya pariccattaṁ hoti. 1-
    Tathā:-
            catūhi kho gahapatiputta ṭhānehi anukampako mitto suhado
         veditabbo. Abhavenassa na nandati, bhavenassa nandati, avaṇṇaṁ
         bhaṇamānaṁ nivāreti, vaṇṇaṁ bhaṇamānaṁ pasaṁsati. 1-
    Tathā:-
            catūhi kho gahapatiputta ṭhānehi atthakkhāyī mitto suhado
         veditabbo. Pāpā nivāreti, kalyāṇe niveseti, assutaṁ sāveti,
         saggassa maggaṁ ācikkhatī"ti.
      Tesvidha agāriyā adhippetā, atthato pana sabbepi yujjanti. Te
  mitte suhajje anukampamānoti anudayamāno, tesaṁ sukhaṁ upasaṁharitukāmo dukkhaṁ
  apaharitukāmo ca.
      Hāpeti atthanti diṭṭhadhammikasamparāyikaparamatthavasena tividhaṁ, tathā
  attatthaparatthaubhayatthavasenāpi tividhaṁ atthaṁ laddhavināsanena aladdhānuppādanenāti
  dvidhāpi hāpeti vināseti. Paṭibaddhacittoti "ahaṁ imaṁ vinā na jīvāmi, esa
  me gati, esa me parāyaṇan"ti evaṁ attānaṁ nīce ṭhāne ṭhapentopi
  paṭibaddhacitto hoti. "ime Maṁ vinā na jīvanti, ahaṁ tesaṁ gati, ahaṁ
  tesaṁ parāyaṇan"ti evaṁ attānaṁ ucce ṭhāne ṭhapentopi paṭibaddhacitto
  hoti. Idha pana evaṁ paṭibaddhacitto adhippeto. Etaṁ bhayanti etaṁ
  atthahāpanabhayaṁ, attano samāpattihāniṁ sandhāyāha. Santhaveti tividho santhavo
  taṇhādiṭṭhimittasanthavavasena. Tattha aṭṭhasatapabhedāpi taṇhā taṇhāsanthavo,
  dvāsaṭṭhibhedāpi diṭṭhi diṭṭhisanthavo, paṭibaddhacittatāya mittānukampanā

  *  *  *  *  *  *
  Footnote: 1 dī. pā. 11/263/163.
-------------------------------------------------
[page 190]
  Mittasanthavo. Tesu so idha adhippeto. Tena hissa samāpatti parihīnā.
  Tenāha "etaṁ bhayaṁ santhave pekkhamāno ahaṁ adhigato"ti. Sesaṁ vuttasadisamevāti.
                      Mittasuhajjagāthāvaṇṇanā niṭṭhitā.
                           ------------
                        Vaṁsakkaḷīragāthāvaṇṇanā 1-
      [94] Vaṁso visāloti kā uppatti? pubbe kira kassapassa bhagavato
  sāsane tayo paccekabodhisattā pabbajitvā vīsati vassasahassāni gatapaccāgatavattaṁ
  pūretvā devaloke uppannā. Tato cavitvā tesaṁ jeṭṭhako bārāṇasirājakule
  nibbatto, itare dve paccantarājakulesu. Te ubhopi kammaṭṭhānaṁ uggahetvā
  rajjaṁ pahāya pabbajitvā anukkamena paccekabuddhā hutvā nandamūlakapabbhāre
  vasantā ekadivasaṁ samāpattito vuṭṭhāya "mayaṁ kiṁ kammaṁ katvā imaṁ lokuttarasukhaṁ
  anuppattā"ti āvajjetvā paccavekkhamānā kassapabuddhakāle attano attano
  cariyaṁ addasaṁsu. Tato "tatiyo kuhin"ti āvajjentā bārāṇasirajjaṁ kārentaṁ
  disvā tassa guṇe saritvā "so pakatiyāva appicchatādiguṇasamannāgato hoti,
  amhākaṁyeva ovādako vatvā vacanakkhamo pāpagarahī, handa naṁ ārammaṇaṁ
  dassetvā ārocemā"ti okāsaṁ gavesantā taṁ ekadivasaṁ sabbālaṅkāravibhūsitaṁ
  uyyānaṁ gacchantaṁ disvā ākāsenāgantvā uyyānadvāre veḷugumbamūle
  aṭṭhaṁsu. Mahājano atitto 2- rājadassanena rājānaṁ ulloketi. Tato rājā
  "atthi nu kho koci mama dassane byāpāraṁ na karotī"ti olokento
  paccekabuddhe addakkhi. Saha dassaneneva cassa tesu sineho uppajji. So
  hatthikkhandhā oruyha santena ācārena upasaṅkamitvā "bhante kiṁ nāma
  tumhe"ti pucchi. Te "mayaṁ mahārāja asajjamānā nāmā"ti āhaṁsu. Bhante
  asajjamānāti etassa ko atthoti. Alagganattho mahārājāti. Tato veḷugumbaṁ

  *  *  *  *  *  *
  Footnote: 1 chaṂa. ayaṁ pāṭho na dissati. 2 i., Ma. attano.
-------------------------------------------------
[page 191]
  Dassetvā āhaṁsu "seyyathāpi mahārāja imaṁ veḷugumbaṁ sabbaso
  mūlakhandhasākhānusākhāhi saṁsibbitvā ṭhitaṁ asihattho puriso mūle chetvā āviñchanto
  na sakkuṇeyya uddharituṁ, evameva tvaṁ anto ca bahi jaṭāya jaṭito
  āsattavisatto tattha vilaggo. Seyyathāpi vā panassa vemajjhagatopi ayaṁ
  vaṁsakaḷīro asañjātasākhattā kenaci alaggova ṭhito, sakkā ca pana agge
  vā mūle vā chetvā uddharituṁ, evameva mayaṁ katthaci asajjamānā sabbā disā
  gacchāmā"ti tāvadeva catutthajjhānaṁ samāpajjitvā passato eva rañño
  ākāsena nandamūlakapabbhāraṁ agamaṁsu. Tato rājā cintesi "kadā nu kho
  ahampi evaṁ asajjamāno bhaveyyan"ti tattheva ṭhito vipassanto paccekabodhiṁ
  sacchākāsi. Purimanayeneva kammaṭṭhānaṁ pucchito imaṁ gāthaṁ abhāsi.
      Tattha vaṁsoti veḷu. Visāloti vitthiṇṇo. Vakāro avadhāraṇattho,
  evakāro vā ayaṁ, sandhivasena ettha ekāro naṭṭho. Tassa parapadena
  sambandho. Taṁ pacchā yojessāMa. Yathāti paṭibhāge. Visattoti laggo jaṭito
  saṁsibbito. Puttesu dāresu cāti puttadhītubhariyāsu. Yā apekkhāti yā taṇhā
  yo sineho. Vaṁsakkaḷīrova 1- asajjamānoti vaṁsakaḷīro viya alaggamāno. Kiṁ
  vuttaṁ hoti? yathā vaṁso visālo visatto eva hoti, puttesu dāresu ca yā
  apekkhā, sāpi evaṁ tāni vatthūni, saṁsibbitvā ṭhitattā visattā eva. Svāhaṁ
  tāya apekkhāya apekkhavā visālo vaṁso viya visattoti evaṁ apekkhāya
  ādīnavaṁ disvā taṁ apekkhaṁ maggañāṇena chindanto ayaṁ vaṁsakaḷīrova rūpādīsu
  vā lābhādīsu vā kāmabhavādīsu vā diṭṭhādīsu vā taṇhāmānadiṭṭhivasena
  asajjamāno paccekabodhiṁ adhigatoti. Sesaṁ purimanayeneva veditabbaṁ.
                      Vaṁsakkaḷīragāthāvaṇṇanā niṭṭhitā.
                          --------------

  *  *  *  *  *  *
  Footnote: 1 pāḷi. vaṁse kaḷīrova.
-------------------------------------------------
[page 192]
                        Migoaraññagāthāvaṇṇanā 1-
      [95] Migo araññamhīti kā uppatti? eko kira bhikkhu kassapassa
  bhagavato sāsane yogāvacaro kālaṁ katvā bārāṇasiyaṁ seṭṭhikule uppanno
  aḍḍhe mahaddhane mahābhoge, so subhago ahosi, tato paradāriko hutvā
  kālaṅkato niraye nibbatto tattha paccitvā pakkāvasesena seṭṭhibhariyāya
  kucchimhi itthī hutvā paṭisandhiṁ gaṇhi. Nirayato āgatānaṁ sattānaṁ gattāni
  uṇhāni honti. Tena seṭṭhibhariyā ḍayhamānena udarena kicchena kasirena taṁ
  gabbhaṁ dhāretvā kālena dārikaṁ vijāyi. Sā jātadivasato pabhuti mātāpitūnaṁ
  sesabandhuparijanānañca dessā ahosi. Vayappattā ca yamhi kule dinnā,
  tatthāpi sāmikasassusasurānaṁ dessāva ahosi appiyā amanāpā. Atha nakkhatte
  ghosite seṭṭhiputto tāya saddhiṁ kīḷituṁ anicchanto vesiṁ ānetvā kīḷati.
  Sā taṁ dāsīnaṁ santikā sutvā seṭṭhiputtaṁ upasaṅkamitvā nānappakārehi
  anunayitvā ca āha "ayyaputta itthī nāma sacepi dasannaṁ rājūnaṁ kaniṭṭhā
  hoti, cakkavattino vā dhītā, tathāpi sāmikassa pesanakarā hoti. Sāmike
  anālapante sūle āropitā viya dukkhaṁ paṭisaṁvedeti. Sace ahaṁ anuggahārahā 2-
  anuggahetabbā, no ce, vissajjetabbā. Attano ñātikulaṁ gamissāmī"ti.
  Seṭṭhiputto "hotu bhadde, mā soci kīḷanasajjā hohi, nakkhattaṁ kīḷissāmā"ti
  āha. Seṭṭhidhītā tāvattakena sallāpamattena ussāhajātā "sve nakkhattaṁ
  kīḷissāmī"ti bahuṁ khajjabhojjaṁ paṭiyādeti. Seṭṭhiputto dutiyadivase anārocetvāva
  kīḷanaṭṭhānaṁ gato. Sā "idāni pesessati idāni pesessatī"ti maggaṁ
  olokentī nisinnā ussūraṁ disvā manusse pesesi. Te paccāgantvā
  "seṭṭhiputto gato"ti ārocesuṁ. Sā taṁ sabbaṁ paṭiyāditaṁ ādāya yānaṁ
  abhiruhitvā uyyānaṁ gantuṁ āraddhā.
      Atha nandamūlakapabbhāre paccekasambuddho sattame divase nirodhā
  vuṭṭhāya nāgalatādantakaṭṭhaṁ khāditvā anotattadahe mukhaṁ dhovitvā "kattha ajja

  *  *  *  *  *  *
  Footnote: 1 chaṂa. ayaṁ pāṭho na dissati. 2 Ma. pariggahā.
-------------------------------------------------
[page 193]
  Bhikkhaṁ carissāmā"ti āvajjento taṁ seṭṭhidhītaraṁ disvā "mayi imissā saddhākāraṁ
  kāretvā taṁ kammaṁ parikkhayaṁ gamissatī"ti ñatvā pabbhārasamīpe saṭṭhiyojana-
  manosilātale ṭhatvā pattacīvaramādāya abhiññāpādakaṁ jhānaṁ samāpajjitvā
  ākāsenāgantvā tassā paṭipathe oruyha bārāṇasiṁ abhimukho agamāsi. Taṁ
  disvāva dāsiyo seṭṭhidhītāya ārocesuṁ. Sā yānā oruyha sakkaccaṁ vanditvā
  pattaṁ sabbarasasampannena khādanīyena bhojanīyena pūretvā padumapupphena
  paṭicchādetvā heṭṭhāpi padumapupphaṁ katvā pupphakalāpaṁ hatthena gahetvā
  paccekabuddhassa hatthe pattaṁ datvā vanditvā pupphakalāpahatthā patthanaṁ akāsi
  "bhante yathā idaṁ pupphaṁ, evāhaṁ yattha yattha upapajjāmi, tattha tattha
  mahājanassa piyā bhaveyya manāpā"ti. Evaṁ patthetvā dutiyampi patthesi
  "bhante dukkho gabbhavāso, taṁ anupagamma padumapupphe eva paṭisandhi bhaveyyā"ti.
  Tatiyampi patthesi "bhante jeguccho mātugāmo, cakkavattidhītāpi paravasaṁ gacchati.
  Tasmā ahaṁ itthibhāvaṁ anupagamma puriso bhaveyyan"ti. Catutthampi patthesi
  "bhante imaṁ saṁsāradukkhaṁ atikkamma pariyosāne tumhehi pattaṁ amataṁ
  pāpuṇeyyan"ti. Evaṁ caturo paṇidhī katvā taṁ padumapupphakalāpaṁ pūjetvā
  pañcapatiṭṭhitena vanditvā "pupphasadiso eva me gandho ceva vaṇṇo ca hotū"ti
  imaṁ pañcamaṁ paṇidhiṁ akāsi.
      Tato paccekabuddho pattañca pupphakalāpañca gahetvā ākāse ṭhatvā:-
                "icchitaṁ patthitaṁ tuyhaṁ khippameva samijjhatu
                sabbe pūrentu saṅkappā cando paṇṇaraso yathā"ti
  imāya gāthāya seṭṭhidhītāya anumodanaṁ katvā "seṭṭhidhītā maṁ gacchantaṁ passatū"ti
  adhiṭṭhahitvā ākāsena nandamūlakapabbhāraṁ agamāsi. Seṭṭhidhītāya taṁ passantiyā
  mahatī pīti uppajji. Bhavantare kataṁ akusalaṁ kammaṁ anokāsatāya parikkhīṇaṁ
  ciñcambiladhotatambalohabhājanamiva suddhā jātā. Tāvadevassā patikule ñātikule
  ca sabbo jano tuṭṭho. "kiṁ Karomā"ti piyavacanāni ca paṇṇākārāni ca pesesi.
  Sāmikopi manusse pesesi "seṭṭhidhītaraṁ sīghaṁ ānetha, ahaṁ vissaritvā uyyānaṁ
-------------------------------------------------
[page 194]
  Āgato"ti. Tato pabhuti ca naṁ ure vilittacandanaṁ viya āmuttamuttāhāraṁ viya
  pupphamālā viya ca piyāyanto parihari. Sā tattha yāvatāyukaṁ issariyabhogayuttasukhaṁ
  anubhavitvā kālaṁ katvā purisabhāvena devaloke padumapupphe uppajji. So
  devaputto gacchantopi padumapupphagabbhe eva gacchati, tiṭṭhantopi nisīdantopi
  sayantopi padumapupphagabbheyeva sayati. "mahāpadumadevaputto"ti Ca naṁ vohariṁsu.
  Evaṁ so tena iddhānubhāvena anulomapaṭilomaṁ chadevaloke eva saṁsarati.
      Tena ca samayena bārāṇasirañño vīsati itthisahassāni honti. Tāsu
  ekāpi puttaṁ na labhati. Amaccā rājānaṁ viññāpesuṁ "deva kulavaṁsānupālako
  putto icchitabbo, atraje avijjamāne khettajopi kulavaṁsadharo hotī"ti. Atha rājā
  "ṭhapetvā mahesiṁ avasesā itthiyo sattāhaṁ dhammanāṭakaṁ karothā"ti yathākāmaṁ
  bahi carāpesi, tathāpi puttaṁ nālattha. Puna amaccā āhaṁsu "mahārāja mahesī
  nāma puññena ca paññāya ca sabbaitthīnaṁ aggā, appeva nāma devo mahesiyā
  kucchimhi puttaṁ labheyyā"ti. Rājā mahesiyā etamatthaṁ ārocesi. Sā āha
  "mahārāja yā itthī sīlavatī saccavādinī, sā puttaṁ labheyya, hirottapparahitāya
  kuto putto"ti pāsādaṁ abhiruhitvā pañca sīlāni samādiyitvā punappunaṁ
  āvajjesi, sīlavatiyā rājadhītāya pañca sīlāni āvajjentiyā puttapatthanācitte
  uppannamatte sakkassa āsanaṁ saṅkampi.
      Atha sakko āvajjento etamatthaṁ viditvā "sīlavatiyā rājadhītāya puttavaraṁ
  demī"ti ākāsenāgantvā deviyā sammukhe ṭhito "kiṁ varesi devī"ti. Puttaṁ
  mahārājāti. "dammi Te devi puttaṁ, mā cintayī"ti vatvā devalokaṁ gantvā
  "atthi nu kho ettha khīṇāyuko"ti āvajjento "ayaṁ mahāpadumo upari
  devalokaṁ gantukāmo ca bhavissatī"ti ñatvā tassa vimānaṁ gantvā "tāta
  mahāpaduma manussalokaṁ gacchāhī"ti yāci. So "mā evaṁ mahārāja bhaṇa, jegucchito 1-
  manussaloko"ti. Tāta tvaṁ manussaloke puññaṁ katvā idhūpapanno, tattheva
  ṭhatvā pāramiyo pūretabbā, gaccha tātāti. Dukkho mahārāja gabbhavāso, na

  *  *  *  *  *  *
  Footnote: 1 sī,. i. jeguccho.
-------------------------------------------------
[page 195]
  Sakkomi tattha vasitunti. "tāta Te gabbhavāso natthi, tathā hi tvaṁ kammamakāsi,
  yathā padumagabbheyeva nibbattissasi, gaccha tātā"ti punappunaṁ vuccamāno
  adhivāsesi.
      So devalokā cavitvā bārāṇasirañño uyyāne silāpaṭṭapokkharaṇiyaṁ
  padumagabbhe nibbatto. Tañca rattiṁ paccūsasamaye mahesī supinantena vīsatiitthisahassa-
  parivutā uyyānaṁ gantvā silāpaṭṭapokkharaṇiyaṁ padumagabbhe puttaṁ laddhā viya
  ahosi. Sā pabhātāya rattiyā sīlāni rakkhamānā tattha gantvā ekaṁ padumapupphaṁ
  addasa, taṁ neva tīre hoti na gambhīre. Saha dassaneneva cassā tattha puttasineho
  uppajji. Sā sayaṁ eva otaritvā taṁ pupphaṁ aggahesi, pupphe gahitamatteyeva
  pattāni vikasiṁsu. Tattha suvaṇṇapaṭimaṁ viya dārakaṁ addasa, disvāva "putto me
  laddho"ti saddaṁ nicchāresi. Mahājano sādhukārasahassāni pavattesi. Rañño ca
  pesesi. Rājā sutvā "kattha laddho"ti pucchitvā laddhokāsaṁ sutvā uyyānañca
  pokkharaṇiyaṁ padumañca amhākaṁyeva, tasmā amhākaṁ khette jātattā khettajo
  nāmāyaṁ putto"ti vatvā nagaraṁ pavesetvā vīsatisahassaitthiyo dhātikiccaṁ kāresi.
  Yā yā kumārassa ruciṁ ñatvā patthitaṁ patthitaṁ 1- khādanīyaṁ khādāpeti, sā sā sahassaṁ
  labhati. Sakalabārāṇasī calitā, sabbo jano kumārassa paṇṇākārasahassāni
  pesesi. Kumāro taṁ taṁ atinetvā "imaṁ khāda, imaṁ bhuñjā"ti vuccamāno
  bhojanena ubbāḷho ukkaṇṭhito hutvā gopuradvāraṁ gantvā lākhāguḷakena
  kīḷati.
      Tadā aññataro paccekabuddho bārāṇasiṁ nissāya isipatane vasati, so
  kālasseva vuṭṭhāya senāsanavattasarīraparikammamanasikārādīni sabbakiccāni katvā
  paṭisallānā vuṭṭhito "ajja kattha bhikkhaṁ gahessāmī"ti āvajjento kumārassa
  sampattiṁ disvā "esa pubbe kiṁ kammaṁ karī"ti vīmaṁsanto "mādisassa piṇḍapātaṁ
  datvā catasso patthanā patthesi, tattha tisso siddhā, ekā tāva na sijjhati,

  *  *  *  *  *  *
  Footnote: 1 Sī. paṇītaṁ paṇītaṁ.
-------------------------------------------------
[page 196]
  Tassa upāyena ārammaṇaṁ dassemī"ti bhikkhācāravasena kumārassa santikaṁ
  agamāsi. Kumāro taṁ disvā "samaṇa mā idha āgacchi, ime hi tampi `imaṁ
  khāda, imaṁ bhuñjā'ti vadeyyun"ti āha. So ekavacaneneva tato nivattitvā
  attano senāsanaṁ agamāsi. Kumāro parijanaṁ āha "ayaṁ samaṇo mayā vuttamattova
  nivatto, kuddho nu kho mamā"ti. So tehi "pabbajitā nāma na kodhaparāyaṇā
  honti, parena pasannamanena yaṁ dinnaṁ, tena yāpentī"ti vuccamānopi "duṭṭho
  evarūpo nāma samaṇo, 1- khamāpessāmi nan"ti mātāpitūnaṁ ārocetvā hatthiṁ
  abhiruhitvā mahatā rājānubhāvena isipatanaṁ gantvā migayūthaṁ disvā pucchi
  "kinnāmete"ti. Ete sāmi migā nāmāti. Etesaṁ "imaṁ khādatha, imaṁ bhuñjatha,
  imaṁ sāyathā"ti vatvā paṭijaggantā atthīti. Natthi sāmi, yattha tiṇodakaṁ sulabhaṁ
  tattha vasantīti.
      Kumāro "yathā ime arakkhiyamānāva yattha icchanti, tattha vasanti,
  kadā nu kho ahampi evaṁ vaseyyan"ti etaṁ ārammaṇaṁ aggahesi. Paccekabuddhopi
  tassa āgamanaṁ ñatvā senāsanamaggañca caṅkamanañca sammajjitvā maṭṭhaṁ
  katvā ekadvattikkhattuṁ caṅkamitvā padanikkhepaṁ dassetvā divāvihārokāsañca
  paṇṇasālañca sammajjitvā maṭṭhaṁ katvā pavisanapadanikkhepaṁ dassetvā
  nikkhamanapadanikkhepaṁ adassetvā aññatra agamāsi. Kumāro tattha gantvā taṁ
  padesaṁ sammajjitvā maṭṭhakataṁ disvā "vasati maññe ettha so paccekabuddho"ti
  parijanena bhāsitaṁ sutvā āha "pātopi so samaṇo dussati, idāni hatthiassādīhi
  attano okāsaṁ akkantaṁ disvā suṭṭhutaraṁ dusseyya, idheva tumhe tiṭṭhathā"ti
  hatthikkhandhā oruyha ekakova senāsanaṁ paviṭṭho vattasīsena susammaṭṭhokāse
  padanikkhepaṁ disvā "so dānāyaṁ samaṇo ettha caṅkamanto na vaṇijjādikammaṁ 2-
  cintesi, addhāyaṁ attano hitameva cintesi maññe"ti pasannamānaso caṅkamaṁ
  abhiruhitvā dūrīkataputhuvitakko gantvā pāsāṇaphalake nisīditvā sañjātaekaggo 3-

  *  *  *  *  *  *
  Footnote: 1 Sī. ruṭṭho evāyaṁ samaṇo. 2 i., Ma. na vejjādikammaṁ. 3 Sī., i.
  sañjātapītipāmojjo ekaggo.
-------------------------------------------------
[page 197]
  Hutvā paṇṇasālaṁ pavisitvā vipassanto paccekabodhiñāṇaṁ adhigantvā purimanayeneva
  purohitena kammaṭṭhānaṁ pucchito gaganatale nisinno imaṁ gāthamabhāsi.
      Tattha migoti dve migā eṇīmigo 1- ca pasadamigo ca. Api ca sabbesaṁ
  āraññikānaṁ catuppadānaṁ etaṁ adhivacanaṁ. Idha pana pasadamigo adhippetoti
  vadanti. Araññamhīti gāmañca gāmūpacārañca ṭhapetvā avasesaṁ araññaṁ, idha
  pana uyyānaṁ adhippetaṁ, tasmā "uyyānamhī"ti vuttaṁ hoti. Yathāti paṭibhāge.
  Abaddhoti rajjubandhanādīhi abaddho, etena vissatthacariyaṁ dīpeti. Yenicchakaṁ
  gacchati gocarāyāti yena yena disābhāgena gantumicchati, tena tena
  disābhāgena gocarāya gacchati. Vuttampi cetaṁ bhagavatā:-
             "seyyathāpi bhikkhave āraññako migo araññe pavane caramāno
          vissattho gacchati, vissattho tiṭṭhati, vissattho nisīdati, vissattho
          seyyaṁ kappeti. Taṁ kissa hetu, anāpāthagato bhikkhave luddassa,
          evameva kho bhikkhave bhikkhu vivicceva kāmehi .p. Paṭhamaṁ jhānaṁ
          upasampajja viharati. Ayaṁ vuccati bhikkhave bhikkhu antamakāsi māraṁ
          apadaṁ, vadhitvā māracakkhuṁ adassanaṁ gato pāpimato"ti 2- vitthāro.
      Seritanti sacchandavuttitaṁ aparāyattataṁ 3- vā idaṁ vuttaṁ hoti:- yathā
  migo araññamhi abaddho yenicchakaṁ gacchati gocarāya, tathā kadā nu kho
  ahampi taṇhābandhanaṁ chinditvā evaṁ gaccheyyanti. Viññū paṇḍito naro
  seritaṁ pekkhamāno eko careti.
                      Migoaraññagāthāvaṇṇanā niṭṭhitā.
                          --------------

  *  *  *  *  *  *
  Footnote: 1 Sī., i. tiṇamigo. 2 khu. cūḷa. 30/680/338-9 (syā).
  3 Sī. aparāyattakataṁ, i. aparāyattakaṁ.
-------------------------------------------------
[page 198]
                        Āmantanāgāthāvaṇṇanā 1-
      [96] Āmantanā hotīti kā uppatti? bārāṇasirañño kira
  mahāupaṭṭhānasamaye amaccā upasaṅkamiṁsu. Tesu eko amacco "deva sotabbaṁ
  atthī"ti ekamantaṁ gamanaṁ yāci, so uṭṭhāyāsanā agamāsi. Puna eko
  mahāupaṭṭhāne nisinnaṁ yāci, eko hatthikkhandhe nisinnaṁ, eko assapiṭṭhiyaṁ
  nisinnaṁ, eko suvaṇṇarathe nisinnaṁ, eko sivikāya nisīditvā uyyānaṁ
  gacchantaṁ yāci. Rājā tato orohitvā agamāsi. Aparo janapadacārikaṁ
  gacchantaṁ yāci, tassapi vacanaṁ sutvā hatthikkhandhato oruyha ekamantaṁ agamāsi.
  Evaṁ so tehi nibbinno hutvā pabbaji. Amaccā issariyena vaḍḍhanti.
  Tesu eko gantvā rājānaṁ āha "asukaṁ nāma mahārāja janapadaṁ mayhaṁ
  dehī"ti. Rājā taṁ "itthannāmo bhuñjatī"ti bhaṇati. So rañño vacanaṁ
  anādiyitvā "gacchāmahaṁ taṁ janapadaṁ gahetvā bhuñjāmī"ti tattha gantvā
  kalahaṁ katvā puna ubhopi rañño santikaṁ āgantvā aññamaññassa dosaṁ
  ārocenti. 2- Rājā "na sakkā ime tosetun"ti tesaṁ lobhe ādīnavaṁ
  disvā vipassanto paccekabodhiṁ sacchākāsi. So purimanayena imaṁ udānaṁ abhāsi.
      Tassattho:- sahāyamajjhe ṭhitassa divāseyyasaṅkhāte vāse ca
  mahāupaṭṭhānasaṅkhāte ṭhāne ca uyyānagamanasaṅkhāte gamane ca
  janapadacārikasaṅkhātāya cārikāya ca "idaṁ me suṇa, idaṁ me dehī"tiādinā nayena
  tathā tathā āmantanā hoti, tasmā ahaṁ tattha nibbijjitvā 3- yāyaṁ
  ariyajanasevitā anekānisaṁsā ekantasukhā, evaṁ santepi lobhābhibhūtehi
  sabbakāpurisehi anabhipatthitā pabbajjā, taṁ anabhijjhitaṁ paresaṁ avasavattanena
  bhabbapuggalavasena 4- seritañca pekkhamāno vipassanaṁ ārabhitvā anukkamena
  paccekabodhiṁ adhigatosmi. Sesaṁ vuttanayamevāti.
                      Āmantanāgāthāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati. 2 Sī. āropenti. 3 Ma. nibbinditvā.
  4 Sī. dhammapuggalavasena, i. aggapuggalavasena.
-------------------------------------------------
[page 199]
                        Khiḍḍāratigāthāvaṇṇanā 1-
      [97] Khiḍḍā ratīti kā uppatti? bārāṇasiyaṁ kira ekaputtaka-
  brahmadatto nāma rājā ahosi. So tassa ekaputtako piyo ahosi
  manāpo pāṇasamo, rājā sabbairiyāpathesu puttakaṁ gahetvāva vattati. So
  ekadivasaṁ uyyānaṁ gacchanto taṁ ṭhapetvā gato, kumāropi taṁ divasaṁyeva
  uppannena byādhinā mato. Amaccā "puttasinehena rañño hadayampi
  phaleyyā"ti anārocetvāva naṁ jhāpesuṁ. Rājā uyyāne surāmadena matto
  puttaṁ neva sarati, tathā dutiyadivasepi nhānabhojanavelāsu. Atha bhuttāvī
  nisinno saritvā "puttaṁ me ānethā"ti āha. Tassa anurūpena vidhānena taṁ
  pavattiṁ ārocesuṁ. Tato sokābhibhūto nisinno evaṁ yoniso manasākāsi
  "imasmiṁ sati idaṁ hoti, imassuppādā idaṁ uppajjatī"ti. Evaṁ anukkamena
  anulomapaṭilomaṁ paṭicca samuppādaṁ sammasanto paccekasambodhiṁ sacchākāsi. Sesaṁ
  saṁsaggagāthāvaṇṇanāyaṁ vuttasadisameva ṭhapetvā gāthāyatthavaṇṇanaṁ.
      Atthavaṇṇanā pana:- khiḍḍāti kīḷanā. Sā duvidhā hoti kāyikā ca
  vācasikā ca. Tattha kāyikā nāma hatthīhipi kīḷanti, assehipi rathehipi dhanūhipi
  tharūhipīti evamādi. Vācasikā nāma gītaṁ silokabhaṇanaṁ mukhabheriālambarabherīti
  evamādi. Ratīti pañcakāmaguṇarati. Vipulanti yāva aṭṭhimiñjaṁ āhacca ṭhānena
  sakalattabhāvabyāpakaṁ. Sesaṁ pākaṭameva. Anusandhiyojanāpi cettha saṁsaggagāthāya
  vuttanayeneva veditabbā, tato parañca sabbaṁ.
                      Khiḍḍāratigāthāvaṇṇanā niṭṭhitā.
                            ----------

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 200]
                        Cātuddisagāthāvaṇṇanā 1-
      [98] Cātuddisoti kā uppatti? pubbe kira kassapassa bhagavato
  sāsane pañca paccekabodhisattā pabbajitvā vīsati vassasahassāni gatapaccāgatavattaṁ
  pūretvā devaloke nibbattā. Tato cavitvā tesaṁ jeṭṭhako bārāṇasirājā
  ahosi, sesā pākatikarājāno. Te cattāropi kammaṭṭhānaṁ uggaṇhitvā rajjaṁ
  pahāya pabbajitvā anukkamena paccekabuddhā hutvā nandamūlakapabbhāre vasantā
  ekadivasaṁ samāpattito vuṭṭhāya vaṁsakkaḷīragāthāyaṁ vuttanayeneva attano kammañca
  sahāyañca āvajjetvā ñatvā bārāṇasirañño upāyena ārammaṇaṁ dassetuṁ
  okāsaṁ gavesanti. So ca rājā tikkhattuṁ rattiyā ubbijjati, bhīto vissaraṁ
  karoti, mahātale 2- dhāvati. Purohitena kālasseva vuṭṭhāya sukhaseyyaṁ pucchitopi
  "kuto me ācariya sukhan"ti sabbaṁ taṁ pavattiṁ ārocesi. Purohitopi "ayaṁ
  rogo na sakkā yena kenaci uddhaṁ virecanādinā bhesajjakammena vinetuṁ,
  mayhaṁ pana khādanūpāyo uppanno"ti cintetvā "rajjahānijīvitantarāyādīnaṁ
  pubbanimittaṁ etaṁ mahārājā"ti rājānaṁ suṭṭhutaraṁ ubbejetvā "tassa
  vūpasamanatthaṁ ettake ca ettake ca hatthiassarathādayo hiraññasuvaṇṇañca dakkhiṇaṁ
  datvā yañño yajitabboti yaññayajane samādapesi.
      Tato paccekabuddhā anekāni pāṇasahassāni yaññatthāya sampiṇḍiyamānāni
  disvā "ekasmiṁ kamme kate dubbodhaneyyo bhavissati, handa naṁ
  paṭikacceva gantvā pekkhāmā"ti vaṁsakkaḷīragāthāyaṁ vuttanayena āgantvā
  piṇḍāya caramānā rājaṅgaṇe paṭipāṭiyā agamaṁsu. Rājā sīhapañjare ṭhito
  rājaṅgaṇaṁ olokayamāno te addakkhi, saha dassaneneva cassa sineho
  uppajji. Tato te pakkosāpetvā ākāsatale paññattāsane nisīdāpetvā
  sakkaccaṁ bhojetvā katabhattakicce "ke tumhe"ti pucchi. Mayaṁ mahārāja cātuddisā
  nāmāti. Bhante cātuddisāti imassa ko atthoti. Catūsu disāsu katthaci kutoci

  *  *  *  *  *  *
  Footnote: 1 chaṂa. ayaṁ pāṭho na dissati. 2 i. mahāpathaṁ.
-------------------------------------------------
[page 201]
  Bhayaṁ vā cittutrāso vā amhākaṁ natthi mahārājāti. Bhante tumhākaṁ taṁ bhayaṁ
  kiṁ kāraṇā na hotīti. "mayaṁ Mahārāja mettaṁ bhāvema, karuṇaṁ bhāvema, muditaṁ
  bhāvema, upekkhaṁ bhāveMa. Tena no taṁ bhayaṁ na hotī"ti vatvā uṭṭhāyāsanā
  attano vasanaṭṭhānaṁ agamaṁsu.
      Tato rājā cintesi "ime samaṇā `mettādibhāvanāya bhayaṁ na hotī'ti
  bhaṇanti, brāhmaṇā pana anekasahassapāṇavadhaṁ vaṇṇayanti, kesaṁ nu kho vacanaṁ
  saccan"ti. Athassa etadahosi "samaṇā suddhena asuddhaṁ dhovanti, brāhmaṇā
  pana asuddhena asuddhaṁ. Na sakkā kho pana asuddhena asuddhaṁ dhovituṁ,
  pabbajitānaṁ eva vacanaṁ saccan"ti. So "sabbe sattā sukhitā hontū"tiādinā
  nayena mettādayo cattāropi brahmavihāre bhāvetvā hitapharaṇena cittena
  amacce āṇāpesi "sabbe pāṇe muñcatha, sītāni pānīyāni pivantu, haritāni
  tiṇāni khādantu, sīto ca vāto tesaṁ upavāyatū"ti. Te tathā akaṁsu.
      Tato rājā "kalyāṇamittānaṁ vacanena pāpakammato muttomhī"ti
  tattheva nisinno vipassitvā paccekabodhiṁ sacchākāsi. Amaccehi ca bhojanavelāyaṁ
  "bhuñja mahārāja kālo"ti vutte "nāhaṁ rājā"ti purimanayeneva sabbaṁ vatvā
  imaṁ udānabyākaraṇagāthaṁ abhāsi.
      Tattha cātuddisoti catūsu disāsu yathāsukhavihārī, "ekaṁ disaṁ pharitvā
  viharatī"tiādinā vā nayena brahmavihārabhāvanāya pharitā catasso disā assa
  santīti cātuddiso. Tāsu catūsu disāsu katthaci satte vā saṅkhāre vā bhayena
  na paṭihanatīti appaṭigho. Santussamānoti dvādasavidhassa santosassa vasena
  santussako ca. Itarītarenāti uccāvacena paccayena. Parissayānaṁ sahitā achambhīti
  ettha parissayanti kāyacittāni parihāpenti vā tesaṁ sampattiṁ, tāni vā
  paricca 1- sayantīti parissayā, bāhirānaṁ sīhabyagghādīnaṁ abbhantarānañca
  kāmacchandādīnaṁ kāyacittupaddavānaṁ etaṁ adhivacanaṁ. Te parissaye adhivāsanakhantiyā
  ca vīriyādīhi dhammehi ca sahatīti parissayānaṁ sahitā. Thaddhabhāvakarabhayābhāvena

  *  *  *  *  *  *
  Footnote: 1 chaṂa. paṭicca.
-------------------------------------------------
[page 202]
  Achambhī. Kiṁ vuttaṁ hoti? yathā te cattāro samaṇā, evaṁ itarītarena paccayena
  santussamāno ettha paṭipattipadaṭṭhāne santose ṭhito catūsu disāsu
  mettādibhāvanāya cātuddiso, sattasaṅkhāresu paṭihananabhayābhāvena appaṭigho ca
  hoti. So cātuddisattā vuttappakārānaṁ parissayānaṁ sahitā, appaṭighattā
  achambhī ca hotīti evaṁ paṭipattiguṇaṁ disvā yoniso paṭipajjitvā paccekabodhiṁ
  adhigatomhīti. Atha vā te samaṇā viya santussamāno itarītarena vuttanayena
  cātuddiso hotīti ñatvā evaṁ cātuddisabhāvaṁ patthayanto yoniso paṭipajjitvā
  adhigatomhi. Tasmā aññopi īdisaṁ ṭhānaṁ patthayanto cātuddisatāya parissayānaṁ
  sahitā appaṭighatāya ca achambhī hutvā eko care khaggavisāṇakappoti. Sesaṁ
  vuttanayamevāti.
                      Cātuddisagāthāvaṇṇanā niṭṭhitā.
                           -------------
                        Dussaṅgahagāthāvaṇṇanā 1-
      [99] Dussaṅgahāti kā uppatti? bārāṇasirañño kira aggamahesī
  kālamakāsi. Tato vītivattesu sokadivasesu ekadivasaṁ amaccā "rājūnaṁ nāma tesu
  tesu kiccesu aggamahesī avassaṁ icchitabbā, sādhu devo aññampi deviṁ
  ānetū"ti yāciṁsu. Rājā "tena hi bhaṇe jānāthā"ti āha. Te pariyesantā
  sāmantarajje rājā mato, tassa devī rajjaṁ anusāsati, sā ca gabbhinī
  ahosi, amaccā "ayaṁ rañño anurūpā"ti ñatvā taṁ yāciṁsu. Sā "gabbhinī
  nāma manussānaṁ amanāpā hoti. Sace āgametha, yāva vijāyāmi, evaṁ sādhu.
  No ce, aññaṁ pariyesathā"ti āha. Te raññopi etamatthaṁ ārocesuṁ. Rājā
  "gabbhinīpi hotu, ānethā"ti āha. Te ānesuṁ. Rājā taṁ abhisiñcitvā sabbaṁ
  mahesiyā bhogaṁ adāsi, tassā parijanānañca nānāvidhehi paṇṇākārehi
  saṅgaṇhāti. Sā kālena puttaṁ vijāyi. Rājā taṁ attano puttaṁ viya

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 203]
  Sabbiriyāpathesu aṅke ca ure ca katvā viharati. Tadā deviyā parijanā
  cintesuṁ "rājā ativiya saṅgaṇhāti, kumāre ativissāsaṁ karoti, 1- handa naṁ
  paribhindissāmā"ti.
      Tato kumāraṁ āhaṁsu "tvaṁ tāta amhākaṁ rañño putto, na imassa
  rañño putto. Mā ettha vissāsaṁ āpajjī"ti. Atha kumāro "ehi puttā"ti
  raññā vuccamānopi hatthena ākaḍḍhiyamānopi pubbe viya rājānaṁ na allīyati.
  Rājā "kiṁ kāraṇan"ti vīmaṁsanto taṁ pavattiṁ ñatvā "ete mayā saṅgahitāpi
  paṭikkūlavuttino evā"ti nibbijjitvā rajjaṁ pahāya pabbajito. "rājā
  Pabbajito"ti amaccaparijanāpi bahū pabbajiṁsu. Saparijano rājā pabbajitopi
  manussā paṇīte paccaye upanenti, rājā paṇīte paccaye yathāvuḍḍhaṁ dāpesi.
  Tattha ye sundaraṁ labhanti, te tussanti. Itare ujjhāyanti "mayaṁ pariveṇādīni
  sammajjantā sabbakiccāni karonti, lūkhabhattaṁ jiṇṇavatthañca labhāmā"ti. So
  tampi ñatvā "ime yathāvuḍḍhaṁ dīyamānāpi ujjhāyanti, aho dussaṅgahā
  parisā"ti pattacīvaramādāya ekova araññaṁ pavisitvā vipassanaṁ ārabhitvā
  paccekabodhiṁ sacchākāsi. Tattha āgatehi ca kammaṭṭhānaṁ pucchito imaṁ gāthamabhāsi.
  Sā atthato pākaṭā eva. Ayaṁ pana yojanā:- dussaṅgahā pabbajitāpi eke,
  ye asantosābhibhūtā, tathāvidhā eva ca atho gahaṭṭhā gharamāvasantā. Etāhaṁ
  dussaṅgahabhāvaṁ jigucchanto vipassanaṁ ārabhitvā adhigatoti. Sesaṁ purimanayeneva
  veditabbanti.
                      Dussaṅgahagāthāvaṇṇanā niṭṭhitā.
                           -------------

  *  *  *  *  *  *
  Footnote: 1 Sī. saṅgaṇhāti kumāraṁ, avissāsaniyāni rājahadayāni.
-------------------------------------------------
[page 204]
                        Koviḷāragāthāvaṇṇanā 1-
      [100] Oropayitvāti kā uppatti? bārāṇasiyaṁ kira cātumāsika-
  brahmadatto nāma rājā gimhānaṁ paṭhame māse uyyānaṁ gato. Tattha ramaṇīye
  bhūmibhāge nīlaghanapattasañchannaṁ koviḷārarukkhaṁ disvā "koviḷāramūle mama sayanaṁ
  paññāpethā"ti vatvā uyyāne kīḷitvā sāyanhasamayaṁ tattha seyyaṁ kappesi. Puna
  gimhānaṁ majjhime māse uyyānaṁ gato, tadā koviḷāro pupphito hoti, tadāpi tatheva
  akāsi. Punapi gimhānaṁ pacchime māse gato, tadā koviḷāro sañchinnapatto 2-
  sukkharukkho viya hoti, tadāpi rājā adisvāva taṁ rukkhaṁ pubbaparicayena
  tattheva seyyaṁ āṇāpesi. Amaccā jānantāpi rañño āṇattiyā tattha sayanaṁ
  paññāpesuṁ. So uyyāne kīḷitvā sāyanhasamaye tattha seyyaṁ kappento taṁ
  rukkhaṁ disvā "are ayaṁ pubbe sañchannapatto maṇimayo viya abhirūpadassano
  ahosi. Tato maṇivaṇṇasākhantare ṭhapitapavāḷaṅkurasadisehi pupphehi sassirikadassano
  ahosi, muttajālasadisavālikākiṇṇo cassa heṭṭhābhūmibhāgo bandhanā
  pavuttapupphasañchanno rattakambalasanthato viya ahosi, so nāmajja sukkharukkho
  viya sākhāmattāvaseso ṭhito, aho jarāya upahato koviḷāro"ti cintetvā
  "anupādinnampi tāya jarāya haññati, kimaṅgaṁ pana upādinnan"ti aniccasaññaṁ
  paṭilabhi. Tadanusāreneva sabbasaṅkhāre dukkhato anattato ca vipassantova "aho
  vatāhampi sañchinnapatto koviḷāro viya apagatagihibyañjano bhaveyyan"ti
  patthayamāno anupubbena tasmiṁ sayanatale dakkhiṇena passena nipannoyeva
  vipassitvā paccekabodhiṁ sacchākāsi. Tato gamanakāle amaccehi "kālo deva
  gantun"ti vutte "nāhaṁ rājā"tiādīni vatvā purimanayeneva imaṁ gāthamabhāsi.
      Tattha oropayitvāti apanetvā. Gihibyañjanānīti kesamassuodāta-
  vatthālaṅkāramālāgandhavilepanaputtadāradāsidāsādīni. Etāni gihibhāvaṁ byañjayanti,
  tasmā "gihibyañjanānī"ti vuccanti. Sañchinnapattoti patitapatto. Chetvānāti

  *  *  *  *  *  *
  Footnote: 1 chaṂa. ayaṁ pāṭho na dissati. 2 Sī. saṁsīnapatto.
-------------------------------------------------
[page 205]
  Maggañāṇena chinditvā. Vīroti maggavīriyena samannāgato. Gihibandhanānīti
  kāmabandhanāni. Kāmā hi gihīnaṁ bandhanāni. Ayaṁ tāva padattho. Ayaṁ pana
  adhippāyo:- "aho vatāhampi oropayitvā gihibyañjanāni sañchinnapatto
  yathā koviḷāro bhaveyyan"ti evaṁ cintayamāno vipassanaṁ ārabhitvā adhigatoti.
  Sesaṁ purimanayeneva veditabbanti.
                      Koviḷāragāthāvaṇṇanā niṭṭhitā.
                          Paṭhamavaggo niṭṭhito.
                           ------------
                         Sahāyagāthāvaṇṇanā 1-
      [101-2] Sace labhethāti kā uppatti? pubbe kira kassapassa
  bhagavato sāsane dve paccekabodhisattā pabbajitvā vīsati vassasahassāni
  gatapaccāgatavattaṁ pūretvā devaloke uppannā, tato cavitvā tesaṁ jeṭṭhako
  bārāṇasirañño putto, kaniṭṭho purohitassa putto ahosi. Te ekadivasaṁyeva
  paṭisandhiṁ gahetvā ekadivasameva mātu kucchito nikkhamitvā sahapaṁsukīḷakā
  sahāyakā ahesuṁ. Purohitaputto paññavā ahosi, so rājaputtaṁ āha "samma
  tvaṁ tava pituno accayena rajjaṁ labhissasi, ahaṁ purohitaṭṭhānaṁ, susikkhitena ca
  rajjaṁ anusāsituṁ sakkā, ehi sippaṁ uggaṇhissāmā"ti. Tato ubhopi
  yaññopacitā 2- hutvā gāmanigamādīsu bhikkhaṁ caramānā paccantajanapadagāmaṁ gatā.
  Tañca gāmaṁ pañca paccekabuddhā bhikkhācāravelāya pavisiṁsu. Tattha manussā
  paccekabuddhe disvā ussāhajātā āsanāni paññāpetvā paṇītaṁ khādanīyaṁ
  vā bhojanīyaṁ vā upanāmetvā pūjenti. Tesaṁ etadahosi "amhehi sadisā
  uccākulikā nāma natthi, api ca panime manussā yadi icchanti, amhākaṁ bhikkhaṁ
  denti, yadi nicchanti, na denti, imesaṁ pana pabbajitānaṁ evarūpaṁ sakkāraṁ
  karonti, addhā ete kiñci sippaṁ jānanti, handa nesaṁ santike sippaṁ

  *  *  *  *  *  *
  Footnote: 1 chaṂa. ayaṁ pāṭho na dissati. 2 Sī. yaññopavītakaṇṭhā, i. yaññopavītā.
-------------------------------------------------
[page 206]
  Uggaṇhāmā"ti. Te manussesu paṭikkantesu okāsaṁ labhitvā "yaṁ bhante tumhe
  sippaṁ jānātha, taṁ amhehi sikkhāpethā"ti yāciṁsu. Paccekabuddhā "na sakkā
  apabbajitena sikkhitun"ti āhaṁsu. Te pabbajjaṁ yācitvā pabbajiṁsu. Tato nesaṁ
  paccekabuddhā "evaṁ vo nivāsetabbaṁ, evaṁ pārupitabban"tiādinā nayena
  ābhisamācārikaṁ ācikkhitvā "imassa sippassa ekībhāvābhirati nipphatti, tasmā
  ekeneva nisīditabbaṁ, ekena caṅkamitabbaṁ, ekena ṭhātabbaṁ, ekena
  sayitabban"ti pāṭiyekkaṁ paṇṇasālaṁ adaṁsu, tato te attano attano
  paṇṇasālaṁ pavisitvā nisīdiṁsu. Purohitaputto nisinnakālato pabhuti cittasamādhānaṁ
  laddhā jhānaṁ paṭilabhi. Rājaputto muhutteneva ukkaṇṭhito tassa santikaṁ
  āgato. So taṁ disvā "kiṁ sammā"ti pucchi. "ukkaṇṭhitomhī"ti Āha. Tena
  hi idha nisīdāti. So tattha muhuttaṁ nisīditvā āha "imassa kira samma
  sippassa ekībhāvābhirati nipphattī"ti. Purohitaputto "evaṁ samma, tena hi
  tvaṁ attano nisinnokāsaṁ eva gaccha, uggaṇhissāmi imassa sippassa
  nipphattin"ti āha. So gantvā punapi muhuttakeneva ukkaṇṭhito purimanayeneva
  tikkhattuṁ āgato.
      Tato naṁ purohitaputto tatheva uyyojetvā tasmiṁ gate cintesi "ayaṁ
  attano ca kammaṁ hāpeti mama ca, idhābhikkhaṇaṁ āgacchatī"ti. So paṇṇasālato
  nikkhamma araññaṁ paviṭṭho. Itaro attano paṇṇasālāyeva nisinno punapi
  muhuttakeneva ukkaṇṭhito tassa santikaṁ āgantvā ito cito ca maggantopi 1-
  taṁ adisvā cintesi "yo gahaṭṭhakāle paṇṇākāraṁ ādāya āgatopi maṁ daṭṭhuṁ
  na labhati, so dāni mayi āgate dassanampi adātukāmo apakkami, aho
  are citta na lajjasi, yaṁ maṁ catukkhattuṁ idhānesi, na so dāni te
  vase vattissāmi, aññadatthu taṁyeva mama vase vattāpessāmī"ti attano
  senāsanaṁ pavisitvā vipassanaṁ ārabhitvā paccekabodhiṁ sacchikatvā ākāsena
  nandamūlakapabbhāraṁ agamāsi. Itaropi araññaṁ pavisitvā vipassanaṁ ārabhitvā

  *  *  *  *  *  *
  Footnote: 1 i., Ma. caṅkamantopi.
-------------------------------------------------
[page 207]
  Paccekabodhiṁ sacchikatvā tattheva agamāsi. Te ubhopi manosilātale nisīditvā
  pāṭiyekkaṁ imā udānagāthāyo abhāsiṁsu.
      Tattha nipakanti pakatinipakaṁ 1- paṇḍitaṁ kasiṇaparikammādikusalaṁ. Sādhuvihārinti
  appanāvihārena vā upacārena vā samannāgataṁ. Dhīranti dhitisampannaṁ. Tattha
  nipakattena dhitisampadā vuttā. Idha pana dhitisampannamevāti attho. Dhiti nāma
  asithilaparakkamatā, "kāmaṁ taco ca nhāru cā"ti 2- evaṁ pavattavīriyassetaṁ adhivacanaṁ.
  Api ca dhikkatapāpotipi 3- dhīro. Rājāva raṭṭhaṁ vijitaṁ pahāyāti yathā pakatirājā
  "vijitaṁ raṭṭhaṁ anatthāvahan"ti ñatvā rajjaṁ pahāya eko carati, evaṁ
  bālasahāyaṁ pahāya eko care. Atha vā rājāva raṭṭhanti yathā sutasomo
  rājā raṭṭhaṁ vijitaṁ pahāya eko cari, yathā ca mahājanako rājā, evaṁ
  eko carīti ayampi tassa attho. Sesaṁ vuttānusārena sakkā jānitunti na
  vitthāritanti.
                       Sahāyagāthāvaṇṇanā niṭṭhitā.
                           ------------
                       Addhāpasaṁsāgāthāvaṇṇanā 4-
      [103] Addhā pasaṁsāmāti imissā gāthāya yāva ākāsatale paññattāsane
  paccekabuddhānaṁ nisajjā, tāva cātuddisagāthāya uppattisadisā eva uppatti.
  Ayaṁ pana viseso:- yathā so rājā rattiyā tikkhattuṁ uppajji, na tathā ayaṁ,
  nevassa yañño paccupaṭṭhito ahosi. So ākāsatale paññattesu āsanesu
  paccekabuddhe nisīdāpetvā "ke tumhe"ti pucchi. "mayaṁ Mahārāja anavajjabhojino
  nāmā"ti. Bhante anavajjabhojinoti imassa ko atthoti. Sundaraṁ vā asundaraṁ
  vā laddhā nibbikārā bhuñjāma mahārājāti taṁ sutvā rañño etadahosi
  "yannūnāhaṁ ime upaparikkheyyaṁ `edisā vā no vā'ti. "taṁ Divasaṁ kaṇājakena

  *  *  *  *  *  *
  Footnote: 1 Sī. pakatinipuṇaṁ. 2 MaṂa. 13/184/159, aṅ. duka. 20/5/50, khu. mahā.
  29/918/584-5. 3 Ma. vikkhittapāpoti. 4 chaṂa. ayaṁ pāṭho na dissati.
-------------------------------------------------
[page 208]
  Bilaṅgadutiyena parivisi. Taṁ paccekabuddhā amataṁ viya nibbikārā bhuñjiṁsu. Rājā
  "ime paṭiññātattā ekadivasaṁ nibbikārā honti, puna sve jānissāmī"ti
  svātanāya nimantesi. Dutiyadivasepi tathevākāsi. Tepi tatheva paribhuñjiṁsu. Atha
  rājā "sundaraṁ datvā vīmaṁsissāmī"ti punapi nimantetvā dve divase mahāsakkāraṁ
  katvā paṇītena ativicitrena khādanīyena bhojanīyena parivisi, tepi tatheva
  nibbikārā paribhuñjitvā rañño maṅgalaṁ vatvā pakkamiṁsu, rājā acirapakkantesu
  tesu "anavajjabhojino ete, aho vatāhampi anavajjabhojī bhaveyyan"ti cintetvā
  mahārajjaṁ pahāya pabbajjaṁ samādāya vipassanaṁ ārabhitvā paccekabuddho hutvā
  mañjūsakarukkhamūle paccekabuddhānaṁ majjhe attano ārammaṇaṁ vibhāvento imaṁ
  gāthamabhāsi. Sā padatthato uttānameva. Kevalaṁ pana sahāyasampadanti ettha
  asekhehi sīlādikkhandhehi sampannā sahāyā eva sahāyasampadāti veditabbā.
      Ayaṁ panettha yojanā:- yā ayaṁ vuttā sahāyasampadā, taṁ sahāyasampadaṁ
  addhā pasaṁsāma, ekaṁseneva thomemāti vuttaṁ hoti. Kathaṁ? seṭṭhā samā
  sevitabbā sahāyāti. Kasmā? attano sīlādīhi seṭṭhe sevamānassa sīlādayo
  dhammā anuppannā uppajjanti, uppannā ca vuddhiṁ virūḷhiṁ vepullaṁ pāpuṇanti.
  Same sevamānassa aññamaññaṁ sādhāraṇena kukkuccassa vinodanena ca laddhā na
  parihāyanti. Ete pana sahāyake seṭṭhe ca same ca aladdhā kuhanādimicchājīvaṁ
  pahāya dhammena samena uppannaṁ bhojanaṁ bhuñjanto tattha ca paṭighānunayaṁ
  anuppādento anavajjabhojī hutvā atthakāmo kulaputto eko care
  khaggavisāṇakapPo. Ahampi evaṁ caranto imaṁ sampattiṁ adhigatomhīti.
                     Addhāpasaṁsāgāthāvaṇṇanā niṭṭhitā.
                            -----------
-------------------------------------------------
[page 209]
                        Suvaṇṇavalayagāthāvaṇṇanā 1-
      [104] Disvā suvaṇṇassāti kā uppatti? aññataro kira bārāṇasiyaṁ
  rājā gimhasamaye divāseyyaṁ upagato ahosi, santike cassa vaṇṇadāsī
  gosītacandanaṁ pisati. Tassā ekabāhāya ekaṁ suvaṇṇavalayaṁ, ekabāhāya dve.
  Tāni saṅghaṭṭenti, itaraṁ na saṅghaṭṭati. Rājā taṁ disvā "evameva gaṇavāse
  saṅghaṭṭanā, ekavāse asaṅghaṭṭanā"ti cintetvā punappunaṁ dāsiṁ olokesi.
  Tena ca samayena sabbālaṅkāravibhūsitā devī taṁ bījayantī ṭhitā hoti, sā
  "vaṇṇadāsiyā paṭibaddhacitto maññe rājā"ti cintetvā taṁ dāsiṁ uṭṭhāpetvā
  sayameva pisitumāraddhā. Athassā ca ubhosu bāhāsu aneke suvaṇṇavalayā, te
  saṅghaṭṭayantā mahāsaddaṁ janayiṁsu. Rājā atisuṭṭhutaraṁ nibbindo dakkhiṇapassena
  nipannoyeva vipassanaṁ ārabhitvā paccekabodhiṁ sacchākāsi. Taṁ anuttarasukhena
  sukhitaṁ nipannaṁ candanahatthā devī upasaṅkamitvā ālimpāmi mahārājāti āha.
  So "apehi, mā ālimpāhī"ti āha. Sā kissa mahārājāti. So nāhaṁ
  rājāti. Evametesaṁ kathāsallāpaṁ sutvā amaccā upasaṅkamiṁsu, tehipi mahārājavādena
  ālapito "nāhaṁ bhaṇe rājā"ti āha. Sesaṁ paṭhamagāthāya vuttasadisameva.
      Ayaṁ pana gāthāvaṇṇanā:- tattha disvāti oloketvā. Suvaṇṇassāti
  kañcanassa. "valayānī"ti Pāṭhaseso. Sāvasesapadattho hi ayaṁ attho. Pabhassarānīti
  pabhāsanasīlāni, jutimantānīti vuttaṁ hoti. Sesaṁ uttānapadatthameva. Ayaṁ pana
  yojanā:- disvā bhujasmiṁ suvaṇṇassa valayāni "gaṇavāse sati saṅghaṭṭanā,
  ekavāse asaṅghaṭṭanā"ti evaṁ cintetvā vipassanaṁ ārabhitvā adhigatomhīti.
  Sesaṁ suviññeyyamevāti.
                      Suvaṇṇavalayagāthāvaṇṇanā niṭṭhitā.
                            -----------

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 210]
                        Āyatibhayagāthāvaṇṇanā 1-
      [105] Evaṁ dutiyenāti kā uppatti? aññataro kira bārāṇasirājā
  daharova pabbajitukāmo amacce āṇāpesi "deviṁ gahetvā rajjaṁ pariharatha,
  ahaṁ pabbajissāmī"ti. Amaccā "mahārāja arājakaṁ rajjaṁ amhehi na sakkā
  rakkhituṁ, sāmantarājāno āgamma vilumpissanti, yāva ekopi putto uppajjati,
  tāva āgamehī"ti saññāpesuṁ. Muducitto rājā adhivāsesi. Atha devī gabbhaṁ
  gaṇhi. Rājā puna te āṇāpesi "devī gabbhinī, puttaṁ jātaṁ rajje
  abhisiñcitvā rajjaṁ pariharatha, ahaṁ pabbajissāmī"ti. Amaccā "dujjānaṁ
  mahārāja etaṁ, yaṁ devī puttaṁ vā vijāyissati, dhītaraṁ vāti, tāva vijāyanakālaṁ
  āgamehī"ti punapi rājānaṁ saññāpesuṁ. Atha sā puttaṁ vijāyi. Tadāpi rājā
  tatheva amacce āṇāpesi, amaccā punapi rājānaṁ "āgamehi mahārāja yāva
  paṭibalo hotī"ti bahūhi kāraṇehi saññāpesuṁ. Tato kumāre paṭibalo jāte
  amacce sannipātāpetvā "paṭibalo dāni ayaṁ, taṁ rajje abhisiñcitvā
  paṭipajjathā"ti amaccānaṁ okāsaṁ adatvā antarāpaṇato kāsāyavatthādayo
  sabbaparikkhāre āharāpetvā antepure eva pabbajitvā mahājanako viya
  nikkhamitvā gato, sabbaparijano nānappakāraṁ paridevamāno rājānaṁ anubandhi.
  So rājā yāva attano rajjasīmā, tāva gantvā kattaradaṇḍena lekhaṁ
  ākaḍḍhitvā "ayaṁ lekhā nātikkamitabbā"ti āha. Mahājano lekhāya sīsaṁ
  katvā bhūmiyaṁ nipanno paridevamāno "tuyhaṁ dāni tāta rañño āṇā kiṁ
  karissatī"ti kumāraṁ lekhaṁ atikkamāpesi. Kumāro "tāta tātā"ti dhāvitvā rājānaṁ
  sampāpuṇi. Rājā kumāraṁ disvā "etaṁ mahājanaṁ pariharanto rajjaṁ kāresiṁ, kiṁ
  dāni ekaṁ dārakaṁ pariharituṁ na sakkhissan"ti kumāraṁ gahetvā araññaṁ paviṭṭho
  tattha pubbapaccekabuddhehi vasitapaṇṇasālaṁ disvā vāsaṁ kappesi saddhiṁ puttena.

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 211]
      Tato kumāro varasayanādīsu kataparicayo tiṇasanthārake vā rajjumañcake
  vā 1- sayamāno rodati. Sītavātādīhi phuṭṭho samāno "sītaṁ tāta, uṇhaṁ tāta,
  makasā tāta ḍaṁsanti. Chātomhi tāta, pipāsitomhi tātā"ti vadati. Rājā taṁ
  saññāpentoyeva rattiṁ vītināmesi. Divāpissa piṇḍāya caritvā bhattaṁ upanāmesi,
  kumāro missakabhattaṁ kaṅguvarakamuggādibahulaṁ acchādentampi taṁ jighacchāvasena
  bhuñjamāno katipāhaccayena uṇhe ṭhapitapadumaṁ viya milāyi. Rājā pana paṭisaṅkhānabalena
  nibbikāro bhuñjati. Tato so kumāraṁ saññāpento āha "nagare
  tāta paṇītāhāro labbhati, tattha gacchāmā"ti. Kumāro āma tātāti. Tato naṁ
  purakkhatvā āgatamaggeneva nivatti. Kumāramātāpi devī "na dāni rājā kumāraṁ
  gaṇhitvā araññe ciraṁ vasissati, katipāheneva nivattissatī"ti cintetvā
  raññā kattaradaṇḍena likhitaṭṭhāneyeva vatiṁ 2- kārāpetvā vāsaṁ kappesi. Rājā
  tassā vatiyā avidūre ṭhatvā "ettha te tāta mātā nisinnā, gacchāhī"ti
  pesesi. Yāva so taṁ ṭhānaṁ pāpuṇāti, tāva udikkhanto aṭṭhāsi "mā heva
  naṁ koci viheṭheyyā"ti. Kumāro mātu santikaṁ dhāvanto agamāsi.
      Ārakkhapurisā kumāraṁ āgacchantaṁ disvā deviyā ārocesi. Devī
  vīsatināṭakitthisahassaparivutā paccuggantvā paṭiggahesi. Rañño ca pavattiṁ pucchi.
  "pacchato Āgacchatī"ti sutvā manusse pesesi. Rājāpi tāvadeva sakavasanaṭṭhānaṁ
  agamāsi. Manussā rājānaṁ adisvā nivattiṁsu. Tato devī nirāsāva hutvā
  puttaṁ gahetvā nagaraṁ gantvā rajje abhisiñci. Rājāpi attano vasanaṭṭhāne
  nisinno vipassitvā paccekabodhiṁ patvā mañjūsakarukkhamūle paccekabuddhānaṁ
  majjhe imaṁ udānagāthaṁ abhāsi. Sā atthato uttānā eva.
      Ayaṁ panetthādhippāyo:- yvāyaṁ ekena dutiyena kumārena sītuṇhādīhi
  nivedentena sahavāsena taṁ saññāpentassa mama vācābhilāpo tasmiṁ sinehavasena
  abhisajjanā vā jātā. Sacāhaṁ imaṁ na pariccajāmi, tato āyatimpi tatheva

  *  *  *  *  *  *
  Footnote: 1 Ma. thaṇḍilale vā. 2 Sī. guttiṁ.
-------------------------------------------------
[page 212]
  Hessati, yathā idāni, evaṁ dutiyena saha mamassa vācābhilāpo abhisajjanā
  vā. "ubhayametaṁ 1- Antarāyakaraṁ visesādhigamassā"ti etaṁ bhayaṁ āyatiṁ pekkhamāno
  taṁ chaḍḍetvā yoniso paṭipajjitvā paccekabodhimadhigatomhīti. Sesaṁ vuttanayamevāti.
                      Āyatibhayagāthāvaṇṇanā niṭṭhitā.
                           ------------
                          Kāmagāthāvaṇṇanā 2-
      [106] Kāmā hi citrāti kā uppatti? bārāṇasiyaṁ kira seṭṭhiputto
  daharova seṭṭhiṭṭhānaṁ labhi, tassa tiṇṇaṁ utūnaṁ anucchavikā tayo pāsādā
  ahesuṁ. So sabbasampattīhi devakumāro viya paricāreti. Atha so daharova
  samāno "pabbajissāmī"ti mātāpitaro āpucchi, te naṁ nivārenti. So tatheva
  nibandhati. Punapi naṁ mātāpitaro "tvaṁ tāta sukhumālo, dukkarā pabbajjā,
  khuradhārāya upari caṅkamanasadisā"ti nānappakārehi nivārenti. So tatheva
  nibandhati. Te cintesuṁ "sacāyaṁ pabbajati, amhākaṁ domanassaṁ hoti. Sace naṁ
  nivārema, etassa domanassaṁ hoti. Api ca amhākaṁ domanassaṁ hotu, mā ca
  etassā"ti anujāniṁsu. Tato so sabbaṁ parijanaṁ paridevamānaṁ anādiyitvā
  isipatanaṁ gantvā paccekabuddhānaṁ santike pabbaji. Tassa uḷārasenāsanaṁ na
  pāpuṇāti, mañcake taṭṭikaṁ attharitvā sayi. So varasayane kataparicayo
  sabbarattiṁ atidukkhito ahosi. Pabhāte sarīraparikammaṁ katvā pattacīvaramādāya
  paccekabuddhehi saddhiṁ piṇḍāya pāvisi. Tattha vuḍḍhā aggāsanañca aggapiṇḍañca
  labhanti, navakā yaṁ kiñcideva āsanalūkhaṁ bhojanañca. So tena lūkhabhojanenāpi
  atidukkhito ahosi. So katipāhaṁyeva kiso dubbaṇṇo hutvā nibbijji. Yathā
  taṁ aparipakkagate samaṇadhamme. Tato mātāpitūnaṁ dūtaṁ pesetvā uppabbaji. So
  katipāhaṁyeva balaṁ gahetvā punapi pabbajitukāmo ahosi, tato dutiyampi

  *  *  *  *  *  *
  Footnote: 1 chaṃa ubhayampetaṁ. chaṂa. ayaṁ pāṭho na dissati.
-------------------------------------------------
[page 213]
  Pabbajitvā punapi uppabbaji. Tatiyavāre pana pabbajitvā sammā paṭipanno
  vipassitvā paccekabodhiṁ sacchikatvā imaṁ udānagāthaṁ vatvā puna paccekabuddhānaṁ
  majjhe imameva byākaraṇagāthampi abhāsi.
      Tattha kāmāti dve kāmā vatthukāmo ca kilesakāmo ca. Tattha vatthukāmo
  nāma piyarūpādiārammaṇadhammo, 1- kilesakāmo nāma sabbo rāgappabhedo. Idha
  pana vatthukāmo adhippeto. Rūpādianekappakāravasena citRā. Lokassādavasena
  madhuRā. Bālaputhujjanānaṁ manaṁ ramāpentīti manoramā. Virūparūpenāti vividhena
  rūpena, anekavidhena sabhāvenāti vuttaṁ hoti. Te hi rūpādivasena citrā,
  rūpādīsupi nīlādivasena vividharūpā. Evaṁ tena tena virūparūpena tathā tathā
  assādaṁ dassetvā mathenti cittaṁ, pabbajjāya abhiramituṁ na dentīti. Sesamettha
  pākaṭameva, nigamanampi dvīhi tīhi vā padehi yojetvā purimagāthāsu vuttanayeneva
  veditabbanti.
                        Kāmagāthāvaṇṇanā niṭṭhitā.
                          --------------
                          Ītigāthāvaṇṇanā 2-
      [107] Ītī cāti kā uppatti? bārāṇasiyaṁ kira rañño gaṇḍo
  udapādi, bāḷhā vedanā vaḍḍhanti, vejjā "satthakammena vinā phāsu na
  hotī"ti bhaṇanti. Rājā tesaṁ abhayaṁ datvā satthakammaṁ kārāpesi. Te taṁ
  phāletvā pubbalohitaṁ nīharitvā nivedanaṁ katvā vaṇaṁ pilotikena bandhiṁsu.
  Lūkhamaṁsāhāresu 3- ca naṁ sammā ovadiṁsu. Rājā lūkhabhojanena kisasarīro ahosi,
  gaṇḍo cassa milāyi. So phāsukasaññī hutvā siniddhāhāraṁ bhuñji, tena
  sañjātabalo visayeyeva paṭisevi, tassa gaṇḍo purimasabhāvameva sampāpuṇi. Evaṁ
  yāva tikkhattuṁ satthakammaṁ kārāpetvā vejjehi parivajjito nibbinditvā
  mahārajjaṁ pahāya pabbajitvā araññaṁ pavisitvā vipasasanaṁ ārabhitavā sattahi

  *  *  *  *  *  *
  Footnote: 1 Sī. manāpiyarūpādi. 2 chaṂa. ayaṁ pāṭho na dissati. 3 Sī., i. āhāracāresu, Ma.
  āhāresu.
-------------------------------------------------
[page 214]
  Vassehi paccekabodhiṁ sacchikatvā imaṁ udānagāthaṁ bhāsitvā nandamūlakapabbhāraṁ
  agamāsi.
      Tattha etīti īti, āgantukānaṁ akusalabhāgīnaṁ byasanahetūnaṁ etaṁ adhivacanaṁ.
  Tasmā kāmaguṇāpi ete anekabyasanāvahaṭṭhena anatthānaṁ sannipātaṭṭhena ca
  īti. Gaṇḍopi asuciṁ paggharati, uddhumātaparipakkaparibhinno hoti. Tasmā ete
  kilesāsucipaggharaṇato uppādajarābhaṅgehi uddhumātaparipakkaparibhinnabhāvato ca
  gaṇḍo. Upaddavatīti upaddavo, anatthaṁ janento abhibhavati ajjhottharatīti
  attho, rāgagaṇḍādīnametamadhivacanaṁ. Tasmā kāmaguṇāpete aviditanibbānatthāvahahetutāya
  sabbupaddavakammaparivatthutāya ca upaddavo. Yasmā panete kilesāturabhāvaṁ
  janentā sīlasaṅkhātaṁ ārogyaṁ loluppaṁ vā uppādentā pākatikameva ārogyaṁ
  vilumpanti, tasmā iminā ārogyavilumpanaṭṭhena rogo. Abbhantaramanupaviṭṭhaṭṭhena
  pana antotudanaṭṭhena ca dunnīharaṇīyaṭṭhena ca sallaṁ. Diṭṭhadhammikasamparāyikabhayāvahanato
  bhayaṁ. Me etanti metaṁ. Sesamettha pākaṭameva. Nigamanampi
  vuttanayeneva veditabbanti.
                        Ītigāthāvaṇṇanā niṭṭhitā.
                             ---------
                         Sītālukagāthāvaṇṇanā 1-
      [108] Sītañcāti kā uppatti? bārāṇasiyaṁ kira sītālukabrahmadatto
  nāma rājā ahosi. So pabbajitvā araññe tiṇakuṭikāya viharati. Tasmiñca
  padese sīte sītaṁ, uṇhe uṇhameva hoti abbhokāsattā padesassa. Gocaragāme
  bhikkhā yāvadatthaṁ na labbhati, pānīyampi dullabhaṁ, vātātapaḍaṁsasiriṁsapāpi 2- bādhenti.
  Tassa etadahosi "ito aḍḍhayojanamatte sampanno padeso, tattha sabbepi
  ete parissayā natthi, yannūnāhaṁ tattha gaccheyyaṁ, phāsukaṁ viharantena sakkā
  sukhamadhigantun"ti. Tassa puna ahosi "pabbajitā nāma na paccayagiddhā honti,

  *  *  *  *  *  *
  Footnote: 1 chaṂa. ayaṁ pāṭho na dissati. 2 chaṂa. vātātapaḍaṁsasarīsapāpi.
-------------------------------------------------
[page 215]
  Evarūpaṁ ca cittaṁ attano vase vattāpenti, na cittassa vase vattanti, nāhaṁ
  gamissāmīti evaṁ paccavekkhitvā na agamāsi. Evaṁ yāvatatiyakaṁ uppannacittaṁ
  paccavekkhitvā nivattesi. Tato tattheva satta vassāni vasitvā sammā
  paṭipajjamāno paccekabodhiṁ sacchikatvā imaṁ udānagāthaṁ bhāsitvā
  nandamūlakapabbhāraṁ agamāsi.
      Tattha sītañcāti sītaṁ duvidhaṁ abbhantaradhātukkhobhapaccayañca bāhiradhātukkhobha-
  paccayañca, tathā uṇhampi. Ḍaṁsāti piṅgalamakkhikā. Siriṁsapāti 1- ye keci
  dīghajātikā sarantā gacchanti. Sesaṁ pākaṭameva. Nigamanampi vuttanayeneva
  veditabbanti.
                       Sītālukagāthāvaṇṇanā niṭṭhitā.
                            -----------
                          Nāgagāthāvaṇṇanā 2-
      [109] Nāgovāti kā uppatti? bārāṇasiyaṁ kira aññataro
  rājā vīsati vassāni rajjaṁ kāretvā kālaṁ kato niraye vīsati vassāni
  eva paccitvā himavantappadese hatthiyoniyaṁ uppajjitvā sañjātakkhandho
  padumavaṇṇasakalasarīro uḷāro yūthapati mahānāgo ahosi. Tassa obhaggobhagga-
  sākhābhaṅgāni hatthichāpāva khādanti, ogāhepi naṁ hatthiniyo kaddamena
  vilimpiṁsu, sabbaṁ pālileyyakanāgasseva ahosi. So yūthā nibbijjitvā pakkāmi.
  Tato naṁ padānusārena yūthā anubandhanti, evaṁ yāvatatiyaṁ pakkantampi
  anubandhiṁsuyeva. Tato cintesi "idāni mayhaṁ nattako bārāṇasiyaṁ rajjaṁ
  kāreti, yannūnāhaṁ attano purimajātiyā uyyānaṁ gaccheyyaṁ. Tatra so maṁ
  rakkhissatī"ti. Tato rattiyaṁ niddupagate yūthe yūthaṁ pahāya tameva uyyānaṁ
  pāvisi. Uyyānapālo disvā rañño ārocesi, rājā "hatthiṁ gahessāmī"ti

  *  *  *  *  *  *
  Footnote: 1 chaṂa. sarīsapāti. 2 chaṂa. ayaṁ pāṭho na dissati.
-------------------------------------------------
[page 216]
  Senāya parivāresi. Hatthī rājānameva abhimukho gacchati, rājā "maṁ abhimukho
  etī"ti khurappaṁ sannayhitvā aṭṭhāsi. Tato hatthī "vijjheyyāpi maṁ eso"ti
  mānusikāya vācāya "brahmadatta mā maṁ vijjha, ahaṁ te ayyako"ti āha.
  Rājā "kiṁ bhaṇasī"ti sabbaṁ pucchi. Hatthīpi rajje ca narake ca hatthiyoniyañca
  pavattiṁ sabbaṁ ārocesi. Rājā "sundaraṁ mā bhāyi, mā kañci bhiṁsāpehī"ti
  hatthino vaṭṭañca ārakkhake ca hatthibhaṇḍe ca upaṭṭhāpesi.
      Athekadivasaṁ rājā hatthikkhandhavaragato "ayaṁ vīsati vassāni rajjaṁ
  kāretvā niraye paccitvā pakkāvasesena tiracchānayoniyaṁ uppanno, tatthāpi
  gaṇasaṁvāsasaṅghaṭṭanaṁ asahanto idhāgatosi, aho dukkhova gaṇasaṁvāso, ekībhāvo
  eva pana sukho"ti cintetvā tattheva vipassanaṁ ārabhitvā paccekabodhiṁ
  sacchākāsi. Taṁ lokuttarasukhena sukhitaṁ amaccā upasaṅkamitvā paṇipātaṁ katvā
  "yānakālo mahārājā"ti āhaṁsu. Tato "nāhaṁ rājā"ti vatvā purimanayeneva
  imaṁ gāthamabhāsi. Sā padatthato pākaṭā eva.
      Ayaṁ panettha adhippāyayojanā:- sā ca kho yuttivaseneva, na
  anussavavasena. Yathā ayaṁ hatthī ariyakantesu sīlesu dantattā adantabhūmiṁ
  nāgacchatīti vā, sarīramahantatāya vā nāgo, evaṁ kudāssu nāmāhampi
  ariyakantesu sīlesu dantattā adantabhūmiṁ nāgamanena, āgumakaraṇena, puna
  itthattaṁ anāgamanena ca guṇasarīramahantatāya vā nāgo bhaveyyaṁ. Yathā cesa
  yūthāni vivajjayitvā ekacariyasukhena yathābhirantaṁ viharaṁ araññe eko care
  khaggavisāṇakappo, kudāssu nāmāhampi evaṁ gaṇaṁ vivajjetvā ekavihārasukhena
  yathābhirantaṁ viharaṁ araññe attano yathā yathā sukhaṁ, tathā tathā yattakaṁ vā
  icchāmi, tattakaṁ araññe nivāsaṁ eko care khaggavisāṇakappo eko
  careyyanti attho. Yathā cesa susaṇṭhitakkhandhamahantatāya sañjātakkhandho,
  kudāssu nāmāhampi evaṁ asekhasīlakkhandhamahantatāya sañjātakkhandho bhaveyyaṁ.
  Yathā cesa padumasadisagattatāya vā, padumakule uppannatāya vā padumī, kudāssu
  nāmāhampi evaṁ padumasadisaujukatāya vā, ariyajātipadume uppannatāya vā
-------------------------------------------------
[page 217]
  Padumī bhaveyyaṁ. Yathā cesa thāmabalādīhi uḷāro, kudāssu nāmāhampi evaṁ
  parisuddhakāyasamācāratādīhi sīlasamādhi nibbedhikapaññādīhi vā uḷāro bhaveyyanti.
  Evaṁ cintento vipassanaṁ ārabhitvā paccekabodhiṁ adhigatomhīti.
                        Nāgagāthāvaṇṇanā niṭṭhitā.
                            -----------
                         Aṭṭhānagāthāvaṇṇanā 1-
      [110] Aṭṭhāna tanti kā uppatti? bārāṇasirañño kira putto daharo
  eva samāno pabbajitukāmo mātāpitaro yāci, mātāpitaro naṁ nivārenti.
  So nivāriyamānopi nibandhatiyeva "pabbajissāmī"ti. Tato pubbe vuttaseṭṭhiputtaṁ
  viya sabbaṁ vatvā anujāniṁsu. "pabbajitvā Ca uyyāneyeva vasitabban"ti
  paṭijānāpesuṁ, so tathā akāsi. Tassa mātā pātova vīsatisahassanāṭakitthiparivutā
  uyyānaṁ gantvā puttaṁ yāguṁ pāyetvā antarā khajjakādīni ca khādāpetvā
  yāva majjhanhikasamayā tena saddhiṁ samullapitvā nagaraṁ pavisati. Pitāpi
  majjhanhike āgantvā taṁ bhojetvā attanāpi bhuñjitvā divasaṁ tena saddhiṁ
  samullapitvā sāyanhasamayaṁ paṭijagganakapurise ṭhapetvā nagaraṁ pavisati. So evaṁ
  rattindivaṁ avivitto viharati.
      Tena kho pana samayena ādiccabandhu nāma paccekabuddho nandamūlakapabbhāre
  viharati. So āvajjento taṁ addasa "ayaṁ kumāro pabbajituṁ asakkhi, jaṭaṁ
  chindituṁ na sakkotī"ti. Tato paraṁ āvajji "attano dhammatāya nibbijjissati
  nu kho, no"ti. Atha "dhammatāya nibbindanto aticiraṁ bhavissatī"ti ñatvā
  "tassa ārammaṇaṁ dassessāmī"ti purimanayena manosilātalato āgantvā uyyāne
  aṭṭhāsi. Rājaparisā disvā "paccekabuddho āgato mahārājā"ti ārocesi.
  Rājā "idāni me putto paccekabuddhena saddhiṁ anukkaṇṭhito vasissatī"ti

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 218]
  Pamuditamano hutvā paccekabuddhaṁ sakkaccaṁ upaṭṭhahitvā tattheva vāsaṁ yācitvā
  paṇṇasālādivāvihāracaṅkamādisabbaṁ kāretvā vāsesi. So tattha vasanto
  ekadivasaṁ okāsaṁ labhitvā kumāraṁ pucchi "kosi tvan"ti. "ahaṁ Pabbajito"ti.
  Pabbajitā nāma na īdisā hontīti. Atha "bhante kīdisā honti, kiṁ
  mayhaṁ ananucchavikan"ti vutte "tvaṁ attano ananucchavikaṁ na pekkhasi, nanu te
  mātā vīsatisahassitthīhi saddhiṁ pubbaṇhasamaye āgacchantī uyyānaṁ avivittaṁ
  karoti, pitā cassa mahatā balakāyena sāyanhasamaye jagganakaparisā sakalaṁ
  rattiṁ, pabbajitā nāma tava sadisā na honti, īdisā pana hontī"ti
  tattha ṭhitasseva iddhiyā himavante aññataraṁ vihāraṁ dassesi. So tattha
  paccekabuddhe ālambanaphalakaṁ nissāya ṭhite ca caṅkamante ca rajanakakammasūcikammādīni
  karonte ca disvā āha "tumhe idha nāgacchatha, pabbajjā ca tumhehi
  anuññātā"ti. "āma Pabbajjā anuññātā, pabbajitakālato paṭṭhāya samaṇā
  nāma attano nissaraṇaṁ kātuṁ, padesañca icchitaṁ patthitaṁ gantuṁ labhanti,
  ettakaṁva vaṭṭatī"ti vatvā ākāse ṭhatvā aṭṭhāna taṁ saṅgaṇikāratassa, yaṁ
  phassaye sāmayikaṁ vimuttinti imaṁ upaḍḍhagāthaṁ vatvā dissamānoyeva ākāsena
  nandamūlakapabbhāraṁ agamāsi. Evaṁ gate paccekabuddhe so attano paṇṇasālaṁ
  pavisitvā nipajji. Ārakkhapurisopi "sayito kumāro, idāni kuhiṁ gamissatī"ti
  pamatto niddaṁ okkami. So tassa pamattabhāvaṁ ñatvā pattacīvaramādāya araññaṁ
  pāvisi. Tatra ca ṭhito vipassanaṁ ārabhitvā paccekabodhiṁ sacchikatvā
  paccekabuddhaṭṭhānaṁ gato. Tatra ca "kathamadhigatan"ti pucchito ādiccabandhunā
  vuttaṁ upaḍḍhagāthaṁ paripuṇṇaṁ katvā abhāsi.
      Tassattho:- aṭṭhāna tanti aṭṭhānaṁ taṁ, akāraṇaṁ tanti vuttaṁ hoti.
  Anunāsikalopo kato "ariyasaccāna dassanan"tiādīsu 1- viya. Saṅgaṇikāratassāti
  gaṇābhiratassa. Yanti kāraṇavacanametaṁ "yaṁ hirīyati hirīyitabbenā"tiādīsu 2- viya.
  Phassayeti adhigacche. Sāmayikaṁ vimuttinti lokiyasamāpattiṁ. Sā hi appitappitasamaye

  *  *  *  *  *  *
  Footnote: 1 khu.khu. 25/11/4, khu.su. 25/270/386. 2 abhi. saṁ. 34/30/26.
-------------------------------------------------
[page 219]
  Eva paccatthikehi vimuccanato sāmayikā vimuttīti vuccati. Taṁ sāmayikaṁ vimuttiṁ.
  Aṭṭhānaṁ taṁ, na taṁ kāraṇaṁ vijjati saṅgaṇikāratassa, yena kāraṇena vimuttiṁ
  phassaye iti etaṁ ādiccabandhussa paccekabuddhassa vaco nisamma saṅgaṇikāratiṁ
  pahāya yoniso paṭipajjanto adhigatomhīti āha. Sesaṁ vuttanayamevāti.
                       Aṭṭhānagāthāvaṇṇanā niṭṭhitā.
                          Dutiyavaggo niṭṭhito.
                             --------
                        Diṭṭhīvisūkagāthāvaṇṇanā 1-
      [111] Diṭṭhīvisūkānīti kā uppatti? aññataro kira bārāṇasirājā
  rahogato cintesi "yathā sītādīnaṁ paṭighātakāni uṇhādīni atthi, atthi nu
  kho evaṁ vaṭṭapaṭighātakaṁ vivaṭṭaṁ, no"ti. So amacce pucchi "vivaṭṭaṁ jānāthā"ti.
  Te "jānāma mahārājā"ti āhaṁsu. Rājā kiṁ tanti. Tato "antavā loko"tiādinā
  nayena sassatucchedaṁ kathesuṁ. Rājā "ime na jānanti, sabbepime diṭṭhigatikā"ti
  sayameva tesaṁ vilomatañca ayuttatañca disvā "vaṭṭapaṭighātakaṁ vivaṭṭaṁ atthi, taṁ
  gavesitabban"ti cintetvā rajjaṁ pahāya pabbajitvā vipassanto paccekabodhiṁ
  sacchākāsi. Imañca udānagāthaṁ abhāsi paccekabuddhānaṁ majjhe byākaraṇagāthañca.
      Tassattho:- diṭṭhīvisūkānīti dvāsaṭṭhidiṭṭhigatāni. Tāni hi
  maggasammādiṭṭhiyā visūkaṭṭhena vijjhanaṭṭhena vilomaṭṭhena ca visūkāni, evaṁ
  diṭṭhiyā 2- visūkāni, diṭṭhi eva vā visūkāni diṭṭhivisūkāni. 2- Upātivattoti
  dassanamaggena atikkanto. Patto niyāmanti avinipātadhammatāya sambodhiparāyaṇatāya ca
  niyatabhāvaṁ adhigato, sammattaniyāmasaṅkhātaṁ vā paṭhamamagganti. Ettāvatā
  paṭhamamaggakiccanipphatti ca tassa paṭilābho ca vutto. Idāni paṭiladdhamaggoti iminā
  sesamaggapaṭilābhaṁ dasseti. Uppannañāṇomhīti uppannapaccekabodhiñāṇo amhi. Etena
  phalaṁ dasseti.

  *  *  *  *  *  *
  Footnote: 1 chaṂa. ayaṁ pāṭho na dissati. 2-2 Sī. visūkānīti diṭṭhi eva vā visūkānīti
  diṭṭhivisūkāni.
-------------------------------------------------
[page 220]
  Anaññaneyyoti aññehi idaṁ saccanti na netabbo. Etena sayambhutaṁ dasseti,
  patte vā paccekabodhiñāṇe aññaneyyatāya abhāvā sayaṁvasitaṁ. Samathavipassanāya vā 1-
  diṭṭhīvisūkāni upātivatto, ādimaggena niyāmaṁ patto, sesehi paṭiladdhamaggo,
  phalañāṇena uppannañāṇo, taṁ sabbaṁ attanāva adhigatoti anaññaneyyoti.
  Sesaṁ vuttanayeneva veditabbanti.
                      Diṭṭhīvisūkagāthāvaṇṇanā niṭṭhitā.
                           -------------
                        Nillolupagāthāvaṇṇanā 2-
      [112] Nillolupoti kā uppatti? bārāṇasirañño kira sūdo
  antarabhattaṁ pacitvā upanāmesi manuññadassanaṁ sādurasaṁ "appeva nāma me
  rājā dhanamanuppādeyyā"ti. Taṁ rañño gandheneva bhottukamyataṁ janesi, mukhe
  kheḷaṁ uppādeti. Paṭhamakabaḷe pana mukhe pakkhittamatte sattarasaharaṇisahassāni
  amateneva phusitāni ahesuṁ. Sūdo "idāni me dassati, idāni me dassatī"ti
  cintesi. Rājāpi "sakkārāraho sūdo"ti cintesi, "rasaṁ sāyitvā pana sakkarontaṁ
  maṁ pāpako kittisaddo abbhuggaccheyya `lolo ayaṁ rājā rasagaruko'ti "na
  kiñci abhaṇi. Evaṁ yāva bhojanapariyosānaṁ, tāva sūdo "idāni dassati, idāni
  dassatī"ti cintesi. Rājāpi avaṇṇabhayena na kiñci abhaṇi. Tato sūdo "natthi
  maññe imassa rañño jivhāviññāṇan"ti. Dutiyadivase asādurasaṁ upanāmesi.
  Rājā bhuñjanto "niggahāraho 3- vata bho ajja sūdo"ti jānantopi pubbe
  viya paccavekkhitvā avaṇṇabhayena na kiñci abhaṇi. Tato sūdo "rājā neva sundaraṁ
  nāsundaraṁ jānātī"ti cintetvā sabbaṁ paribbhayaṁ attanāva gahetvā kiñcideva
  pacitvā rañño deti. Rājā "aho vata lobho, 4- ahaṁ nāma vīsati nagarasahassāni

  *  *  *  *  *  *
  Footnote: 1 Sī. vipassanāYu. 2 chaṂa. ayaṁ pāṭho na dissati. 3 Sī. tajjananiggahāraho. 4 Sī.
  dhanalobho.
-------------------------------------------------
[page 221]
  Bhuñjanto imassa lobhena bhattamattampi na labhāmī"ti nibbijjitvā rajjaṁ pahāya
  pabbajitvā vipassanto paccekabodhiṁ sacchākāsi. Purimanayeneva imaṁ gāthaṁ abhāsi.
      Tattha nillolupoti aloluPo. Yo hi rasataṇhābhibhūto hoti, so bhusaṁ
  luppati punappunaṁ luppati, tena "lolupo"ti vuccati. Tasmā esa taṁ paṭikkhipanto
  "nillolupo"ti āha. Nikkuhoti ettha kiñcāpi yassa tividhaṁ kuhanavatthu natthi, so
  "nikkuho"ti vuccati. Imissā pana gāthāya manuññabhojanādīsu vimhayamanāpajjanato 1-
  nikkuhoti ayamadhippāyo. Nippipāsoti ettha pātumicchā pipāsā, tassā
  abhāvena nippipāso, sādurasalobhena bhottukamyatāvirahitoti attho. Nimmakkhoti
  ettha paraguṇavināsanalakkhaṇo makkho, tassa abhāvena nimmakkho. Attano
  gihikāle sūdassa guṇamakkhanābhāvaṁ sandhāyāha. Niddhantakasāvamohoti ettha
  rāgādayo tayo kāyaduccaritādīni ca tīṇīti cha dhammā yathāsambhavaṁ appasannaṭṭhena
  sakabhāvaṁ vijahāpetvā parabhāvaṁ gaṇhāpanaṭṭhena kasaṭaṭṭhena ca "kasāvā"ti
  veditabbā. Yathāha:-
         "tattha katame tayo kasāvā, rāgakasāvo dosakasāvo mohakasāvo,
      ime tayo kasāvā tattha katame aparepi tayo kasāvā, kāyakasāvo
      vacīkasāvo manokasāvo"ti. 2-
      Tesu mohaṁ ṭhapetvā pañcannaṁ kasāvānaṁ tesañca sabbesaṁ mūlabhūtassa
  mohassa niddhantattā niddhantakasāvamoho. Tiṇṇaṁ eva vā kāyavacīmanokasāvānaṁ
  mohassa ca niddhantattā niddhantakasāvamoho. Itaresu nillolupatādīhi
  rāgakasāvassa, nimmakkhatāya dosakasāvassa niddhantabhāvo siddho eva. Nirāsayoti
  nittaṇho. Sabbaloke bhavitvāti sakalaloke, tīsu bhavesu dvādasasu vā āyatanesu
  bhavavibhavataṇhāvirahito hutvāti attho. Sesaṁ vuttanayeneva veditabbaṁ. Atha vā

  *  *  *  *  *  *
  Footnote: 1 Ma. vimhayādīnaṁ pajahanato. 2 abhi. vi. 35/924/450.
-------------------------------------------------
[page 222]
  Tayopi pāde vatvā eko careti eko carituṁ sakkuṇeyyāti evampettha
  sambandho kātabbo.
                      Nillolupagāthāvaṇṇanā niṭṭhitā.
                           -------------
                         Pāpasahāyagāthāvaṇṇanā
      [113] Pāpaṁ sahāyanti kā uppatti? bārāṇasiyaṁ kira aññataro rājā
  mahaccarājānubhāvena nagaraṁ padakkhiṇaṁ karonto manusse koṭṭhāgārato
  purāṇadhaññādīni bahiddhā nīharante disvā "kiṁ bhaṇe idan"ti amacce pucchi.
  Amaccā "idāni mahārāja navadhaññādīni uppajjissanti, tesaṁ okāsaṁ kātuṁ
  ime manussā purāṇadhaññādīni chaḍḍentī"ti āhaṁsu. Rājā kiṁ bhaṇe
  itthāgārabalakāyādīnaṁ vattaṁ paripuṇṇanti āha. Āma mahārāja paripuṇṇanti.
  Tena hi bhaṇe dānasālaṁ kāretha, dānaṁ dassāmi, mā imāni dhaññāni
  anupakārāni vinassantūti. Tato naṁ aññataro diṭṭhigatiko amacco "mahārāja
  natthi dinnan"ti ārabbha yāva "bāle ca paṇḍite ca sandhāvitvā saṁsaritvā
  dukkhassantaṁ karissantī"ti vatvā nivāresi. Rājā dutiyampi tatiyampi koṭṭhāgāre
  vilumpante disvā tatheva āṇāpesi. Sopi tatiyampi naṁ "mahārāja dattupaññattaṁ
  yadidaṁ dānan"tiādīni vatvā nivāresi. So "are ahaṁ attano santakampi
  na labhāmi dātuṁ, kiṁ me imehi pāpasahāyehī"ti nibbinno rajjaṁ pahāya
  pabbajitvā vipassanto paccekabodhiṁ sacchākāsi. Tañca pāpasahāyaṁ garahanto
  imaṁ udānagāthamāha.
      Tassāyaṁ saṅkhepattho:- yvāyaṁ dasavatthukāya pāpadiṭṭhiyā samannāgatattā
  pāpo, paresampi anatthaṁ passatīti anatthadassī, kāyaduccaritādimhi ca visame
  niviṭṭho, taṁ atthakāmo kulaputto pāpaṁ sahāyaṁ parivajjayetha, anatthadassiṁ
-------------------------------------------------
[page 223]
  Visame niviṭṭhaṁ. Sayaṁ na seveti attano vasena taṁ na seveyya. Yadi pana
  parassa vaso hoti, kiṁ sakkā kātunti vuttaṁ hoti. Pasutanti pasaṭaṁ, diṭṭhivasena
  tattha tattha lagganti attho. Pamattanti kāmaguṇesu vossaṭṭhacittaṁ, kusalabhāvanārahitaṁ
  vā. Taṁ evarūpaṁ sahāyaṁ na seve na bhaje na payirupāse, aññadatthu
  eko care khaggavisāṇakappoti.
                      Pāpasahāyagāthāvaṇṇanā niṭṭhitā.
                           -------------
                         Bahussutagāthāvaṇṇanā 1-
      [114] Bahussutanti kā uppatti? pubbe kira kassapassa bhagavato
  sāsane aṭṭha paccekabodhisattā pabbajitvā gatapaccāgatavattaṁ pūretvā devaloke
  uppannātiādi sabbaṁ anavajjabhojīgāthāya vuttasadisameva. Ayaṁ pana viseso:-
  paccekabuddhe nisīdāpetvā rājā āha "ke tumhe"ti. Te āhaṁsu "mayaṁ
  mahārāja bahussutā nāmā"ti. Rājā "ahaṁ sutabrahmadatto nāma, sutena
  tittiṁ na gacchāmi, handa nesaṁ santike vicitranayadhammadesanaṁ sossāmī"ti
  attamano dakkhiṇodakaṁ datvā parivisitvā bhattakiccapariyosāne saṁghattherassa
  santike nisīditvā "dhammakathaṁ bhante kathethā"ti āha. So "sukhito hotu
  mahārāja, rāgakkhayo hotū"ti vatvā uṭṭhito. Rājā "ayaṁ na bahussuto,
  dutiyo bahussuto bhavissati, sve tassa vicitradhammadesanaṁ sossāmī"ti svātanāya
  nimantesi. Evaṁ yāva sabbesaṁ paṭipāṭi gacchati, tāva nimantesi, te sabbepi
  "dosakkhayo hotu, mohakkhayo, gatikkhayo, bhavakkhayo, vaṭṭakkhayo, upadhikkhayo,
  taṇhakkhayo hotū"ti evaṁ ekekapadaṁ visesetvā sesaṁ paṭhamasadisameva vatvā uṭṭhahiṁsu.
      Tato rājā "ime `bahussutā mayan'ti bhaṇanti, na ca tesaṁ vicitrakathā,
  kimetehi vuttan"ti tesaṁ vacanatthaṁ upaparikkhitumāraddho. Atha "rāgakkhayo

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 224]
  Hotū"ti upaparikkhanto "rāge khīṇe dosopi mohopi aññataraññatarepi
  kilesā khīṇā hontī"ti ñatvā attamano ahosi "nippariyāyabahussutā ime
  samaṇā. Yathāpi hi purisena mahāpaṭhaviṁ vā ākāsaṁ vā aṅguliyā niddisantena
  na aṅgulimattova padeso niddiṭṭho hoti. Api ca kho pana sakalapaṭhavī ākāsā
  eva niddiṭṭhā honti. Evaṁ imehi ekekaṁ atthaṁ niddisantehi aparimāṇā
  atthā niddiṭṭhā hontī"ti. Tato so "kudāssu nāmāhampi evaṁ bahussuto
  bhavissāmī"ti tathārūpaṁ bahussutabhāvaṁ patthento rajjaṁ pahāya pabbajitvā
  vipassanto paccekabodhiṁ sacchikatvā imaṁ udānagāthamabhāsi.
      Tatthāyaṁ saṅkhepattho:- bahussutanti duvidho bahussuto tīsu piṭakesu
  atthato nikhilo 1- pariyattibahussuto ca maggaphalavijjābhiññāpaṭivedhako 2-
  paṭivedhabahussuto ca. Āgatāgamo dhammadharo. Uḷārehi pana kāyavacīmanokammehi
  samannāgato uḷāro. Yuttapaṭibhāno ca muttapaṭibhāno ca yuttamuttapaṭibhāno
  ca paṭibhānavā. Pariyattiparipucchādhigamavasena vā tividho paṭibhānavā veditabbo.
  Yassa hi pariyatti paṭibhāti, so pariyattipaṭibhānavā. Yassa atthañca ñāṇañca
  lakkhaṇañca ṭhānāṭṭhānañca paripucchantassa paripucchā paṭibhāti, so
  paripucchāpaṭibhānavā. Yassa maggādayo paṭividdhā honti, so adhigamapaṭibhānavā. Taṁ
  evarūpaṁ bahussutaṁ dhammadharaṁ bhajetha mittaṁ uḷāraṁ paṭibhānavantaṁ. Tato
  tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato
  vā anekappakārāni aññāya atthāni, tato "ahosiṁ nu kho ahaṁ
  atītamaddhānan"tiādīsu 3- kaṅkhāṭṭhāniyesu vīneyya kaṅkhaṁ vicikicchaṁ vinetvā
  vināsetvā evaṁ katasabbakicco eko care khaggavisāṇakappoti.
                       Bahussutagāthāvaṇṇanā niṭṭhitā.
                           ------------

  *  *  *  *  *  *
  Footnote: 1 Sī. niccalo. 2 Sī. maggaphalavijjābhiññānaṁ paṭividdhattā. 3 Maṃū. 12/18/11,
  saṁ. ni. 16/20/26.
-------------------------------------------------
[page 225]
                        Vibhūsaṭṭhānagāthāvaṇṇanā 1-
      [115] Khiḍḍaṁ ratinti kā uppatti? bārāṇasiyaṁ kira vibhūsakabrahmadatto
  nāma rājā pātova yāguṁ vā bhattaṁ vā bhuñjitvā nānāvidhavibhūsanehi attānaṁ
  vibhūsāpetvā mahāādāse sakalaṁ sarīraṁ disvā yaṁ na icchati, taṁ apanetvā
  aññena vibhūsanena vibhūsāpeti. Tassa ekadivasaṁ evaṁ karontassa bhattavelā
  majjhanhikā sampattā. Vippakatavibhūsitova dussapaṭṭena sīsaṁ veṭhetvā bhuñjitvā
  divāseyyaṁ upagañchi. Punapi uṭṭhahitvā tatheva karoto sūriyo oggato. Evaṁ
  dutiyadivasepi tatiyadivasepi. Athassa evaṁ maṇḍanappasutassa piṭṭhirogo udapādi.
  Tassa etadahosi "aho re ahaṁ sabbathāmena vibhūsantopi imasmiṁ kappake
  vibhūsane asantuṭṭho lobhaṁ uppādesiṁ, lobho ca nāmesa apāyagamanīyo dhammo,
  handāhaṁ lobhaṁ niggaṇhāmī"ti rajjaṁ pahāya pabbajitvā vipassanto paccekabodhiṁ
  sacchikatvā imaṁ udānagāthaṁ abhāsi.
      Tattha khiḍḍā ca rati ca pubbe vuttāva. Kāmasukhanti vatthukāmasukhaṁ.
  Vatthukāmāpi hi sukhassa visayādibhāvena "sukhan"ti vuccanti. Yathāha "atthi
  rūpaṁ sukhaṁ sukhānupatitan"ti. 2- Evametaṁ khiḍḍaṁ ratiṁ kāmasukhañca imasmiṁ okāsaloke
  analaṅkaritvāti alanti akatvā, etaṁ tappakanti vā sārabhūtanti vā evaṁ
  aggahetvā. Anapekkhamānoti tena analaṅkaraṇena anapekkhanasīlo apihāluko
  nittaṇho. Vibhūsaṭṭhānā virato saccavādīti tattha vibhūsā duvidhā agārikavibhūsā
  ca anagārikavibhūsā ca. Sāṭakaveṭhanamālāgandhādivibhūsā agārikavibhūsā nāMa.
  Pattamaṇḍanādivibhūsā anagārikavibhūsā. Vibhūsā eva vibhūsaṭṭhānaṁ, tasmā
  vibhūsaṭṭhānā tividhāya viratiyā virato. Avitathavacanato saccavādīti evamattho
  daṭṭhabbo.
                      Vibhūsaṭṭhānagāthāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati. 2 saṁ. kha. 17/60/57-8.
-------------------------------------------------
[page 226]
                        Puttadāragāthāvaṇṇanā 1-
      [116] Puttañca dāranti kā uppatti? bārāṇasiyaṁ kira rañño putto
  daharakāleyeva abhisitto rajjaṁ kāresi. So paṭhamagāthāya vuttapaccekabodhisatto
  viya rajjasiriṁ anubhavanto ekadivasaṁ cintesi "ahaṁ rajjaṁ kārento bahūnaṁ
  dukkhaṁ karomi, kiṁ me ekabhattatthāya iminā pāpena, handa sukhamuppādemī"ti
  rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ
  abhāsi.
      Tattha dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni.
  Dhaññānīti sālivīhiyavagodhumakaṅguvarakakudrūsakappabhedāni satta sesāparaṇṇāni ca.
  Bandhavānīti ñātibandhugottabandhumittabandhusippabandhuvasena catubbidhabandhave.
  Yathodhikānīti sakasakaodhivasena ṭhitāniyeva. Sesaṁ vuttanayamevāti.
                      Puttadāragāthāvaṇṇanā niṭṭhitā.
                           ------------
                           Saṅgagāthāvaṇṇanā
      [117] Saṅgo esoti kā uppatti? bārāṇasiyaṁ kira
  pādalolabrahmadatto nāma rājā ahosi. So pātova yāguṁ vā bhattaṁ vā bhuñjitvā
  tīsu pāsādesu tividhāni nāṭakāni passati. Tividhā nāma nāṭakā pubbarājato
  āgataṁ, anantararājato āgataṁ, attano kāle uṭṭhitanti. So ekadivasaṁ pātova
  daharanāṭakapāsādaṁ gato, tā nāṭakitthiyo "rājānaṁ ramāpessāmā"ti sakkassa
  devānamindassa accharāyo viya atimanoharaṁ naccagītavāditaṁ payojesuṁ. Rājā
  "anacchariyametaṁ daharānan"ti asantuṭṭho hutvā majjhimanāṭakapāsādaṁ gato,
  tāpi nāṭakitthiyo tatheva akaṁsu. So tatthapi tatheva asantuṭṭho hutvā
  mahallakanāṭakapāsādaṁ gato, tāpi tatheva akaṁsu. Rājā dve tayo rājaparivaṭṭe

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 227]
  Atītānaṁ tāsaṁ mahallakabhāvena aṭṭhikīḷanasadisaṁ naccaṁ disvā gītañca amadhuraṁ
  sutvā punadeva daharanāṭakapāsādaṁ, puna majjhimanāṭakapāsādanti evampi vicaritvā
  katthaci asantuṭṭho cintesi "imā nāṭakitthiyo sakkaṁ devānamindaṁ accharāyo
  viya maṁ ramāpetukāmā sabbathāmena naccagītavāditaṁ payojesuṁ. Svāhaṁ katthaci
  asantuṭṭho lobhaṁ vaḍḍhemi. Lobho ca nāmesa apāyagamanīyo dhammo, handāhaṁ
  lobhaṁ niggaṇhāmī"ti rajjaṁ pahāya pabbajitvā vipassanto paccekabodhiṁ
  sacchikatvā imaṁ udānagāthaṁ abhāsi.
      Tassattho:- saṅgo esoti attano upabhogaṁ niddisati. So hi sajjanti
  tattha pāṇino kaddame paviṭṭho hatthī viyāti saṅgo. Parittamettha sokhyanti
  ettha pañcakāmaguṇūpabhogakāle viparītasaññāya uppādetabbato kāmāvacaradhamma-
  pariyāpannato vā lāmakaṭṭhena sokhyaṁ parittaṁ, vijjuppabhāya obhāsitanaccadassanasukhaṁ
  iva ittaraṁ, tāvakālikanti vuttaṁ hoti. Appassādo dukkhamevettha bhiyyoti
  ettha ca yvāyaṁ "yaṁ kho bhikkhave ime pañca kāmaguṇe paṭicca uppajjati
  sukhaṁ somanassaṁ, ayaṁ kāmānaṁ assādo"ti 1- vutto, so yamidaṁ "ko ca bhikkhave
  kāmānaṁ ādīnavo, idha bhikkhave kulaputto yena sippaṭṭhānena jīvikaṁ kappeti,
  yadi muddāya yadi gaṇanāyā"ti evamādinā 1- nayenettha dukkhaṁ vuttaṁ, taṁ
  upanidhāya appo udakabindumatto hoti, atha kho dukkhameva bhiyyo bahu, catūsu
  samuddesu udakasadisaṁ hoti. Tena vuttaṁ "appassādo dukkhamevettha bhiyyo"ti.
  Gaḷo esoti assādaṁ dassetvā ākaḍḍhanavasena baḷiso viya eso, yadidaṁ
  pañcakāmaguṇā. Iti ñatvā matimāti evaṁ jānitvā buddhimā paṇḍito puriso
  sabbametaṁ pahāya eko care khaggavisāṇakappoti.
                        Saṅgagāthāvaṇṇanā niṭṭhitā.

  *  *  *  *  *  *
  Footnote: 1 Ma. mū. 12/165-6/128-9.
-------------------------------------------------
[page 228]
                         Sandālagāthāvaṇṇanā 1-
      [118] Sandālayitvānāti kā uppatti? bārāṇasiyaṁ kira
  anivattabrahmadatto nāma rājā ahosi. So saṅgāmaṁ otiṇṇo ajinitvā aññaṁ vā
  kiccaṁ āraddho aniṭṭhapetvā na nivattati, tasmā naṁ evaṁ sañjāniṁsu. So
  ekadivasaṁ uyyānaṁ gacchati. Tena ca samayena davaḍāho uṭṭhāsi, so aggi
  sukkhāni ceva haritāni ca tiṇādīni dahanto anivattamāno eva gacchati.
  Rājā taṁ disvā tappaṭibhāganimittaṁ uppādesi. "yathāyaṁ Davaḍāho, evameva
  ekādasavidho aggi sabbe satte dahanto anivattamāno gacchati mahādukkhaṁ
  uppādento, kudāssu nāmāhampi imassa dukkhassa nivattanatthaṁ ayaṁ aggi viya
  ariyamaggañāṇagginā kilese dahanto anivattamāno gaccheyyan"ti. Tato muhuttaṁ
  gantvā kevaṭṭe addasa nadiyaṁ macche gaṇhante. Tesaṁ jālantare paviṭṭho
  eko mahāmaccho jālaṁ bhetvā palāyi. Te "maccho jālaṁ bhetvā gato"ti
  saddamakaṁsu. Rājā tampi vacanaṁ sutvā tappaṭibhāganimittaṁ uppādesi "kudāssu
  nāmāhampi ariyamaggañāṇena taṇhādiṭṭhijālaṁ bhetvā asajjamāno gaccheyyan"ti.
  So rajjaṁ pahāya pabbajitvā vipassanaṁ ārabhitvā paccekabodhiṁ sacchākāsi,
  imañca udānagāthamabhāsi.
      Tassā dutiyapāde jālanti suttamayaṁ vuccati. Ambūti udakaṁ, tattha caratīti
  ambucārī, macchassetaṁ adhivacanaṁ. Salile ambucārī salilambucārī. Tasmiṁ nadīsalile
  jālaṁ bhetvā gatāmbucārī vāti vuttaṁ hoti. Tatiyapāde daḍḍhanti daḍḍhaṭṭhānaṁ
  vuccati. Yathā aggi daḍḍhaṭṭhānaṁ puna na nivattati, na tattha bhiyyo āgacchati,
  evaṁ maggañāṇagginā daḍḍhakāmaguṇaṭṭhānaṁ anivattamāno tattha bhiyyo anāgacchantoti
  vuttaṁ hoti. Sesaṁ vuttanayamevāti.
                       Sandālagāthāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 229]
                       Okkhittacakkhugāthāvaṇṇanā 1-
      [119] Okkhittacakkhūti kā uppatti? bārāṇasiyaṁ kira cakkhulolabrahmadatto
  nāma rājā pādalolabrahmadatto viya nāṭakadassanaṁ anuyutto hoti. Ayaṁ pana
  viseso:- so asantuṭṭho tattha tattha gacchati, ayaṁ taṁ taṁ nāṭakaṁ disvā
  atīva abhinanditvā nāṭakadassanaparivattanena taṇhaṁ vaḍḍhento vicarati. So
  kira nāṭakadassanatthaṁ āgataṁ aññataraṁ kuṭumbikabhariyaṁ disvā rāgaṁ uppādesi.
  Tato saṁvegaṁ āpajjitvā puna "are ahaṁ imaṁ taṇhaṁ vaḍḍhento apāyaparipūrako
  bhavissāmi, handa naṁ niggaṇhāmī"ti pabbajitvā vipassanto paccekabodhiṁ
  sacchikatvā attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ
  abhāsi.
      Tattha okkhittacakkhūti heṭṭhākhittacakkhu, sattagīvaṭṭhikāni paṭipāṭiyā
  ṭhapetvā parivajjanagahetabbadassanatthaṁ yugamattaṁ pekkhamānoti vuttaṁ hoti. Na tu
  hanukaṭṭhinā hadayaṭṭhiṁ saṅghaṭṭento. Evaṁ hi okkhittacakkhutā na samaṇasāruppā hoti.
  Na ca pādaloloti ekassa dutiyo, dvinnaṁ tatiyoti evaṁ gaṇamajjhaṁ pavisitukāmatāya
  kaṇḍūyamānapādo viya abhavanto, dīghacārikānivattacārikavirato. Guttindriyoti chasu
  indriyesu idha manindriyassa visuṁ vuttattā vuttāvasesavasena ca gopitindriyo.
  Rakkhitamānasānoti mānasaṁ eva mānasānaṁ, taṁ rakkhitamassāti rakkhitamānasāno.
  Yathā kilesehi na viluppati, evaṁ rakkhitacittoti vuttaṁ hoti. Anavassutoti imāya
  paṭipattiyā tesu tesu ārammaṇesu kilesānvassavavirahito. Apariḍayhamānoti
  kilesaggīhi apariḍayhamāno. Bahiddhā vā anavassuto, ajjhattaṁ apariḍayhamāno.
  Sesaṁ vuttanayamevāti.
                     Okkhittacakkhugāthāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 230]
                       Pāricchattakagāthāvaṇṇanā 1-
      [120] Ohārayitvāti kā uppatti? bārāṇasiyaṁ kira aññopi
  cātumāsikabrahmadatto nāma rājā cātumāse cātumāse uyyānakīḷaṁ gacchati. So
  ekadivasaṁ gimhānaṁ majjhimamāse uyyānaṁ pavisanto uyyānadvāre pattasañchannaṁ
  pupphālaṅkatasākhāviṭapaṁ pāricchattakakoviḷāraṁ disvā ekaṁ pupphaṁ gahetvā uyyānaṁ
  pāvisi. Tato "raññā aggapupphaṁ gahitan"ti aññataropi amacco hatthikkhandhe
  ṭhito ekameva pupphaṁ aggahesi. Etenevupāyena sabbo balakāyo aggahesi.
  Pupphehi 2- anassādentā pattampi gaṇhiṁsu. So rukkho nippattapuppho
  khandhamattova ahosi. Rājā sāyanhasamaye uyyānā nikkhamanto taṁ disvā "kiṁ
  kato ayaṁ rukkho, mamāgamanavelāya maṇivaṇṇasākhantaresu pavāḷasadisapupphālaṅkato
  ahosi, idāni nippattapuppho jāto"ti cintento tasseva avidūre apupphitarukkhaṁ
  sañchannapalāsaṁ addasa. Disvā cassa etadahosi "ayaṁ rukkho pupphabharitasākhattā
  bahujanassa lobhanīyo ahosi, tena muhutteneva byasanaṁ patto, ayaṁ panañño
  alobhanīyattā tatheva ṭhito. Idañcāpi rajjaṁ pupphitarukkho viya lobhanīyaṁ, bhikkhubhāvo
  pana apupphitarukkho viya alobhanīyo. Tasmā yāva idampi ayaṁ rukkho viya na
  viluppati, tāva ayamañño sañchannapatto yathā pāricchattako, evaṁ kāsāvena
  sañchanno hutvā pabbajeyyan"ti. So rajjaṁ pahāya pabbajitvā vipassanto
  paccekabodhiṁ sacchikatvā imaṁ udānagāthaṁ abhāsi.
      Tattha kāsāyavattho abhinikkhamitvāti imassa pādassa gehā nikkhamitvā
  kāsāyavatthanivattho hutvāti evamattho veditabbo. Sesaṁ vuttanayeneva sakkā
  viññātunti na vitthāritanti.
                     Pāricchattakagāthāvaṇṇanā niṭṭhitā.
                          Tatiyavaggo niṭṭhito.

  *  *  *  *  *  *
  Footnote: 1 chaṂa. ayaṁ pāṭho na dissati. 2 Sī. pupphaṁ.
-------------------------------------------------
[page 231]
                         Rasagedhagāthāvaṇṇanā 1-
      [121] Rasesūti kā uppatti? aññataro kira bārāṇasirājā uyyāne
  amaccaputtehi parivuto silāpaṭṭapokkharaṇiyaṁ kīḷati. Tassa sūdo sabbamaṁsānaṁ rasaṁ
  gahetvā atīva susaṅkhataṁ amatakappaṁ antarabhattaṁ pacitvā upanāmesi, so tattha
  gedhamāpanno kassaci kiñci adatvā attanāva bhuñji. Udakaṁ kīḷanto
  ativikāle nikkhanto sīghaṁ sīghaṁ bhuñji. Yehi saddhiṁ pubbe bhuñjati. Na tesaṁ
  kañci sari. Atha pacchā paṭisaṅkhānaṁ uppādetvā "aho mayā pāpaṁ kataṁ,
  yvāyaṁ rasataṇhābhibhūto sabbajanaṁ vissaritvā ekakova bhuñjiṁ, handa naṁ rasataṇhaṁ
  niggaṇhāmī"ti rajjaṁ pahāya pabbajitvā vipassanto paccekabodhiṁ sacchikatvā
  attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ abhāsi.
      Tattha rasesūti ambilamadhuratittakakaṭukaloṇakhārikakasāvādibhedesu sāyanīyesu.
  Gedhaṁ akaranti giddhiṁ akaronto, taṇhaṁ anuppādentoti vuttaṁ hoti. Aloloti
  "idaṁ sāyissāmi idaṁ sāyissāmī"ti evaṁ rasavisesesu anākulo. Anaññaposīti
  posetabbakasaddhivihārikādivirahito. Kāyasandhāraṇamattena santuṭṭhoti vuttaṁ hoti.
  Yathā vā pubbe uyyāne rasesu gedhakaraṇasīlo aññaposī āsiṁ, evaṁ ahutvā
  yāya taṇhāya lolo hutvā rasesu gedhaṁ karoti, taṁ taṇhaṁ hitvā āyatiṁ
  taṇhāmūlakassa aññassa attabhāvassānibbattāpanena anaññaposīti vuttaṁ
  hoti atha vā atthabhañjanakaṭṭhena kilesā "aññe"ti vuccanti, tesaṁ aposanena
  anaññaposī"ti ayamettha attho. Sapadānacārīti avokkammacārī, anupubbacārī,
  gharapaṭipāṭiṁ achaḍḍetvā aḍḍhakulañca daliddakulañca nirantaraṁ piṇḍāya pavisamānoti
  attho. Kule kule appaṭibaddhacittoti khattiyakulādīsu yattha katthaci kilesavasena
  alaggacitto, candopamo niccanavako hutvāti attho. Sesaṁ vuttanayamevāti.
                       Rasagedhagāthāvaṇṇanā niṭṭhitā.

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 232]
                         Āvaraṇagāthāvaṇṇanā 1-
      [122] Pahāya pañcāvaraṇānīti kā uppatti? bārāṇasiyaṁ kira aññataro
  rājā paṭhamajjhānalābhī ahosi. So jhānānurakkhaṇatthaṁ rajjaṁ pahāya pabbajitvā
  vipassanto paccekabodhiṁ patvā attano paṭipattisampadaṁ dīpento imaṁ udānagāthaṁ
  abhāsi.
      Tattha pañcāvaraṇānīti pañca nīvaraṇāni eva, tāni uragasutte 2- atthato
  vuttāni. Tāni pana yasmā abbhādayo viya candasūriye ceto āvaranti, tasmā
  "āvaraṇāni cetaso"ti vuttāni. Tāni upacārena vā appanāya vā pahāya
  vijahitvāti attho. Upakkileseti upagamma cittaṁ vibādhente akusaladhamme,
  vatthopamādīsu 3- vutte abhijjhādayo vā. Byapanujjāti panuditvā, vipassanāmaggena
  pajahitvāti attho. Sabbeti anavasese. Evaṁ samathavipassanāsampanno paṭhamamaggena
  diṭṭhinissayassa pahīnattā anissito, sesamaggehi chetvā tedhātukaṁ sinehadosaṁ,
  taṇhārāganti 4- vuttaṁ hoti. Sineho eva hi guṇapaṭipakkhato sinehadosoti
  vutto. Sesaṁ vuttanayamevāti.
                       Āvaraṇagāthāvaṇṇanā niṭṭhitā.
                           ------------
                         Vipiṭṭhigāthāvaṇṇanā 5-
      [123] Vipiṭṭhikatvānāti kā uppatti? bārāṇasiyaṁ kira aññataro rājā
  catutthajjhānalābhī ahosi. Sopi jhānānurakkhaṇatthaṁ rajjaṁ pahāya pabbajitvā
  vipassanto paccekabodhiṁ sacchikatvā attano paṭipattisampadaṁ dīpento imaṁ
  udānagāthaṁ abhāsi.

  *  *  *  *  *  *
  Footnote: 1 chaṂa. ayaṁ pāṭho na dissati. 2 khu. iti. 25/1-17/335-8.
  3 Maṃū. 12/70-80/48-53. 4 Ma. taṇhaṁ rāganti. 5 chaṂa. ayaṁ pāṭho na dissati.
-------------------------------------------------
[page 233]
      Tattha vipiṭṭhikatvānāti piṭṭhito katvā, chaḍḍetvā vijahitvāti attho.
  Sukhañca dukkhanti kāyikaṁ sātāsātaṁ. Somanassadomanassanti cetasikaṁ sātāsātaṁ.
  Upekkhanti catutthajjhānupekkhaṁ. Samathanti catutthajjhānasamādhiṁ eva. Visuddhanti
  pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā
  atisuddhaṁ, niddhantasuvaṇṇamiva vigatūpakkilesanti attho.
      Ayaṁ pana yojanā:- vipiṭṭhikatvāna sukhañca dukkhañca pubbeva,
  paṭhamajjhānūpacāreyeva dukkhaṁ, tatiyajjhānūpacāreyeva sukhanti adhippāyo. Puna
  ādito vuttaṁ cakāraṁ parato netvā "somanassaṁ domanassañca vipiṭṭhikatvāna
  pubbevā"ti adhikāro. Tena somanassaṁ catutthajjhānūpacāre, domanassañca
  dutiyajjhānūpacāreyevāti dīpeti. Etāni hi etesaṁ pariyāyato pahānaṭṭhānāni.
  Nippariyāyato pana dukkhassa paṭhamajjhānaṁ, domanassassa dutiyajjhānaṁ, sukhassa
  tatiyajjhānaṁ, somanassassa catutthajjhānaṁ pahānaṭṭhānaṁ. Yathāha "paṭhamaṁ jhānaṁ
  upasampajja viharati etthuppannaṁ dukkhindriyaṁ aparisesaṁ nirujjhatī"tiādikaṁ 1-
  sabbaṁ aṭṭhasāliniyā dhammasaṅgahaṭṭhakathāyaṁ 2- vuttaṁ. Yathā pubbe vāti 3- tīsu
  paṭhamajjhānādīsu dukkhadomanassasukhāni vipiṭṭhikatvā evamettha 4- catutthajjhāne
  somanassaṁ vipiṭṭhikatvā imāya paṭipadāya laddhānupekkhaṁ samathaṁ visuddhaṁ eko
  careti. Sesaṁ vuttanayamevāti.
                       Vipiṭṭhigāthāvaṇṇanā niṭṭhitā.
                           ------------
                       Āraddhavīriyagāthāvaṇṇanā 5-
      [124] Āraddhavīriyoti kā uppatti? aññataro kira paccantarājā
  sahassayodhabalakāyo rajjena khuddako, paññāya mahanto ahosi. So ekadivasaṁ
  "kiñcāpi ahaṁ khuddako rajjena, paññavatā pana sakkā sakalajambudīpaṁ gahetun"ti

  *  *  *  *  *  *
  Footnote: 1 saṁ. mahā. 19/510/188-9. 2 abhi. A. 1/229. 3 Sī. yato pubbevāti.
  4 Sī. ettheva. 5 chaṂa. ayaṁ pāṭho na dissati.
-------------------------------------------------
[page 234]
  Cintetvā sāmantarañño dūtaṁ pāhesi "sattāhabbhantare me rajjaṁ vā detu
  yuddhaṁ vā"ti. Tato so attano amacce sannipātāpetvā āha "mayā tumhe
  anāpucchāyeva sāhasaṁ kammaṁ kataṁ, amukassa rañño evaṁ pesitaṁ, kiṁ kātabban"ti.
  Te āhaṁsu "sakkā mahārāja so dūto nivattetun"ti. Na sakkā, gato
  bhavissatīti. Yadi evaṁ vināsitamhā tayā, tena hi dukkhaṁ aññassa satthena
  marituṁ, handa mayaṁ aññamaññaṁ paharitvā marāma, attānaṁ paharitvā marāma,
  ubbandhāma, visaṁ khādāmāti. Evaṁ etesu ekameko maraṇameva saṁvaṇṇeti. Tato
  rājā "kiṁ me imehi, atthi bhaṇe mayhaṁ yodhā"ti āha. Atha "ahaṁ mahārāja
  yodho, ahaṁ mahārāja yodho"ti yodhasahassaṁ uṭṭhahi.
      Rājā "ete upaparikkhissāmī"ti mahantaṁ citakaṁ sajjāpetvā āha "mayā
  bhaṇe idaṁ sāhasaṁ kataṁ, taṁ me amaccā paṭikkosanti, svāhaṁ citakaṁ pavisissāmi,
  ko mayā saddhiṁ pavisissati, kena mayhaṁ jīvitaṁ pariccattan"ti. Evaṁ vutte
  pañcasatā yodhā uṭṭhahiṁsu "mayaṁ mahārāja pavisissāmā"ti. Tato rājā itare
  pañcasate āha "tumhe dāni tātā kiṁ karissathā"ti. Te āhaṁsu "nāyaṁ
  mahārāja purisakāro, itthicariyā esā, api ca mahārājena paṭirañño dūto
  pesito, te mayaṁ tena raññā saddhiṁ yujjhitvā marissāmā"ti. Tato rājā
  "pariccattaṁ tumhehi mama jīvitan"ti caturaṅginiṁ senaṁ sannayhitvā tena
  yodhasahassena parivuto gantvā rajjasīmāya nisīdi.
      Sopi paṭirājā taṁ pavattiṁ sutvā "are so khuddakarājā mama dāsassāpi
  nappahotī"ti dussitvā 1- sabbaṁ balakāyaṁ ādāya yujjhituṁ nikkhami. Khuddakarājā
  taṁ abbhuyyātaṁ disvā balakāyaṁ āha "tātā tumhe na bahukā, sabbe
  sampiṇḍitvā asicammaṁ gahetvā sīghaṁ imassa rañño purato ujukaṁ eva
  gacchathā"ti. Te tathā akaṁsu. Athassa sā senā dvidhā bhinditvā antaramadāsi.

  *  *  *  *  *  *
  Footnote: 1 Sī., i. vatvā.
-------------------------------------------------
[page 235]
  Te taṁ rājānaṁ jīvaggāhaṁ gahetvā attano rañño "taṁ māressāmī"ti
  āgacchantassa adaṁsu. Paṭirājā taṁ abhayaṁ yāci. Rājā tassa abhayaṁ datvā
  sapathaṁ kārāpetvā attano vasena katvā tena saha aññaṁ rājānaṁ abbhuggantvā
  tassa rajjasīmāya ṭhatvā pesesi "rajjaṁ vā me detu yuddhaṁ vā"ti. So "ahaṁ
  ekayuddhampi na sahāmī"ti rajjaṁ niyyādesi. Etenupāyena sabbe rājāno
  gahetvā ante bārāṇasirājānampi aggahesi.
      So ekasatarājaparivuto sakalajambudīparajjaṁ anusāsanto cintesi "ahaṁ pubbe
  khuddako ahosiṁ, somhi idāni attano ñāṇasampattiyā sakalajambudīpamaṇḍalassa
  issaro rājā jāto. Taṁ kho pana me ñāṇaṁ lokiyavīriyasampayuttaṁ, neva nibbidāya
  na virāgāya saṁvattati, yannūnāhaṁ iminā ñāṇena lokuttaradhammaṁ gaveseyyan"ti.
  Tato bārāṇasirañño rajjaṁ datvā puttadārañca sakajanapadeyeva ṭhapetvā
  sabbaṁ pahāya pabbajitvā vipassanaṁ ārabhitvā paccekabodhiṁ sacchikatvā attano
  vīriyasampattiṁ dīpento imaṁ udānagāthaṁ abhāsi.
      Tattha āraddhaṁ vīriyaṁ assāti āraddhavīriyo. Tena attano mahāvīriyataṁ
  dasseti. Paramattho vuccati nibbānaṁ, paramatthassa patti paramatthapatti, tassā
  paramatthapattiyā. Etena vīriyārambhena pattabbaṁ phalaṁ dasseti. Alīnacittoti
  etena vīriyūpatthambhānaṁ cittacetasikānaṁ alīnataṁ dasseti. Akusītavuttīti etena
  ṭhānacaṅkamādīsu kāyassa anavasīdanaṁ dasseti. Daḷhanikkamoti etena "kāmaṁ taco
  ca nhāru cā"ti 1- evaṁ pavattaṁ padahanavīriyaṁ dasseti, yaṁ taṁ anupubbasikkhādīsu
  padahanto "kāyena ceva paramatthasaccaṁ sacchikarotīti 2- vuccati. Atha vā etena
  maggasampayuttaṁ vīriyaṁ dasseti. Tampi daḷhañca bhāvanāpāripūrigatattā, nikkamo
  ca sabbaso paṭipakkhā nikkhantattā, tasmā taṁsamaṅgīpuggalopi daḷho nikkamo
  assāti "daḷhanikkamo"ti vuccati. Thāmabalūpapannoti maggakkhaṇe kāyathāmena ca

  *  *  *  *  *  *
  Footnote: 1 MaṂa. 13/184/159, aṅ. duka. 20/5/50-1, khu. mahā. 29/918/584-5. 2 sutta. A.
  1/121.
-------------------------------------------------
[page 236]
  Ñāṇabalena ca upapanno. Atha vā thāmabhūtena 1- balena upapanno,
  thirañāṇabalūpapannoti vuttaṁ hoti. Etena tassa vīriyassa vipassanāñāṇasampayogaṁ
  dīpento yogapadhānabhāvaṁ sādheti. Pubbabhāgamajjhimaukkaṭṭhavīriyavasena vā tayopi
  pādā yojetabbā. Sesaṁ vuttanayamevāti.
                     Āraddhavīriyagāthāvaṇṇanā niṭṭhitā.
                           ------------
                        Paṭisallānagāthāvaṇṇanā 2-
      [125] Paṭisallānanti kā uppatti? imissā gāthāya āvaraṇagāthāya
  panassā paṭisallānanti tehi tehi sattasaṅkhārehi paṭinivattitvā sallānaṁ,
  ekamantasevitā ekībhāvo kāyavivekoti attho. Jhānanti paccanīkajhāpanato
  ārammaṇalakkhaṇūpanijjhānato ca cittaviveko vuccati. Tattha aṭṭha samāpattiyo
  nīvaraṇādipaccanīkajhāpanato kasiṇādiārammaṇūpanijjhānato ca "jhānan"ti vuccati.
  Vipassanāmaggaphalāni sattasaññādipaccanīkajhāpanato lakkhaṇūpanijjhānato ca
  "jhānan"ti vuccati. Idha pana ārammaṇūpanijjhānameva adhippetaṁ. Evametaṁ
  paṭisallānañca jhānañca ariñcamāno ajahamāno anissajjamāno. Dhammesūti
  vipassanūpagesu pañcakkhandhādidhammesu. Niccanti satataṁ samitaṁ abbokiṇṇaṁ.
  Anudhammacārīti te 3- dhamme ārabbha pavattanena anugataṁ vipassanādhammaṁ
  caramāno. Atha vā dhammesūti ettha dhammāti navalokuttaradhammā, tesaṁ dhammānaṁ
  anulomo dhammoti anudhammo, vipassanāyetaṁ adhivacanaṁ. Tattha "dhammānaṁ niccaṁ
  anudhammacārī"ti vattabbe gāthābandhasukhatthaṁ vibhattibyattayena "dhammesū"ti vuttaṁ
  siyā. Ādīnavaṁ sammasitā bhavesūti tāya anudhammacāritāsaṅkhātāya vipassanāya

  *  *  *  *  *  *
  Footnote: 1 i., Ma. thirabhūtena. 2 chaṂa. ayaṁ pāṭho na dissati. 3 i., Ma. te te.
-------------------------------------------------
[page 237]
  Aniccākārādidosaṁ tīsu bhavesu samanupassanto evaṁ imāya kāyacittaviveka-
  sikhāpattavipassanāsaṅkhātāya paṭipadāya adhigatoti vattabbo eko careti evaṁ
  yojanā veditabbā.
                      Paṭisallānagāthāvaṇṇanā niṭṭhitā.
                           ------------
                        Taṇhakkhayagāthāvaṇṇanā 1-
      [126] Taṇhakkhayanti kā uppatti? aññataro kira bārāṇasirājā
  mahaccarājānubhāvena nagaraṁ padakkhiṇaṁ karoti. Tassa sarīrasobhāya āvajjitahadayā
  sattā purato gacchantāpi nivattitvā tameva ullokenti, pacchato gacchantāpi,
  ubhohi passehi gacchantāpi. Pakatiyā eva hi buddhadassane puṇṇacandasamuddarājadassane
  ca atitto loko. Atha aññatarā kuṭumbiyabhariyāpi uparipāsādagatā sīhapañjaraṁ
  vivaritvā olokayamānā aṭṭhāsi. Rājā taṁ disvā paṭibaddhacitto hutvā amaccaṁ
  āṇāpesi "jānāhi tāva bhaṇe `ayaṁ itthī sasāmikā vā asāmikā vā'ti."
  so ñatvā "sasāmikā devā"ti ārocesi. Atha rājā cintesi "imā
  vīsatisahassanāṭakitthiyo devaccharāyo viya maṁ eva ekaṁ abhiramāpenti, so
  dānāhaṁ etāpi atussitvā parassa itthiyā taṇhaṁ uppādesiṁ, sā uppannā
  apāyameva ākaḍḍhatī"ti taṇhāya ādīnavaṁ "handa naṁ niggaṇhāmī"ti rajjaṁ
  pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.
      Tattha taṇhakkhayanti nibbānaṁ, evaṁ diṭṭhādīnavāya vā taṇhāya appavattiṁ.
  Appamattoti sātaccakārī sakkaccakārī. Aneḷamūgoti alālāmukho. Atha vā aneḷo
  ca amūgo ca, paṇḍito byattoti vuttaṁ hoti. Hitasukhasampāpakaṁ sutamassa atthīti
  sutavā, āgamasampannoti vuttaṁ hoti. Satīmāti cirakatādīnaṁ anussaritā.
  Saṅkhātadhammoti dhammūpaparikkhāya pariññātadhammo. Niyatoti ariyamaggena

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 238]
  Niyatabhāvappatto. Padhānavāti sammappadhānavīriyasampanno. Uppaṭipāṭiyā esa
  pāṭho yojetabbo. Evameva tehi appamādādīhi samannāgato niyāmasampāpakena
  padhānena padhānavā, tena padhānena sampattaniyāmato niyato, tato arahattappattiyā
  saṅkhātadhammo. Arahā hi puna saṅkhātabbābhāvato "saṅkhātadhammo"ti vuccati. Yathāha
  "ye ca saṅkhātadhammāse, ye ca sekhā puthū idhā"ti. 1- Sesaṁ vuttanayamevāti.
                      Taṇhakkhayagāthāvaṇṇanā niṭṭhitā.
                           ------------
                         Sīhādigāthāvaṇṇanā 2-
      [127] Sīhovāti kā uppatti? aññatarassa kira bārāṇasirañño
  dūre uyyānaṁ hoti, so pageva paṭṭhāya uyyānaṁ gacchanto antarāmagge
  yānā oruyha udakaṭṭhānaṁ upagato "mukhaṁ dhovissāmī"ti. Tasmiṁ ca padese sīhī
  sīhapotakaṁ janetvā gocarāya gatā, rājapuriso taṁ disvā "sīhapotako devā"ti
  ārocesi. Rājā "sīho kira kassaci na bhāyatī"ti taṁ upaparikkhituṁ bheriādīni
  ākoṭāpesi, sīhapotako taṁ saddaṁ sutvāpi tatheva sayi. Atha yāvatatiyaṁ
  ākoṭāpesi. So tatiyavāre sīsaṁ ukkhipitvā sabbaṁ parisaṁ oloketvā tatheva
  sayi. Atha rājā "yāvassa mātā nāgacchati, tāva gacchāmā"ti vatvā gacchanto
  cintesi "tadahujātopi sīhapotako na santasati na bhāyati, kudāssu nāmāhampi
  taṇhādiṭṭhiparitāsaṁ chaḍḍetvā na santaseyyaṁ na bhāyeyyan"ti. So taṁ
  ārammaṇaṁ gahetvā gacchanto puna kevaṭṭehi macche gahetvā sākhāsu bandhitvā
  pasārite jāle vātaṁ asaṅgaṁyeva gacchamānaṁ disvā tasmiṁ nimittaṁ aggahesi
  "kudāssu nāmāhampi taṇhādiṭṭhimohajālaṁ phāletvā evaṁ asajjamāno
  gaccheyyan"ti.
      Atha uyyānaṁ gantvā silāpaṭṭapokkharaṇiyā tīre nisinno vātabbhāhatāni
  padumāni onamitvā udakaṁ phusitvā vātavigame puna yathāṭhāne ṭhitāni udakena

  *  *  *  *  *  *
  Footnote: 1 khu.su. 25/1045/532, khu. cūḷa. 30/93/26 (syā). 2 chaṂa. ayaṁ pāṭho na dissati.
-------------------------------------------------
[page 239]
  Anupalittāni disvā tasmiṁ 1- nimittaṁ aggahesi "kudāssu nāmāhampi yathā
  etāni udake jātāni udakena anupalittāni tiṭṭhanti, evaṁ loke jāto
  lokena anupalitto tiṭṭheyyan"ti. So punappunaṁ "yathā sīho vāto padumāni,
  evaṁ asantasantena asajjamānena anupalittena bhavitabban"ti cintetvā rajjaṁ
  pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.
      Tattha sīhoti cattāro sīhā tiṇasīho paṇḍusīho kāḷasīho kesarasīhoti.
  Tesaṁ kesarasīho aggamakkhāyati, so idha adhippeto. Vāto puratthimādivasena
  anekavidho. Padumaṁ rattasetādivasena. Tesu yo koci vāto yaṁ kiñci padumañca
  vaṭṭatiyeva. Tattha yasmā santāso nāma attasinehena hoti, attasineho ca
  nāma taṇhālepo, sopi diṭṭhisampayuttena vā diṭṭhivippayuttena vā lobhena
  hoti, sopi ca taṇhāyeva. Sajjanaṁ pana tattha upaparikkhādivirahitassa mohena
  hoti, moho ca avijjā. Tattha samathena taṇhāya pahānaṁ, vipassanāya avijjāya.
  Tasmā samathena attasinehaṁ pahāya sīhova saddesu aniccadukkhādīsu asantasanto,
  vipassanāya mohaṁ pahāya vātova jālamhi khandhāyatanādīsu asajjamāno,
  samatheneva lobhaṁ lobhasampayuttadiṭṭhiñca pahāya, padumaṁva toyena sabbabhavabhogalobhena
  alippamāno. Ettha ca samathassa sīlaṁ padaṭṭhānaṁ, samatho samādhissa, samādhi
  vipassanāyāti evaṁ dvīsu 2- dhammesu siddhesu tayo khandhā siddhāva honti.
  Tattha sīlakkhandhena sūro 3- hoti. So sīhova saddesu āghātavatthūsu kujjhitukāmatāya
  na santasati, paññākkhandhena paṭividdhasabhāvo vātova jālamhi khandhādidhammabhede
  na sajjati, samādhikkhandhena vītarāgo padumaṁva toyena rāgena na lippati.
      Evaṁ samathavipassanāhi sīlasamādhipaññākkhandhehi ca yathāsambhavaṁ taṇhāvijjānaṁ
  tiṇṇañca akusalamūlānaṁ pahānavasena asantasanto asajjamāno alippamāno ca
  veditabbo. Sesaṁ vuttanayamevāti.
                       Sīhādigāthāvaṇṇanā niṭṭhitā.

  *  *  *  *  *  *
  Footnote: 1 Sī. tampi. 2 i., Ma. tīsu. 3 Sī. surato.
-------------------------------------------------
[page 240]
                         Dāṭhabalīgāthāvaṇṇanā 1-
      [128] Sīho yathāti kā uppatti? aññataro kira bārāṇasirājā
  paccantaṁ kupitaṁ vūpasametuṁ gāmānugāmimaggaṁ chaḍḍetvā ujuṁ aṭavimaggaṁ gahetvā
  mahatiyā senāya gacchati. Tena ca samayena aññatarasmiṁ pabbatapāde sīho
  bālasūriyātapaṁ tappamāno nipanno hoti. Taṁ disvā rājapurisā rañño
  ārocesuṁ. Rājā "sīho kira na santasatī"ti bheripaṇavādisaddaṁ kārāpesi,
  sīho tatheva nipajji. Dutiyampi kārāpesi, sīho tatheva nipajji. Tatiyampi
  kārāpesi, tadā "sīho mama paṭisattu atthī"ti catūhi pādehi suppatiṭṭhitaṁ
  patiṭṭhahitvā sīhanādaṁ nadi. Taṁ sutvā hatthārohādayo hatthiādīhi orohitvā
  tiṇagahanāni paviṭṭhā, hatthiassagaṇā disāvidisā palātā. Rañño hatthīpi
  rājānaṁ gahetvā vanagahanāni pothayamāno palāyi. Rājā taṁ sandhāretuṁ
  asakkonto rukkhasākhāya olambitvā paṭhaviṁ patitvā ekapadikamaggena gacchanto
  paccekabuddhānaṁ vasanaṭṭhānaṁ pāpuṇi. Tattha paccekabuddhe pucchi "api bhante
  saddamassutthā"ti. Āma mahārājāti. Kassa saddaṁ bhanteti. Paṭhamaṁ bherisaṅkhādīnaṁ,
  pacchā sīhassāti. Na bhāyittha bhanteti. Na mayaṁ mahārāja kassaci saddassa
  bhāyāmāti. Sakkā pana bhante mayhampi edisaṁ kātunti. Sakkā mahārāja sace
  pabbajissasīti. Pabbajāmi bhanteti. Tato naṁ pabbājetvā pubbe vuttanayeneva
  ābhisamācārikaṁ sikkhāpesuṁ. Sopi pubbe vuttanayeneva vipassanto paccekabodhiṁ
  sacchikatvā imaṁ udānagāthaṁ abhāsi.
      Tattha sahanā ca hananā ca sīghajavattā ca sīho. Kesarasīhova idha
  adhippeto. Dāṭhā balamassa atthīti dāṭhabalī. Pasayha abhibhuyyāti ubhayaṁ
  cārīsaddena saha yojetabbaṁ pasayhacārī abhibhuyyacārīti tattha pasayha niggahetvā
  caraṇena pasayhacārī, abhibhavitvā santāsetvā vasīkatvā caraṇena abhibhuyyacārī.
  Svāyaṁ kāyabalena pasayhacārī, tejasā abhibhuyyacārī. Tattha sace koci vadeyya

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 241]
  "kiṁ Pasayha abhibhuyya cārī"ti, tato migānanti sāmivacanaṁ upayogatthe katvā
  "mige pasayha abhibhuyya cārī"ti paṭivattabbaṁ. Pantānīti dūrāni. Senāsanānīti
  vasanaṭṭhānāni. Sesaṁ vuttanayeneva sakkā jānitunti na vitthāritanti.
                       Dāṭhabalīgāthāvaṇṇanā niṭṭhitā.
                           ------------
                        Appamaññāgāthāvaṇṇanā 1-
      [129] Mettaṁ upekkhanti kā uppatti? aññataro kira rājā
  mettādijhānalābhī ahosi. So "jhānasukhantarāyo rajjan"ti jhānānurakkhaṇatthaṁ
  rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ
  abhāsi.
      Tattha "sabbe sattā sukhitā bhavantū"tiādinā nayena hitasukhūpanayanakāmatā
  mettā. "aho Vata imamhā dukkhā mucceyyun"tiādinā nayena ahitadukkhā-
  panayanakāmatā karuṇā. "modanti Vata bhonto sattā, modanti sādhu suṭṭhū"tiādinā
  nayena hitasukhāvippayogakāmatā muditā. "paññāyissanti Sakena kammenā"ti
  sukhadukkhājjhupekkhanatā upekkhā. Gāthābandhasukhatthaṁ pana uppaṭipāṭiyā mettaṁ
  vatvā upekkhā vuttā, muditā ca pacchā. Vimuttinti catassopi etā attano
  paccanīkadhammehi vimuttattā vimuttiyo. Tena vuttaṁ "mettaṁ upekkhaṁ karuṇaṁ
  vimuttiṁ āsevamāno muditañca kāle"ti.
      Tattha āsevamānoti tisso tikacatukkajjhānavasena, upekkhaṁ catutthajjhānavasena,
  bhāvayamāno. 2- Kāleti mettaṁ āsevitvā tato vuṭṭhāya karuṇaṁ, tato vuṭṭhāya
  muditaṁ, tato itarato vā nippītikajjhānato vuṭṭhāya upekkhaṁ āsevamāno
  eva "kāle āsevamāno"ti vuccati, āsevituṁ vā phāsukakāle. Sabbena lokena
  avirujjhamānoti dasasu disāsu sabbena sattalokena avirujjhamāno. Mettādīnaṁ

  *  *  *  *  *  *
  Footnote: 1 chaṂa. ayaṁ pāṭho na dissati. 2 Ma. āsevamāno.
-------------------------------------------------
[page 242]
  Hi bhāvitattā sattā appaṭikūlā honti, sattesu ca virodhibhūto paṭigho
  vūpasammati. Tena vuttaṁ "sabbena lokena avirujjhamāno"ti. Ayamettha saṅkhepo,
  vitthāro pana mettādikathā aṭṭhasāliniyā dhammasaṅgahaṭṭhakathāyaṁ 1- vuttā. Sesaṁ
  vuttasadisamevāti.
                      Appamaññāgāthāvaṇṇanā niṭṭhitā.
                            ----------
                         Jīvitasaṅkhayagāthāvaṇṇanā
      [130] Rāgañca dosañcāti kā uppatti? rājagahaṁ kira nissāya
  mātaṅgo nāma paccekabuddho viharati sabbapacchimo paccekabuddhānaṁ. Atha amhākaṁ
  bodhisatte uppanne devatāyo bodhisattassa pūjanatthāya āgacchantiyo taṁ
  disvā "mārisā mārisā buddho loke uppanno"ti bhaṇiṁsu. So nirodhā
  vuṭṭhahanto taṁ sutvā attano jīvitakkhayaṁ disvā himavante mahāpapāto nāma
  pabbato paccekabuddhānaṁ parinibbānaṭṭhānaṁ, tattha ākāsena gantvā pubbe
  parinibbutapaccekabuddhassa aṭṭhisaṅghātaṁ papāte pakkhipitvā silātale nisīditvā
  imaṁ udānagāthaṁ abhāsi.
      Tattha rāgadosamohā uragasutte vuttāva. Saṁyojanānīti dasa saṁyojanāni,
  tāni ca tena tena maggena sandālayitvā. Asantasaṁ jīvitasaṅkhayamhīti jīvitasaṅkhayo
  vuccati cuticittassa paribhedo. Tasmiṁ ca jīvitasaṅkhaye jīvitanikantiyā pahīnattā
  asantasanti. Ettāvatā sopādisesaṁ nibbānadhātuṁ attano dassetvā
  gāthāpariyosāne anupādisesāya nibbānadhātuyā parinibbāyīti.
                      Jīvitasaṅkhayagāthāvaṇṇanā niṭṭhitā.

  *  *  *  *  *  *
  Footnote: 1 abhi. A. 1/247.
-------------------------------------------------
[page 243]
      [131] Bhajantīti kā uppatti? bārāṇasiyaṁ kira aññataro rājā
  ādigāthāya vuttappakārameva phītaṁ rajjaṁ samanusāsati, tassa kharo ābādho
  uppajji, dukkhā vedanā pavattanti. Vīsatisahassitthiyo taṁ parivāretvā
  hatthapādasambāhanādīni karonti. Amaccā "na dānāyaṁ rājā jīvissati, handa
  mayaṁ attano saraṇaṁ gavesāmā"ti cintetvā aññatarassa rañño santikaṁ
  gantvā upaṭṭhānaṁ yāciṁsu. Te tattha upaṭṭhahantiyeva, na kiñci labhanti. Rājā
  ābādhā vuṭṭhahitvā pucchi "itthannāmo ca itthannāmo ca kuhin"ti. Tato taṁ
  pavattiṁ sutvāva sīsaṁ cāletvā tuṇhī ahosi. Tepi amaccā "rājā vuṭṭhito"ti
  sutvā tattha kiñci alabhamānā paramena pārijuññena pīḷitā punadeva āgantvā
  rājānaṁ vanditvā ekamantaṁ aṭṭhaṁsu. Tena ca raññā "kuhiṁ tātā tumhe gatā"ti
  vuttā āhaṁsu "devaṁ dubbalaṁ disvā ājīvikabhayenamhā asukaṁ nāma janapadaṁ
  gatā"ti. Rājā sīsaṁ cāletvā cintesi "yannūnāhaṁ tameva ābādhaṁ dassessaṁ,
  kiṁ punapi evaṁ kareyyuṁ, no"ti. So pubbe rogena 1- phuṭṭho viya bāḷhaṁ
  vedanaṁ dassento gilānālayaṁ akāsi. Itthiyo samparivāretvā pubbasadisameva
  sabbaṁ akaṁsu. Tepi amaccā tatheva puna bahutaraṁ janaṁ gahetvā pakkamiṁsu. Evaṁ
  rājā yāvattiyaṁ sabbaṁ pubbasadisaṁ akāsi, tepi tatheva pakkamiṁsu. Tato catutthampi
  te āgate disvā rājā "aho ime dukkaraṁ akaṁsu, ye maṁ byādhitaṁ pahāya
  anapekkhā pakkamiṁsū"ti nibbinno rajjaṁ pahāya pabbajitvā vipassanto
  paccekabodhiṁ sacchikatvā imaṁ udānagāthaṁ abhāsi.
      Tattha bhajantīti sarīrena allīyantā payirupāsanti. Sevantīti añjalikammādīhi
  kiṁ kārapaṭissāvitāya ca paricaranti. Kāraṇaṁ attho etesanti kāraṇatthā,
  bhajanāya ca sevanāya ca nāññaṁ kāraṇamatthi. Attho eva nesaṁ kāraṇaṁ, atthahetu
  sevantīti vuttaṁ hoti. Nikkāraṇā dullabhā ajja mittāti "ito kiñci
  lacchāmā"ti evaṁ attapaṭilābhakāraṇena nikkāraṇā, kevalaṁ:-

  *  *  *  *  *  *
  Footnote: 1 Sī. sābhāvikarogena.
-------------------------------------------------
[page 244]
          "upakāro Ca yo mitto yo mitto sukhadukkhako
          atthakkhāyī ca yo mitto yo mitto anukampako"ti 1-
  evaṁ vuttena ariyena mittabhāvena samannāgatā dullabhā ajja mittā.
  Attaṭṭhapaññāti attani ṭhitā etesaṁ paññā. Attānameva oloketi, na
  aññanti attho. "attatthapaññā"tipi Pāṭho, tassa attano atthameva
  oloketi, na paratthanti attho. "diṭṭhatthapaññā"ti Ayampi kira porāṇapāṭho,
  tassa 2- sampati diṭṭheyeva atthe etesaṁ paññā, na āyatinti attho.
  Diṭṭhadhammikatthaṁyeva oloketi, na samparāyikatthanti vuttaṁ hoti. Asucīti asucinā
  anariyena kāyavacīmanokammena samannāgatā.
      Khaggavisāṇakappoti khaggena rukkhādayo chindanto viya sakasiṅgena
  pabbatādayo cuṇṇavicuṇṇaṁ kurumāno vicaratīti khaggavisāṇo. Visasadisā āṇāti
  visāṇā. Khaggaṁ viyāti khaggaṁ. Khaggaṁ visāṇaṁ yassa migassa soyaṁ migo khaggavisāṇo,
  tassa khaggavisāṇassa kappo khaggavisāṇakapPo. Khaggavisāṇasadiso paccekabuddho
  eko adutiyo asahāyo careyya vihareyya vatteyya yapeyya yāpeyyāti attho.
      [132] Visuddhasīlāti visesena suddhasīlā, catupārisuddhiyā suddhasīlā.
  Suvisuddhapaññāti suṭṭhu visuddhapaññā, rāgādivirahitattā parisuddhamaggaphala-
  paṭisambhidādipaññā. Samāhitāti saṁ suṭṭhu āhitā, santike ṭhapitacittā.
  Jāgariyānuyuttāti jāgaraṇaṁ jāgaro, niddātikkamoti attho. Jāgarassa bhāvo jāgariyaṁ,
  jāgariye anuyuttā jāgariyānuyuttā. Vipassakāti "aniccaṁ dukkhaṁ anattā"ti
  visesena passanasīlā, vipassanaṁ paṭṭhapetvā viharantīti attho. Dhammavisesadassīti
  dasakusaladhammānaṁ catusaccadhammassa navalokuttaradhammassa vā visesena passanasīlā.
  Maggaṅgabojjhaṅgagateti sammādiṭṭhādīhi maggaṅgehi satisambojjhaṅgādīhi
  bojjhaṅgehi gate sampayutte ariyadhamme. Vijaññāti visesena jaññā,
  jānantāti attho.

  *  *  *  *  *  *
  Footnote: 1 dī. pā. 11/265/163. 2 Sī., i. tattha.
-------------------------------------------------
[page 245]
      [133] Suññatāppaṇihitañcānimittanti anattānupassanāvasena suññatavimokkhañca
  dukkhānupassanāvasena appaṇihitavimokkhañca aniccānupassanāvasena
  animittavimokkhañca. Āsevayitvāti vaḍḍhetvā. Ye katasambhārā dhīrā janā
  jinasāsanamhi sāvakattaṁ sāvakabhāvaṁ na vajanti na pāpuṇanti, te dhīrā katasambhārā
  sayambhū sayameva bhūtā paccekajinā paccekabuddhā bhavanti.
      [134] Kiṁ bhūtā? mahantadhammā pūritamahāsambhārā bahudhammakāyā
  AnekadhammasabhāvasarīRā. Punapi kiṁ bhūtā? cittissarā cittagatikā jhānasampannāti
  Attho. Sabbadukkhoghatiṇṇā sakalasaṁsāraoghaṁ tiṇṇā atikkantā udaggacittā
  kodhamānādikilesavirahitattā somanassacittā santamanāti 1- attho. Paramatthadassī
  pañcakkhandhadvādasāyatanadvattiṁsākārasaccapaṭiccasamuppādādivasena paramatthaṁ uttamatthaṁ
  dassanasīlā. Acalābhītaṭṭhena sīhopamā sīhasadisāti attho. Khaggavisāṇakappā
  khaggavisāṇamigasiṅgasadisā gaṇasaṅgaṇikābhāvenāti attho.
      [135] Santindriyāti cakkhundriyādīnaṁ sakasakārammaṇe appavattanato 2-
  santasabhāvaindriyā. Santamanāti santacittā, nikkilesabhāvena santasabhāvacitta-
  saṅkappāti attho. Samādhīti suṭṭhu ekaggacittā. Paccantasattesu patippacārāti
  paccantajanapadesu sattesu dayākaruṇādīhi paticaraṇasīlā. Dīpā parattha idha vijjalantāti
  sakalalokānuggahakaraṇena paraloke ca idha loke ca vijjalantā dīpā padīpasadisāti
  attho. Paccekabuddhā satataṁ hitāmeti ime paccekabuddhā satataṁ sabbakālaṁ
  sakalalokahitāya paṭipannāti attho.
      [136] Pahīnasabbāvaraṇā janindāti te paccekabuddhā janānaṁ indā
  uttamā kāmacchandanīvaraṇādīnaṁ sabbesaṁ pañcāvaraṇānaṁ pahīnattā pahīnasabbāvaraṇā.
  Ghanakañcanābhāti rattasuvaṇṇajambonadasuvaṇṇapabhā sadisāabhāvantāti attho.
  Nissaṁsayaṁ lokasudakkhiṇeyyāti ekantena lokassa sudakkhiṇāya aggadānassa
  paṭiggahetuṁ arahā yuttā, nikkilesattā sundaradānapaṭiggahaṇārahāti 3- attho.

  *  *  *  *  *  *
  Footnote: 1 Sī. i. santuṭṭhacittāti, Ma. santuṭṭhamanāti. 2 Sī., i.
  sakalārammaṇappavattanato. 3 Sī. sattānaṁ dānapaṭiggahaṇārahāti.
-------------------------------------------------
[page 246]
  Paccekabuddhā satatappitāmeti ime paccekañāṇādhigamā buddhā satataṁ niccakālaṁ
  appitā suhitā paripuṇṇā, sattāhaṁ nirāhārāpi nirodhasamāpattiphalasamāpattivasena
  paripuṇṇāti attho.
      [137] Patiekā 1- visuṁ sammāsambuddhato visadisā aññe asādhāraṇabuddhā
  paccekabuddhā. Atha vā:-
          "upasaggā nipātā ca paccayā ca ime tayo
          nekenekatthavisayā iti neruttikā bravun"ti
  vuttattā patisaddassa ekaupasaggattā pati padhāno hutvā sāmibhūto anekesaṁ
  dāyakānaṁ appamattakampi āhāraṁ paṭiggahetvā saggamokkhassa pāpuṇanato. Tathā
  hi annabhārassa bhattabhāgaṁ paṭiggahetvā passantasseva bhuñjitvā devatāhi
  sādhukāraṁ dāpetvā tadaheva taṁ duggataṁ seṭṭhiṭṭhānaṁ pāpetvā koṭisaṅkhadhanuppādanena
  ca, khadiraṅgārajātake mārena nimmitakhadiraṅgārakūpopariuṭṭhitapadumakaṇṇikaṁ 2- madditvā
  bodhisattena dinnaṁ piṇḍapātaṁ paṭiggahetvā tassa passantasseva ākāsagamanena
  so manussuppādanena ca, padumavatīaggamahesīputtānaṁ mahājanakarañño deviyā
  ārādhanena gandhamādanato ākāsena āgamma dānapaṭiggahaṇena mahājanakabodhisattassa
  ca deviyā ca somanassuppādanena ca, tathā abuddhuppāde chātakabhaye
  sakalajambudīpe uppanne bārāṇasiseṭṭhino chātakabhayaṁ paṭicca pūretvā rakkhite
  saṭṭhisahassakoṭṭhāgāre vīhayo khepetvā bhūmiyaṁ nikhātadhaññāni ca cāṭisahassesu
  pūritadhaññāni ca khepetvā sakalapāsādabhittīsu mattikāhi madditvā limpitadhaññāni
  ca khepetvā tadā nāḷimattamevāvasiṭṭhaṁ "idaṁ bhuñjitvā ajja marissāmā"ti
  cittaṁ uppādetvā sayantassa gandhamādanato eko paccekabuddho āgantvā
  gehadvāre aṭṭhāsi. Seṭṭhi taṁ disvā pasādaṁ uppādetvā jīvitaṁ pariccajamāno
  paccekabuddhassa patte okiri. Paccekabuddho vasanaṭṭhānaṁ gantvā attano
  ānubhāvena passantasseva seṭṭhissa pañcapaccekabuddhasatehi saha paribhuñji.

  *  *  *  *  *  *
  Footnote: 1 Sī. pati pāṭiyekkaṁ. 2 Sī....padumakiñjakkhaṁ.
-------------------------------------------------
[page 247]
  Tadā bhattapacitaukkhaliṁ pidahitvā ṭhapesuṁ. Niddamokkantassa seṭṭhino chātatte
  uppanne so vuṭṭhahitvā bhariyaṁ āha "bhatte ācāmakabhattamattaṁ 1- olokehī"ti.
  Susikkhitā sā "sabbaṁ dinnaṁ nanū"ti avatvā ukkhaliyā pidhānaṁ vivari. Sā
  ukkhali taṅkhaṇeva sumanapupphamakulasadisassa sugandhasālibhattassa pūritā ahosi. Sā
  ca seṭṭhi ca santuṭṭhā sayañca sakalagehavāsino ca sakalanagaravāsino ca bhuñjiṁsu.
  Dabbiyā gahitagahitaṭṭhānaṁ puna pūritaṁ. Sakalasaṭṭhisahassakoṭṭhāgāresu sugandhasāliyo
  pūresuṁ. Sakalajambudīpavāsino seṭṭhissa gehatoyeva dhaññabījāni gahetvā sukhitā
  jātā. Evamādīsu anekasattanikāyesu sukhotaraṇaparipālanasaggamokkhapāpanesu 2-
  pati sāmibhūto buddhoti paccekabuddho. Paccekabuddhānaṁ subhāsitānīti paccekabuddhehi
  ovādānusāsanīvasena suṭṭhu bhāsitāni kathitāni vacanāni. Caranti lokamhi
  sadevakamhīti devalokasahite sattaloke caranti pavattantīti attho. Sutvā tathā
  ye na karonti bālāti tathārūpaṁ paccekabuddhānaṁ subhāsitavacanaṁ ye bālā janā na
  karonti na manasi karonti, te bālā dukkhesu saṁsāradukkhesu punappunaṁ
  uppattivasena caranti pavattanti, dhāvantīti attho.
      [138] Paccekabuddhānaṁ subhāsitānīti suṭṭhu bhāsitāni caturāpāyato
  muccanatthāya bhāsitāni vacanāni. Kiṁ bhūtāni? avassavantaṁ paggharantaṁ khuddaṁ madhuṁ
  yathā madhuravacanānīti attho. Ye paṭipattiyuttā paṇḍitajanāpi paṭipattīsu
  vuttānusārena pavattantā tathārūpaṁ madhuravacanaṁ sutvā vacanakarā bhavanti, te
  paṇḍitajanā saccadasā catusaccadassino sapaññā paññāsahitā bhavantīti attho. 3-
      [139] Paccekabuddhehi jinehi bhāsitāti kilese jinanti jiniṁsūti
  jinā, tehi jinehi paccekabuddhehi vuttā bhāsitā kathitā kathā uḷārā
  ojavantā pākaṭā santi pavattanti. Tā, kathā sakyasīhena sakyarājavaṁsasīhena
  gotamena tathāgatena abhinikkhamitvā buddhabhūtena naruttamena narānaṁ uttamena

  *  *  *  *  *  *
  Footnote: 1 Sī. jhāmakabhattamattaṁ. 2 Sī., i....pāpuṇanesu.
  3 Sī. te tathārūpaṁ madhuravacanaṁ sutvāyeva paṇḍitāva janā samathavipassanāsaṅkhātāsu
  paṭipattīsu yuttā paṭipannā, te paṇḍitajanā sapaññā sundarapaññā saccadassino
  bhavantīti sambandho.
-------------------------------------------------
[page 248]
  Seṭṭhena pakāsitā pākaṭīkatā desitāti sambandho. Kimatthanti āha
  "dhammavijānanatthan"ti. Navalokuttaradhammaṁ visesena jānāpanatthanti attho.
      [140] Lokānukampāya imāni tesanti lokānukampatāya lokassa
  anukampaṁ paṭicca imāni vacanāni imā gāthāyo tesaṁ paccekabuddhānaṁ vikubbitāni
  visesena kubbitāni bhāsitānīti attho. Saṁvegasaṅgamativaḍḍhanatthanti paṇḍitānaṁ
  saṁvegavaḍḍhanatthañca asaṅgavaḍḍhanatthaṁ ekībhāvavaḍḍhanatthañca mativaḍḍhanatthaṁ
  paññāvaḍḍhanatthañca sayambhusīhena anācariyakena hutvā sayameva bhūtena jātena
  paṭividdhena sīhena abhītena gotamena sammāsambuddhena imāni vacanāni
  pakāsitāni, imā gāthāyo pakāsitā vivaritā uttānīkatāti attho. Itīti
  parisamāpanatthe nipāto.
                   Iti visuddhajanavilāsiniyā apadānaṭṭhakathāya
                     paccekabuddhāpadānavaṇṇanā samattā.
                         ----------------
-------------------------------------------------
[page 249]
                      1. Sāriputtattherāpadānavaṇṇanā
      tadanantaraṁ therāpadānasaṅgahagāthāyo saṁvaṇṇetuṁ "atha therāpadānaṁ suṇāthā"ti
  āha. Athāpadānasaddānamattho heṭṭhā vuttova. Ettha therasaddo panāyaṁ
  kālathirapaññattināmadheyyajeṭṭhādīsu anekesu atthesu vattati. Tathā hi
  "therovassikāni 1- pūtīni cuṇṇakajātānī"tiādīsu kāle, therovassikāni cirakālaṁ
  ovassikānīti attho. "theropi Tāva mahā"iccādīsu 2- thire thirasīloti attho.
  "therako Ayamāyasmā mahallako"tiādīsu paññattiyaṁ, lokapaññattimattoti attho.
  "cundatthero Phussatthero"tiādīsu nāmadheyye, evaṁ katanāmoti attho. "thero
  Cāyaṁ kumāro mama puttesū"tiādīsu jeṭṭhe, jeṭṭho kumāroti attho. Idha panāyaṁ
  kāle ca thire ca vattati. Tasmā ciraṁ kālaṁ ṭhitoti thero, thiratarasīlācāramaddavādi-
  guṇābhiyutto 3- vā theroti vuccati. Thero ca thero cāti therā, therānaṁ apadānaṁ
  kāraṇaṁ therāpadānaṁ, taṁ therāpadānaṁ suṇāthāti sambandho. Himavantassa avidūre,
  lambako nāma pabbatotiādi āyasmato sāriputtattherassa apadānaṁ, tassāyasmato
  mahāmoggallānattherassa ca vatthu evaṁ veditabbaṁ:-
      atīte kira ito kappato satasahassakappādhike ekāsaṅkhyeyyamatthake
  āyasmā sāriputto brāhmaṇamahāsālakule nibbattitvā nāmena saradamāṇavo
  nāma ahosi. Mahāmoggallāno gahapatimahāsālakule nibbattitvā nāmena
  sirivaḍḍhanakuṭumbiko nāma ahosi. Te ubhopi sahapaṁsukīḷanasahāyā ahesuṁ. Tesu
  saradamāṇavo pitu accayena kulasantakaṁ dhanaṁ paṭipajjitvā ekadivasaṁ rahogato
  cintesi "imesaṁ sattānaṁ maraṇaṁ nāma ekantikaṁ, tasmā mayā ekaṁ pabbajjaṁ
  upagantvā vimokkhamaggo gavesitabbo"ti sahāyaṁ upasaṅkamitvā "samma ahaṁ
  pabbajitukāmo, kiṁ tvaṁ pabbajituṁ sakkhissasī"ti vatvā tena "na sakkhissāmī"ti

  *  *  *  *  *  *
  Footnote: 1 dī. mahā. 10/379/252, Ma. mū. 12/112/81 (terovassikāni).
  2 i., Ma. thero pitāmahā vā padīpasātantakārādīsu. 3 Ma. thirakara....
-------------------------------------------------
[page 250]
  Vutte "hotu ahameva pabbajissāmī"ti ratanakoṭṭhāgārāni vivarāpetvā
  kapaṇaddhikādīnaṁ mahādānaṁ datvā pabbatapādaṁ gantvā isipabbajjaṁ pabbaji.
  Tassa pabbajitassa anupabbajjaṁ pabbajitā catusattatisahassamattā brāhmaṇaputtā
  ahesuṁ. So pañca abhiññāyo aṭṭha ca samāpattiyo nibbattetvā tesampi
  jaṭilānaṁ kasiṇaparikammaṁ ācikkhi. Te sabbepi pañcābhiññā aṭṭha ca samāpattiyo
  nibbattesuṁ.
      Tena samayena anomadassī nāma sammāsambuddho loke uppajjitvā
  pavattitavaradhammacakko satte saṁsāramahoghato tāretvā 1- ekadivasaṁ saradatāpasassa
  ca antevāsikānañca saṅgahaṁ kattukāmo eko adutiyo pattacīvaramādāya ākāsena
  gantvā "buddhabhāvaṁ me jānātū"ti tāpasassa passantasseva ākāsato otaritvā
  paṭhaviyaṁ patiṭṭhāsi. Saradatāpaso satthu sarīre mahāpurisalakkhaṇāni upadhāretvā
  "sabbaññubuddhoyevāyan"ti niṭṭhaṁ gantvā paccuggamanaṁ katvā āsanaṁ paññāpetvā
  adāsi. Nisīdi bhagavā paññatte āsane. Saradatāpaso satthu santike ekamantaṁ
  nisīdi.
      Tasmiṁ samaye tassa antevāsikā catusattatisahassamattā jaṭilā paṇītapaṇītāni
  ojavantāni phalāphalāni gahetvā āgatā satthāraṁ disvā sañjātapasādā
  attano ācariyassa satthu ca nisinnākāraṁ oloketvā "ācariya mayaṁ pubbe
  `tumhehi mahantataro koci natthī'ti maññāma, ayaṁ pana puriso tumhehi mahantataro
  maññe"ti āhaṁsu. Kiṁ vadetha tātā, sāsapena saddhiṁ aṭṭhasaṭṭhiyojanasatasahassubbedhaṁ
  sineruṁ samaṁ kātuṁ icchatha, sabbaññubuddhena maṁ tulaṁ mā karitthāti. Atha te tāpasā
  ācariyassa vacanaṁ sutvā "yāva mahāvatāyaṁ purisuttamo"ti sabbeva pādesu nipatitvā
  satthāraṁ vandiṁsu.
      Atha te ācariyo āha "tātā satthu anucchaviko no deyyadhammo
  natthi, satthā ca bhikkhācāravelāya idhāgato, handa mayaṁ deyyadhammaṁ yathābalaṁ

  *  *  *  *  *  *
  Footnote: 1 Sī. tārento.
-------------------------------------------------
[page 251]
  DassāMa. Tumhehi yaṁ yaṁ paṇītaṁ phalāphalaṁ ābhataṁ, taṁ taṁ āharathā"ti āharāpetvā
  hatthe dhovitvā sayaṁ tathāgatassa patte patiṭṭhāpesi. Satthārā phalāphale
  paṭiggahitamatte devatā dibbojaṁ pakkhipiṁsu. Tāpaso udakampi sayameva parissāvetvā
  adāsi. Tato bhojanakiccaṁ niṭṭhāpetvā satthari nisinne sabbe antevāsikā
  pakkosāpetvā satthu santike sāraṇīyaṁ kathaṁ kathento nisīdi. Satthā
  "dve aggasāvakā bhikkhusaṁghena saddhiṁ āgacchantū"ti cintesi. Tāvadeva
  satasahassakhīṇāsavaparivārā aggasāvakā āgantvā bhagavantaṁ vanditvā ekamantaṁ
  aṭṭhaṁsu.
      Tato saradatāpaso antevāsike āmantesi "tātā satthu bhikkhusaṁghassa ca
  pupphāsanena pūjā kātabbā, tasmā pupphāni āharathā"ti. Te tāvadeva iddhiyā
  vaṇṇagandhasampannāni pupphāni āharitvā buddhassa yojanappamāṇaṁ pupphāsanaṁ
  paññāpesuṁ, ubhinnaṁ aggasāvakānaṁ tigāvutaṁ, sesabhikkhūnaṁ aḍḍhayojanikādibhedaṁ 1-
  saṁghanavakassa usabhamattaṁ paññāpesuṁ. Evaṁ paññattesu āsanesu saradatāpaso
  tathāgatassa purato añjaliṁ paggayha "bhante mayhaṁ anuggahatthāya imaṁ pupphāsanaṁ
  abhiruhathā"ti āha. Nisīdi bhagavā pupphāsane. Satthari nisinne dve aggasāvakā
  sesabhikkhū ca attano attano pattāsane nisīdiṁsu. Satthā "tesaṁ mahapphalaṁ
  hotū"ti nirodhaṁ samāpajji. Satthu samāpannabhāvaṁ ñatvā dve aggasāvakāpi sesabhikkhūpi
  nirodhaṁ samāpajjiṁsu. Tāpaso sattāhaṁ nirantaraṁ satthu pupphacchattaṁ dhārento
  aṭṭhāsi. Itare vanamūlaphalaṁ paribhuñjitvā sesakāle añjaliṁ paggayha aṭṭhaṁsu.
  Satthā sattāhassa accayena nirodhato vuṭṭhahitvā aggasāvakaṁ nisabhattheraṁ
  āmantesi "tāpasānaṁ pupphāsanānumodanaṁ karohī"ti. Thero sāvakapāramīñāṇe
  ṭhatvā tesaṁ pupphāsanānumodanaṁ akāsi. Tassa desanāvasāne satthā dutiyaṁ
  aggasāvakaṁ anomattheraṁ āmantesi "tvampi imesaṁ dhammaṁ desehī"ti. Sopi
  tepiṭkaṁ buddhavacanaṁ sammasitvā tesaṁ dhammaṁ kathesi. Dvinnampi desanāya
  dhammābhisamayo nāhosi. Atha satthā buddhavisaye ṭhatvā dhammadesanaṁ ārabhi.

  *  *  *  *  *  *
  Footnote: 1 Ma. aḍḍhagāvutādibhedaṁ.
-------------------------------------------------
[page 252]
  Desanāvasāne ṭhapetvā saradatāpasaṁ avasesā sabbepi catusattatisahassajaṭilā
  arahattaṁ pāpuṇiṁsu. Satthā te "etha bhikkhavo"ti hatthaṁ pasāresi. Te tāvadeva
  antarahitatāpasavesā aṭṭhaparikkhāradharā saṭṭhivassikatthero viya ahesuṁ.
      Saradatāpaso pana "aho vatāhampi ayaṁ nisabhatthero viya anāgate ekassa
  buddhassa sāvako bhaveyyan"ti desanākāle uppannaparivitakkatāya aññavihito
  hutvā maggaphalāni paṭivijjituṁ nāsakkhi. Atha satthāraṁ vanditvā tathā paṇidhānaṁ
  akāsi. Satthā anantarāyena samijjhanabhāvaṁ disvā "ito kappasatasahassādhikaṁ
  ekaṁ asaṅkhyeyyaṁ atikkamitvā gotamassa nāma sammāsambuddhassa aggasāvako
  sāriputto nāma bhavissatī"ti byākaritvā dhammakathaṁ vatvā bhikkhusaṁghaparivāro
  ākāsaṁ pakkhandi. Saradatāpasopi sahāyassa sirivaḍḍhassa santikaṁ gantvā
  "samma mayā anomadassissa bhagavato pādamūle anāgate uppajjanakassa
  gotamasammāsambuddhassa aggasāvakaṭṭhānaṁ patthitaṁ, tavampi tassa dutiyasāvakaṭṭhānaṁ
  patthehī"ti. Sirivaḍḍho taṁ upadesaṁ sutvā 1- attano nivesanadvāre aṭṭhakarīsamattaṁ
  ṭhānaṁ samatalaṁ kāretvā lājapañcamāni pupphāni vikiritvā nīluppalacchadanaṁ
  maṇḍapaṁ kāretvā buddhāsanaṁ paññāpetvā bhikkhūnampi āsanāni paññāpetvā
  mahantaṁ sakkārasammānaṁ sajjetvā saradatāpasena satthāraṁ nimantāpetvā sattāhaṁ
  mahādānaṁ pavattetvā buddhappamukhaṁ bhikkhusaṁghaṁ mahārahehi vatthehi acchādetvā
  dutiyasāvakabhāvāya paṇidhānaṁ akāsi. Satthā tassa anantarāyena samijjhanabhāvaṁ
  disvā vuttanayena byākaritvā bhattānumodanaṁ katvā pakkāmi. Sirivaḍḍho
  haṭṭhapahaṭṭho yāvajīvaṁ kusalakammaṁ katvā dutiyacittavāre kāmāvacaradevaloke
  nibbatti. Saradatāpaso cattāro brahmavihāre bhāvetvā brahmaloke nibbatti.
      Tato paṭṭhāya tesaṁ ubhinnampi antarā kammaṁ na kathitaṁ. Amhākaṁ
  pana bhagavato uppattito puretarameva saradatāpaso rājagahassa avidūre
  upatissagāme rūpasāriyā brāhmaṇiyā kucchimhi paṭisandhiṁ gaṇhi. Taṁdivasamevassa
  sahāyopi rājagahasseva avidūre kolitagāme moggaliyā brāhmaṇiyā kucchimhi

  *  *  *  *  *  *
  Footnote: 1 Ma. upadese ṭhatvā.
-------------------------------------------------
[page 253]
  Paṭisandhiṁ gaṇhi. Tasmā moggallāno moggaliyā brāhmaṇiyā puttoti
  moggallāno. Moggaligottena jātoti vā moggallāno. Atha vā
  mātukumārikakāle tassā mātāpitūhi vuttaṁ "mā uggali mā uggalī"ti
  vacanamupādāya 1- "muggalī"ti nāmaṁ, tassā muggaliyā puttoti moggallāno. Atha
  vā sotāpattimaggādimaggassa lābhe ādāne paṭivijjhane alaṁ samatthoti
  moggallānoti. Tāni kira dve kulāni yāva sattamā kulaparivaṭṭā
  ābaddhasahāyāneva. Tesaṁ davinnaṁ ekadivasameva gabbhaparihāramadaṁsu. Dasamāsaccayena
  jātānampi tesaṁ chasaṭṭhi dhātiyo paṭṭhapesuṁ. Nāmaggahaṇadivase
  rūpasārībrāhmaṇiyā puttassa upatissagāme jeṭṭhakulassa puttattā upatissoti
  nāmaṁ kariṁsu. Itarassa kolitagāme jeṭṭhakulassa puttattā kolitoti nāmaṁ
  kariṁsu. Te ubhopi mahatā parivārena vaḍḍhantā vuddhimanvāya sabbasippānaṁ
  pāraṁ agamaṁsu.
      Athekadivasaṁ te rājagahe giraggasamajjaṁ passantā mahājanaṁ sannipatitaṁ
  disvā ñāṇassa paripākaṁ gatattā yoniso ummujjantā "sabbepime oraṁ
  vassasatāva maccumukhaṁ pavisantī"ti saṁvegaṁ paṭilabhitvā "amhehi mokkhadhammo
  pariyesitabbo, tañca pariyesantehi ekā pabbajjā laddhuṁ vaṭṭatī"ti nicchayaṁ
  katvā pañcamāṇavakasatehi saddhiṁ sañjayassa paribbājakassa santike pabbajiṁsu.
  Tesaṁ pabbajitakālato paṭṭhāya sañjayo lābhaggayasaggappatto ahosi. Te
  katipāheneva sabbaṁ sañjayassa samayaṁ parimajjitvā tattha sāraṁ adisvā tato
  nibbijjitvā tattha tattha paṇḍitasammate samaṇabrāhmaṇe pañhaṁ pucchanti, te
  tehi puṭṭhā na sampādenti. Aññadatthu teyeva tesaṁ pañhaṁ vissajjenti.
  Evaṁ te mokkhaṁ pariyesantā katikaṁ akaṁsu "amhesu yo paṭhamaṁ amataṁ adhigacchati,
  so itarassa ārocetū"ti. Tena ca samayena amhākaṁ satthari paṭhamābhisambodhiṁ 2-
  patvā pavattitavaradhammacakke anupubbena uruvelakassapādike sahassajaṭile
  dametvā rājagahe viharante ekadivasaṁ upatisso paribbājako paribbājakārāmaṁ

  *  *  *  *  *  *
  Footnote: 1 Sī., i. mā uggili mā uggilīti. 2 Sī. paramābhisambodhiṁ.
-------------------------------------------------
[page 254]
  Gacchanto āyasmantaṁ assajittheraṁ rājagahe piṇḍāya carantaṁ disvā "na
  mayā evarūpo ākappasampanno pabbajito diṭṭhapubbo, santadhammena nāma
  ettha bhavitabban"ti sañjātapasādo pañhaṁ pucchituṁ āyasmantaṁ udikkhanto
  piṭṭhito anubandhi. Theropi laddhapiṇḍapāto paribhuñjituṁ patirūpaṁ okāsaṁ
  gato. Paribbājako attano paribbājakapīṭhaṁ paññāpetvā adāsi.
  Bhattakiccapariyosāne cassa attano kuṇḍikāya udakaṁ adāsi. Evaṁ so
  ācariyavattaṁ katvā katabhattakiccena therena saddhiṁ paṭisanthāraṁ katvā "ko vā
  te satthā, kassa vā tvaṁ dhammaṁ rocesī"ti pucchi. Thero sammāsambuddhaṁ
  apadisi. Puna tena "kiṁ vādī panāyasmato satthā"ti puṭṭho "imassa
  sāsanassa gambhīrataṁ dassessāmī"ti attano navakabhāvaṁ pavedetvā saṅkhepavasena
  cassa sāsanadhammaṁ kathento "ye dhammā hetuppabhavā"ti 1- gāthamāha. Paribbājako
  paṭhamapadadvayameva sutvā sahassanayasampanne sotāpattimaggaphale 2- patiṭṭhahi.
  Itaraṁ padadvayaṁ sotāpannakāle niṭṭhāsi. Gāthāpariyosāne pana sotāpanno
  hutvā uparivisese apavattante "bhavissati ettha kāraṇan"ti sallakkhetvā
  theraṁ āha "mā bhante upari dhammadesanaṁ vaḍḍhayittha, ettakameva alaṁ, kahaṁ
  amhākaṁ satthā vasatī"ti. Veḷuvaneti. "bhante Tumhe purato gacchatha, ahaṁ
  mayhaṁ sahāyassa katapaṭiññaṁ mocetvā taṁ gahetvā āgamissāmī"ti
  pañcapatiṭṭhitena vanditvā padakkhiṇaṁ katvā theraṁ uyyojetvā paribbājakārāmaṁ
  agamāsi.
      Kolitaparibbājako taṁ dūrato va āgacchantaṁ disvā "mukhavaṇṇo na
  aññadivasesu viya addhānena amataṁ adhigataṁ bhavissatī"ti tenevassa visesādhigamaṁ
  sambhāvetvā amatādhigamaṁ pucchi. Sopissa "āvuso amatamadhigatan"ti paṭijānitvā
  tameva gāthaṁ abhāsi. Gāthāpariyosāne kolito sotāpattiphale patiṭṭhahitvā
  āha "kahaṁ no satthā"ti. Veḷuvaneti. Tena hi āvuso āyāma, satthāraṁ
  passissāmāti. Upatisso sabbakālampi ācariyapūjako va, tasmā sañjayassa

  *  *  *  *  *  *
  Footnote: 1 vi. mahā. 4/61/53, khu. apa. 32/286/36. 2 sotāpattimagge (mano. pū. 1/143).
-------------------------------------------------
[page 255]
  Satthu guṇe pakāsetvā tampi satthu santikaṁ netukāmo ahosi. So
  lābhāsāpakato antevāsikabhāvaṁ anicchanto "na sakkomi cāṭi hutvā
  udakasiñcanaṁ hotun"ti paṭikkhipi. Te anekehi kāraṇehi taṁ saññāpetuṁ
  asakkontā attano ovāde vattamānehi aḍḍhateyyasatehi antevāsikehi
  saddhiṁ veḷuvanaṁ agamaṁsu. Satthā te dūratova āgacchante disvā "etaṁ me
  sāvakayugaṁ bhavissati, aggaṁ bhaddayugan"ti vatvā tesaṁ parisāya cariyavasena dhammaṁ
  desetvā arahatte patiṭṭhāpetvā ehibhikkhubhāvena upasampadaṁ adāsi. Yathā
  tesaṁ evaṁ aggasāvakānampi iddhimayapattacīvaraṁ āgatameva. Uparimaggattayakiccaṁ
  pana na niṭṭhāsi. Kasmā? sāvakapāramīñāṇassa mahantatāya.
      Tesu āyasmā mahāmoggallāno pabbajitato sattame divase
  magadharaṭṭhe kallavālagāme samaṇadhammaṁ karonto thinamiddhe okkamante
  satthārā saṁvejito thinamiddhaṁ vinodetvā dhātukammaṭṭhānaṁ 1- suṇanto eva
  uparimaggattayaṁ adhigantvā sāvakapāramīñāṇassa matthakaṁ pāpuṇi. Āyasmā
  sāriputto pabbajjāya addhamāsaṁ atikkamitvā satthārā saddhiṁ rājagahe
  sūkarakhataleṇe viharanto attano bhāgineyyassa dīghanakhaparibbājakassa
  vedanāpariggahasuttante 2- desiyamāne desanānusārena ñāṇaṁ pesetvā parassa
  vaḍḍhitaṁ bhattaṁ bhuñjanto viya sāvakapāramīñāṇassa matthakaṁ pāpuṇi. Iti
  dvinnaṁ aggasāvakānaṁ satthu samīpe eva sāvakapāramīñāṇaṁ matthakaṁ pattaṁ.
      Evaṁ pattasāvakapāramīñāṇo āyasmā sāriputto "kena kammena ayaṁ
  sampatti laddhā"ti āvajjento taṁ ñatvā pītisomanassavasena udānaṁ
  udānento "himavantassa avidūre"tiādimāha. Tena vuttaṁ:-
    [141] "himavantassa Avidūre lambako nāma pabbato
          assamo sukato mayhaṁ paṇṇasālā sumāpitā"ti.
      Tattha himavantassāti himo assa atthīti himavā, tassa himavantassa
  avidūre samīpe, himālayapaṭibaddhavaneti attho. Lambako nāma pabbatoti

  *  *  *  *  *  *
  Footnote: 1 aṅ. sattaka. 23/61/71-2. 2 MaṂa. 13/4/179.
-------------------------------------------------
[page 256]
  Evaṁnāmako paṁsumissakapabbato. Assamo sukato mayhanti tasmiṁ lambake
  pabbate mayhaṁ mamatthāya kato assamo araññavāso āsamantato samoti
  assamo. Natthi paviṭṭhānaṁ samo parissamo etthāti vā assamo, so
  itthambhūto araññavāso suṭṭhu kato, rattiṭṭhānadivāṭṭhānakuṭimaṇḍapādivasena
  sundarenākārena katoti. Attho. Paṇṇasālāti usīrapabbajādīhi paṇṇehi
  chāditā nivasanapaṇṇasālāti attho.
    [142] Uttānakūlā nadikā supatitthā manoramā
          susuddhapulinākiṇṇā avidūre mamassamaṁ.
      Tattha uttānakūlāti agambhīrā nadī. Supatitthāti sundarapatitthā.
  Manoramāti manallīnā manāpā. Susuddhapulinākiṇṇāti suṭṭhu dhavalamuttādala 1-
  sadisavālukākiṇṇā gahanībhūtāti attho. Sā itthambhūtā nadikā kunnadī mamassamaṁ
  mayhaṁ assamassa avidūre samīpe ahosīti attho. "assaman"ti Ca sattamyatthe
  upayogavacananti veditabbaṁ.
    [143] Asakkharā apabbhārā sādu appaṭigandhikā
          sandatī nadikā tattha sobhayantā mamassamaṁ.
      Tattha asakkharāti "pulinākiṇṇā"ti vuttattā asakkharā sakkharavirahitā.
  Apabbhārāti pabbhāravirahitā, agambhīrakūlāti attho. Sādu appaṭigandhikāti
  sādurasodakā duggandharahitā mayhaṁ assamapadaṁ sobhayantī nadikā khuddakanadī
  sandati pavattatīti attho.
    [144] Kumbhīlā makarā cettha susumārā ca kacchapā
          sandati nadikā tattha sobhayantā mamassamaṁ.
      Tattha kumbhīlamacchā makaramacchā ca susumārā caṇḍamacchā ca
  kacchapamacchā ca ettha etissaṁ nadiyaṁ kīḷantā ahesunti sambandho. Mamassamaṁ
  sobhayantā nadikā khuddakanadī sandati pavattatīti sambandho.

  *  *  *  *  *  *
  Footnote: 1 Sī.... jāla...
-------------------------------------------------
[page 257]
    [145] Pāṭhīnā pāvusā macchā balajā muñjarohitā
          vaggaḷā 1- papatāyantā sobhayanti mamassamaṁ.
      Pāṭhīnamacchā ca pāvusā macchā ca balajamacchā muñjamacchā rohitamacchā
  ca vaggaḷamacchā ca ete sabbe macchajātikā ito cito ca papatāyantā
  nadiyā saddhiṁ pavattantā mama assamapadaṁ sobhayantīti attho.
    [146] Ubho kūlesu nadiyā pupphino phalino dumā
          ubhato abhilambantā sobhayanti mamassamaṁ.
      Tattha ubho kūlesūti tassā nadiyā ubhosu passesu dhuvapupphino
  dhuvaphalino rukkhā ubhato abhilambantā nadiyā ubho tīre heṭṭhā onamantā
  mama assamaṁ sobhayantīti attho.
    [147] Ambā sālā ca tilakā pāṭalī sinduvārakā
          dibbagandhā sampavanti pupphitā mama assame.
      Tattha ambāti madhupiṇḍiambā ca sālarukkhā ca tilakarukkhā ca
  pāṭalirukkhā ca sinduvārakarukkhā ca ete rukkhā niccakālaṁ pupphitā pupphantā.
  Dibbā gandhā iva mama assame sugandhā sampavanti samantato pavāyantīti attho.
    [148] Campakā saḷalā nīpā nāgapunnāgaketakā
          dibbagandhā sampavanti pupphitā mama assame.
      Tattha campakarukkhā ca saḷalarukkhā ca suvaṇṇavaṭṭalasadisapupphā nīparukkhā
  ca nāgarukkhā ca punnāgarukkhā ca sugandhayantā ketakarukkhā ca ete sabbe
  rukkhā dibbā gandhāriva mama assame pupphitā phullitā sampavanti sugandhaṁ
  suṭṭhu pavāyantīti attho.
    [149] Adhimuttā asokā ca bhaginīmālā ca pupphitā
          aṅkolā bimbijālā ca pupphitā mama assame.

  *  *  *  *  *  *
  Footnote: 1 Sī. vaggulā.
-------------------------------------------------
[page 258]
      Tattha pupphitā adhimuttakarukkhā ca pupphitā asokarukkhā ca pupphitā
  bhaginīmālā ca pupphitā aṅkolā ca pupphitā bimbijālā ca ete rukkhā mama
  assame phullitā sobhayantīti sambandho.
    [150] Ketakā kandali 1- ceva godhukā tiṇasūlikā
          dibbagandhaṁ sampavantā sobhayanti mamassamaṁ.
      Tattha ketakāti sugandhaketakagacchā ca. Kandalirukkhā ca godhukarukkhā ca
  tiṇasūlikagacchā ca ete sabbe rukkhajātikā dibbagandhaṁ pavāyamānā mama
  assamaṁ sakalaṁ sobhayantīti attho.
    [151] Kaṇikārā kaṇṇikā ca asanā ajjunā bahū
          dibbagandhaṁ sampavantā sobhayanti mamassamaṁ.
      Ete kaṇikārādayo rukkhā mama assamaṁ sakalaṁ sobhayantā dibbagandhaṁ
  sampavāyantīti sambandho.
    [152] Punnāgā giripunnāgā koviḷārā ca pupphitā
          dibbagandhaṁ sampavantā sobhayanti mamassamaṁ.
      Punnāgādayo rukkhā dibbagandhaṁ pavāyamānā mama assamaṁ sobhayantīti
  attho.
    [153] Uddālakā ca kuṭajā kadambā vakulā 2- bahū
          dibbagandhaṁ sampavantā sobhayanti mamassamaṁ.
      Uddālakādayo rukkhā dibbagandhaṁ vāyamānā mama assamaṁ sobhayantīti
  sambandho.
    [154] Āḷakā isimuggā ca kadalimātuluṅgiyo
          gandhodakena saṁvaḍḍhā phalāni dhārayanti te.
      Tattha ete āḷakādayo gacchā candanādisugandhagandhodakena vaḍḍhitvā
  suvaṇṇaphalāni dhārentā mama assamaṁ sobhayantīti attho.

  *  *  *  *  *  *
  Footnote: 1 Sī., i. kadalī. 2 Sī., Ma. bakulā.
-------------------------------------------------
[page 259]
    [155] Aññe pupphanti padumā aññe jāyanti kesarī
          aññe opupphā padumā pupphitā taḷāke tadā.
      Tattha aññe pupphanti padumāti mama assamassa avidūre taḷāke
  aññe ekacce padumā pupphanti, ekacce kesarī padumā jāyanti nibbattanti,
  ekacce padumā opupphā vigalitapattakesarāti attho.
    [156] Gabbhaṁ gaṇhanti padumā niddhāvanti muḷāliyo
          siṅghāṭipattamākiṇṇā sobhanti taḷāke tadā.
      Tattha gabbhaṁ gaṇhanti padumāti tadā tāpasena hutvā mama vasanasamaye
  ekacce padumā taḷākabbhantare makulapupphādayo gaṇhanti. Muḷāliyo padumamūlā
  niddhāvanti ito kaddamabbhantarato hatthidāṭhā viya gacchantīti attho.
  Pattapupphamākiṇṇā gahanībhūtā siṅghāṭiyo sobhayantīti attho.
    [157] Nayitā ambagandhī ca uttalī bandhujīvakā
          dibbagandhā sampavanti pupphitā taḷāke tadā.
      Tadā mama vasanasamaye taḷākassa samīpe nayitā ca gacchā ambagandhī
  ca gacchā uttalī nāma gacchā ca bandhujīvakā ca ete sabbe gacchā
  pupphitā pupphadhāritā sugandhavāhakā taḷākaṁ sobhayantīti attho.
    [158] Pāṭhīnā pāvusā macchā balajā muñjarohitā
          saṅkulā 1- maggurā 2- ceva vasanti taḷāke tadā.
      Tadā mama vasanasamaye nibbhītā pāṭhīnādayo macchā taḷāke vasantīti
  sambandho.
    [159] Kumbhīlā suṁsumārā 3- ca tantigāhā ca rakkhasā
          oguhā ajagarā ca vasanti taḷāke tadā.
      Tadā mama vasanasamaye mama assamasamīpe taḷāke ete kumbhīlādayo
  macchā nibbhītā nirupaddavā vasantīti sambandho.

  *  *  *  *  *  *
  Footnote: 1 chaṂa. saṁgulā. 2 Sī., i. makaRā. 3 chaṂa. susumāRā.
-------------------------------------------------
[page 260]
    [160] Pārevatā ravihaṁsā cakkavākā nadīcarā
          kokilā sukasāḷikā upajīvanti taṁ saraṁ.
      Tattha mama assamasamīpe saraṁ nissāya pārevatā pakkhī ca ravihaṁsā
  pakkhī ca nadīcarā cakkavākapakkhī ca kokilā pakkhī ca sukapakkhī ca sāḷikāpakkhī
  ca taṁ saraṁ upanissāya jīvantīti sambandho.
    [161] Kukutthakā kuḷīrakā vane pokkharasātakā
          dindibhā suvapotā ca upajīvanti taṁ saraṁ.
      Tattha kukutthakāti evaṁ nāmikā pakkhī ca. Kuḷīrakāti evaṁ nāmikā
  pakkhī ca. Vane pokkharasātakā pakkhī ca dindibhā pakkhī ca suvapotā pakkhī
  ca ete sabbe pakkhino taṁ mama assamasamīpe saraṁ nissāya jīvantīti
  sambandho.
    [162] Haṁsā koñcā mayurā ca kokilā tambacūḷakā
          pammakā 1- jīvaṁjīvā ca upajīvanti taṁ saraṁ.
      Sabbe ete haṁsādayo pakkhino taṁ saraṁ upanissāya jīvanti jīvitaṁ
  pālentīti attho.
    [163] Kosikā poṭṭhasīsā ca kurarā senakā bahū
          mahākāḷā ca sakuṇā upajīvanti taṁ saraṁ.
      Tattha kosikā ca pakkhī poṭṭhasīsā ca pakkhī kurarā ca pakkhī senakā
  ca pakkhī mahākāḷā ca pakkhī thale bahū pakkhino taṁ saraṁ tassa sarassa
  samīpe jīvanti jīvikaṁ kappentīti attho.
    [164] Pasadā ca varāhā ca camarā gaṇḍakā bahū
          rohiccā sukapotā ca upajīvanti taṁ saraṁ.
      Tattha pasadādayo ete migā taṁ saraṁ tasmiṁ sarasamīpe, bhummatthe
  upayogavacanaṁ, jīvitaṁ paripālentā viharantīti attho.

  *  *  *  *  *  *
  Footnote: 1 Sī. pampakā, Ma. campakā.
-------------------------------------------------
[page 261]
      [165] Sīhabyagghā ca dīpī ca acchakokataracchakā
            tidhā pabhinnamātaṅgā upajīvanti taṁ saraṁ
      ete sīhādayo catuppadā sarasamīpe upaddavarahitā jīvantīti sambandho.
      [166] Kinnarā vānarā ceva athopi vanakammikā
            cetā ca luddakā ceva upajīvanti taṁ saraṁ.
      Ettha ete evaṁnāmikā kinnarādayo sattā tasmiṁ sarasamīpe
  vasantīti attho.
      [167] Tindukāni piyālāni madhuke kāsumāriyo 1-
            dhuvaṁ phalāni dhārenti avidūre mamassamaṁ.
      Tattha ete tindukādayo rukkhā dhuvaṁ hemantagimhavassānasaṅkhāte
  kālattaye mama assamato avidūre ṭhāne madhuraphalāni dhārentīti sambandho.
      [168] Kosambā saḷalā nimbā sāduphalasamāyutā
            dhuvaṁ phalāni dhārenti avidūre mamassamaṁ.
      Tattha ete kosambādayo rukkhā sāraphalā madhuraphalā uttamaphalā samāyutā saṁ
  suṭṭhu āyutā samaṅgībhūtā niccaṁ phaladhārino mama assamasamīpe sobhantīti attho.
      [169] Harītakā āmalakā ambajambuvibhītakā
            kolā bhallātakā billā phalāni dhārayanti te.
      Te harītakādayo rukkhā mama assamasamīpe jātā niccaṁ phalāni dhārayantīti
  sambandho.
      [170] Āluvā ca kaḷambā ca biḷālītakkaḷāni ca
            jīvakā sutakā ceva bahukā mama assame.
      Ete āluvādayo mūlaphalā khuddā madhurasā mama assamasamīpe bahū santīti
  sambandho.

  *  *  *  *  *  *
  Footnote: 1 Sī., i. madhukekā sumārayo, Ma. madhukā kāsumārayo.
-------------------------------------------------
[page 262]
      [171] Assamassāvidūramhi taḷākāsuṁ 1- sunimmitā
            acchodakā sītajalā supatitthā manoramā.
      Tattha assamassāvidūramhi assamassa samīpe sunimmitā suṭṭhu
  ārohanaorohanakkhamaṁ katvā nimmitā acchodakā vippasannodakā sītajalā
  sītodakā supatitthā sundaratitthā manoramā somanassakarā taḷākā āsuṁ
  ahesunti attho.
      [172] Padumuppalasañchannā puṇḍarīkasamāyutā
            mandālakehi sañchannā dibbagandho pavāyati.
      Tattha padumehi ca uppalehi ca sañchannā paripuṇṇā puṇḍarīkehi
  samāyutā samaṅgībhūtā mandālakehi ca sañchannā gahanībhūtā taḷākā dibbagandhāni
  upavāyanti samantato vāyantīti attho.
      [173] Evaṁ sabbaṅgasampanne pupphite phalite vane
            sukate assame ramme viharāmi ahaṁ tadā.
      Tattha evaṁ sabbaṅgasampanneti sabbehi nadikādiavayavehi 2- sampanne
  paripuṇṇe pupphaphalarukkhehi gahanībhūte vane sukate ramaṇīye assame araññāvāse
  tadā tāpasabhūtakāle ahaṁ viharāmīti attho.
      Ettāvatā assamasampattiṁ dassetvā idāni attano sīlādiguṇasampattiṁ
  dassento:-
      [174] "sīlavā Vattasampanno jhāyī jhānarato sadā
            pañcābhiññābalappatto suruci nāma tāpaso"ti
  āha.
      Tattha sīlavāti jhānasampayuttacatupārisuddhisīlasadisehi pañcahi sīlehi
  sampuṇṇoti attho. Vattasampannoti "ito paṭṭhāya gharāvāsaṁ pañca kāmaguṇe

  *  *  *  *  *  *
  Footnote: 1 Sī. taḷākāpi. 2 Sī., i. natikādiavayavehi.
-------------------------------------------------
[page 263]
  Vā na sevissāmī"ti vattasamādānena sampanno. Jhāyīti lakkhaṇūpanijjhāna-
  ārammaṇūpanijjhānehi jhāyī jhāyanasīlo. Jhānaratoti etesu jhānesu rato sallīno
  sadā sampuṇṇo. Pañcābhiññābalappattoti iddhividhadibbasotaparacittavijānana-
  pubbenivāsānussatidibbacakkhusaṅkhātāhi pañcahi abhiññāhi visesapaññāhi
  balasampanno, paripuṇṇoti attho. Nāmena suruci nāma tāpaso hutvā
  viharāmīti sambandho.
      Ettakena attano guṇasampattiṁ dassetvā parisasampattiṁ dassento:-
      [175] "catuvīsasahassāni Sissā mayhaṁ upaṭṭhahuṁ
            sabbe maṁ brāhmaṇā ete jātimanto yasassino"ti-
  ādimāha.
      Tattha ete sabbe catuvīsatisahassabrāhmaṇā mayhaṁ sissā jātimanto
  jātisampannā yasassino parivārasampannā maṁ upaṭṭhahunti sambandho.
      [176] Lakkhaṇe itihāse ca sanighaṇḍusakeṭubhe
            padakā veyyākaraṇā sadhamme pāramiṁ gatā.
      Tattha lakkhaṇeti lakkhaṇasatthe. Sabbalokiyānaṁ itthipurisānaṁ "imehi
  lakkhaṇehi samannāgatā dukkhitā bhavanti, imehi sukhitā bhavantī"ti. Lakkhaṇaṁ jānāti. 1-
  Tappakāsako gantho lakkhaṇaṁ, tasmiṁ lakkhaṇe ca. Itihāseti "itiha āsa itiha
  āsā"ti vuttavacanapaṭidīpake ganthe. Lakkhaṇe ca itihāse ca pāramiṁ pariyosānaṁ
  gatāti sambandho. Rukkhapabbatādīnaṁ nāmappakāsakaganthaṁ "nighaṇḍū"ti vuccati
  keṭubheti kiriyākappavikappānaṁ kavīnaṁ upakārako gantho. Nighaṇḍuyā saha vattatīti
  sanighaṇḍu, keṭubhena saha vattatīti sakeṭubhaṁ, tasmiṁ sanighaṇḍusakeṭubhe vedattaye
  pāramiṁ gatāti sambandho. Padakāti nāmapadasamāsataddhitākhyātakitakādipadesu chekā.
  Veyyākaraṇāni candapāṇinīyakalāpādibyākaraṇe chekā. Sadhamme pāramiṁ gatāti
  attano dhamme brāhmaṇadhamme vedattaye pāramiṁ pariyosānaṁ gatā pattāti attho.

  *  *  *  *  *  *
  Footnote: 1 Sī. jānanā.
-------------------------------------------------
[page 264]
      [177] Uppātesu nimittesu lakkhaṇesu ca kovidā
            paṭhabyā bhūmantalikkhe mama sissā susikkhitā.
      Tattha ukkāpātabhūmikampādikesu uppātesu ca subhanimittāsubhanimittesu ca
  itthilakkhaṇapurisalakkhaṇamahāpurisalakkhaṇesu ca kovidā chekā. Paṭhaviyā ca bhūmiyā ca
  sakalaloke ca antalikkhe ākāse cāti sabbattha mama sissā susikkhitā.
      [178] Appicchā nipakā ete appāhārā alolupā
            ākiñcaññaṁ patthayantā parivārenti maṁ sadā.
      Tattha appicchāti appakenāpi yāpentā. Nipakāti nepakkasaṅkhātāya
  paññāya samannāgatā. Appāhārāti ekāhārā ekabhattikāti attho. Alolupāti
  lolupataṇhāya appavattanakā. Lābhālābhenāti lābhena ca santuṭṭhā somanassā
  ete mama sissā sadā niccakālaṁ maṁ parivārenti upaṭṭhahantīti attho.
      [179] Jhāyī jhānaratā dhīrā santacittā samāhitā
            ākiñcaññaṁ patthayantā parivārenti maṁ sadā.
      Tattha jhāyīti lakkhaṇūpanijjhānāarammaṇūpanijjhānehi samannāgatā.
  Jhāyanasīlā vā. Jhānaratāti tesu ca jhānesu ratā allīnā. Dhīrāti
  dhitisampannā. Santacittāti vūpasantamanā. Samāhitāti ekaggacittā. Ākiñcaññanti
  nippalibodhabhāvaṁ. Patthayantāti icchantā. Itthambhūtā me sissā sadā maṁ
  parivārentīti sambandho.
      [180] Abhiññāpāramippattā pettike gocare ratā
            antalikkhacarā dhīrā parivārenti maṁ sadā.
      Tattha abhiññāpāramippattāti pañcasu abhiññāsu pāramiṁ pariyosānaṁ
  pattā pūritāti attho. Pettike gocare ratāti buddhānuññātāya
  aviññattiyā laddhe āhāre ratāti attho. Antalikkhacarāti antalikkhena
-------------------------------------------------
[page 265]
  Ākāsena gacchantā āgacchantā cāti attho. Dhīrāti thirabhūtā 1- sīhabyagghādiparissaye
  acchambhitasabhāvāti attho. Evaṁbhūtā mama tāpasā sadā maṁ parivārentīti attho.
      [181] Saṁvutā chasu dvāresu anejā rakkhitindriyā
            asaṁsaṭṭhā ca te dhīrā mama sissā durāsadā.
      Tattha cakkhādīsu chasu dvāresu rūpādīsu chasu ārammaṇesu saṁvutā pihitā
  paṭicchannā, rakkhitagopitadvārāti attho. Anejā nittaṇhā rakkhitindriyā
  gopitacakkhādiindriyā asaṁsaṭṭhā ñātīhi gahaṭṭhehi amissībhūtāti attho. Durāsadāti
  duṭṭhu āsadā, āsādetuṁ ghaṭṭetuṁ asakkuṇeyyā ayoggāti attho.
      [182] Pallaṅkena nisajjāya ṭhānacaṅkamanena ca
            vītināmenti te rattiṁ mama sissā durāsadā.
      Tattha mama sissā pallaṅkena ūrubaddhāsanena seyyaṁ vihāya nisajjāya
  ca ṭhānena ca caṅkamena ca sakalaṁ rattiṁ visesena atināmenti atikkāmentīti
  sambandho.
      [183] Rajanīye na rajjanti dussanīye na dussare
            mohanīye na muyhanti mama sissā durāsadā.
      Te itthambhūtā mama sissā tāpasā rajanīye rajjitabbe vatthusmiṁ
  na rajjanti rajjaṁ na uppādenti. Dussanīye dussitabbe dosaṁ
  uppādetuṁ yutte vatthumhi na dussare dosaṁ na karonti. Mohanīye mohituṁ
  yutte vatthumhi na muyhanti mohaṁ na karonti. Paññāsampayuttā bhavantīti
  attho.
      [184] Iddhiṁ vīmaṁsamānā te vattanti niccakālikaṁ
            paṭhaviṁ te pakampenti sārambhena durāsadā.
      Te mama sissā "ekopi hutvā bahudhā hoti, bahudhāpi hutvā eko
  hotī"tiādikaṁ 2- iddhivikubbanaṁ niccakālikaṁ vīmaṁsamānā vattantīti sambandho. Te

  *  *  *  *  *  *
  Footnote: 1 Sī. vīrabhūtā. 2 khu. paṭi. 31/102/115.
-------------------------------------------------
[page 266]
  Mama sissā ākāsepi udakepi paṭhaviṁ nimminitvā iriyāpathaṁ pakampentīti attho.
  Sārambhena yugaggāhena kalahakaraṇena na āsādetabbāti attho.
      [185] Kīḷamānā ca te sissā kīḷanti jhānakīḷitaṁ
            jambuto phalamānenti mama sissā durāsadā.
      Te mama sissā kīḷamānā paṭhamajjhānādikīḷaṁ kīḷanti laḷanti ramantīti
  attho. Jambuto phalamānentīti himavantamhi satayojanubbedhajamburukkhato
  ghaṭappamāṇaṁ jambuphalaṁ iddhiyā gantvā ānentīti attho.
      [186] Aññe gacchanti goyānaṁ aññe pubbavidehakaṁ
            aññe ca uttarakuruṁ esanāya durāsadā.
      Tesaṁ mama sissānaṁ antare aññe ekacce goyānaṁ aparagoyānaṁ
  dīpaṁ gacchanti, ekacce pubbavidehakaṁ dīpaṁ gacchanti, ekacce uttarakuruṁ dīpaṁ
  gacchanti, te durāsadā etesu ṭhānesu esanāya gavesanāya paccayapariyesanāya
  gacchantīti sambandho.
      [187] Purato pesenti khāriṁ pacchato ca vajanti te
            catuvīsasahassehi chāditaṁ hoti ambaraṁ.
      Te mama sissā ākāsena gacchamānā khāriṁ tāpasaparikkhārabharitaṁ kājaṁ
  purato pesenti paṭhamaṁ abhimukhañca taṁ pesetvā sayaṁ tassa pacchato gacchantīti
  attho. Evaṁ gacchamānehi catuvīsasahassehi tāpasehi ambaraṁ ākāsatalaṁ chāditaṁ
  paṭicchannaṁ hotīti sambandho.
      [188] Aggipākī anaggī ca dantodukkhalikāpi ca
            asmena koṭṭitā keci pavattaphalabhojanā.
      Tattha keci ekacce mama sissā aggipākī phalāphalapaṇṇādayo pacitvā
  khādanti, ekacce anaggī aggīhi apacitvā āmakameva khādanti, ekacce
  dantikā dantehiyeva tacaṁ uppāṭetvā khādanti. Ekacce udukkhalikā
  udukkhalehi koṭṭetvā khādanti. Ekacce asmena koṭṭitā pāsāṇena
  koṭṭetvā khādanti. Ekacce sayaṁpatitaphalāhārāti sambandho.
-------------------------------------------------
[page 267]
      [189] Udakorohaṇā keci sāyaṁ pāto sucīratā
            toyābhisecanakarā mama sissā durāsadā.
      Durāsadā mama sissā keci sucīratā suddhikāmā sāyaṁ pāto ca
  udakorohaṇā udakapavesakāti attho. Keci toyābhisecanakarā udakena attani
  abhisiñcanakarāti attho.
      [190] Parūḷhakacchanakhalomā paṅkadantā rajassirā
            gandhitā sīlagandhena mama sissā durāsadā.
      Tattha te durāsadā mama sissā kacchesu ubhayakacchesu ca hatthapādesu
  ca parūḷhā sañjātā, dīghanakhalomāti attho. Khurakammarahitattā amaṇḍitā
  apasādhitāti adhippāyo. Paṅkadantāti iṭṭhakacuṇṇakhīrapāsāṇacuṇṇādīhi
  dhavalamakatattā malaggahitadantāti attho. Rajassirāti telamakkhanādirahitattā
  dhūlīhi makkhitasīsāti attho. Gandhitā sīlagandhenāti jhānasamādhisamāpattīhi
  sampayuttasīlena samaṅgībhūtattā lokiyasīlagandhena sabbattha sugandhībhūtāti attho.
  Mama sissā durāsadāti imehi vuttappakāraguṇehi samannāgatattā āsādetuṁ
  ghaṭṭetuṁ asakkuṇeyyā mama sissāti sambandho.
      [191] Pātova sannipatitvā jaṭilā uggatāpanā
            lābhālābhaṁ pakittetvā gacchanti ambare tadā.
      Tattha pātova sannipatitvāti sattamyatthe topaccayo, 1- pātarāsakāleyeva
  mama santike rāsibhūtāti attho. Uggatāpanā pākaṭatapā patthaṭatapā jaṭilā
  jāṭādhārino tāpasā. Lābhālābhaṁ pakittetvā khuddake ca mahante ca lābhe
  pākaṭe katvā tadā tasmiṁ kāle ambare ākāsatale gacchantīti sambandho.
      [192] Puna tesaṁyeva guṇe pakāsento etesaṁ pakkamantānantiādimāha.
  Tattha ākāse vā thale vā pakkamantānaṁ gacchantānaṁ etesaṁ
  tāpasānaṁ vākacīrajanito mahāsaddo pavattatīti attho. Muditā honti

  *  *  *  *  *  *
  Footnote: 1 Ma. sattamyatthe paccattavacanaṁ.
-------------------------------------------------
[page 268]
  Devatāti evaṁ mahāsaddaṁ pavattetvā gacchantānaṁ ajinacammasaddena santuṭṭhā
  "sādhu sādhu ayyā"ti somanassajātā devatā muditā santuṭṭhā hontīti
  sambandho.
      [193] Disodisanti te isayo antalikkhacarā ākāsacārino
  dakkhiṇādisānudisaṁ pakkamanti gacchantīti sambandho. Sake balenupatthaddhāti
  attano sarīrabalena vā jhānabalena vā samannāgatā yadicchakaṁ yattha yattha
  gantukāmā, tattha tattheva gacchantīti sambandho.
      [194] Puna tesamevānubhāvaṁ pakāsento paṭhavīkampakā etetiādimāha.
  Tadā ete sabbattha icchācārā paṭhavīkampakā medanīsañcalanajātikā
  nabhacārino ākāsacārino. Uggatejāti uggatatejā patthaṭatejā duppasahā
  pasayha abhibhavitvā pavattituṁ asakkuṇeyyāti duppasahā. Sāgarova akhobhiyāti
  aññehi akhobhiyo anāluḷito sāgaro iva samuddo viya aññehi akhobhiyā
  kampetuṁ asakkuṇeyyā hontīti sambandho.
      [195] Ṭhānacaṅkamino kecīti tesaṁ mama sissānaṁ antare ekacce
  isayo ṭhāniriyāpathacaṅkamaniriyāpathasampannā ekacce isayo nesajjikā
  nisajjiriyāpathasampannā ekacce isayo pavattabhojanā sayaṁpatitapaṇṇāhārā
  evarūpehi guṇehi yuttattā durāsadāti sambandho.
      [196] Te sabbe thomento mettāvihārinotiādimāha. Tattha
  "aparimāṇesu cakkavāḷesu aparimāṇā sattā sukhī hontū"tiādinā
  sinehalakkhaṇāya mettāya pharitvā viharanti, attabhāvaṁ pavattentīti
  mettāvihārino ete mama sissāti attho. Sabbe te isayo sabbapāṇinaṁ
  sabbesaṁ sattānaṁ hitesī hitagavesakā. Anattukkaṁsakā attānaṁ na ukkaṁsakā
  amānino kassaci kañci puggalaṁ na vambhenti nīcaṁ katvā na maññantīti
  attho.
      [197] Te mama sissā sīlasamādhisamāpattiguṇayuttattā sīharājā iva
  achambhītā nibbhayā gajarājā iva hatthirājā viya thāmavā sarīrabalajhānabalasampannā
-------------------------------------------------
[page 269]
  Byaggharājā iva durāsadā ghaṭṭetumasakkuṇeyyā mama santike āgacchantīti
  sambandho.
      [198] Tato attano ānubhāvassa dassanalesena pakāsento
  vijjādharātiādimāha. Tattha mantasajjhāyādivijjādharā ca rukkhapabbatādīsu vasantā
  bhummadevatā ca bhūmaṭṭhathalaṭṭhā nāgā ca gandhabbadevā ca caṇḍā rakkhasā
  ca kumbhaṇḍā devā ca dānavā devā ca icchiticchitanimmānasamatthā garuḷā
  ca taṁ saraṁ upajīvantīti sambandho, tasmiṁ sare sarassa samīpe vasantīti attho.
      [199] Punapi tesaṁyeva attano sissatāpasānaṁ guṇe vaṇṇento
  te jaṭā khāribharitātiādimāha. Taṁ sabbaṁ uttānatthameva. Khāribhāranti
  udañcanakamaṇḍaluādikaṁ tāpasaparikkhāraṁ.
      [207] Punapi attano guṇe pakāsento uppāte supine cāpītiādimāha.
  Tattha brāhmaṇasippesu nipphattiṁ gatattā nakkhattapāṭhe ca chekattā
  "imassa rājakumārassa uppannanakkhattaṁ subhaṁ asubhan"ti uppātalakkhaṇe
  ca supine ca pavattiṁ pucchitena "idaṁ supinaṁ subhaṁ, idaṁ asubhan"ti
  supinanipphattikathane ca sabbesaṁ itthipurisānaṁ hatthapādalakkhaṇakathane ca suṭṭhu
  sikkhito sakalajambudīpe pavattamānaṁ mantapadaṁ lakkhaṇamantakoṭṭhāsaṁ sabbaṁ
  ahaṁ tadā mama tāpasakāle dhāremīti sambandho.
      [208] Attano byākaraṇaṁ buddhaguṇapubbaṅgamaṁ pakāsento anomadassītiādimāha.
  Tattha na omakanti anomaṁ. Maṁsacakkhudibbacakkhusamantacakkhudhammacakkhubuddhacakkhūhi
  sabbasattānaṁ passanaṁ dassanaṁ nāma, anomaṁ dassanaṁ yassa
  bhagavato so bhagavā anomadasSī. Bhāgyavantatādīhi kāraṇehi bhagavā lokassa
  jeṭṭhaseṭṭhattā lokajeṭṭho usabho nisabho āsabhoti tayo gavajeṭṭhakā. Tattha
  gavasatajeṭṭhako usabho, gavasahassajeṭṭhako nisabho, gavasatasahassajeṭṭhako āsabho,
  narānaṁ āsabho narāsabho, paṭividdhasabbadhammo sambuddho vivekakāmo ekībhāvaṁ
  icchanto himavantaṁ himālayapabbataṁ upāgamīti sambandho.
-------------------------------------------------
[page 270]
      [209] Ajjhogāhetvā himavantanti himavantasamīpaṁ ogāhetvā
  pavisitvāti attho. Sesaṁ uttānatthameva.
      [210-1] Jalitaṁ jalamānaṁ indīvarapupphaṁ iva hutāsanaṁ homassa
  āsanaṁ ādittaṁ ābhāyutaṁ aggikkhandhaṁ iva gagane ākāse jotamānaṁ vijju
  iva suṭṭhu phullaṁ sālarājaṁ iva nisinnaṁ lokanāyakaṁ addasanti sambandho.
      [213] Devānaṁ devo devadevo, taṁ devadevaṁ disvāna tassa lakkhaṇaṁ
  dvattiṁsamahāpurisalakkhaṇasañjānanakāraṇaṁ. "buddho Nu kho na vā buddho"ti
  upadhārayiṁ vicāresiṁ. Cakkhumaṁ pañcahi cakkhūhi cakkhumantaṁ jinaṁ kena kāraṇena
  passāmīti sambandho.
      [214] Caraṇuttame uttamapādatale sahassārāni cakkalakkhaṇāni
  dissanti, ahaṁ tassa bhagavato tāni lakkhaṇāni disvā tathāgate niṭṭhaṁ gacchiṁ
  sanniṭṭhānaṁ agamāsiṁ, nissandeho āsinti attho. Sesaṁ uttānatthameva.
      [218] Sayambhū sayameva bhūtā. Amitodaya amitānaṁ aparimāṇānaṁ
  guṇānaṁ udaya uṭṭhānaṭṭhāna, idaṁ padadvayaṁ ālapanameva. Imaṁ lokaṁ imaṁ
  sattalokaṁ saṁ suṭṭhu uddharasi saṁsārato uddharitvā nibbānathalaṁ pāpesīti
  attho. Te sabbe sattā tava dassanaṁ āgamma āgantvā kaṅkhāsotaṁ
  vicikicchāmahoghaṁ taranti atikkamantīti sambandho.
      [219] Bhagavantaṁ thomento tāpaso tuvaṁ satthātiādimāha. Tattha
  bhante sabbaññu tuvaṁ sadevakassa lokassa satthā ācariyo uttamaṭṭhena
  tvameva ketu ucco, sakalaloke pakāsanaṭṭhena tvameva dhajo, lokattaye
  uggatattā tvameva yūpo ussāpitathambhasadiso, pāṇinaṁ sabbasattānaṁ tvameva
  parāyano uttamagamanīyaṭṭhānaṁ 1- tvameva patiṭṭhā patiṭṭhaṭṭhānaṁ lokassa
  mohandhakāravidhamanato tvameva dīpo telapadīpo viya dvipaduttamo dvipadānaṁ
  devabrahmamanussānaṁ uttamo seṭṭhoti sambandho.

  *  *  *  *  *  *
  Footnote: 1 Sī. uttamapatiṭṭhānaṁ.
-------------------------------------------------
[page 271]
      [220] Puna bhagavantaṁyeva thomento sakkā samudde udakantiādimāha.
  Tattha caturāsītiyojanasahassagambhīre samudde udakaṁ āḷhakena pametuṁ minituṁ
  sakkā bhaveyya, bhante sabbaññu tava ñāṇaṁ "ettakaṁ pamāṇan"ti pametave
  minituṁ na tveva sakkāti attho.
      [221] Tulamaṇḍale tulapañjare ṭhapetvā paṭhaviṁ medaniṁ dhāretuṁ sakkā,
  bhante sabbaññu tava ñāṇaṁ dhāretuṁ na tu eva sakkāti sambandho.
      [222] Bhante sabbaññu ākāso 1- sakalantalikkhaṁ rajjuyā vā
  aṅgulena vā minituṁ sakkā bhaveyya, tava pana ñāṇaṁ ñāṇākāsaṁ na tu eva
  pametave minituṁ sakkāti attho.
      [223] Mahāsamudde udakanti caturāsītiyojanasahassagambhīre sāgare
  akhilaṁ udakañca, catunahutādhikadviyojanasatasahassabahalaṁ akhilaṁ paṭhaviñca jahe
  jaheyya atikkameyya samaṁ kareyya buddhassa ñāṇaṁ upādāya gahetvā tuleyya
  samaṁ kareyya. Upamāto upamāvasena na yujjare na yojeyyuṁ. 2- Ñāṇameva
  adhikanti attho.
      [224] Cakkhuma pañcahi cakkhūhi cakkhumanta, ālapanametaṁ. Saha devehi
  pavattassa lokassa, bhummatthe sāmivacanaṁ. Sadevake lokasmiṁ antare yesaṁ
  yattakānaṁ sattānaṁ cittaṁ pavattati. Ete tattakā sacittakā sattā tava
  ñāṇamhi antojālagatā ñāṇajālasmiṁ anto paviṭṭhāti sambandho, ñāṇajālena
  sabbasatte passasīti attho.
      [225] Bhante sabbaññu sabbadhammajānanaka tvaṁ yena ñāṇena
  catumaggasampayuttena sakalaṁ uttamaṁ bodhiṁ nibbānaṁ patto adhigato asi bhavasi,
  tena ñāṇena paratitthiye aññatitthiye maddasī abhibhavasīti sambandho.
      [226] Tena tāpasena thomitākāraṁ pakāsentā dhammasaṅgāhakā therā
  imā gāthā thavitvānāti āhaṁsu. Tattha imā gāthāti ettakāhi gāthāhi

  *  *  *  *  *  *
  Footnote: 1 Sī., i. ākāsaṁ. 2 Sī., i. na yojeyYu.
-------------------------------------------------
[page 272]
  Thavitvāna thomanaṁ katvāna nāmena suruci nāma tāpaso sesaṭṭhakathāsu 1- pana
  "saradamāṇavo"ti āgato. So aṭṭhakathānayato pāṭhoyeva pamāṇaṁ, atha vā
  sundarā ruci ajjhāsayo nibbānālayo assāti suruci. Sarati gacchati
  indriyadamanāya pavattatīti sarado, iti dvayampi tasseva nāmaṁ. So surucitāpaso
  ajinacammaṁ pattharitvāna paṭhaviyaṁ nisīdi, accāsannādayo cha nisajjadose
  vajjetvā sarado nisīdīti attho.
      [227] Tattha nisinno tāpaso tassa bhagavato ñāṇameva thomento
  cullāsītisahassānītiādimāha. Tattha cullāsītisahassānīti caturāsītisahassāni
  girirājā merupabbatarājā mahaṇṇave sāgare ajjhogāḷho adhiogāḷho
  paviṭṭho tāvadeva tattakāni caturāsītisahassāni accuggato atiuggato idāni
  pavuccatīti sambandho.
      [228] Tāva accuggato tathā atiuggato neru, so mahāneru
  āyato uccato ca vitthārato ca evaṁ mahanto nerurājā koṭisatasahassiyo
  saṅkhāṇubhedena cuṇṇito cuṇṇavicuṇṇaṁ kato asi.
      [229] Bhante sabbaññu tava ñāṇaṁ lakkhe ṭhapiyamānamhi ñāṇe sataṁ
  vā sahassaṁ vā satasahassaṁ vā ekekaṁ binduṁ katvā ṭhapite tadeva mahānerussa
  cuṇṇaṁ khayaṁ gaccheyya, tava ñāṇaṁ pametave pamāṇaṁ kātuṁ eva na sakkāti
  sambandho.
      [230] Sukhumacchikena sukhumacchiddena jālena yo sakalamahāsamudde udakaṁ
  parikkhipe samantato parikkhaṁ kareyya, evaṁ parikkhite ye keci pāṇā udake
  jātā sabbe te antojālagatā siyuṁ bhaveyyunti attho.
      [231] Tamupameyyaṁ dassento tatheva hītiādimāha. Tattha yathā udajā
  pāṇā antojālagatā honti, tatheva mahāvīra mahābodhiadhigamāya vīriyakara. Ye
  keci puthu anekā titthiyā micchā titthakarā diṭṭhigahaṇapakkhandā diṭṭhisaṅkhātagahaṇaṁ

  *  *  *  *  *  *
  Footnote: 1 mano. pū. 1/135.
-------------------------------------------------
[page 273]
  Paviṭṭhā parāmāsena sabhāvato parato āmasanalakkhaṇāya diṭṭhiyā mohitā
  pihitā santi.
      [232] Tava suddhena nikkilesena ñāṇena anāvaraṇadassinā sabbadhammānaṁ
  āvaraṇarahitadassanasīlena ete sabbe titthiyā antojālagatā ñāṇajālassanto
  pavesitā vā tathevāti sambandho. Ñāṇaṁ te nātivattareti tava ñāṇaṁ te
  titthiyā nātikkamantīti attho.
      [233] Evaṁ vuttathomanāvasāne bhagavato attano byākaraṇārabbhaṁ dassetuṁ
  bhagavā tamhi samayetiādimāha. Tattha yasmiṁ samaye tāpaso bhagavantaṁ thomesi,
  tasmiṁ thomanāya pariyosānakāle saṅkhyātikkantaparivāratāya mahāyaso anomadassī
  bhagavā kilesamārādīnaṁ jitattā jino. Samādhimhā appitasamādhito vuṭṭhahitvā
  sakalajambudīpaṁ dibbacakkhunā olokesīti sambandho.
      [234-5] Tassa anomadassissa bhagavato munino monasaṅkhātena ñāṇena
  samannāgatassa nisabho nāma sāvako santacittehi vūpasantakilesamānasehi
  tādīhi iṭṭhāniṭṭhesu akampiyasabhāvattā tādibhi khīṇāsavehi suddhehi
  parisuddhakāyakammādiyuttehi chaḷabhiññehi tādīhi aṭṭhahi lokadhammehi akampanasabhāvehi
  satasahassehi parivuto buddhassa cittaṁ aññāya jānitvā lokanāyakaṁ upesi,
  tāvadeva samīpaṁ agamāsīti sambandho.
      [236] Te tathā āgatā samānā tattha bhagavato samīpe. Antalikkhe
  ākāse ṭhitā bhagavantaṁ padakkhiṇaṁ akaṁsu. Te sabbe pañjalikā namassamānā
  ākāsato buddhassa santike otaruṁ orohiṁsūti sambandho.
      [237] Puna byākaraṇadānassa pubbabhāgakāraṇaṁ pakāsento sitaṁ
  pātukarītiādimāha. Taṁ sabbaṁ uttānatthameva.
      [241] Yo maṁ pupphenāti yo tāpaso mayi cittaṁ pasādetvā
  anekapupphena maṁ pūjesi, ñāṇañca me anu punappunaṁ thavi thomesi, tamahanti
  taṁ tāpasaṁ ahaṁ kittayissāmi pākaṭaṁ karissāmi, mama bhāsato bhāsantassa vacanaṁ
  suṇotha savanavisayaṁ karotha manasi karotha.
-------------------------------------------------
[page 274]
      [250] Pacchime bhavasampatteti byākaraṇaṁ dadamāno bhagavā āha. Tattha
  pacchime pariyosānabhūte bhave sampatte sati. Manussattaṁ manussajātiṁ gamissati,
  manussaloke uppajjissatīti attho. Rūpasāradhanasāravayasārakulasārabhogasāra 1-
  puññasārādīhi sārehi sāravantatāya sārī nāma brāhmaṇī kucchinā dhārayissati.
      [253] Byākaraṇamūlamārabhi aparimeyye ito kappeti. Ettha dvinnaṁ
  aggasāvakānaṁ ekaṁ asaṅkhyeyyaṁ kappasatasahassañca pāramī pūritā, tathāpi
  gāthābandhasukhatthaṁ antarakappāni upādāya evaṁ vuttanti daṭṭhabbaṁ.
      [254] "sāriputtoti Nāmena, hessati aggasāvako"ti byākaraṇamadāsi,
  byākaraṇaṁ datvā taṁ thomento so bhagavā ayaṁ bhāgīrathītiādimāha. Gaṅgā
  yamunā sarabhū mahī aciravatīti imāsaṁ pañcannaṁ gaṅgānaṁ antare ayaṁ bhāgīrathī
  nāma paṭhamamahāgaṅgā himavantā pabhāvitā himavantato āgatā anotattadahato
  pabhavā 2- mahodadhiṁ mahāudakakkhandhaṁ appayanti pāpuṇanti mahāsamuddaṁ mahāsāgaraṁ
  appeti upagacchati yathā, tathā eva ayaṁ sāriputto sake tīsu visārado attano
  kule pavattamānesu tīsu vedesu visārado apakkhalitañāṇo patthaṭañāṇo.
  Paññāya pāramiṁ gantvā attano sāvakañāṇassa pariyosānaṁ gantvā, pāṇine
  sabbasatte tappayissati santappessati suhitabhāvaṁ karissatīti attho.
      [257] Himavantamupādāyāti himālayapabbataṁ ādiṁ katvā mahodadhiṁ
  mahāsamuddaṁ udakabhāraṁ 3- sāgaraṁ pariyosānaṁ katvā etthantare etesaṁ dvinnaṁ
  pabbatasāgarānaṁ majjhe yaṁ pulinaṁ yattakā vālukarāsi atthi, gaṇanāto gaṇanavasena
  asaṅkhiyaṁ saṅkhyātikkantaṁ.
      [258] Tampi sakkā asesenāti taṁ pulinampi nisesena saṅkhātuṁ sakkā
  sakkuṇeyya bhaveyya, sā gaṇanā yathā hotīti sambandho. Tathā sāriputtassa
  paññāya anto pariyosānaṁ na tveva bhavissatīti attho.

  *  *  *  *  *  *
  Footnote: 1 Sī...kesasāra... 2 Sī. pabhūtā. 3 Ma. udakadhāraṁ.
-------------------------------------------------
[page 275]
      [259] Lakkhe .pe. Bhavissatīti lakkhe ñāṇalakkhe ñāṇassa ekasmiṁ
  kāle 1- ṭhapiyamānamhi ṭhapite sati gaṅgāya vālukā khīye parikkhayaṁ gaccheyyāti
  attho.
      [260] Mahāsamuddeti caturāsītiyojanasahassagambhīre catumahāsāgare ūmiyo
  gāvutādibhedā taraṅgarāsayo gaṇanāto asaṅkhiyā saṅkhyāvirahitā yathā honti,
  tatheva sāriputtassa paññāya anto pariyosānaṁ na hessati na bhavissatīti
  sambandho.
      [261] So evaṁ paññā sāriputto gotamagottattā gotamaṁ sakyakule
  jeṭṭhakaṁ sakyapuṅgavaṁ sambuddhaṁ ārādhayitvā vattapaṭipattisīlācārādīhi cittārādhanaṁ
  katvā paññāya sāvakañāṇassa pāramiṁ pariyosānaṁ gantvā tassa bhagavato
  aggasāvako hessatīti sambandho.
      [262] So evaṁ aggasāvakaṭṭhānaṁ patto sakyaputtena bhagavatā
  iṭṭhāniṭṭhesu akampiyasabhāvena pavattitaṁ pākaṭaṁ kataṁ dhammacakkaṁ saddhammaṁ
  anuvattessati avinassamānaṁ dhāressati. Dhammavuṭṭhiyo dhammadesanāsaṅkhātā
  vuṭṭhiyo vassento desento pakāsento vivaranto vibhajanto uttānīkaronto
  pavattissatīti attho.
      [263] Gotamo sakyapuṅgavo bhagavā etaṁ sabbaṁ abhiññāya visesena
  ñāṇena jānitvā bhikkhusaṁghe ariyapuggalamajjhe nisīditvā aggaṭṭhāne
  sakalapaññādiguṇagaṇābhirame uccaṭṭhāne ṭhapessatīti sambandho.
      [264] Evaṁ so laddhabyākaraṇo somanassappatto pītisomanassavasena
  udānaṁ udānento aho me sukataṁ kammantiādimāha. Tattha ahoti vimhayatthe
  nipāto. Anomadassissa bhagavato satthuno garuno sukataṁ suṭṭhu kataṁ saddahitvā
  kataṁ kammaṁ puññakoṭṭhāsaṁ aho vimhayaṁ acinteyyānubhāvanti attho. Yassa bhagavato

  *  *  *  *  *  *
  Footnote: 1 Sī., i. bhāge.
-------------------------------------------------
[page 276]
  Ahaṁ kāraṁ puññasambhāraṁ katvā sabbattha sakalaguṇagaṇe pāramiṁ pariyosānaṁ
  gato paramaṁ koṭiṁ sampatto, so bhagavā aho vimhayoti sambandho.
      [265] Aparimeyyeti saṅkhyātikkantakālasmiṁ kataṁ kusalakammaṁ me mayhaṁ
  idha imasmiṁ pacchimattabhāve phalaṁ vipākaṁ dassesi. Sumutto suṭṭhu vimutto
  chekena dhanuggahena khitto saravego iva ahaṁ tena puññaphalena kilese jhāpayiṁ
  jhāpesinti attho.
      [266] Attano eva vīriyaṁ 1- pakāsento asaṅkhatantiādimāha. Tattha
  asaṅkhatanti na saṅkhataṁ, paccayehi samāgamma na katanti attho. Taṁ asaṅkhataṁ
  nibbānaṁ kilesakālussiyābhāvena acalaṁ katasambhārānaṁ patiṭṭhaṭṭhena padaṁ gavesanto
  pariyesanto sabbe titthiye sakale titthakare diṭṭhuppādake puggale vicinaṁ
  upaparikkhanto esāhaṁ eso ahaṁ bhave kāmabhavādike bhave saṁsariṁ paribbhaminti
  sambandho.
      [267-8] Attano adhippāyaṁ pakāsento yathāpi byādhito posotiādimāha.
  Tattha byādhito byādhinā pīḷito poso puriso osadhaṁ pariyeseyya
  yathā, tathā ahaṁ asaṅkhataṁ amataṁ padaṁ nibbānaṁ gavesanto abbokiṇṇaṁ 2-
  avicchinnaṁ nirantaraṁ pañcasataṁ jātipañcasatesu attabhāvesu isipabbajjaṁ pabbajinti
  sambandho.
      [271] Kutitthe sañcariṁ ahanti lāmake titthe gamanamagge ahaṁ sañcariṁ.
      [272] Sāratthiko poso sāragavesī puriso. Kadaliṁ chetvāna phālayeti
  kadalikkhandhaṁ chetvā dvedhā phāleyya. Na tattha sāraṁ vindeyyāti phāletvā
  ca pana tattha kadalikkhandhe sāraṁ na vindeyya na labheyya, so puriso sārena
  rittako tucchoti sambandho.
      [273] Yathā kadalikkhandho sārena ritto tuccho, tatheva tathā eva
  loke titthiyā nānādiṭṭhigatikā bahujjanā asaṅkhatena nibbānena rittā
  tucchāti sambandho. Seti nipātamattaṁ.

  *  *  *  *  *  *
  Footnote: 1 Sī. kiriyaṁ. 2 Sī. abbocchinnaṁ.
-------------------------------------------------
[page 277]
      [274] Pacchimabhave pariyosānajātiyaṁ brahmabandhu brāhmaṇakule jāto
  ahaṁ ahosinti attho. Mahābhogaṁ chaḍḍetvānāti 1- mahantaṁ bhogakkhandhaṁ kheḷapiṇḍaṁ
  iva chaḍḍetvā anagāriyaṁ kasivāṇijjādikammavirahitaṁ tāpasapabbajjaṁ pabbajiṁ
  paṭipajjinti attho.
                       Paṭhamabhāṇavāravaṇṇanā samattā.
      [275-7] Ajjhāyako .pe. Muniṁ mone samāhitanti monaṁ vuccati
  ñāṇaṁ, tena monena samannāgato muni, tasmiṁ mone sammā āhitaṁ ṭhapitaṁ
  samāhitaṁ cittanti attho. Āgusaṅkhātaṁ pāpaṁ na karotīti nāgo, assajitthero,
  taṁ mahānāgaṁ suṭṭhu phullaṁ vikasitapadumaṁ yathā virocamānanti attho.
      [278-81] Disvā me .pe. Pucchituṁ amataṁ padanti uttānatthameva.
      [282] Vīthintareti vīthiantare anuppattaṁ sampattaṁ upagataṁ taṁ theraṁ
  upagantvāna samīpaṁ gantvā ahaṁ pucchinti sambandho.
      [284] Kīdisante mahāvīrāti sakaladhitipurisasāsane arahantānamantare
  paṭhamaṁ dhammacakkappavattane arahattappattamahāvīra, anujātaparivārabahulatāya mahāyasa te
  tava buddhassa kīdisaṁ sāsanaṁ dhammaṁ dhammadesanāsaṅkhātaṁ sāsananti sambandho.
  Bho bhadramukha me mayhaṁ sādhu bhaddakaṁ sāsanaṁ kathayassu kathehīti attho.
      [285] Tato kathitākāraṁ dassento so me puṭṭhotiādimāha. Tattha
  soti assajitthero, me mayā puṭṭho "sāsanaṁ kīdisan"ti kathito sabbaṁ kathaṁ
  kathesi. Sabbaṁ sāsanaṁ atthagambhīratāya gambhīraṁ desanādhammapaṭivedhagambhīratāya gambhīraṁ
  paramatthasaccavibhāvitādivasena nipuṇaṁ padaṁ nibbānaṁ taṇhāsallassa hantāraṁ
  vināsakaraṁ sabbassa saṁsāradukkhassa apanudanaṁ khepanakaraṁ dhammanti sambandho.
      [286] Tena kathitākāraṁ dassento ye dhammātiādimāha. Hetuppabhavā
  hetuto kāraṇato uppannā jātā bhūtā sañjātā nibbattā abhinibbattā

  *  *  *  *  *  *
  Footnote: 1 pāḷi. chaḍḍayitvānāti.
-------------------------------------------------
[page 278]
  Ye dhammā ye sappaccayā sabhāvadhammā 1- santi saṁvijjanti upalabhantīti sambandho.
  Tesaṁ dhammānaṁ hetuṁ kāraṇaṁ tathāgato āha kathesi. Tesañca yo nirodhoti
  tesaṁ hetudhammānaṁ yo nirodho nirujjhanasabhāvo, evaṁvādī mahāsamaṇoti
  sīlasamādhipaññādiguṇaparivāramahantatāya samitapāpattā viddhaṁsitapāpattā ca mahāsamaṇo
  bhagavā evaṁvādī hetuvūpasamanādivadanasīlo kathetāti attho.
      [287] Tato vuttadhammaṁ sutvā attanā paccakkhakatappakāraṁ dassento
  sohantiādimāha. Taṁ uttānameva.
      [289] Eseva dhammo yadi tāvadevāti sacepi ito uttariṁ natthi,
  ettakameva idaṁ sotāpattiphalameva pattabbaṁ. Tathā eso eva dhammoti attho.
  Paccabyatha paṭividdhatha tumhe asokaṁ padaṁ nibbānaṁ. Amhehi nāma idaṁ padaṁ
  bahukehi kappanahutehi adiṭṭhameva abbhatītaṁ.
      [290] Yvāhaṁ dhammaṁ gavesantoti yo ahaṁ dhammaṁ santipadaṁ gavesanto
  pariyesanto kutitthe kucchitatitthe ninditabbatitthe sañcariṁ paribbhaminti attho.
  So me attho anuppattoti so pariyesitabbo attho mayā anuppatto
  sampatto, idāni pana me mayhaṁ nappamajjituṁ appamādena bhavituṁ kāloti attho.
      [291] Ahaṁ assajinā therena tosito katasomanasso acalaṁ niccalaṁ
  nibbānapadaṁ patvāna pāpuṇitvā sahāyakaṁ kolitamāṇavaṁ gavesanto pariyesanto
  assamapadaṁ agamāsinti attho.
      [292] Dūratova mamaṁ disvāti assamapadato dūratova āgacchantaṁ mamaṁ
  disvā susikkhito me mama sahāyo ṭhānanisajjādiiriyāpathehi sampanno samaṅgībhūto
  idaṁ upari vuccamānavacanaṁ abravi kathesīti attho.
      [293] Bho sahāya pasannamukhanettosi pasannehi sobhanehi daddallamānehi
  mukhanettehi samannāgato asi. Munibhāvo iva te dissati paññāyati. Itthambhūto

  *  *  *  *  *  *
  Footnote: 1 Sī., i. sappaccayā saṅkhāradhammā.
-------------------------------------------------
[page 279]
  Tvaṁ amatādhigato amataṁ nibbānaṁ adhigato asi, kacci accutaṁ nibbānapadaṁ adhigato
  adhigacchīti pucchāmīti attho.
      [294] Subhānurūpo āyāsīti subhassa pasannavaṇṇassa anurūpo hutvā
  āyāsi āgacchasi. Āneñjakārito viyāti tomarādīhi kārito āneñjo
  hatthī viya dantova tīhi māsehi susikkhito iva bāhitapāpattā brāhmaṇa
  dantadamatho sikkhitasikkho nibbānapade upasanto asīti pucchi.
      [295] Tena puṭṭho amataṁ mayātiādimāha. Taṁ uttānatthameva.
      [299] Apariyositasaṅkappoti "anāgate ekassa buddhassa aggasāvako
  bhaveyyana"ti patthitapatthanāya koṭiṁ appattasaṅkappoti attho. Kutitthe agantabbamagge
  ahaṁ sañcariṁ paribbhamiṁ. Bhante gotama lokajeṭṭha tava dassanaṁ āgamma patvā
  mama saṅkappo mayhaṁ patthanā pūrito arahattamaggādhigamena sāvakapāramīñāṇassa
  pāpuṇanena paripuṇṇoti adhippāyo.
      [300] Paṭhaviyaṁ patiṭṭhāyāti paṭhaviyaṁ nibbattā samaye hemantakāle
  pupphanti vikasanti, dibbagandhā sugandhā suṭṭhu pavanti pavāyanti, sabbapāṇinaṁ
  sabbe devamanusse tosenti somanassayutte karonti yathā.
      [301] Tathevāhaṁ mahāvīrāti mahāvīriyavanta sakyakulapasutamahāparivāra
  te tava sāsane patiṭṭhāya ahaṁ patiṭṭhahitvā pupphituṁ arahattamaggañāṇena
  vikasituṁ samayaṁ kālaṁ esāmi gavesāmi tathevāti sambandho.
      [302] Vimuttipupphanti sabbakilesehi vimuccanato vimocanato vā vimutti
  arahattaphalavimuttisaṅkhātaṁ pupphaṁ esanto gavesento, tañca kho bhavasaṁsāramocanaṁ
  kāmabhavādibhavesu saṁsaraṇaṁ gamanaṁ bhavasaṁsāraṁ, tato mocanaṁ bhavasaṁsāramocanaṁ.
  Vimuttipupphalābhenāti vimuccanaṁ vimuccanti vā katasambhārā etāyāti vimutti,
  aggaphalaṁ. Pupphanti vikasanti veneyyā etenāti pupphaṁ. Vimutti eva pupphaṁ
  vimuttipupphaṁ. Labhanaṁ lābho, vimuttipupphassa lābho vimuttipupphalābho. Tena
-------------------------------------------------
[page 280]
  Vimuttipupphalābhena adhigamanena sabbapāṇinaṁ sabbasatte tosemi somanassaṁ
  pāpemīti attho.
      [303] "yāvatā Buddhakhettamhī"tiādīsu cakkhuma pañcahi cakkhūhi
  cakkhumanta yattake ṭhāne ratanasuttādīnaṁ parittānaṁ āṇā ānubhāvo pavattati,
  tattake satasahassakoṭicakkavāḷasaṅkhāte buddhakhette ṭhapetvāna mahāmuniṁ
  sammāsambuddhaṁ vajjetvā avasesesu sattesu añño koci tava puttassa tuyhaṁ
  puttena mayā paññāya sadiso samo natthīti sambandho. Sesaṁ uttānameva.
      [308] Paṭipannāti catumaggasamaṅgino ca phalaṭṭhā arahattaphale ṭhitā ca
  sekhā phalasamaṅgino heṭṭhimehi tīhi phalehi samannāgatā ca ete aṭṭha ariyabhikkhū
  uttamatthaṁ nibbānaṁ āsiṁsakā 1- gavesakā taṁ paññavantaṁ parivārenti sadā
  sabbakālaṁ sevanti bhajanti payirupāsantīti attho.
      [310] Kāyavedanācittadhammānupassanāsaṅkhātānaṁ catunnaṁ satipaṭṭhānānaṁ
  kusalā chekā satisambojjhaṅgādīnaṁ sattannaṁ sambojjhaṅgānaṁ bhāvanāya vaḍḍhanāya
  ratā allīnā.
      [314] Uḷurājāva tārakarājā iva ca sobhasi.
      [315] Rukkhapabbataratanasattādayo dhāretīti dharaṇī, dharaṇiyaṁ ruhā sañjātā
  vaḍḍhitā cāti dharaṇīruhā rukkhā. Paṭhaviyaṁ patiṭṭhāya ruhanti vaḍḍhanti vuḍḍhiṁ
  viruḷhiṁ āpajjanti. Vepullataṁ vipullabhāvaṁ paripūrabhāvaṁ pāpuṇanti, te rukkhā
  kamena phalaṁ dassayanti phaladhārino honti.
      [317-9] Punapi bhagavantameva thomento sindhu sarassatītiādimāha. Tattha
  sindhuvādi 2- nāma gaṅgā ca, sarassatī nāma gaṅgā ca, nandiyagaṅgā ca candabhāgāgaṅgā
  ca, gaṅgā nāma gaṅgā ca, yamunā nāma gaṅgā ca, sarabhū nāma gaṅgā ca, mahī
  nāma gaṅgā ca. Sandamānānaṁ gacchantīnaṁ etāsaṁ gaṅgānaṁ sāgarova samuddo eva
  sampaṭicchati paṭiggaṇhāti dhāreti. Tadā etā sabbagaṅgā purimaṁ nāmaṁ

  *  *  *  *  *  *
  Footnote: 1 chaṂa. āsīsakā. 2 Sī. sindhuvāra.
-------------------------------------------------
[page 281]
  Sindhuvādigaṅgātyādikaṁ purimaṁ nāmapaññattivohāraṁ jahanti chaḍḍenti sāgaroteva
  sāgaro iti eva ñāyati pākaṭā bhavati yathā. Tatheva tathā eva ime catubbaṇṇā
  khattiyabrāhmaṇavessasuddasaṅkhātā cattāro kulā tavantike tava antike samīpe
  pabbajitvā pattakāsāyacīvaradhārino paricarantā purimaṁ nāmaṁ khattiyādināmadheyyaṁ
  paññattivohāraṁ jahanti cajanti, buddhaputtāti buddhassa orasāti jhāyare
  pākaṭā bhaveyyuṁ.
      [320-4] Cando candamaṇḍalo abbhā mahikā rajo dhumo rāhūti
  pañcahi upakkilesehi virahitattā vimalo vigatamalo nimmalo ākāsadhātuyā
  ākāsagabbhe gacchaṁ gacchanto sabbe tārakasamūhe ābhāya maddamāno loke
  atirocati daddallati yathā. Tatheva tathā eva tvaṁ .pe..
      [325-7] Udake jātā udake saṁvaḍḍhā kumudā mandālakā ca bahū
  saṅkhātikkantā toyena udakena kaddamakalalena ca upalimpanti allīyanti yathā,
  tatheva bahukā sattā aparimāṇā sattā loke jātā saṁvaḍḍhā rāgena ca
  dosena ca aṭṭitā bandhitā virūhare viruhanti. Kaddame kumudaṁ yathā viruhati
  sañjāyati. Kesarīti padumaṁ.
      [329-30] Rammake māseti kattikamāse "komudiyā cātumāsiniyā"ti
  vuttattā. Vārijā padumapupphādayo bahū pupphā pupphanti vikasanti, taṁ māsaṁ
  taṁ kattikamāsaṁ nātivattanti vārijāti sambandho. Samayo pupphanāya soti
  so kattikamāso pupphanāya vikasanāya samayo kāloti attho. Yathā pupphanti
  tatheva tvaṁ sakyaputta pupphito vikasito asi. Pupphito te vimuttiyāti te
  tuyhaṁ sissā katasambhārā bhikkhū vimuttiyā arahattaphalañāṇena pupphito vikasito.
  Yathā vārijaṁ padumaṁ pupphanasamayaṁ nātikkamati, tathā te sāsanaṁ ovādānusāsaniṁ
  nātivattanti nātikkamantīti attho.
      [333-4] Yathāpi selo himavāti himavā nāma selamayapabbato.
  Sabbapāṇinaṁ sabbesaṁ byādhitānaṁ sattānaṁ osadho osadhavanto sabbanāgānaṁ
-------------------------------------------------
[page 282]
  Sabbāsurānaṁ sabbadevānañca ālayo agārabhūto yathā, tatheva tvaṁ mahāvīra
  sabbapāṇinaṁ jarābyādhimaraṇādīhi pamocanato osadho viya. Yathā so himavā
  nāgādīnaṁ ālayo, tathā, tatheva tvaṁ mahāvīra sabbapāṇinaṁ jarābyādhimaraṇādīhi
  pamocanato osadho viya. Yathā so himavā nāgādīnaṁ ālayo, tathā tevijjāya
  ca chaḷabhiññāya ca iddhiyā ca pāramiṁ pariyosānaṁ gatā pattā tuvaṁ nissāya
  vasantīti sambandho. Heṭṭhā vā upari vā upamāupameyyavasena gāthānaṁ
  sambandhanayā suviññeyyāva.
      [342] Āsayānusayaṁ ñatvāti ettha āsayoti ajjhāsayo cariyā,
  anusayoti thāmagatakileso. "ayaṁ Rāgacarito ayaṁ dosacarito ayaṁ mohacarito"tiādinā
  āsayañca anusayaṁ kilesapavattiñca jānitvāti attho. Indriyānaṁ balābalanti
  saddhindriyādīnaṁ pañcannaṁ indriyānaṁ tikkhindriyo mudindriyo svākāro
  dvākāro suviññāpayo duviññāpayoti evaṁ balābalaṁ jānitvā. Bhabbābhabbe
  viditvānāti "mayā desitaṁ dhammaṁ paṭivijjhituṁ ayaṁ puggalo bhabbo samattho ayaṁ
  puggalo abhabbo"ti viditvā paccakkhaṁ katvā bhante sabbaññu tvaṁ
  cātuddīpikamahāmegho viya dhammadesanāsīhanādena abhītanādena gajjasi sakalaṁ cakkavāḷaṁ
  ekaninnādaṁ karosi.
      [343-4] Cakkavāḷapariyantāti samantā cakkavāḷagabbhaṁ pūretvā parisā
  nisinnā bhaveyya. Te evaṁ nisinnā nānādiṭṭhī anekadassanagāhino vivadamāno
  dveḷhakajāto vivadanti, taṁ tesaṁ vimaticchedanāya dubuddhichindanatthāya sabbesaṁ
  sattānaṁ cittamaññāya cittācāraṁ ñatvā opammakusalo upamāupameyyesu dakkho
  tvaṁ muni ekaṁ pañhaṁ kathentova ekeneva pañhakathanena sakalacakkavāḷagabbhe
  nisinnānaṁ pāṇīnaṁ vimatiṁ saṁsayaṁ chindasi nikkaṅkhaṁ karotīti attho.
      [345] Upadisasadisehevāti ettha udakassa upari dissanti pākaṭā
  hontīti upadisā, sevālā. Upadisehi sadisā upadisasadisā, manussā. Yathā
  hi upadisā sevālā udakaṁ adissamānaṁ katvā tassupari pattharitvā ṭhitāhonti,
  tathā vasudhā paṭhavī tehi upadisasadisehi eva manussehi nirantaraṁ pattharitvā
-------------------------------------------------
[page 283]
  Ṭhitehi pūritā bhaveyya. Te sabbeva paṭhaviṁ pūretvā ṭhitā manussā pañjalikā sirasi
  añjaliṁ paggahitā kittayuṁ lokanāyakaṁ lokanāyakassa buddhassa guṇaṁ katheyyuṁ.
      [346] Te sabbe devamanussā kappaṁ vā sakalaṁ kappaṁ kittayantā
  guṇaṁ kathentāpi nānāvaṇṇehi nānappakārehi guṇehi kittayuṁ. Tathāpi te sabbe
  parimetuṁ guṇapamāṇaṁ kathetuṁ na pappeyyuṁ na sampāpuṇeyyuṁ na sakkuṇeyyuṁ.
  Appameyyo tathāgato sammāsambuddho aparimeyyo guṇātireko. Etena
  guṇamahantataṁ dīpeti.
      [347] Sakena thāmena attano balena heṭṭhā upamāupameyyavasena
  jino jitakileso buddho mayā kittito thomito yathā ahosi, evameva sabbe
  devamanussā kappakoṭīpi 1- kappakoṭisatepi kittentā pakittayuṁ katheyyunti attho.
      [348] Punapi guṇānaṁ appamāṇataṁ dīpetuṁ sace hi koci devo vātiādimāha.
  Pūritaṁ parikaḍḍheyyāti mahāsamudde pūritaudakaṁ samantato ākaḍḍheyya. So puggalo
  vighātaṁ dukkhameva labheyya pāpuṇeyyāti attho.
      [350] Vattemi jinasāsananti jinena bhāsitaṁ sakalaṁ piṭakattayaṁ. Vattemi
  pavattemi rakkhāmīti attho. Dhammasenāpatīti dhammena paññāya bhagavato
  catuparisasaṅkhātāya parisāya pati padhānoti dhammasenāpati. Sakyaputtassa bhagavato
  sāsane ajja imasmiṁ vattamānakāle cakkavattirañño jeṭṭhaputto viya sakalaṁ
  buddhasāsanaṁ pālemīti attho.
      [352-3] Attano saṁsāraparibbhamaṁ dassento yo koci manujo bhārantiādimāha.
  Yo koci manujo mānuso bhāraṁ sīsabhāraṁ matthake sīse ṭhapetvā
  dhāreyya vaheyya, sadā sabbakālaṁ so manujo tena bhārena dukkhito pīḷito
  abhibhūto assa bhaveyya. Bhāro bharitabhāro bharito atīva bhārito. Tathā tena
  pakārena ahaṁ rāgaggidosaggimohaggisaṅkhātehi tīhi aggīhi ḍayhamāno giriṁ
  uddharito yathā mahāmerupabbataṁ uddharitvā ukkhipitvā sīse ṭhapito bhavabhārena
  bhavasaṁsāruppattibhārena bharito dukkhito bhavesu saṁsariṁ paribbhaminti sambandho.

  *  *  *  *  *  *
  Footnote: 1 Sī. kappakoṭiṁ.
-------------------------------------------------
[page 284]
      [354] Oropito ca me bhāroti idāni pabbajitakālato paṭṭhāya
  so bhavabhāro mayā oropito nikkhitto. Bhavā ugghāṭitā mayāti sabbe nava
  bhavā mayā viddhaṁsitā. Sakyaputtassa bhagavato sāsane yaṁ karaṇīyaṁ kattabbaṁ
  maggapaṭipāṭiyā kilesaviddhaṁsanakammaṁ atthi, taṁ sabbaṁ mayā katanti attho.
      [355] Puna attano visesaṁ dassento yāvatā buddhakhettamhītiādimāha.
  Tattha yāvatā yattake dasasahassacakkavāḷasaṅkhāte buddhakhette sakyapuṅgavaṁ
  sakyakulajeṭṭhakaṁ bhagavantaṁ ṭhapetvā avasesasattesu kocipi paññāya me mayā samo
  natthīti dīpeti. Tenāha "ahaṁ aggomhi paññāya, sadiso me na vijjatī"ti.
      [356] Puna attano ānubhāvaṁ pakāsento samādhimhītyādimāha. Taṁ
  suviññeyyameva.
      [360] Jhānavimokkhānakhippapaṭilābhīti paṭhamajjhānādīnaṁ jhānānaṁ lokato
  vimuccanato "vimokkhan"ti saṅkhaṁ gatānaṁ aṭṭhannaṁ lokuttaravimokkhānañca khippalābhī
  sīghaṁ pāpuṇātīti attho.
      [362] Evaṁ mahānubhāvassāpi attano sabrahmacārīsu gāravabahumānataṁ
  pakāsento uddhatavisovātiādimāha. 1- Tattha uddhataviso uppāṭitaghoraviso sappo
  iva chinnavisāṇova chinditasiṅgo usabho iva ahaṁ idāni nikkhittamānadappova
  chaḍḍitagottamadādimānadappova gaṇaṁ saṁghassa santikaṁ garugāravena ādarabahumānena
  upemi upagacchāmi.
      [363] Idāni attano paññāya mahattataṁ pakāsento yadi rūpinītiādimāha.
  Evarūpā me mahatī paññā arūpinī samānā yadi rūpinī bhaveyya, tadā me mama
  paññā vasupatīnaṁ paṭhavissarānaṁ rājūnaṁ sameyya samā bhaveyyāti adhippāyo.
  Evaṁ attano paññāya mahattabhāvaṁ dassetvā tato pubbenivāsānussatiñāṇena
  pubbe kammaṁ saritvā anomadassissātiādimāha. Tattha anomadassissa bhagavato
  mayā katāya ñāṇathomanāya phalaṁ etaṁ mama paññāmahattanti attho.

  *  *  *  *  *  *
  Footnote: 1 pāḷi. uddhaṭadāḍhova.
-------------------------------------------------
[page 285]
      [364] Pavattitaṁ dhammacakkanti ettha cakkasaddo panāyaṁ "catucakkayānan"tiādīsu
  vāhane vattati. "pavattite Ca pana bhagavatā dhammacakke"tiādīsu 1-
  desanāyaṁ. "cakkaṁ Vattaya sabbapāṇinan"tiādīsu 2- dānamayapuññakiriyāyaṁ. "cakkaṁ
  Vatteti ahorattan"tiādīsu iriyāpathe. "icchāhatassa Posassa, cakkaṁ bhamati
  matthake"tiādīsu 3- khuracakke. "rājā Cakkavattī cakkānubhāvena vattanako"tiādīsu 4-
  ratanacakke. Idha panāyaṁ desanāyaṁ. Tādinā tādiguṇasamannāgatena sakyaputtena
  gotamasambuddhena pavattitaṁ desitaṁ piṭakattayasaṅkhātaṁ dhammacakkaṁ ahaṁ sammā
  aviparītena anuvattemi anugantvā vattemi, desemi desanaṁ karomi. Idaṁ anuvattanaṁ
  desitassa anugantvā pacchā desanaṁ purimabuddhānaṁ katāya ñāṇathomanāya
  phalanti sambandho.
      [365] Tato sappurisūpanissayayonisomanasikārādipuññaphalaṁ dassento
  mā me kadāci pāpicchotiādimāha. Tattha pāpiccho lāmakāya icchāya
  samannāgato pāpacārī puggalo ca ṭhānanisajjādīsu vattapaṭivattakaraṇe kusīto ca
  jhānasamādhimaggabhāvanādīsu hīnavīriyo ca ganthadhuravipassanādhuravirahitattā appassuto
  ca ācariyupajjhāyādīsu ācāravirahitattā anācāro ca puggalo kadāci kāle
  katthaci ṭhāne me mayā saha sameto samāgato mā ahu mā bhavatūti sambandho.
      [366] Bahussutoti pariyattipaṭivedhavasena duvidho bahussuto ca puggalo.
  Medhāvīti medhāya paññāya samannāgato ca. Sīlesu susamāhitoti
  catupārisuddhisīlamaggasampayuttasīlāṭṭhaṅguposathasīlādīsu suṭṭhu āhito ṭhapitacitto
  ca. Cetosamathānuyuttoti cittassa ekībhāvamanuyutto ca puggalo. Api muddhani tiṭṭhatu
  evarūpo puggalo mayhaṁ muddhani sirasi api tiṭṭhatūti attho.
      [367] Attano laddhaphalānisaṁsaṁ vatvā tatthaññe niyojento taṁ vo
  vadāmi bhaddantetiādimāha. Taṁ suviññeyyameva.

  *  *  *  *  *  *
  Footnote: 1 vi. mahā. 4/17/15, saṁ. mahā. 19/1081/369. 2 khu. jā. 27/149/181.
  3 khu. jā. 27/103/137. 4 dī.Sī. 9/258/88, khu. iti. 25/22/246.
-------------------------------------------------
[page 286]
      [368-9] Yamahanti yaṁ assajittheraṁ ahaṁ paṭhamaṁ ādimhi disvā
  sotāpattimaggapaṭilābhena sakkāyadiṭṭhādīnaṁ kilesānaṁ pahīnattā vimalo malarahito
  ahuṁ ahosi, so assajitthero me mayhaṁ ācariyo lokuttaradhammasikkhāpako
  ahuṁ. Ahaṁ tassa savanāya anusāsanena ajja dhammasenāpati ahuṁ. Sabbattha
  sabbesu guṇesu pāramiṁ patto pariyosānaṁ patto anāsavo nikkileso viharāmi.
      [370] Attano ācariye sagāravaṁ dassento yo me ācariyotiādimāha.
  Yo assaji nāma thero satthu sāvako me mayhaṁ ācariyo āsi ahosi, so
  thero yassaṁ disāyaṁ yasmiṁ disābhāge vasati, ahaṁ taṁ disābhāgaṁ ussīsamhi
  sīsuparibhāge karomīti sambandho.
      [371] Tato attano ṭhānantarappattabhāvaṁ dassento mama kammantiādimāha.
  Gotamo bhagavā sakyapuṅgavo sakyakulaketu sabbaññutaññāṇena mama
  pubbe katakammaṁ saritvāna ñatvā bhikkhusaṁghamajjhe nisinno aggaṭṭhāne
  aggasāvakaṭṭhāne maṁ ṭhapesīti sambandho.
      Atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti
  imā catasso paṭisambhidā ca, tāsaṁ bhedo paṭisambhidāmagge 1- vuttoyeva.
  Catumaggacatuphalavasena vā rūpārūpajhānavasena vā aṭṭha vimokkhā saṁsāravimuccanadhammā ca
  iddhividhādayo cha abhiññāyo ca sacchikatā paccakkhaṁ katā. Kataṁ buddhassa sāsananti
  buddhassa anusiṭṭhi ovādasaṅkhātaṁ sāsanaṁ kataṁ arahattamaggañāṇena nipphāditanti
  attho.
      Itthaṁ sudanti ettha itthanti nidassanatthe nipāto. Iminā pakārenāti
  attho. Tena sakalasāriputtāpadānaṁ nidasseti sudanti padapūraṇe nipāto.
  Āyasmāti garugāravādhivacanaṁ. Sāriputtoti mātunāmavasena katanāmadheyyo thero.
  Imā gāthāyoti imā sakalā sāriputtattherāpadānagāthāyo abhāsi kathesi.
  Iti-saddo parisamāpanatthe nipāto, sakalaṁ sāriputtāpadānaṁ niṭṭhitanti attho.
                Sāriputtattherāpadānavaṇṇanā niṭṭhitā. 2-

  *  *  *  *  *  *
  Footnote: 1 khu. paṭi. 31/28/92, abhi. vi. 35/718/359. 2 chaṂa. samattā, evamuparipi.
-------------------------------------------------
[page 287]
                   2. Mahāmoggallānattherāpadānavaṇṇanā
      anomadassī bhagavātyādikaṁ āyasmato moggallānattherassa apādānaṁ.
  Ayañca thero purimabuddhesu katādhikāro tattha tattha bhave vivaṭṭūpanissayāni
  puññāni upacinanto anomadassissa bhagavato kāletiādi sāriputtattherassa
  dhammasenāpatino vatthumhi vuttameva. Thero hi pabbajitadivasato paṭṭhāya sattame
  divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe
  okkamante satthārā "moggallāna mā tuccho tava vāyāmo"tiādinā 1- saṁvejito
  thinamiddhaṁ vinodetvā bhagavatā vuccamānaṁ dhātukammaṭṭhānaṁ suṇanto eva
  vipassanāpaṭipāṭiyā uparimaggattayaṁ adhigantvā aggaphalakkhaṇe sāvakañāṇassa matthakaṁ
  pāpuṇi.
      [375] Evaṁ dutiyasāvakabhāvaṁ patvā āyasmā mahāmoggallānatthero
  attano pubbakammaṁ saritvā somanassavasena pubbacariyaṁ apadānaṁ pakāsento
  anomadassī bhagavātiādimāha. Tattha na omaṁ alāmakaṁ dassanaṁ passanaṁ assāti
  anomadasSī. Tassa hi dvattiṁsamahāpurisalakkhaṇapaṭimaṇḍitasarīrattā sakalaṁ divasaṁ
  sakalaṁ māsaṁ sakalaṁ saṁvaccharaṁ saṁvaccharasatasahassampi passantānaṁ devamanussānaṁ
  atittikaraṁ dassananti, anomaṁ alāmakaṁ nibbānaṁ dassanasīloti vā "anomadassī"ti
  laddhanāmo bhāgyavantatādīhi kāraṇehi bhagavā. Lokajeṭṭhoti sakalasattalokassa
  jeṭṭho padhāno. Āsabhasadisattā āsabho, narānaṁ āsabho narāsabho. So
  lokajeṭṭho narāsabho anomadassī bhagavā devasaṅghapurakkhato devasamūhehi parivārito.
  Himavantamhi vihāsīti sambandho.
      [376] Yadā dutiyasāvakabhāvāya dutiyavāre patthanaṁ akāsi, tadā nāmena
  varuṇo nāma ahaṁ nāgarājā hutvā nibbatto ahosinti attho. Tena vuttaṁ
  "varuṇo nāma nāmena, nāgarājā ahaṁ tadā"ti. Kāmarūpīti yadicchitakāmanimmānasīlo.
  Vikubbāmīti vividhaṁ iddhivikubbanaṁ karomi. Mahodadhinivāsahanti mañjerikā nāgā,

  *  *  *  *  *  *
  Footnote: 1 aṅ. sattaka. 23/8/70.
-------------------------------------------------
[page 288]
  Bhūmigatā nāgā, pabbataṭṭhā nāgā, gaṅgāvaheyyā nāgā, sāmuddikā nāgāti
  imesaṁ nāgānaṁ antare sāmuddikanāgo ahaṁ mahodadhimhi samudde nivāsiṁ, vāsaṁ
  kappesinti attho.
      [377] Saṅgaṇiyaṁ gaṇaṁ hitvāti niccaparivārabhūtaṁ sakaparivāraṁ nāgasamūhaṁ
  hitvā vinā hutvā. Tūriyaṁ paṭṭhapesahanti ahaṁ tūriyaṁ paṭṭhapesiṁ, vajjāpesinti
  attho. Sambuddhaṁ parivāretvāti anomadassisambuddhaṁ samantato sevamānā accharā
  nāgamāṇavikā vādesuṁ dibbavādehi gītā vākyādīhi vādesuṁ laddhānurūpato
  vajjesuṁ tadāti attho.
      [378] Vajjamānesu tūresūti 1- manussanāgatūriyesu pañcaṅgikesu vajjamānesu.
  Devā tūrāni 2- vajjayunti cātumahārājikā devā dibbatūriyāni vajjiṁsu vādesunti
  attho. Ubhinnaṁ saddaṁ sutvānāti ubhinnaṁ devamanussānaṁ bherisaddaṁ sutvā.
  Tilokagarusamānopi buddho sampabujjhatha jānāti suṇātīti attho.
      [379] Nimantetvāna sambuddhanti sasāvakasaṁghaṁ sambuddhaṁ svātanāya
  nimantetvā parivāretvā. Sakabhavananti attano nāgabhavanaṁ upāgamiṁ. Gantvā ca
  āsanaṁ paññāpetvānāti rattiṭṭhānadivāṭṭhānakuṭimaṇḍapasayananisīdanaṭṭhānāni
  paññāpetvā sajjetvāti attho. Kālamārocayiṁ ahanti evaṁ katapubbavidhāno
  ahaṁ "kālo bhante niṭṭhitaṁ bhattan"ti kālaṁ ārocayiṁ viññāpesiṁ.
      [380] Khīṇāsavasahassehīti tadā so bhagavā arahantasahassehi parivuto
  lokanāyako sabbā disā obhāsento me bhavanaṁ upāgami sampattoti attho.
      [381] Attano bhavanaṁ paviṭṭhaṁ bhagavantaṁ bhojanākāraṁ 3- dassento
  upaviṭṭhaṁ mahāvīrantiādimāha. Taṁ suviññeyyameva.
      [386] Okkākakulasambhavoti okkākarañño paramparāgatarājakule
  uppanno sakalajambudīpe pākaṭarājakule uppanno vā gottena gottavasena
  gotamo nāma satthā manussaloke bhavissati.

  *  *  *  *  *  *
  Footnote: 1 pāḷi. vijjamānesu tūriyesu. 2 pāḷi. devatūriyāni. 3 Sī., i. bhojāpanākāraṁ.
-------------------------------------------------
[page 289]
      [388] So pacchā pabbajitvānāti so nāgarājā pacchā pacchimabhave
  kusalamūlena puññasambhārena codito uyyojito sāsane pabbajitvā gotamassa
  bhagavato dutiyo aggasāvako hessatīti byākaraṇamakāsi.
      [389] Āraddhavīriyoti ṭhānanisajjādīsu iriyāpathesu vīriyavā. Pahitattoti
  nibbāne pesitacitto. Iddhiyā pāramiṁ gatoti "etadaggaṁ bhikkhave mama sāvakānaṁ
  bhikkhūnaṁ iddhimantānaṁ yadidaṁ mahāmoggallāno"ti 1- adhiṭṭhāniddhivikubbaniddhi-
  kammavipākajiddhiādīsu pāramiṁ pariyosānaṁ gato patto. Sabbāsaveti ā samantato
  savanato pavattanato "āsavā"ti laddhanāme kāmabhavadiṭṭhiavijjādhamme sabbe
  pariññāya samantato aññāya jānitvā pajahitvā anāsavo nikkileso.
  Nibbāyissatīti kilesakhandhaparinibbānena nibbāyissatīti sambandho.
      [390] Evaṁ thero attano puññavasena laddhabyākaraṇaṁ vatvā puna
  pāpacariyaṁ pakāsento pāpamittopanissāyātiādimāha. Tattha pāpamitte pāpake
  lāmake mitte upanissāya nissaye katvā tehi saṁsaggo hutvāti attho.
      Tatrāyamanupubbīkathā:- ekasmiṁ samaye titthiyā sannipatitvā mantesuṁ
  "jānāthāvuso kena kāraṇena samaṇassa gotamassa lābhasakkāro mahā hutvā
  nibbatto"ti. "na Jānāma, tumhe pana na jānāthā"ti. Āma jānāma:-
  moggallānaṁ nāma ekaṁ bhikkhuṁ nissāya uppanno. So hi devalokaṁ gantvā
  devatāhi katakammaṁ pucchitvā āgantvā manussānaṁ kathesi "idaṁ nāma katvā
  evarūpaṁ sampattiṁ labhantī"ti. Niraye nibbattānampi kammaṁ pucchitvā āgantvā
  manussānaṁ kathesi "idaṁ nāma katvā evarūpaṁ dukkhaṁ anubhavantī"ti. Manussā
  tassa kathaṁ sutvā mahantaṁ lābhasakkāraṁ abhiharanti. Sace taṁ māretuṁ sakkhissāma,
  so lābhasakkāro amhākaṁ nibbattissati, attheso upāyoti sabbe ekacchandā
  hutvā "yaṁ kiñci katvā taṁ māressāmā"ti attano upaṭṭhāke samādapetvā
  kahāpaṇasahassaṁ labhitvā purisaghātake core pakkosāpetvā "mahāmoggallānatthero

  *  *  *  *  *  *
  Footnote: 1 aṅ. ekaka. 20/190/23.
-------------------------------------------------
[page 290]
  Nāma samaṇassa gotamassa sāvako kāḷasilāyaṁ vasati, tumhe tattha gantvā taṁ
  mārethā"ti tesaṁ taṁ sahassaṁ adaṁsu. Corā dhanalābhena 1- sampaṭicchitvā "theraṁ
  māressāmā"ti gantvā tassa vasanaṭṭhānaṁ parivāresuṁ. Thero tehi parikkhittabhāvaṁ
  ñatvā kuñcikacchiddena nikkhamitvā pakkāmi. Corā taṁ divasaṁ theraṁ adisvā
  punekadivasaṁ tassa vasanaṭṭhānaṁ parikkhipiṁsu. Thero ñatvā kaṇṇikāmaṇḍalaṁ bhinditvā
  ākāsaṁ pakkhandi. Evaṁ te paṭhamamāsepi majjhimamāsepi theraṁ gahetuṁ nāsakkhiṁsu.
  Pacchimamāse pana sampatte thero attano katakammassa ākaḍḍhanabhāvaṁ ñatvā na
  apagacchi. Corā taṁ paharantā taṇḍulakamattāni aṭṭhīni karontā bhindiṁsu. Atha naṁ
  "mato"ti saññāya ekasmiṁ gumbapiṭṭhe khipitvā pakkamiṁsu.
      Thero "satthāraṁ passitvā vanditvāva parinibbāyissāmī"ti attabhāvaṁ
  jhānaveṭhanena veṭhetvā ākāsena satthu santikaṁ gantvā satthāraṁ vanditvā
  "bhante parinibbāyissāmī"ti āha. "parinibbāyissasi Moggallānā"ti. Āma
  bhanteti. "kattha Gantvā parinibbāyissasīti. Kāḷasilāpadesaṁ bhanteti. Tena hi
  moggallāna mayhaṁ dhammaṁ kathetvā yāhi. Tādisassa hi me sāvakassa na dāni
  dassanaṁ atthīti. So "evaṁ karissāmi bhante"ti satthāraṁ vanditvā ākāsaṁ
  uppatitvā sāriputtatthero viya parinibbānadivase nānappakārā iddhiyo katvā
  dhammaṁ kathetvā satthāraṁ vanditvā kāḷasilāpadesaṁ gantvā parinibbāyi. "theraṁ
  Kira corā māresun"ti ayaṁ kathā sakalajambudīpe patthari.
      Rājā ajātasattu core pariyesanatthāya carapurise payojesi. Tesu coresu
  surāpāne suraṁ pivantesu 2- maddesu eko ekassa piṭṭhiṁ paharitvā
  pātesi. So taṁ santajjento "ambho dubbinīta tvaṁ kasmā me piṭṭhiṁ
  paharitvā pātesi, kiṁ pana are duṭṭhacora 3- tayā mahāmoggallānatthero paṭhamaṁ
  pahato"ti āha. Kiṁ pana tvaṁ mayā paṭhamaṁ pahatabhāvaṁ na jānāsīti. Evaṁ etesaṁ
  "mayā pahato, mayā pahato"ti vadantānaṁ sutvā te carapurisā sabbe te
  core gahetvā rañño ārocesuṁ. Rājā te core pakkosāpetvā pucchi

  *  *  *  *  *  *
  Footnote: 1 Sī., i. dhanalobhena. 2 Ma. surāpaṇe suraṁ pivitvā. 3 Sī. duṭṭhatara.
-------------------------------------------------
[page 291]
  "tumhehi Thero mārito"ti. Āma devāti. Kehi tumhe uyyojitāti. Naggasamaṇehi
  devāti. Rājā pañcasate naggasamaṇe gāhāpetvā pañcasatehi corehi saddhiṁ
  rājaṅgaṇe nābhipamāṇesu āvāṭesu nikhanāpetvā palālehi paṭicchādetvā
  aggiṁ dāpesi. Atha nesaṁ jhāmabhāvaṁ jānitvā ayanaṅgalehi kasāpetvā
  sabbe khaṇḍākhaṇḍaṁ kārāpesi. Tadā bhikkhū dhammasabhāyaṁ kathaṁ samuṭṭhāpesuṁ
  "mahāmoggallānatthero attano ananurūpamaraṇaṁ patto"ti. Satthā āgantvā
  "kāya nuttha bhikkhave etarahi kathāya sannisinnā"ti pucchitvā "imāya nāma
  bhante"ti vutte "moggallānassa bhikkhave imasseva attabhāvassa ananurūpaṁ
  maraṇaṁ, pubbe pana tena katakammassa anurūpamevā"ti vatvā "kiṁ panassa bhante
  pubbakamman"ti puṭṭho taṁ vitthāretvā kathesi.
      Atīte bhikkhave bārāṇasiyaṁ eko kulaputto sayameva koṭṭanapacanādīni
  karonto mātāpitaro paṭijaggi. Athassa mātāpitaro "tāta tvaṁ ekakova gehe ca
  araññe ca kammaṁ karonto kilamasi, ekaṁ te kumārikaṁ ānessāmā"ti vatvā
  "amma tātā yāva tumhe jīvatha, tāva vo sahatthā upaṭṭhahissāmī"ti tena
  paṭikkhittāpi punappunaṁ yācitvā kumārikaṁ ānesuṁ. Sā katipāhameva te
  upaṭṭhahitvā pacchā tesaṁ dassanampi anicchantī "na sakkā tava mātāpitūhi
  saddhiṁ ekaṭṭhāne vasitun"ti ujjhāyitvā tasmiṁ attano kathaṁ aggaṇhante
  tassa bahigatakāle makacivākakhaṇḍāni ca yāgupheṇake ca gahetvā tattha tattha
  ākiritvā tenāgantvā "kiṁ idan"ti puṭṭhā "imesaṁ mahallakāndhānaṁ etaṁ
  kammaṁ, sabbaṁ gehaṁ kiliṭṭhā karontā vicaranti, na sakkā etehi saddhiṁ
  ekaṭṭhāne vasitun"ti evaṁ tāya punappunaṁ kathiyamānāya evarūpopi pūritapāramī
  satto mātāpitūhi saddhiṁ bhijji, so "hotu, jānissāmi nesaṁ kattabbakamman"ti
  te bhojetvā "amma tātā, asukaṭṭhāne nāma tumhākaṁ ñātakā āgamanaṁ
  paccāsiṁsanti, tattha gamissāmā"ti te yānakaṁ āropetvā ādāya gacchanto
  aṭavimajjhaṁ pattakāle "tāta rasmiyo gaṇhatha, goṇā daṇḍasaññāya gamissanti,
  imasmiṁ ṭhāne corā vasanti, ahaṁ otaritvā carāmī"ti pitu hatthe rasmiyo
-------------------------------------------------
[page 292]
  Datvā otaritvā gacchanto saddaṁ parivattetvā corānaṁ uṭṭhitasaddamakāsi.
  Mātāpitaro saddaṁ sutvā "corā uṭṭhitā"ti saññāya "tāta corā uṭṭhitā,
  mahallakā mayaṁ, tvaṁ attānameva rakkhāhī"ti āhaṁsu. So mātāpitaro viravantepi
  corasaddaṁ karonto koṭṭetvā māretvā aṭaviyaṁ khipitvā paccāgami.
      Satthā idaṁ tassa pubbakammaṁ kathetvā "bhikkhave moggallāno ettakaṁ
  kammaṁ katvā anekavassasatasahassāni niraye paccitvā tāva pakkāvasesena
  attabhāvasate evameva koṭṭetvā sañcuṇṇo maraṇaṁ patto, evaṁ moggallānena
  attano kammānurūpameva maraṇaṁ laddhaṁ. Pañcahi corasatehi saddhiṁ pañcatitthiyasatānipi
  mama puttaṁ appaduṭṭhaṁ dussetvā anurūpameva maraṇaṁ labhiṁsu, appaduṭṭhesu hi
  padussanto dasahi kāraṇehi anayabyasanaṁ pāpuṇātiyevā"ti anusandhiṁ ghaṭetvā
  dhammaṁ desento imā gāthā abhāsi:-
            "yo daṇḍena adaṇḍesu appaduṭṭhesu dussati
            dasannamaññataraṁ ṭhānaṁ khippameva nigacchati.
            Vedanaṁ pharusaṁ jāniṁ sarīrassava bhedanaṁ 1-
            garukaṁ vāpi ābādhaṁ cittakkhepaṁ va pāpuṇe.
            Rājato vā upasaggaṁ abbhakkhānaṁ va dāruṇaṁ
            parikkhayaṁ va ñātīnaṁ bhogānaṁ va pabhaṅgunaṁ. 2-
            Athavassa āgārāni aggi ḍahati pāvako
            kāyassa bhedā duppañño nirayaṁ sopapajjatī"ti. 3-
      [393] Pavivekamanuyuttoti pakārena vivekaṁ ekībhāvaṁ anuyutto yojito
  yuttappayutto. Samādhibhāvanāratoti paṭhamajjhānādibhāvanāya rato allīno ca.
  Sabbāsave sakalakilese pariññāya jānitvā pajahitvā anāsavo nikkileso
  viharāmīti sambandho.

  *  *  *  *  *  *
  Footnote: 1 pāḷi. sarīrassa pabhedanaṁ. 2 Sī. pabhaṅguraṁ. 3 khu. dha. 25/137/41.
-------------------------------------------------
[page 293]
      [394] Idāni attano puññasambhāravasena pubbacaritassa phalaṁ dassento
  dharaṇimpi sugambhīrantiādimāha.
      Tatrāyamanupubbī kathā:- pubbena coditoti sammāsambuddhena codito
  uyyojito. Bhikkhusaṁghassa pekkhatoti mahato bhikkhusaṁghassa passantassa.
  Migāramātupāsādaṁ, pādaṅguṭṭhena kampayīti pubbārāme visākhāya mahāupāsikāya
  kāritaṁ sahassatthambhapaṭimaṇḍitaṁ mahāpāsādaṁ attano pādaṅguṭṭhena kampesiṁ. Ekasmiṁ
  hi samaye pubbārāme yathāvuttapāsāde bhagavati viharante sambahulā navakatarā
  bhikkhū uparipāsāde nisinnā satthārampi acintetvā tiracchānakathaṁ kathetumāraddhā,
  taṁ sutvā bhagavā te saṁvejetvā attano dhammadesanāya bhājanabhūte kātukāmo
  āyasmantaṁ mahāmoggallānattheraṁ āmantesi "passasi tvaṁ moggallāna nave
  bhikkhū tiracchānakathamanuyutte"ti taṁ sutvā thero satthu ajjhāsayaṁ ñatvā
  abhiññāpādakaṁ āpokasiṇārammaṇaṁ catutthajjhānaṁ samāpajjitvā vuṭṭhāya "pāsādassa
  patiṭṭhitokāsaṁ udakaṁ hotū"ti adhiṭṭhāya pāsādamatthake thupikaṁ pādaṅguṭṭhena
  pahari, pāsādo onamitvā ekena passena aṭṭhāsi. Punapi pahari, aparenapi
  passena aṭṭhāsi. Te bhikkhū bhītā saṁviggā pāsādassa patanabhayena tato nikkhamitvā
  bhagavato samīpe aṭṭhaṁsu. Satthā tesaṁ ajjhāsayaṁ oloketvā dhammaṁ desesi.
  Taṁ sutvā tesu keci sotāpattiphale patiṭṭhahiṁsu, keci sakadāgāmiphale, keci
  anāgāmiphale, keci arahattaphale patiṭṭhahiṁsu. Svāyamattho pāsādakampanasuttena 1-
  dīpetabbo.
      Vejayantapāsādanti so vejayantapāsādo tāvatiṁsabhavane yojanasahassubbedho
  anekasahassaniyyūhakūṭāgārapaṭimaṇḍito devāsurasaṅgāme asure jinitvā sakke
  devānaminde nagaramajjhe ṭhite uṭṭhito vijayantena nibbattattā "vejayanto"ti
  laddhanāmo pāsādo, taṁ sandhāyāha "vejayantapāsādan"ti, tampi ayaṁ thero
  pādaṅguṭṭhena kampeti. Ekasmiṁ hi samaye bhagavantaṁ pubbārāme viharantaṁ sakko
  devarājā upasaṅkamitvā taṇhāsaṅkhayavimuttiṁ pucchi. Tassa bhagavā vissajjesi. So taṁ

  *  *  *  *  *  *
  Footnote: 1 Ma. mū. 12/513/456.
-------------------------------------------------
[page 294]
  Sutvā attamano pamudito abhivādetvā padakkhiṇaṁ katvā attano devalokameva
  gato. Athāyasmā mahāmoggallāno evaṁ cintesi "ayaṁ sakko bhagavantaṁ
  upasaṅkamitvā evarūpaṁ gambhīranibbānapaṭisaṁyuttaṁ pañhaṁ pucchi, bhagavatā ca pañho
  vissajjito, kiṁ nu kho jānitvā gato, udāhu ajānitvā. Yannūnāhaṁ devalokaṁ
  gantvā tamatthaṁ jāneyyan"ti. So tāvadeva tāvatiṁsabhavanaṁ gantvā sakkaṁ
  devānamindaṁ tamatthaṁ pucchi. Sakko dibbasampattiyā pamatto hutvā vikkhepaṁ
  akāsi. Thero tassa saṁvegajananatthaṁ vejayantapāsādaṁ pādaṅguṭṭhena kampesi.
  Tena vuttaṁ:-
            "yo vejayantapāsādaṁ pādaṅguṭṭhena kampayi
            iddhibalenupatthaddho saṁvejesi ca devatā"ti. 1-
      Ayaṁ panattho:- cūḷataṇhāsaṅkhayavimuttisuttena 2- dīpetabbo. Kampitākāro
  heṭṭhā vuttoyeva. "sakkaṁ So paripucchatī"ti 1- yathāvuttameva therassa taṇhāsaṅkhaya-
  vimuttipucchaṁ sandhāya vuttaṁ. Tenāha "apāvuso jānāsi 3- taṇhakkhayavimuttiyo"ti.
  Tassa sakko viyākāsi. Idaṁ therena pāsādakampane kate saṁviggahadayena pamādaṁ
  pahāya yoniso manasi karitvā pañhassa byākatabhāvaṁ sandhāya vuttaṁ. Satthārā
  desitaniyāmeneva hi so tadā kathesi. Tenāha "pañhaṁ puṭṭho yathātathan"ti. 1- Tattha
  sakkaṁ so paripucchatīti sakkaṁ devarājaṁ mahāmoggallānatthero satthārā desitāya
  taṇhāsaṅkhayavimuttiyā sammadeva gahitabhāvaṁ pucchi. Atītatthe hi idaṁ vattamānavacanaṁ.
  Apāvuso jānāsīti 4- āvuso api jānāsi, kiṁ jānāsi. Taṇhakkhayavimuttiyoti 1-
  taṇhāsaṅkhayavimuttiyo satthārā tuyhaṁ desitā, tathā kiṁ jānāsīti pucchati.
  Taṇhakkhayavimuttiyoti vā taṇhāsaṅkhayavimuttisuttassa desanaṁ pucchati.
      Brahmānanti mahābrahmānaṁ. Sudhammāyābhito sabhanti 1- sudhammāya sabhāya.
  Ayaṁ pana brahmaloke sudhammā sabhā, na tāvatiṁsabhavane. Sudhammāsabhāvirahito
  devaloko nāma natthi. "ajjāpi Te āvuso sā diṭṭhi, yā te diṭṭhi pure

  *  *  *  *  *  *
  Footnote: 1 Ma. mū. 12/513/457. 2 Ma. mū. 12/390/348.
  3 pāḷi. api vāsava jānāsi, Ma. mū. 12/513/457. 4 Ma. mū. 12/513/457.
-------------------------------------------------
[page 295]
  Ahū"ti imaṁ brahmalokaṁ upagantuṁ samattho natthi koci samaṇo vā brāhmaṇo
  vā, satthu idhāgamanato pubbe yā tuyhaṁ diṭṭhi ahosi, kiṁ ajjāpi idānipi
  sā diṭṭhi na vigatāti. Passasi vītivattantaṁ brahmaloke pabhassaranti 1- brahmaloke
  vītipatantaṁ mahākappinamahākassapādīhi sāvakehi parivāritassa tejodhātuṁ
  samāpajjitvā nisinnassa sasāvakassa bhagavato okāsaṁ passasīti attho. Ekasmiṁ
  hi samaye bhagavā brahmaloke sudhammāya sabhāya sannipatitvā sannisinnassa
  "atthi nu kho koci samaṇo vā brāhmaṇo vā evaṁmahiddhiko, so idha āgantuṁ
  sakkuṇeyyā"ti cintentassa brahmuno cittamaññāya tattha gantvā brahmuno
  matthake ākāse nisinno tejodhātuṁ samāpajjitvā obhāsaṁ muñcanto
  mahāmoggallānādīnaṁ āgamanaṁ cintesi. Saha cintanena tepi tattha gantvā
  satthāraṁ vanditvā satthu ajjhāsayaṁ ñatvā tejodhātuṁ samāpajjitvā paccekadisāsu
  nisīditvā obhāsaṁ vissajjesuṁ. Sakalabrahmaloko ekobhāso ahosi. Satthā
  brahmuno kallacittataṁ ñatvā catusaccapakāsanaṁ dhammaṁ desesi.
      Desanāpariyosāne anekāni brahmasahassāni maggaphalesu patiṭṭhahiṁsu.
  Taṁ sandhāya codento ajjāpi te āvuso sā diṭṭhīti gāthamāha. Ayaṁ panattho
  bakabrahmasuttena 2- dīpetabbo. Vuttaṁ hetaṁ 3-:-
            "ekaṁ samayaṁ bhagavā sāvatthiyaṁ viharati jetavane anāthapiṇḍikassa
         ārāme. Tena kho pana samayena aññatarassa brahmuno evarūpaṁ pāpakaṁ
         diṭṭhigataṁ uppannaṁ hoti "natthi samaṇo vā brāhmaṇo vā,
         yo idha āgaccheyyā"ti. Atha kho bhagavā tassa brahmuno cetasā
         cetoparivitakkamaññāya seyyathāpi nāma balavā puriso samiñjitaṁ vā
         bāhaṁ pasāreyya, pasāritaṁ vā bāhaṁ samiñjeyya. Evameva jetavane
         antarahito tasmiṁ brahmaloke pāturahosi atha kho bhagavā tassa
         brahmuno upurivehāsaṁ pallaṅkena nisīdi tejodhātuṁ samāpajjitvā.

  *  *  *  *  *  *
  Footnote: 1 Ma. mū. 12/513/457. 2 saṁ. sa. 15/175/171. 3 saṁ. sa. 15/176/174.
-------------------------------------------------
[page 296]
            Atha kho āyasmato mahāmoggallānassa etadahosi "kahaṁ nu kho
         bhagavā etarahi viharatī"ti. Addasā 1- kho āyasmā mahāmoggallāno
         bhagavantaṁ dibbena cakkhunā visuddhena atikkantamānusakena tassa
         brahmuno uparivehāsaṁ pallaṅkena nisinnaṁ tejodhātuṁ samāpannaṁ,
         disvāna seyyathāpi nāma balavā puriso samiñjitaṁ vā bāhaṁ pasāreyya,
         pasāritaṁ vā bāhaṁ samiñjeyya. Evameva jetavane antarahito tasmiṁ
         brahmaloke pāturahosi. Atha kho āyasmā mahāmoggallāno puratthimaṁ
         disaṁ nissāya tassa brahmuno uparivehāsaṁ pallaṅke nisīdi tejodhātuṁ
         samāpajjitvā nīcataraṁ bhagavato.
            Atha kho āyasmato mahākassapassa etadahosi "kahaṁ nu kho bhagavā
         etarahi viharatī"ti. Addasā kho āyasmā mahākassapo bhagavantaṁ
         dibbena cakkhunā visuddhena atikkantamānusakena tassa brahmuno
         uparivehāsaṁ pallaṅkena nisinnaṁ tejodhātuṁ samāpannaṁ, disvāna
         seyyathāpi nāma balavā puriso .pe. Evameva jetavane antarahito
         tasmiṁ brahmaloke pāturahosi. Atha kho āyasmā mahākassapo dakkhiṇaṁ
         disaṁ nissāya tassa brahmuno uparivehāsaṁ pallaṅkena nisīdi
         tejodhātuṁ samāpajjitvā nīcataraṁ bhagavato.
            Atha kho āyasmato mahākappinassa etadahosi "kahaṁ nu kho
         bhagavā etarahi viharatī"ti. Addasā kho āyasmā mahākappino bhagavantaṁ
         dibbana cakkhunā visuddhena atikkantamānusakena tassa brahmuno
         uparivehāsaṁ pallaṅkena nisinnaṁ tejodhātuṁ samāpannaṁ, disvāna
         seyyathāpi nāma balavā puriso .pe. Evameva jetavane antarahito
         tasmiṁ brahmaloke pāturahosi. Atha kho āyasmā mahākappino
         pacchimaṁ disaṁ nissāya tassa brahmuno uparivehāsaṁ pallaṅkena nisīdi
         tejodhātuṁ samāpajjitvā nīcataraṁ bhagavato.

  *  *  *  *  *  *
  Footnote: 1 chaṂa. addasa.
-------------------------------------------------
[page 297]
            Atha kho āyasmato anuruddhassa etadahosi "kahaṁ nu kho bhagavā
         etarahi viharatī"ti. Addasa kho āyasmā anuruddho bhagavantaṁ
         dibbena cakkhunā visuddhena atikkantamānusakena tassa brahmuno
         uparivehāsaṁ pallaṅkena nisinnaṁ tejodhātuṁ samāpannaṁ, disvāna
         seyyathāpi nāma balavā puriso .pe. Evameva jetavane antarahito
         tasmiṁ brahmaloke pāturahosi. Atha kho āyasmā anuruddho uttaraṁ
         disaṁ nissāya tassa brahmuno uparivehāsaṁ pallaṅkena nisīdi
         tejodhātuṁ samāpajjitvā nīcataraṁ bhagavato.
      Atha kho āyasmā mahāmoggallāno taṁ brahmānaṁ gāthāya ajjhabhāsi:-
            "ajjāpi te āvuso sā diṭṭhi yā te diṭṭhi pure ahu
            passasi vītivattantaṁ brahmaloke pabhassaran"ti.
            Na me mārisa sā diṭṭhi yā me diṭṭhi pure ahu
            passāmi vītivattantaṁ brahmaloke pabhassaraṁ
            svāhaṁ ajja kathaṁ vajjaṁ ahaṁ niccomhi sassato"ti.
            Atha kho bhagavā taṁ brahmānaṁ saṁvejetvā seyyathāpi nāma balavā
         puriso .pe. Evameva tasmiṁ brahmaloke antarahito jetavane
         pāturahosi. Atha kho so brahmā aññataraṁ brahmapārisajjaṁ
         āmantesi "ehi tvaṁ mārisa yenāyasmā mahāmoggallāno tenupasaṅkama,
         upasaṅkamitvā āyasmantaṁ mahāmoggallānaṁ evaṁ vadehi "atthi nu
         kho mārisa moggallāna aññepi tassa bhagavato sāvakā evaṁmahiddhikā
         evaṁmahānubhāvā seyyathāpi bhavaṁ moggallāno kassapo kappino
         anuruddho"ti. "evaṁ Mārisā"ti kho so brahmapārisajjo tassa
         brahmuno paṭissutvā 1- yenāyasmā mahāmoggallāno tenupasaṅkami,
         upasaṅkamitvā āyasmantaṁ mahāmoggallānaṁ etadavoca "atthi nu kho

  *  *  *  *  *  *
  Footnote: 1 pāḷi. paṭissuṇitvā.
-------------------------------------------------
[page 298]
         Mārisa moggallāna aññepi tassa bhagavato sāvakā evaṁmahiddhikā
         evaṁmahānubhāvā seyyathāpi bhavaṁ moggallāno kassapo kappino
         anuruddho"ti. Atha kho āyasmā mahāmoggallāno taṁ brahmapārisajjaṁ
         gāthāya ajjhabhāsi:-
            "tevijjā iddhipattā ca cetopariyāyakovidā
            khīṇāsavā arahanto bahū buddhassa sāvakā"ti.
            Atha kho so brahmapārisajjo āyasmato mahāmoggallānassa
         bhāsitaṁ abhinanditvā anumoditvā yena so brahmā tenupasaṅkami,
         upasaṅkamitvā taṁ brahmānaṁ etadavoca "āyasmā mārisa
         mahāmoggallāno evamāha:-
            `tevijjā iddhipattā ca cetopariyāyakovidā
            khīṇāsavā arahanto bahū buddhassa sāvakā'ti"
      idamavoca so brahmapārisajjo. Attamano ca so brahmā tassa
  brahmapārisajjassa bhāsitaṁ abhinandīti. 1-
      Idaṁ sandhāya vuttaṁ "ayaṁ panattho bakabrahmasuttena dīpetabbo"ti.
      Mahāneruno 2- kūṭanti 3- kūṭasīsena sakalameva sinerupabbatarājaṁ vadasi.
  Vimokkhena apassayīti 3- jhānavimokkhena nissayena abhiññāyena passayīti
  adhippāyo. Vananti 3- jambudīpaṁ. So hi vanabāhullatāya "vanan"ti vutto
  tenāha "jambumaṇḍassa issaro"ti. Pubbavidehānanti 3- pubbavidehaṭṭhānañca
  pubbavidehanti attho. Ye ca bhūmisayā narāti 3- bhūmisayā narā nāma
  aparagoyānauttarakurukā ca manussā. Te hi gehābhāvato "bhūmisayā"ti vuttā.
  Tepi sabbe apassayīti sambandho. Ayaṁ panattho nandopanandadamanena 4-

  *  *  *  *  *  *
  Footnote: 1 saṁ.sa. 15/176/174-6. 2 pāḷi. mahāmeruno. 3 Maṃū. 12/513/457.
  4 visuddhi. 2/235 (syā).
-------------------------------------------------
[page 299]
  Dīpetabbo.:- ekasmiṁ kira samaye anāthapiṇḍiko gahapati bhagavato dhammadesanaṁ
  sutvā "sve bhante pañcahi bhikkhusatehi saddhiṁ mayhaṁ gehe bhikkhaṁ gaṇhathā"ti
  nimantetvā pakkāmi. Taṁdivasañca bhagavato paccūsasamaye dasasahassilokadhātuṁ
  olokentassa nandopanando nāma nāgarājā ñāṇamukhe āpāthaṁ āgacchi.
  Bhagavā "ayaṁ nāgarājā mayhaṁ ñāṇamukhe āpāthaṁ āgacchati, kiṁ nu kho bhavissatī"ti
  āvajjento saraṇagamanassa upanissayaṁ disvā "ayaṁ micchādiṭṭhiko tīsu ratanesu
  appasanno, ko nu kho imaṁ micchādiṭṭhito vimoceyyā"ti. Āvajjento
  mahāmoggallānattheraṁ addasa. Tato pabhātāya rattiyā sarīrapaṭijagganaṁ katvā
  āyasmantaṁ ānandaṁ āmantesi "ānanda pañcannaṁ bhikkhusatānaṁ ārocehi
  `tathāgato devacārikaṁ gacchatī'ti"taṁdivasañca nandopanandassa āpānabhūmiṁ sajjayiṁsu.
  So dibbaratanapallaṅke dibbena setacchattena dhāriyamāno tividhanāṭakehi ceva
  nāgaparisāya ca parivuto dibbabhājanesu upaṭṭhāpitānnapānaṁ olokayamāno
  nisinno hoti. Atha kho bhagavā yathā nāgarājā passati, tathā katvā tassa
  vimānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.
      Tena kho pana samayena nandopanandassa nāgarājassa evarūpaṁ pāpakaṁ
  diṭṭhigataṁ uppannaṁ hoti "ime hi nāma muṇḍasamaṇakā amhākaṁ uparibhavanena
  devānaṁ tāvatiṁsānaṁ bhavanaṁ pavisantipi nikkhamantipi, na dāni ito paṭṭhāya
  imesaṁ amhākaṁ matthake pādapaṁsuṁ okirantānaṁ gantuṁ dassāmī"ti uṭṭhāya
  sinerupādaṁ gantvā taṁ attabhāvaṁ vijahitvā sineruṁ sattakkhattuṁ bhogehi
  parikkhipitvā upari phaṇaṁ katvā tāvatiṁsabhavanaṁ avakujjena phaṇena pariggahetvā adassanaṁ
  gamesi.
      Atha kho āyasmā raṭṭhapālo bhagavantaṁ etadavoca "pubbe bhante imasmiṁ
  padese ṭhito sineruṁ passāmi, sineruparibhaṇḍaṁ passāmi, tāvatiṁsaṁ passāmi.
  Vejayantaṁ passāmi, vejayantassa pāsādassa uparidhajaṁ passāmi. Ko nu kho bhante
-------------------------------------------------
[page 300]
  Hetu, ko paccayo, yaṁ etarahi neva sineruṁ passāmi .pe. Na vejayantassa
  pāsādassa uparidhajaṁ passāmī"ti. Ayaṁ raṭṭhapāla nandopanando nāma nāgarājā
  tumhākaṁ kupito sineruṁ sattakkhattuṁ bhogehi parikkhipitvā upari phaṇena
  paṭicchādetvā andhakāraṁ katvā ṭhitoti. Damemi naṁ bhanteti. Na bhagavā naṁ
  anujāni. Atha kho āyasmā bhaddiyo, āyasmā rāhuloti anukkamena sabbepi
  bhikkhū uṭṭhahiṁsu. Na bhagavā anujāni.
      Avasāne mahāmoggallānatthero "ahaṁ bhante damemi nan"ti āha.
  "damehi Moggallānā"ti bhagavā anujāni. Thero attabhāvaṁ vijahitvā mahantaṁ
  nāgarājavaṇṇaṁ abhinimminitvā nandopanandaṁ cuddasakkhattuṁ bhogehi parikkhipitvā
  tassa phaṇamatthake attano phaṇaṁ ṭhapetvā sinerunā saddhiṁ abhinippīḷesi. Nāgarājā
  dhūmāyi. Theropi "na tuyhaṁyeva sarīre dhūmo atthi, mayhampi atthīti dhūmāyi.
  Nāgarājassa dhūmo theraṁ na bādhati, therassa pana dhūmo nāgarājaṁ bādhati. Tato
  nāgarājā pajjali, theropi "na tuyhaṁyeva sarīre aggi atthi, mayhampi atthī"ti
  pajjali. Nāgarājassa tejo theraṁ na bādhati, therassa pana tejo nāgarājānaṁ
  bādhati. Nāgarājā "ayaṁ maṁ sinerunā abhinippīḷetvā dhūmāyati ceva pajjalati
  cā"ti cintetvā "bho tuvaṁ kosī"ti paṭipucchi. Ahaṁ kho nanda moggallānoti.
  Bhante attano bhikkhubhāvena tiṭṭhāhīti.
      Thero taṁ attabhāvaṁ vijahitvā tassa dakkhiṇakaṇṇasotena pavisitvā
  vāmakaṇṇasotena nikkhami, vāmakaṇṇasotena pavisitvā dakkhiṇakaṇṇasotena nikkhami.
  Tathā dakkhiṇanāsasotena pavisitvā vāmanāsasotena nikkhami, vāmanāsasotena
  pavisitvā dakkhiṇanāsasotena nikkhami. Tato nāgarājā mukhaṁ vivari, thero mukhena
  pavisitvā antokucchiyaṁ pācīnena ca pacchimena ca caṅkamati. Bhagavā "moggallāna
  manasi karohi, mahiddhiko nāgo"ti āha. Thero "mayhaṁ kho bhante cattāro
  iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,
-------------------------------------------------
[page 301]
  Tiṭṭhatu bhante nandopanando, ahaṁ nandopanandasadisānaṁ nāgarājānaṁ satampi
  sahassampi dameyyan"tiādimāha.
      Nāgārājā cintesi "pavisanto tāva me na diṭṭho, nikkhamanakāle
  dāni naṁ dāṭhantare pakkhipitvā khādissāmī"ti cintetvā "nikkhamatha bhante,
  mā maṁ antokucchiyaṁ aparāparaṁ caṅkamanto bādhayitthā"ti āha. Thero nikkhamitvā
  bahi aṭṭhāsi. Nāgarājā "ayaṁ so"ti disvā "nāsavātaṁ vissajji, thero
  catutthajjhānaṁ samāpajji, lomakūpampissa vāto cāletuṁ nāsakkhi. Avasesā bhikkhū
  kira ādito paṭṭhāya sabbapāṭihāriyāni kātuṁ sakkuṇeyyuṁ, imaṁ pana ṭhānaṁ
  patvā evaṁ khippanisantino hutvā samāpajjituṁ na sakkhissantī"ti nesaṁ bhagavā
  nāgarājadamanaṁ nānujāni.
      Nāgarājā "ahaṁ imassa samaṇassa nāsavātena lomakūpampi cāletuṁ
  nāsakkhi, mahiddhiko so samaṇo"ti cintesi. Thero attabhāvaṁ vijahitvā supaṇṇarūpaṁ
  abhinimminitvā supaṇṇavātaṁ dassento nāgarājānaṁ anubandhi. Nāgarājā taṁ
  attabhāvaṁ vijahitvā māṇavakavaṇṇaṁ abhinimminitvā "bhante tumhākaṁ saraṇaṁ
  gacchāmī"ti vadanto therassa pāde vandi. Thero "satthā nanda āgato, ehi
  gamissāmā"ti nāgarājānaṁ dametvā nibbisaṁ katvā gahetvā bhagavato santikaṁ
  agamāsi. Nāgarājā bhagavantaṁ vanditvā "bhante tumhākaṁ saraṇaṁ gacchāmī"ti
  āha. Bhagavā "sukhī hohi nāgarājā"ti vatvā bhikkhusaṁghaparivuto anāthapiṇḍikassa
  nivesanaṁ agamāsi.
      Anāthapiṇḍiko "kiṁ bhante atidivā āgatatthā"ti āha. Moggallānassa
  ca nandopanandassa ca saṅgāmo ahosīti. Kassa pana bhante jayo, kassa
  parājayoti. Moggallānassa jayo, nandassa parājayoti. Anāthapiṇḍiko
  "adhivāsetu me bhante bhagavā sattāhaṁ ekapaṭipāṭiyā bhattaṁ sattāhaṁ therassa
  sakkāraṁ karissāmī"ti vatvā sattāhaṁ buddhappamukhānaṁ pañcannaṁ bhikkhusatānaṁ
  mahāsakkāraṁ akāsi. Tena vuttaṁ "nandopanandadamanena dīpetabbo"ti.
-------------------------------------------------
[page 302]
      Ekasmiṁ hi samaye pubbārāme visākhāya mahāupāsikāya
  kāritasahassagabbhapaṭimaṇḍite pāsāde bhagavati viharante .pe. Saṁvejesi ca devatāti.
  Tena vuttaṁ:-
                "dharaṇimpi sugambhīraṁ bahalaṁ duppadhaṁsiyaṁ
                vāmaṅguṭṭhena khobheyyaṁ iddhiyā pāramiṁ gato"ti.
      Tattha iddhiyā pāramiṁ gatoti vikubbaniddhiādiiddhiyā pariyosānaṁ gato
  patto.
      [395] Asmimānanti ahamasmi paññāsīlasamādhisampannotiādi
  asmimānaṁ na passāmi na dakkhāmīti attho. Tadeva dīpento māno mayhaṁ
  na vijjatīti āha. Sāmaṇere upādāyāti sāmaṇere ādiṁ katvā sakale
  bhikkhusaṁghe garucittaṁ gāravacittaṁ ādarabahumānaṁ ahaṁ karomīti attho.
      [396] Aparimeyye ito kappeti ito amhākaṁ uppannakappato
  antarakappādīhi aparimeyye ekāsaṅkhyeyyassa upari satasahassakappamatthaketi
  attho. Yaṁ kammaṁ abhinīharanti 1- aggasāvakabhāvassa padaṁ puññasampattiṁ pūresiṁ.
  Tamahaṁ bhūmiṁ anuppattoti 2- ahaṁ taṁ sāvakabhūmiṁ anuppatto āsavakkhayasaṅkhātaṁ
  nibbānaṁ patto asmi amhīti attho.
      [397] Atthapaṭisambhidādayo catasso paṭisambhidā sotāpattimaggādayo
  aṭṭha vimokkhā iddhividhādayo cha abhiññāyo me mayā sacchikatā paccakkhaṁ
  katā. Buddhassa bhagavato ovādānusāsanīsaṅkhātaṁ sāsanaṁ mayā kataṁ
  sīlapaṭipattinipphādanavasena pariyosāpitanti attho.
      Itthanti iminā pakārena heṭṭhā vuttakkamena. Evaṁ so ekasseva
  anomadassībuddhassa santike dvikkhattuṁ byākaraṇaṁ labhi. Kathaṁ? heṭṭhāvuttanayena
  seṭṭhi hutvā tassa bhagavato santike laddhabyākaraṇo tato cuto sāmuddike
  nāgabhavane nibbatto tasseva bhagavato santike dīghāyukabhāvena upahāraṁ
  katvā nimantetvā bhojetvā mahāpūjaṁ ākāsi. Tadāpi bhagavā byākaraṇaṁ

  *  *  *  *  *  *
  Footnote: 1 chaṂa. kammamaṭinīharinti. 2 chaṂa. tāhaṁ bhūmimanuppattoti.
-------------------------------------------------
[page 303]
  Kathesi. Sudanti padapūraṇe nipāto. Āyasmāti piyacanaṁ garugāravādhivacanaṁ.
  Mahāmoggallānatthero imā apadānagāthāyo abhāsittha kathesi. Itīti
  parisamāpanatthe nipāto.
                 Mahāmoggallānattherāpadānavaṇṇanā niṭṭhitā.
                           -------------
                     3. Mahākassapattherāpadānavaṇṇanā
      padumuttarassa bhagavatotyādikaṁ āyasmato mahākassapattherassa apadānaṁ.
  Ayampi purimabuddhesu katādhikāro tattha tattha bhave vivaṭṭūpanissayāni
  puññasambhārāni upacinanto padumuttarabhagavato kāle haṁsavatīnagare vedeho
  nāma asītikoṭivibhavo kuṭumbiko ahosi. So buddhamāmako dhammamāmako
  saṁghamāmako upāsako hutvā viharanto ekasmiṁ uposathadivase pātova subhojanaṁ
  bhuñjitvā uposathaṅgāni adhiṭṭhāya gandhapupphādīni gahetvā vihāraṁ gantvā
  satthāraṁ pūjetvā vanditvā ekamantaṁ nisīdi.
      Tasmiṁ ca khaṇe satthā mahānisabhattheraṁ nāma tatiyasāvakaṁ "etadaggaṁ
  bhikkhave mama sāvakānaṁ bhikkhūnaṁ dhutavādānaṁ yadidaṁ nisabho"ti etadagge ṭhapesi.
  Upāsako taṁ sutvā pasanno dhammakathāvasāne mahājane uṭṭhāya gate satthāraṁ
  vanditvā "sve bhante mayhaṁ bhikkhaṁ adhivāsethā"ti nimantesi. Mahā kho
  upāsaka bhikkhusaṁghoti. Kittako bhanteti. Aṭṭhasaṭṭhibhikkhusatasahassanti. Bhante
  ekaṁ sāmaṇerampi vihāre asesetvā mayhaṁ bhikkhaṁ gaṇhathāti. Satthā adhivāsesi.
  Upāsako satthu adhivāsanaṁ ñatvā gehaṁ gantvā mahādānaṁ sajjetvā
  punadivase satthu kālaṁ ārocāpesi. Satthā pattacīvaramādāya bhikkhusaṁghaparivuto
  upāsakassa gharaṁ gantvā paññattāsane nisinno dakkhiṇodakāvasāne
  yāguādīni sampaṭicchanto bhattavissaggaṁ akāsi. Upāsakopi satthu santike nisīdi.
      Tasmiṁ antare mahānisabhatthero piṇḍāya caranto tameva vīthiṁ
  paṭipajji. Upāsako disvā uṭṭhāya gantvā theraṁ vanditvā "pattaṁ bhante
-------------------------------------------------
[page 304]
  Dethā"ti āha. Thero pattaṁ adāsi. Bhante idheva pavisatha, satthāpi gehe
  nisinnoti. Na vaṭṭissati upāsakāti. So therassa pattaṁ gahetvā
  piṇḍapātassa pūretvā adāsi. Tato theraṁ anugantvā nivatto satthu santike
  nisīditvā evamāha "mahānisabhatthero bhante `satthāpi gehe nisinno'ti vuttepi
  pavisituṁ na icchi, atthi nu kho etassa tumhākaṁ guṇehi atirekaguṇo"ti.
  Buddhānañca vaṇṇamaccheraṁ nāma natthi, tasmā satthā evamāha "upāsaka mayaṁ
  bhikkhaṁ āgamayamānā gehe nisīdāma, so bhikkhu na evaṁ nisīditvā bhikkhaṁ
  udikkhati. Mayaṁ gāmantasenāsane vasāma, so araññeyeva vasati. Mayaṁ channe
  vasāma, so abbhokāseyeva vasatī"ti bhagavā "ayañca ayañcetassa guṇo"ti
  mahāsamuddaṁ pūrayamāno viya tassa guṇaṁ kathesi.
      Upāsakopi pakatiyā jalamānadīpo telena āsitto viya suṭṭhutaraṁ
  pasanno hutvā cintesi "kiṁ mayhaṁ aññāya sampattiyā, yannūnāhaṁ anāgate
  ekassa buddhassa santike dhutavādānaṁ aggabhāvatthāya patthanaṁ karissāmī"ti. So
  punapi satthāraṁ nimantetvā teneva niyāmena satta divase mahādānaṁ datvā
  sattame divase buddhappamukhassa mahābhikkhusaṁghassa ticīvarāni datvā satthu pādamūle
  nipajjitvā evamāha "yaṁ me bhante satta divase dānaṁ dentassa mettaṁ
  kāyakammaṁ mettaṁ vacīkammaṁ mettaṁ manokammaṁ paccupaṭṭhitaṁ, imināhaṁ na aññaṁ
  devasampattiṁ vā sakkamārabrahmasampattiṁ vā patthemi, idaṁ pana me kammaṁ
  anāgate ekassa buddhassa santike mahānisabhattherena pattaṭṭhānantaraṁ
  pāpuṇanatthāya terasadhutaṅgadharānaṁ aggabhāvassa adhikāro hotū"ti. Satthā
  "mahantaṁ ṭhānaṁ iminā patthitaṁ, samijjhissati nu kho, no"ti olokento
  samijjhanabhāvaṁ disvā āha "manāpaṁ te ṭhānaṁ patthitaṁ, anāgate
  satasahassakappāvasāne gotamo nāma buddho uppajjissati, tassa tvaṁ tatiyasāvako
  mahākassapatthero nāma bhavissasī"ti byākāsi. Taṁ sutvā upāsako "buddhānaṁ
  dve kathā nāma natthī"ti punadivase pattabbaṁ viya taṁ sampattiṁ amaññittha.
  So yāvatāyukaṁ dānaṁ datvā sīlaṁ samādāya rakkhitvā nānappakāraṁ puññakammaṁ
-------------------------------------------------
[page 305]
  Katvā kālaṁ katvā sagge nibbatti. Tato paṭṭhāya devamanussesu sampattiṁ
  anubhavanto ito ekanavutikappe vipassisammāsambuddhe bandhumatīnagaraṁ upanissāya
  kheme migadāye viharante devalokā cavitvā aññatarasmiṁ parijiṇṇabrāhmaṇakule
  nibbatti. Tasmiñca kāle vipassī bhagavā sattame saṁvacchare dhammaṁ kathesi,
  mahantaṁ kolāhalaṁ ahosi. Sakalajambudīpe devatā "satthā dhammaṁ kathessatī"ti
  ārocesuṁ. Brāhmaṇo taṁ sāsanaṁ assosi. Tassa nivāsanasāṭako ekoyeva,
  tathā brāhmaṇiyā. Pārupanaṁ pana dvinnampi ekameva. So sakalanagare
  "ekasāṭakabrāhmaṇo"ti paññāyi. So brāhmaṇo kenacideva kiccena
  brāhmaṇānaṁ sannipāte sati brāhmaṇiṁ gehe ṭhapetvā sayaṁ taṁ vatthaṁ
  pārupitvā gacchati, brāhmaṇīnaṁ sannipāte sati sayaṁ gehe acchati, brāhmaṇī
  taṁ vatthaṁ pārupitvā gacchati. Tasamiṁ pana divase so brāhmaṇiṁ āha "bhoti
  kiṁ tvaṁ rattiṁ dhammaṁ suṇissasi, udāhu divā"ti. "sāmi Ahaṁ mātugāmo
  bhīrukajātikā rattiṁ sotuṁ na sakkomi, divā sossāmī"ti taṁ brāhmaṇaṁ gehe
  ṭhapetvā taṁ vatthaṁ pārupitvā upāsikāhi saddhiṁ vihāraṁ gantvā satthāraṁ
  vanditvā ekamantaṁ nisinnā dhammaṁ sutvā upāsikāhi saddhiṁ agamāsi. Atha
  brāhmaṇo taṁ gehe ṭhapetvā taṁ vatthaṁ pārupitvā vihāraṁ gato.
      Tasmiṁ ca samaye satthā parisamajjhe alaṅkatadhammāsane nisinno
  cittavījaniṁ gahetvā ākāsagaṅgaṁ otārento viya sineruṁ manthaṁ 1- katvā sāgaraṁ
  nimmanthento viya ca dhammakathaṁ kathesi. Brāhmaṇassa parisapariyantena
  nisinnassa dhammaṁ suṇantassa paṭhamayāmeyeva sakalasarīraṁ pūrayamānā pañcavaṇṇā
  pīti uppajji. So pārutavatthaṁ saṅgharitvā 2- "dasabalassa dassāmī"ti cintesi.
  Athassa ādīnavasahassaṁ dassayamānaṁ 3- maccheraṁ uppajji. So "brāhmaṇiyā
  tuyhañca ekameva vatthaṁ, aññaṁ kiñci pārupanaṁ nāma natthi, apārupitvā
  bahi vicarituṁ na sakkomī"ti sabbathāpi adātukāmo ahosi. Athassa
  nikkhante paṭhame majjhimayāmeti tatheva pīti uppajji. So tatheva cintetvā

  *  *  *  *  *  *
  Footnote: 1 Sī. matthaṁ. 2 Sī. saṁharitvā. 3 Ma. maddayamānaṁ.
-------------------------------------------------
[page 306]
  Tatheva adātukāmo ahosi. Athassa majjhime yāme nikkhante majjhimayāmepi
  tatheva pīti uppajji. Tadā so maccheraṁ jinitvā vatthaṁ saṅgharitvā satthu
  pādamūle ṭhapesi. Tato vāmahatthaṁ ābhujitvā dakkhiṇena hatthena apphoṭetvā
  "jitaṁ me jitaṁ me"ti tikkhattuṁ nadi.
      Tasmiṁ samaye bandhumā rājā dhammāsanassa pacchato antosāṇiyaṁ
  nisinno dhammaṁ suṇāti. Rañño ca nāma "jitaṁ me"ti saddo amanāpo hoti.
  Rājā purisaṁ āṇāpesi "gaccha bhaṇe etaṁ puccha `kiṁ so vadatī'ti. "brāhmaṇo
  Tenāgantvā pucchito "avasesā hatthiyānādīni āruyha asicammādīni gahetvā
  parasenaṁ jinanti, na taṁ acchariyaṁ. Ahaṁ pana pacchato āgacchantassa kūṭagoṇassa
  muggarena sīsaṁ bhinditvā taṁ palāpento viya maccheracittaṁ jinitvā pārutavatthaṁ
  dasabalassa adāsiṁ, taṁ me jitaṁ maccheraṁ acchariyan"ti āha. So āgantvā taṁ
  pavattiṁ rañño ārocesi. Rājā "amhe bhaṇe dasabalassa anurūpaṁ na jānāma,
  brāhmaṇo jānātī"ti tassa pasīditvā vatthayugaṁ pesesi. Taṁ disvā brāhmaṇo
  cintesi "rājā mayhaṁ tuṇhī nisinnassa paṭhamaṁ kiñci adatvā satthu guṇe
  kathentassa adāsi satthu guṇe paṭicca idaṁ uppannaṁ, satthuyeva anucchavikan"ti
  tampi vatthayugaṁ dasabalassa adāsi. Rājā "kiṁ brāhmaṇena katan"ti pucchitvā
  "tampi tena vatthayugaṁ tathāgatasseva dinnan"ti sutvā aññānipi dve
  vatthayugāni pesesi, so tānipi satthu adāsi. 1- Puna rājā aññānipi cattārīti
  evaṁ vatvā yāva evaṁ dvattiṁsa vatthayugāni pesesi. Atha brāhmaṇo
  "idaṁvaḍḍhetvā vaḍḍhetvā gahaṇaṁ viya hotī"ti attano atthāya ekaṁ, brāhmaṇiyā
  ekanti dve vatthayugāni gahetvā tiṁsa yugāni tathāgatasseva adāsi. Tato
  paṭṭhāya ca so satthu vissāsiko jāto.
      Atha taṁ rājā ekadivasaṁ sītasamaye satthu santike dhammaṁ suṇantaṁ disvā
  satasahassagghanakaṁ attano pārutaṁ rattakambalaṁ datvā āha "ito paṭṭhāya imaṁ
  pārupitvā dhammaṁ suṇāhī"ti. So "kiṁ me iminā kambalena imasmiṁ pūtikāye

  *  *  *  *  *  *
  Footnote: 1 chaṂa. ādāsi.
-------------------------------------------------
[page 307]
  Upanītenā"ti cintetvā antogandhakuṭiyaṁ tathāgatassa mañcassa upari vitānaṁ
  katvā agamāsi. Athekadivasaṁ rājā pātova vihāraṁ gantvā antogandhakuṭiyaṁ satthu
  santike nisīdi. Tasmiṁ khaṇe chabbaṇṇā buddharasmiyo kambale paṭihaññanti,
  kambalo ativiya virocittha. Rājā ullokento sañjānitvā āha "amhākaṁ
  bhante esa kambalo, amhehi ekasāṭakabrāhmaṇassa dinno"ti. "tumhehi
  Mahārāja brāhmaṇo pūjito, brāhmaṇena mayaṁ pūjitāti. Rājā "brāhmaṇo
  yuttaṁ aññāsi, na mayan"ti pasīditvā yaṁ manussānaṁ upakārabhūtaṁ, taṁ sabbaṁ
  aṭṭhaṭṭhakaṁ katvā sabbaṭṭhakaṁ nāma dānaṁ datvā purohitaṭṭhāne ṭhapesi. Sopi
  "aṭṭhaṭṭhakaṁ nāma catusaṭṭhi hotī"ti catusaṭṭhisalākabhattāni upaṭṭhapetvā yāvajīvaṁ
  dānaṁ datvā sīlaṁ rakkhitvā tato cuto sagge nibbatti.
      Puna tato cuto imasmiṁ kappe bhagavato koṇāgamanassa, bhagavato
  kassapassa cāti dvinnaṁ antare bārāṇasiyaṁ kuṭumbikakule nibbatto, so
  vaḍḍhimanvāya gharāvāsaṁ vasanto ekadivasaṁ araññe jaṅghavihāraṁ vicarati. Tasmiṁ ca
  samaye paccekabuddho nadītīre cīvarakammaṁ karonto anuvāte appahonte
  saṅgharitvā ṭhapetumāraddho. So taṁ disvā "kasmā bhante saṅgharitvā ṭhapethā"ti
  āha. Anuvāto nappahotīti. "iminā Bhante karothā"ti uttarisāṭakaṁ datvā
  "nibbattanibbattaṭṭhāne me kāci 1- hāni mā hotū"ti patthanaṁ akāsi.
      Gharepissa bhaginiyā saddhiṁ bhariyāya kalahaṁ karontiyā paccekabuddho
  piṇḍāya pāvisi. Athassa bhaginī paccekabuddhassa piṇḍapātaṁ datvā tassa bhariyaṁ
  sandhāya "evarūpaṁ bālaṁ yojanasate parivajjeyyan"ti patthanaṁ ṭhapesi. Sā
  gehaṅgaṇe ṭhitā sutvā "imāya dinnabhattaṁ esa mā bhuñjatū"ti pattaṁ gahetvā
  bhattaṁ chaḍḍetvā kalalassa pūretvā adāsi. Itarā disvā "bāle maṁ tāva
  akkosa vā pahara vā, evarūpassa pana dve asaṅkhyeyyāni pūritapāramissa
  paccekabuddhassa pattato bhattaṁ chaḍḍetvā kalalaṁ dātuṁ na yuttan"ti āha.
  Athassa bhariyāya paṭisaṅkhānaṁ uppajji. Sā "tiṭṭhatha bhante"ti kalalaṁ chaḍḍetvā

  *  *  *  *  *  *
  Footnote: 1 ka. koci.
-------------------------------------------------
[page 308]
  Pattaṁ dhovitvā gandhacuṇṇena ubbaṭṭetvā paṇītabhattassa catumadhurassa ca
  pūretvā upari āsittena padumagabbhavaṇṇena sappinā vijjotamānaṁ pattaṁ
  paccekabuddhassa hatthe ṭhapetvā "yathā ayaṁ piṇḍapāto obhāsajāto, evaṁ
  obhāsajātaṁ me sarīraṁ hotū"ti patthanaṁ akāsi. Paccekabuddho anumoditvā
  ākāsaṁ pakkhandi. Tepi dve jayampatikā 1- yāvatāyukaṁ ṭhatvā tato cutā sagge
  nibbattiṁsu, puna tato cavitvā upāsako kassapasammāsambuddhakāle bārāṇasiyaṁ
  asītikoṭivibhavasampanne kule nibbatti, itarāpi tādisasseva seṭṭhino dhītā
  hutvā nibbatti, tassa vayappattassa tameva seṭṭhidhītaraṁ ānayiṁsu. Tassā pubbe
  aniṭṭhavipākassa pāpakammassa ānubhāvena patikulaṁ paviṭṭhamattāya ummārantarato
  paṭṭhāya sakalaṁ gehaṁ ugghāṭitavaccakūpo viya duggandhaṁ jātaṁ. Kumāro "kassāyaṁ
  gandho"ti pucchitvā "seṭṭhikaññāyā"ti sutvā "nīharatha nan"ti tassāyeva
  kulagharaṁ pesesi. Sā teneva nīhārena sattasu ṭhānesu paṭinivatti.
      Tena samayena kassapadasabalo parinibbāyi, tassa satasahassagghanikāhi
  suvaṇṇiṭṭhakāhi yojanubbedhaṁ cetiyaṁ ārabhiṁsu. Tasmiṁ cetiye kariyamāne sā seṭṭhidhītā
  cintesi "ahaṁ sattasu ṭhānesu paṭinivattā, kiṁ me jīvitenā"ti attano
  ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthiṇṇaṁ
  caturaṅgulubbedhaṁ. Tato haritālamanosilāpiṇḍaṁ gahetvā aṭṭha uppalapupphahatthake
  ādāya cetiyakaraṇaṭṭhānaṁ gatā. Tasmiṁ ca khaṇe ekā iṭṭhakāpanti parikkhipitvā
  āgacchamānā ghaṭaniṭṭhakāya ūnā hoti. Seṭṭhidhītā vaḍḍhakiṁ āha "imaṁ me
  iṭṭhakaṁ ettha ṭhapethā"ti. Amma bhaddake kāle āgatāsi, sayameva ṭhapehīti.
  Sā āruyha telena haritālamanosilāpiṇḍaṁ yojetvā tena bandhanena iṭṭhakaṁ
  patiṭṭhapetvā upari aṭṭhahi uppalapupphahatthehi 2- pūjaṁ katvā vanditvā
  "nibbattanibbattaṭṭhāne me kāyato candanagandho vāyatu, mukhato uppalagandho"ti
  patthanaṁ katvā cetiyaṁ vanditvā padakkhiṇaṁ katvā gehaṁ agamāsi.

  *  *  *  *  *  *
  Footnote: 1 ka. jāyapatikā. 2 chaṂa. upalapupphahatthakehi.
-------------------------------------------------
[page 309]
      Tasmiṁyeva khaṇe sā yassa seṭṭhiputtassa paṭhamaṁ gehaṁ nītā, tassa taṁ
  ārabbha sati udapādi. Nagarepi nakkhattaṁ saṅghuṭṭhaṁ hoti. So upaṭṭhāke āha
  "idha ānītā seṭṭhidhītā kuhin"ti. Kulagehe sāmīti. Ānetha naṁ, nakkhattaṁ
  kīḷissāmīti. Te gantvā taṁ vanditvā ṭhitā. "kiṁ Tātā āgatatthā"ti tāya
  puṭṭhā tassā taṁ pavattiṁ ācikkhiṁsu. Tātā mayā ābharaṇabhaṇḍehi cetiyaṁ pūjitaṁ,
  ābharaṇaṁ me natthīti. Te gantvā seṭṭhiputtassa ārocesuṁ. Ānetha naṁ,
  piḷandhanaṁ labhissatīti. Te taṁ ānayiṁsu. Tassā saha gehapavesanena sakalagehaṁ
  candanagandho ceva uppalagandho ca vāyi. Seṭṭhiputto taṁ pucchi "bhadde tava
  sarīrato paṭhamaṁ duggandho vāyi, idāni pana te sarīrato candanagandho, mukhato
  uppalagandho vāyati, kimetan"ti. Sā ādito paṭṭhāya attano katakammaṁ
  ārocesi. Seṭṭhiputto "niyyānikaṁ vata buddhasāsanan"ti pasīditvā yojanikaṁ
  suvaṇṇacetiyaṁ kambalakañcukena paṭicchādetvā tattha tattha rathacakkapamāṇehi
  suvaṇṇapadumehi alaṅkari. Tesaṁ dvādasahatthā olambakā honti.
      So tattha yāvatāyukaṁ ṭhatvā tato cuto sagge nibbattitvā puna tato
  cavitvā bārāṇasito yojanamatte ṭhāne aññatarasmiṁ amaccakule nibbatti,
  bhariyā panassa devalokato cavitvā rājakule jeṭṭharājadhītā hutvā nibbatti,
  tesu vayappattesu kumārassa vasanagāme nakkhattaṁ saṅghuṭṭhaṁ. So mātaraṁ āha
  "amma sāṭakaṁ me dehi, nakkhattaṁ kīḷissāmī"ti. Sā dhotavatthaṁ 1- nīharitvā
  adāsi. "amma Thūlamidan"ti āha. Sā aññaṁ nīharitvā adāsi. So tampi
  paṭikkhipi. Atha naṁ mātā āha "tāta yādise gehe mayaṁ jātā, natthi no
  ito sukhumatarassa paṭilābhāya puññan"ti. Tena hi labhanaṭṭhānaṁ gacchāmi ammāti.
  Putta ahaṁ ajjeva tuyhaṁ bārāṇasinagararajjapaṭilābhaṁ icchāmīti so mātaraṁ
  vanditvā gacchāmi ammāti. Gaccha tātāti. So pana puññaniyāmena nikkhamitvā
  bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji. So ca
  bārāṇasirañño kālaṅkatassa sattamo divaso hoti.

  *  *  *  *  *  *
  Footnote: 1 ka. dhotavaṇṇaṁ.
-------------------------------------------------
[page 310]
      Amaccā rañño sarīrakiccaṁ katvā rājaṅgaṇe nisīditvā mantayiṁsu "rañño
  ekā dhītāva atthi, putto natthi, arājakaṁ rajjaṁ nassissati, ko rājā bhavituṁ
  arahatī"ti tvaṁ hohi, tvaṁ hohīti. Purohito āha "bahuṁ oloketuṁ na vaṭṭati,
  phussarathaṁ vissajjessāmā"ti. Te kumudavaṇṇe cattāro sindhave yojetvā
  pañcavidharājakakudhabhaṇḍaṁ setacchattañca tasmiṁ ṭhapetvā rathaṁ vissajjetvā
  pacchato tūriyāni paggaṇhāpesuṁ. Ratho pācīnadvārena nikkhamitvā uyyānābhīmukho
  agamāsi. "paricayena Uyyānābhimukho gacchati, nivattemā"ti keci āhaṁsu.
  Purohito "mā nivattayitthā"ti āha. Ratho gantvā kumāraṁ padakkhiṇaṁ katvā
  āruhanasajjo hutvā aṭṭhāsi. Purohito pārupanakaṇṇaṁ apanetvā pādatalāni
  olokento "tiṭṭhatu ayaṁ dīpo dvisahassaparittadīpavāresu catūsu mahādīpesu
  esa rajjaṁ kāretuṁ yutto"ti vatvā "tūriyāni paggaṇhathā"ti tikkhattuṁ tūriyāni
  paggaṇhāpeti.
      Atha kumāro mukhaṁ vivaritvā olokento "kena kammena āgatatthā"ti
  āha. Deva tumhākaṁ rajjaṁ pāpuṇātīti. Rājā vo kahanti, devattaṁ gato
  sāmīti. Kati divasā atikkantāti. Ajja sattamo divasoti. Putto vā dhītā vā
  natthīti. Dhītā atthi deva, putto natthīti. Tenahi karissāmi rajjanti. Te
  tāvadeva abhisekamaṇḍapaṁ kāretvā rājadhītaraṁ sabbālaṅkārehi alaṅkaritvā
  uyyānaṁ ānetvā kumārassa abhisekaṁ akaṁsu. Athassa katābhisekassa satasahassagghanakaṁ
  vatthaṁ upanayiṁsu. So "kimidaṁ tātā"ti āha. Nivāsanavatthaṁ devāti. Nanu tātā
  thūlanti, manussaparibhogavatthesu ito mudutaraṁ natthi devāti. Tummākaṁ rājā
  evarūpaṁ nivāsesīti. Āma devāti. "na Maññe puññavā tumhākaṁ rājā"ti
  "suvaṇṇabhiṅgāraṁ āharatha, labhissāmi vatthan"ti suvaṇṇabhiṅgāraṁ āharāpetvā
  uṭṭhāya hatthe dhovitvā mukhaṁ vikkhāletvā hatthena udakaṁ gahetvā puratthimadisāyaṁ
  abbhukkiri. Ghanapaṭhaviṁ bhinditvā aṭṭha kapparukkhā uṭṭhahiṁsu. Puna udakaṁ gahetvā
  dakkhiṇapacchimauttaradisāyanti evaṁ catūsu disāsu abbhukkiri, sabbadisāsu
  aṭṭhaṭṭhakaṁ katvā dvattiṁsa kapparukkhā uṭṭhahiṁsu. So ekaṁ dibbadussaṁ
  nivāsetvā ekaṁ
-------------------------------------------------
[page 311]
  Pārupitvā "nandarañño 1- vijite suttakantikā itthiyo mā suttaṁ kantiṁsūti evaṁ
  bheriṁ carāpethā"ti vatvā chattaṁ ussāpetvā alaṅkatapaṭiyatto hatthikkhandhavaragato
  nagaraṁ pavisitvā pāsādaṁ abhiruyha mahāsampattiṁ anubhavi.
      Evaṁ gacchante kāle devī rañño sampattiṁ disvā "aho vata tapassī"ti
  kāruññākāraṁ dassesi. "kimidaṁ Devī"ti puṭṭhā "atimahatī deva te sampatti,
  atīte buddhānaṁ saddahitvā katakalyāṇassa phalaṁ, idāni anāgatassa paccayaṁ
  puññaṁ na karothā"ti āha. Kassa massāma, sīlavanto natthīti. "asuñño
  Devajambudīpo arahantehi, tumhe deva dānaṁ sajjetha, ahaṁ arahante lacchāmī"ti
  āha. Punadivase rājā pācīnadvāre dānaṁ sajjāpesi. Devī pātova uposathaṅgāni
  adhiṭṭhāya uparipāsāde puratthābhimukhā urena nipajjitvā "sace etissāya
  disāya arahanto atthi, sve āgantvā amhākaṁ bhikkhaṁ gaṇhantū"ti āha.
  Tassaṁ disāyaṁ arahanto nāhesuṁ, taṁ sakkāraṁ kapaṇayācakānaṁ adaṁsu.
      Punadivase dakkhiṇadvāre sajjetvā tatheva dakkhiṇeyyaṁ nālattha, punadivasepi
  pacchimadvāre tatheva. Uttaradvāre sajjitadivase pana deviyā tatheva nimantentiyā
  himavante vasantānaṁ padumavati puttānaṁ pañcasatānaṁ paccekabuddhānaṁ jeṭṭhako
  mahāpadumapaccekabuddho bhātike āmantesi "mārisā nandarājā 2- tumhe
  nimanteti, adhivāsetha tassā"ti. Te adhivāsetvā punadivase anotattadahe mukhaṁ
  dhovitvā ākāsenāgantvā uttaradvāre otariṁsu. Manussā disvā
  gantvā"pañcasatā deva paccekabuddhā āgatā"ti rañño ārocesuṁ. Rājā saddhiṁ
  deviyā gantvā vanditvā paccekabuddhe pāsādaṁ āropetvā tatra nesaṁ dānaṁ
  datvā bhattakiccāvasāne rājā saṁghattherassa, devī saṁghanavakassa pādamūle nipatitvā
  "ayyā bhante paccayehi na kilamissanti, mayañca puññena na parihāyissāma,
  amhākaṁ yāvajīvaṁ idha nivāsāya paṭiññaṁ dethāti paṭiññaṁ kāretvā uyyāne
  pañca paṇṇasālāsatāni pañca caṅkamanasatānīti sabbākārena nivāsanaṭṭhānāni
  sampādetvā tattha vasāpesuṁ.

  *  *  *  *  *  *
  Footnote: 1 Sī., i. nandiyarañño. 2 Sī., i. nandiyarājā.
-------------------------------------------------
[page 312]
      Evaṁ kāle gacchante rañño paccante kupite rājā "ahaṁ paccantaṁ
  vūpasametuṁ gacchāmi, tvaṁ paccekabuddhesu mā pamajjā"ti 1- deviṁ ovaditvā gato.
  Tasmiṁ anāgateyeva paccekabuddhānaṁ āyusaṅkhārā khīṇā. Mahāpadumapaccekabuddho
  tiyāmarattiṁ jhānakīḷaṁ kīḷitvā aruṇuggamanasamaye ālambanaphalakaṁ ālambitvā
  ṭhitakova anupādisesāya nibbānadhātuyā parinibbāyi, etenupāyena sesāpīti
  sabbeva parinibbutā. Punadivase devī paccekabuddhanaṁ nisīdanaṭṭhānāni
  sajjetvā pupphāni vikiritvā dhūpaṁ vāsetvā tesaṁ āgamanaṁ olokentī
  nisinnā āgamanaṁ adisvā purise pesesi "gacchatha tātā, jānātha kiṁ ayuyānaṁ
  aphāsukan"ti. Te gantvā mahāpadumassa paṇṇasālāya dvāraṁ vivaritvā tattha
  taṁ apassantā caṅkamanaṁ gantvā ālambanaphalakaṁ nissāya ṭhitaṁ disvā vanditvā
  "kālo bhante"ti āhaṁsu. Parinibbutasarīraṁ kiṁ kathessati, te "niddāyati
  maññe"ti vatvā piṭṭhipāde hatthena parāmasitvā pādānaṁ sītalatāya ceva
  thaddhatāya ca parinibbutabhāvaṁ ñatvā dutiyassa santikaṁ gantvā tatheva ñatvā
  puna tatiyassāti evaṁ sabbepi parinibbutabhāvaṁ ñatvā rājakulaṁ āgamiṁsu. "kahaṁ
  Tātā paccekabuddhā"ti puṭṭhā "parinibbutā devī"ti āhaṁsu. Devī kandantī
  rodantī nikkhamitvā nāgarehi saddhiṁ tattha gantvā sādhukīḷitaṁ kāretvā
  paccekabuddhānaṁ sarīrakiccaṁ kāretvā dhātuyo gāhāpetvā cetiyaṁ patiṭṭhāpesi.
      Rājā paccantaṁ vūpasametvā āgato paccuggamanaṁ āgataṁ deviṁ pucchi
  "kiṁ bhadde tvaṁ paccekabuddhesu na pamajjasi, nirogā ca ayyā"ti.
  Parinibbutā devāti. Taṁ sutvā rājā cintesi "evarūpānampi paṇḍitānaṁ
  maraṇaṁ uppajjati, amhākaṁ kuto mokkho"ti. So nagaraṁ apavisitvā
  uyyānameva gantvā jeṭṭhaputtaṁ pakkosāpetvā tassa rajjaṁ niyyātetvā 2-
  sayaṁ samaṇapabbajjaṁ pabbaji, devīpi "raññe pabbajite ahaṁ kiṁ karissāmī"ti
  tatheva uyyāne pabbaji. Dvepi jhānaṁ bhāvetvā tato cutā brahmaloke
  nibbattiṁsu.

  *  *  *  *  *  *
  Footnote: 1 Ma. māpajjīti. 2 Sī., Ma. paṭiyādetvā.
-------------------------------------------------
[page 313]
      Tesu tattheva vasantesu amhākaṁ satthā loke uppajjitvā
  pavattitavaradhammacakko anupubbena rājagahaṁ pāpuṇi, satthari tattha paṭivasante ayaṁ
  pipphalimāṇavo 1- magadharaṭṭhe mahātitthabrāhmaṇagāme kapilabrāhmaṇassa bhariyāya
  kucchimhi nibbatto, ayaṁ bhaddakāpilānī maddaraṭṭhe sāgalanagare
  kosiyagottabrāhmaṇassa bhariyāya kucchimhi nibbattā. Tesaṁ anukkamena vaḍḍhamānānaṁ
  pipphalimāṇavassa vīsatime, bhaddāya soḷasame vaye sampatte mātāpitaro puttaṁ
  oloketvā "tāta tvaṁ vayappatto, kulavaṁsaṁ patiṭṭhapetuṁ yutto"ti ativiya
  nippīḷiyiṁsu. Māṇavo āha "mayhaṁ sotapathe evarūpaṁ kathaṁ mā kathayittha, ahaṁ
  yāva tumhe dharatha, tāva paṭijaggissāmi, tumhākaṁ accayena 2- nikkhamitvā
  pabbajissāmī"ti. Te katipāhaṁ atikkamitvā puna kathayiṁsu. Sopi puna paṭikkhipi.
  Tato paṭṭhāya mātā nirantaraṁ kathetiyeva.
      Māṇavo "mātaraṁ saññāpessāmī"ti rattasuvaṇṇassa nikkhasahassaṁ datvā
  suvaṇṇakārehi itthirūpakaṁ kāretvā tassa majjanaghaṭṭanādikammapariyosāne taṁ
  rattavatthaṁ nivāsetvā suvaṇṇasampannehi pupphehi ceva nānālaṅkārehi ca
  alaṅkārāpetvā "amma evarūpaṁ ārammaṇaṁ labhanto gehe vasissāmi, alabhanto
  na vasissāmī"ti. Paṇḍitā brāhmaṇī cintesi "mayhaṁ putto puññavā
  dinnadāno katābhinīhāro pubbe puññāni karonto na ekakova akāsi,
  addhā etena saha katapuññā suvaṇṇarūpakapaṭibhāgā bhavissatī"ti. Aṭṭha
  brāhmaṇe pakkosāpetvā sabbabhogehi santappetvā suvaṇṇarūpakaṁ rathe
  āropetvā "gacchatha tātā, yattha amhehi jātigottabhogādisamānakule evarūpaṁ
  dārikaṁ passatha, tattha idameva suvaṇṇarūpakaṁ saccākāraṁ 3- katvā dethā"ti
  uyyojesi.
      Te "amhākaṁ nāma etaṁ kamman"ti nikkhamitvā kattha labhissāma,
  maddaraṭṭhaṁ nāma itthāgāraṁ, maddaraṭṭhaṁ gamissāmāti maddaraṭṭhe sāgalanagaraṁ
  agamaṁsu. Tattha taṁ suvaṇṇarūpakaṁ nhānatitthe ṭhapetvā ekamantaṁ nisīdiṁsu. Atha

  *  *  *  *  *  *
  Footnote: 1 chaṂa. pippali... 2 Sī., i., Ma. pacchato. 3 i., Ma. paṇṇākāraṁ.
-------------------------------------------------
[page 314]
  Bhaddāya 1- dhātī bhaddaṁ nhāpetvā alaṅkaritvā sayaṁ nhāyituṁ udakatitthaṁ
  gantvā suvaṇṇarūpakaṁ disvā "kissāyaṁ avinītā idhāgantvā ṭhitā"ti
  piṭṭhipasse paharitvā suvaṇṇarūpakaṁ ñatvā "ayyadhītā meti saññaṁ uppādesi,
  ayaṁ pana ayyadhītāya nivāsanapaṭiggahitāyapi asadisā"ti āha. Atha naṁ te
  brāhmaṇā "evarūpā kira te sāmidhītā"ti pucchiṁsu. Sā imāya suvaṇṇapaṭimāya
  sataguṇena sahassaguṇena mayhaṁ ayyadhītā abhirūpatarā, tathā hi "appadīpepi
  dvādasahatthe gabbhe nisinnā sarīrobhāsena tamaṁ vidhamatī"ti āha. "tena
  Hi tassā mātāpitūnaṁ santikaṁ gacchāmā"ti suvaṇṇarūpakaṁ rathe āropetvā
  taṁ dhātiṁ anugantvā kosiyagottassa gharadvāre ṭhatvā āgamanaṁ ārocayiṁsu.
      Brāhmaṇo 2- paṭisanthāraṁ katvā "kuto āgatatthā"ti pucchi. Te
  "magadharaṭṭhe mahātitthagāme kapilabrāhmaṇassa gharato iminā nāma kāraṇena
  āgatamhā"ti āhaṁsu. "sādhu Tātā, amhehi samajātigottavibhavo so brāhmaṇo,
  dassāma dārikan"ti paṇṇākāraṁ gaṇhi. Te kapilabrāhmaṇassa sāsanaṁ
  pahiṇiṁsu "laddhā no bhaddā nāma dārikā, kattabbaṁ jānāthā"ti. Taṁ sāsanaṁ
  sutvā pipphalimāṇavassa ārocayiṁsu "laddhā dārikā"ti. Pipphalimāṇavo "ahaṁ
  `na labhissantī'ti cintesiṁ, ime `laddhā'ti pesenti, anatthiko hutvā paṇṇaṁ
  pesessāmī"ti rahogato paṇṇaṁ likhi "bhaddā attano jātigottabhogānurūpaṁ
  patiṁ labhatu, ahaṁ nikkhamitvā pabbajissāmi, mā pacchā vippaṭisārinī ahosī"ti.
  Bhaddāpi "asukassa kira maṁ dātukāmā"ti sutvā 3- rahogatā paṇṇaṁ likhi
  "ayyaputto attano jātigottabhogānurūpaṁ dārikaṁ labhatu, ahaṁ pabbajissāmi,
  mā pacchā vippaṭisārī bhavāhī"ti. Dvepi paṇṇāni antarāmagge samāgacchiṁsu.
  Idaṁ kassa paṇṇanti. Pipphalimāṇavena bhaddāya pahitanti. Idaṁ kassāti.
  "bhaddāya Pipphalimāṇavassa pahitan"ti ca vutte te dvepi vācetvā "passatha
  dārakānaṁ kamman"ti phāletvā araññe chaḍḍetvā aññaṁ taṁsamānaṁ paṇṇaṁ

  *  *  *  *  *  *
  Footnote: 1 Sī., i. bhaddāyapi. 2 Sī. brāhmaṇena. 3 Sī. ñatvā.
-------------------------------------------------
[page 315]
  Likhitvā ito cito ca 1- pesesuṁ. Iti kumārassa kumārikāya ca sadisaṁ paṇṇaṁ
  lokassādarahitamevāti anicchamānānampi tesaṁ dvinnaṁ samāgamo ahosi.
      Taṁdivasameva pipphalimāṇavopi bhaddaṁ ekaṁ pupphadānaṁ gaṇhāpesi. Bhaddāpi
  tāni sayanamajjhe ṭhapesi. Ubhopi bhuttasāyamāsā sayanaṁ āruhituṁ ārabhiṁsu. Tesu
  māṇavo dakkhiṇapassena sayanaṁ āruhi, bhaddā vāmapassena abhiruhitvā āha
  "yassa passe pupphāni milāyanti, tassa rāgācittaṁ uppannanti vijānissāma,
  imaṁ pupphadāmaṁ na allīyitabban"ti. Te pana aññamaññaṁ sarīrasamphassabhayena
  sakalarattiṁ niddaṁ anokkamantāva vītināmesuṁ. Divā pana hasitamattampi nākaṁsuṁ. 2-
  Te lokāmisena asaṁsaṭṭhā yāva mātāpitaro dharanti, tāva kuṭumbaṁ avicāretvā
  tesu kālaṅkatesu vicārayiṁsu. Mahatī māṇavassa sampatti. Ekadivasaṁ sarīraṁ
  ubbaṭṭetvā chaḍḍetabbaṁ suvaṇṇacuṇṇaṁ eva magadhanāḷiyā dvādasanāḷimattaṁ
  laddhuṁ vaṭṭati. Yantabaddhāni saṭṭhi mahātaḷākāni, kammanto dvādasayojaniko,
  anurādhapurappamāṇā cuddasa gāmā, cuddasa hatthānīkāni, cuddasa assānīkāni,
  cuddasa rathānīkāni.
      So ekadivasaṁ alaṅkatāssaṁ āruyha mahājanaparivuto kammantaṭṭhānaṁ
  gantvā khettakoṭiyaṁ ṭhito naṅgalehi chinnaṭṭhānato kākādayo sakuṇe
  gaṇḍuppādādike pāṇake uddharitvā khādante disvā "tātā ime kiṁ
  khādantī"ti pucchi. Gaṇḍuppāde ayyāti. Etehi katapāpaṁ kassa hotīti.
  Tumhākaṁ ayyāti. So cintesi "sace etehi katapāpaṁ mayhaṁ hoti, kiṁ me
  karissati sattāsītikoṭidhanaṁ dvādasayojanakammanto kiṁ karissati, kiṁ yantabaddhāni
  taḷākāni, kiṁ cuddasa gāmāni, sabbametaṁ bhaddāya kāpilāniyā niyyātetvā
  nikkhamma pabbajissāmī"ti.
      Bhaddā kāpilānī tasmiṁ khaṇe antaravatthusmiṁ tayo tilakumbhe pattharitvā
  dhātīhi parivutā nisinnā kāke tilapāṇake khādamāne disvā "ammā kiṁ ime
  khādantī"ti pucchi. Pāṇake ayyeti. Akusalaṁ kassa hotīti. Tumhākaṁ ayyeti.

  *  *  *  *  *  *
  Footnote: 1 chaṂa. ito etto ca. 2 i., Ma. divāpi hasitamattaṁ nākaṁsu.
-------------------------------------------------
[page 316]
  Sā cintesi "mayhaṁ catuhatthaṁ vatthaṁ nāḷikodanamattañca laddhuṁ vaṭṭati, yadi
  panetaṁ etehi kataṁ akusalaṁ mayhaṁ hoti, bhavasahassenapi vaṭṭato sīsaṁ ukkhipituṁ
  na sakkā, ayyaputte āgatamatteyeva sabbaṁ tassa niyyātetvā nikkhamma
  pabbajissāmī"ti.
      Māṇavo āgantvā nhātvā pāsādaṁ āruyha mahārahe pallaṅke
  nisīdi, athassa cakkavattino anucchavikabhojanaṁ upanayiṁsu. Dvepi bhuñjitvā
  parijane nikkhante rahogatā phāsukaṭṭhāne nisīdiṁsu. Tato māṇavo bhaddaṁ āha
  "bhadde imaṁ gharaṁ āgacchantī kittakaṁ dhanamāharasī"ti. Pañcapaṇṇāsa
  sakaṭasahassāni ayyāti. Sabbaṁ taṁ, yā ca imasmiṁ ghare sattāsīti koṭiyo
  yantabaddhāni saṭṭhi taḷākānīti evamādibhedā sampatti atthi, taṁ sabbaṁ
  tuyheva niyyātemīti. Tumhe pana kuhiṁ gacchatha ayyāti. Ahaṁ pabbajissāmīti.
  Ayya ahampi tumhākaṁ āgamanaṁ olokayamānā nisinnā, ahampi pabbajissāmīti.
  Tesaṁ ādittapaṇṇakuṭi viya tayo bhavā upaṭṭhahanti. Te "pabbajissāmā"ti
  vatvā antarāpanato kāsāyarasapītāni cīvarāni mattikāpatte ca āharāpetvā
  aññamaññaṁ kese ohāretvā "ye loke arahanto atthi, te uddissa
  amhākaṁ pabbajjā"ti pabbajitvā thavikāsu patte pakkhipitvā aṁse laggetvā
  pāsādato otariṁsu. Gehe dāsesu ca kammakāresu ca na koci sañjāni.
      Atha ne brāhmaṇagāmato nikkhamitvā dāsagāmadvārena gacchante
  ākappakuttavasena dāsagāmavāsino sañjāniṁsu. Te rodantā pādesu patitvā
  "kiṁ amhe anāthe karotha ayyā"ti āhaṁsu "mayaṁ `bhaṇe tayo bhavā
  ādittapaṇṇasālā viyā'ti pabbajimha, sace tumhesu ekekaṁ bhujissaṁ karoma,
  vassasatampi nappahoti. Tumheva tumhākaṁ sīsaṁ dhovitvā bhujissā hutvā
  jīvathā"ti vatvā tesaṁ rodantānaṁyeva pakkamiṁsu.
      Thero purato gacchanto nivattitvā olokento cintesi "ayaṁ bhaddā
      kāpilānī sakalajambudīpagghanikā itthī mayhaṁ pacchato āgacchati, ṭhānaṁ kho
      panetaṁ vijjati, yaṁ kocideva evaṁ cinteyya `ime pabbajitāpi vinā bhavituṁ na
-------------------------------------------------
[page 317]
  Sakkonti, ananucchavikaṁ karontī'ti. Evaṁ koci pāpakena manasā padūsetvā
  apāyapūrako bhaveyya, imaṁ pahāya mayā gantuṁ vaṭṭatī"ti cittaṁ uppādetvā
  purato gacchanto dvedhāpathaṁ disvā tassa matthake aṭṭhāsi. Bhaddāpi āgantvā
  vanditvā aṭṭhāsi. Atha naṁ āha "bhadde tādisiṁ itthiṁ mama pacchato
  āgacchantiṁ disvā `ime pabbajitāpi vinā bhavituṁ na sakkontī'ti amhesu
  paduṭṭhacitto mahājano apāyapūrako bhaveyya, imasmiṁ dvedhāpathe tvaṁ ekaṁ
  gaṇha, ahaṁ ekena gamissāmī"ti. "āma Ayya mātugāmo pabbajitānaṁ
  palibodho `pabbajitāpi vinā na bhavantī'ti amhākaṁ dosaṁ dasseyyun"ti
  tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā
  dasanakhasamodhānasamujjalaṁ añjaliṁ paggayha "satasahassakappapamāṇe addhāne kato
  mittasanthavo ajja bhijjati, tumheva dakkhiṇā nāma, tumhākaṁ dakkhiṇamaggo
  vaṭṭati, mayaṁ mātugāmā nāma vāmajātikā, amhākaṁ vāmamaggo vaṭṭatī"ti
  vanditvā maggaṁ paṭipajji. Tesaṁ dvedhābhūtakāle ayaṁ mahāpaṭhavī "ahaṁ
  cakkavāḷasinerupabbatādayo dhāretuṁ sakkontīpi tumhākaṁ guṇe dhāretuṁ na
  sakkomī"ti vādantī viya viravamānā akampittha. Ākāse asanisaddo viya pavatti,
  cakkavāḷapabbato unnādi.
      Sammāsambuddhopi veḷuvanamahāvihāre kuṭiyaṁ nisinno paṭhavīkampanasaddaṁ
  sutvā "kissa nu kho paṭhavī kampatī"ti āvajjento "pipphalimāṇavo ca
  bhaddā ca kāpilānī maṁ uddissa appameyyaṁ sampattiṁ pahāya pabbajitā,
  tesaṁ viyogaṭṭhāne ubhinnaṁ guṇabalena ayaṁ paṭhavīkampo jāto, mayāpi etesaṁ
  saṅgahaṁ kātuṁ vaṭṭatī"ti gandhakuṭito nikkhamma sayameva pattacīvaramādāya
  asītimahātheresu kañci anāpucchā tigāvutamaggaṁ paccuggamanaṁ katvā rājagahassa
  ca nālandāya ca antare bahuputtanigrodhamūle pallaṅkaṁ ābhujitvā nisīdi.
  Nisinno pana aññatarapaṁsukūliko viya anisīditvā buddhavesaṁ gahetvā
  asītihatthā buddharaṁsiyo vissajjento nisīdi. Iti tasmiṁ khaṇe
  paṇṇacchattasakaṭacakkakūṭāgārādippamāṇā buddharaṁsiyo ito cito ca vippharantiyo
-------------------------------------------------
[page 318]
  Vidhāvantiyo candasahassasūriyasahassauggamanakālaṁ viya 1- kurumānā taṁ vanantaraṁ
  ekobhāsaṁ akaṁsu. Dvattiṁsamahāpurisalakkhaṇasiriyā samujjalatārāgaṇena viya gaganaṁ,
  supupphitakamalakuvalayena viya salilaṁ vanantaraṁ virocittha. Nigrodharukkhassa khandho
  pakatiyā seto hoti, pattāni nīlāni pakkāni rattāni. Tasmiṁ pana divase
  sabbo nigrodho suvaṇṇavaṇṇova ahosi.
      Mahākassapatthero taṁ disvā "ayaṁ amhākaṁ satthā bhavissati, imaṁ ahaṁ
  uddissa pabbajito"ti diṭṭhaṭṭhānato paṭṭhāya onato gantvā tīsu ṭhānesu
  vanditvā "satthā me bhante bhagavā, sāvakohamasmi, satthā me bhante bhagavā,
  sāvakohamasmī"ti 2- āha. Atha naṁ bhagavā āha "kassapa sace tvaṁ imaṁ
  nipaccakāraṁ mahāpaṭhaviyā kareyyāsi, sāpi dhāretuṁ na sakkuṇeyya, tathāgatassa
  pana evaṁ guṇamahantataṁ jānatā tayā kato nipaccakāro mayhaṁ lomampi cāletuṁ
  na sakkoti, nisīda kassapa, dāyajjaṁ te dassāmī"ti. Athassa bhagavā tīhi
  ovādehi upasampadaṁ adāsi. Datvā ca bahuputtanigrodhamūlato nikkhamitvā theraṁ
  pacchāsamaṇaṁ katvā maggaṁ paṭipajji. Satthu sarīraṁ dvattiṁsamahāpurisalakkhaṇavicittaṁ,
  mahākassapassa sattamahāpurisalakkhaṇapaṭimaṇḍitaṁ, so kañcananāvāya pacchābaddho
  viya satthu padānupadikaṁ anugacchi. Satthā thokaṁ maggaṁ gantvā maggā okkamma
  aññatarasmiṁ rukkhamūle nisajjākāraṁ dassesi. Thero "satthā nisīditukāmo"ti
  ñatvā attano paṭapilotikaṁ saṅghāṭiṁ catugguṇaṁ katvā paññapesi.
      Satthā tattha nisīditvā hatthena cīvaraṁ parimajjanto "mudukā kho
  tyāyaṁ kassapa paṭapilotikā saṅghāṭī"ti 3- āha. So "satthā me saṅghāṭiyā
  mudubhāvaṁ kathesi, pārupitukāmo bhavissatī"ti ñatvā "pārupatu bhante bhagavā
  saṅghāṭin"ti āha. Kiṁ tvaṁ pārupissasi kassapāti. Tumhākaṁ nivāsanaṁ labhanto
  pārupissāmi bhanteti. Kiṁ pana tvaṁ kassapa imaṁ paribhogajiṇṇaṁ paṁsukūlaṁ dhāretuṁ
  sakkhissasi, mayā hi imassa paṁsukūlassa gahitadivase udakapariyantaṁ katvā mahāpaṭhavī
  kampi, imaṁ buddhaparibhogajiṇṇacīvaraṁ nāma na sakkā parittaguṇena dhāretuṁ,

  *  *  *  *  *  *
  Footnote: 1 Ma.... kālo viYu. 2 saṁ. ni. 16/154/210. 3 saṁ. ni. 16/154/211.
-------------------------------------------------
[page 319]
  Paṭibalenevidaṁ paṭipatti pūraṇasamatthena jātipaṁsukūlikena dhāretuṁ vaṭṭatī"ti
  vatvā therena saddhiṁ cīvaraṁ parivattesi.
      Evaṁ cīvaraṁ parivattetvā therassa cīvaraṁ bhagavā pārupi, satthu cīvaraṁ
  thero. Tasmiṁ khaṇe acetanāpi ayaṁ mahāpaṭhavī "dukkaraṁ bhante akattha, attano
  pārutacīvaraṁ sāvakena parivattitapubbaṁ nāma nāhosi, ahaṁ tumhākaṁ guṇaṁ dhāretuṁ
  na sakkomī"ti vadantī viya udakapariyantaṁ katvā kampi. Theropi "laddhaṁ me
  buddhānaṁ paribhogacīvaraṁ, kiṁ me idāni uttari kattabban"ti unnatiṁ akatvā
  satthu santikeyeva terasa dhutaguṇe samādāya sattadivasamattaṁ puthujjano ahosi.
  Aṭṭhame divase saha paṭisambhidāhi arahattaṁ pāpuṇi. Atha naṁ satthā "kassapo
  bhikkhave candūpamo kulāni upasaṅkamati, apakasseva kāyaṁ apakassa cittaṁ
  niccanavako kulesu appagabbho"ti 1- evamādinā pasaṁsitvā aparabhāge
  ariyagaṇamajjhe nisinno "etadaggaṁ bhikkhave mama sāvakānaṁ bhikkhūnaṁ dhutavādānaṁ
  yadidaṁ mahākassapo"ti 2- dhutavādānaṁ aggaṭṭhāne ṭhapesi.
      [398] Evaṁ bhagavatā etadaggaṭṭhāne ṭhapito āyasmā mahākassapo
  mahāsāvakabhāvaṁ patto attano pubbakammaṁ saritvā somanassavasena buddhacaritāpadānaṁ
  pakāsento padumuttarassa bhagavatotiādimāha. Tattha padumuttarassāti tassa
  kira bhagavato mātukucchito nikkhantakālato paṭṭhāya pādānaṁ nikkhepanasamaye
  akkantakkantapāde satasahassapattā padumā paṭhaviṁ bhinditvā uṭṭhahiṁsu,
  tasmāssa taṁ nāmaṁ ahosi. Sakalasattanikāyesu ekekena satasatapuññe 3- kate
  tassa puññassa sataguṇapuññānaṁ 4- katattā bhagavatoti attho. Lokajeṭṭhassa
  tādinoti sattalokassa padhānabhūtassa iṭṭhāniṭṭhesu akampiyabhāvaṁ pattattā
  tādino. Nibbute lokanāthamhīti sattalokassa paṭisaraṇabhūte bhagavati
  khandhaparinibbānena parinibbute, adassanaṁ gateti attho. Pūjaṁ kubbanti satthunoti
  sadevakassa lokassa sāsanato "satthā"ti laddhanāmassa bhagavato sādhukīḷaṁ
  kīḷantā pūjaṁ karontīti sambandho.

  *  *  *  *  *  *
  Footnote: 1 saṁ. ni. 16/146/190. 2 aṅ. ekaka. 20/191/23. 3 Ma. ekena satapuññe.
  4 Ma. satadviguṇapuññānaṁ.
-------------------------------------------------
[page 320]
      [399] Aggiṁ cinantī 1- janatāti janasamūhā āḷāhanatthāya aggiṁ
  cinantā rāsiṁ karontā ā samantato moditā 2- santuṭṭhā pakārena moditā
  santuṭṭhā pūjaṁ karontīti sambandho. Tesu saṁvegajātesūti tesu janasamūhesu
  saṁvegappattesu utrāsaṁ labhantesu me mayhaṁ pīti hāso udapajjatha pātubhavīti
  attho.
      [400] Ñātimitte samānetvāti mama bandhusahāye samānetvā rāsiṁ
  katvā. Mahāvīro bhagavā parinibbuto adassanaṁ agamāsīti idaṁ vacanaṁ abraviṁ
  kathesinti sambandho. Handa pūjaṁ karomaseti handāti vossaggatthe 3- nipāto,
  tena kāraṇena mayaṁ sabbe samāgatā pūjaṁ karomāti attho seti nipāto.
      [401] Sādhūti te paṭissutvāti te mama ñātimittā sādhu iti
  sunadaraṁ bhaddakaṁ iti paṭisuṇitvā mama vacanaṁ sampaṭicchitvā me mayhaṁ bhiyyo
  atirekaṁ hāsaṁ pīti janiṁsu uppādesunti attho. (4)- Tato attano
  katapuññasañcayaṁ dassento buddhasmiṁ lokanāthamhītiādimāha. 5-
      [402] Satahatthaṁ uggataṁ ubbiddhaṁ diyaḍḍhahatthasataṁ vitthataṁ vimānaṁ
  nabhasi ākāse uggataṁ agghiyaṁ sukataṁ sundarākārena kataṁ katvā kāretvā ca
  puññasañcayaṁ puññarāsiṁ kāhāsiṁ akāsinti sambandho.
      [403] Katvāna agghiyaṁ tatthāti tasmiṁ cetiyapūjanaṭṭhāne tālapantīhi
  tālapālīhi cittitaṁ sobhitaṁ agghiyaṁ katvāna kāretvā ca sakaṁ cittaṁ attano
  cittaṁ pasādetvā cetiyaṁ pūjayuttamanti uttamaṁ buddhadhātunidhāpitaṁ cetiyaṁ
  pūjayinti sambandho.
      [404] Tassa cetiyassa mahimaṁ 6- dassento aggikkhandhovātiādimāha.
  Tattha aggikkhandhovāti ākāse jalamāno aggikkhandhova aggirāsi iva taṁ
  cetiyaṁ sattahi ratanehi jalati phullito vikasitapuppho sālarukkharājā iva

  *  *  *  *  *  *
  Footnote: 1 pāḷi. udaggacittā. 2 Sī.,i. āmoditapamoditā. 3 Sī., Ma. vavassaggatthe.
  4 () chaṂa. 402. 5 pāḷi. lokanāthasmiṁ. 6 Ma. paṭimaṁ.
-------------------------------------------------
[page 321]
  Ākāse indalaṭṭhīva indadhanu iva ca catuddisā catūsu disāsu obhāsati
  vijjotatīti sambandho.
      [405] Tattha cittaṁ pasādetvāti tasmiṁ jotamānadhātugabbhamhi cittaṁ
  manaṁ pasādetvā somanassaṁ katvā tena cittappasādena bahuṁ anekappakāraṁ
  kusalaṁ puññaṁ katvāna "dhātugabbhe ca sāsane ca ettakāni puññāni mayā
  katānī"ti evaṁ puññakammaṁ saritvāna kālaṁ katvā tidasaṁ tāvatiṁsabhavanaṁ
  suttappabuddho viya ahaṁ upapajjiṁ 1- jātoti sambandho.
      [406] Attano uppannadevaloke laddhasampattiṁ dassento
  sahassayuttantiādimāha. Tattha hayavāhiṁ sindhavasahassayojitaṁ dibbarathaṁ adhiṭṭhito.
  Sattahi bhūmīhi saṁ suṭṭhu uggataṁ ubbiddhaṁ uccaṁ mayhaṁ bhavanaṁ vimānaṁ ahosīti
  attho.
      [407] Tasmiṁ vimāne sabbasovaṇṇamayā 2- sakalasovaṇṇamayāni
  kūṭāgārasahassāni ahuṁ ahesunti attho. Sakatejena attano ānubhāvena sabbā dasa
  disā pabhāsayaṁ obhāsentāni jalanti vijjotantīti sambandho.
      [408] Tasmiṁ mayhaṁ pātubhūtavimāne aññepi niyyūhā pamukhasālāyo
  santi vijjanti. Kiṁ bhūtā? lohitaṅgamayā rattamaṇimayā tadā tepi niyyūhā
  catasso disā ābhāya pabhāya jotantīti sambandho.
      [410] Sabbe deve sakalachadevaloke deve abhibhomi abhibhavāmi. Kassa
  phalanti ce? mayā katassa puññakammassa idaṁ phalanti attho.
      [411] Tato manussasampattiṁ dassento saṭṭhikappasahassamhītiādimāha.
  Tattha ito kappato heṭṭhā saṭṭhisahassakappamatthake cāturanto catumahādīpavanto
  vijitāvī sabbaṁ paccatthikaṁ vijitavanto ahaṁ ubbiddho 3- nāma cakkavattī rājā
  hutvā paṭhaviṁ āvasiṁ rajjaṁ kāresinti sambandho.

  *  *  *  *  *  *
  Footnote: 1 pāḷi. upapajjahaṁ. 2 pāḷi. sabbasoṇṇamayā. 3 Sī., i. uṭṭhiyo.
-------------------------------------------------
[page 322]
      [412-3] Tatheva bhaddake kappeti pañcabuddhapaṭimaṇḍitattā bhaddake
  nāma kappe. Tiṁsakkhattuṁ tiṁsajātiyā catudīpamhi issaro padhāno cakkaratanādīhi
  sattahi ratanehi sampanno samaṅgībhūto sakakammābhiraddho attano kamme dasa
  rājadhamme abhiraddho allīno cakkavattī rājā amhi ahosinti sambandho. Attano
  cakkavattikāle anubhūtasampattiṁ dassento "tatthāpi bhavanaṁ mayhan"tiādimāha.
  Tattha tasmiṁ cakkavattirajjamhi mayhaṁ bhavanaṁ mama pāsādaṁ indalaṭṭhīva uggataṁ
  ākāse ṭhitavijjotamānā vijjullatā iva uggataṁ sattabhūmikādibhedehi uccaṁ
  āyāmato dīghato ca uccato ca catuvīsatiyojanaṁ vitthārato dvādasayojanaṁ ahosīti
  sambandho. Sabbesaṁ janānaṁ manaṁ allīnabhāvena rammaṇaṁ nāma nagaraṁ ahosīti
  attho. Daḷhehi dvādasahatthehi vā tiṁsahatthehi vā uccehi pākāratoraṇehi
  sampannanti dasseti.
       [415-20] Tadaḍḍhakaṁ tato aḍḍhakaṁ aḍḍhatiyasatayojananti attho.
  Pakkhittā paṇṇavīsatīti vīsatiāpaṇapakkhittaṁ nirantaraṁ vīthiparicchedanti
  attho. Brāhmaññakulasambhūtoti brāhmaṇakule sujāto. Sesaṁ vuttanayattā
  suviññeyyamevāti.
                   Mahākassapattherāpadānavaṇṇanā niṭṭhitā.
                        ------------------
                       4 Anuruddhattherāpadānavaṇṇanā
       sumedhaṁ bhagavantāhantiādikaṁ āyasmato anuruddhattherassa apadānaṁ. Ayampi
  purimabuddhesu katādhikāro tattha tattha bhave vivaṭṭūpanissayāni puññāni
  upacinanto padumuttarassa bhagavato kāle vibhavasampanne kuṭumbikakule nibbatti.
  Vayappatto ekadivasaṁ vihāraṁ gantvā satthu santike dhammaṁ suṇanto satthārā
  ekaṁ bhikkhuṁ dibbacakkhukānaṁ aggaṭṭhāne ṭhapentaṁ disvā sayampi taṁ ṭhānaṁ
  patthetvā satasahassabhikkhuparivārassa bhagavato sattāhaṁ mahādānaṁ pavattetvā
-------------------------------------------------
[page 323]
  Sattame divase bhagavato bhikkhusaṁghassa ca uttamāni vatthāni datvā paṇidhānaṁ
  akāsi. Satthāpissa anantarāyena samijjhanabhāvaṁ disvā "anāgate gotamassa
  sammāsambuddhassa sāsane dibbacakkhukānaṁ aggo bhavissatī"ti byākāsi. Sopi
  tattha puññāni karonto satthari parinibbute sattayojanike kanakathūpe bahukaṁsapātiyo
  dīparukkhehi dīpakapallikāhi ca "dibbacakkhuñāṇassa upanissayo 1- hotū"ti uḷāraṁ
  dīpapūjaṁ akāsi. Evaṁ yāvajīvaṁ puññāni katvā devamanussesu saṁsaranto
  kassapassa bhagavato kāle bārāṇasiyaṁ kuṭumbikagehe nibbattitvā viññutaṁ
  patto satthari parinibbute niṭṭhite yojanike kanakathūpe bahukaṁsapātiyo
  sappimaṇḍassa pūretvā majjhe ca ekekaṁ guḷapiṇḍaṁ ṭhapetvā mukhavaṭṭiyā
  mukhavaṭṭiṁ phusāpento cetiyaṁ parikkhipāpesi. Attanā gahitakaṁsapātiṁ sappimaṇḍassa
  pūretvā sahassavaṭṭiyo jālāpetvā sīse ṭhapetvā sabbarattiṁ cetiyaṁ
  anupariyāyi.
       Evaṁ tasmimpi attabhāve yāvajīvaṁ kusalaṁ katvā devaloke nibbattitvā
  tattha yāvatāyukaṁ ṭhatvā tato cuto anuppanne buddhe bārāṇasiyaṁyeva duggatakule
  nibbatti, "annabhāro"tissa nāmaṁ ahosi. So sumanaseṭṭhissa nāma gehe kammaṁ
  karonto jīvati. Ekadivasaṁ so upariṭṭhaṁ nāma paccekabuddhaṁ nirodhasamāpattito
  vuṭṭhāya gandhamādanapabbatato ākāsenāgantvā bārāṇasīnagaradvāre otaritvā
  cīvaraṁ pārupitvā nagare piṇḍāya carantaṁ disvā pasannamānaso pattaṁ gahetvā
  attano atthāya ṭhapitaṁ bhāgabhattaṁ 2- patte pakkhipitvā paccekabuddhassa dātukāmo
  ārabhi. Bhariyāpissa attano bhāgabhattañca tattheva pakkhipi. So taṁ netvā
  paccekabuddhassa hatthe ṭhapesi. Paccekabuddho taṁ gahetvā anumodanaṁ katvā
  pakkāmi. Taṁ divasaṁ sumanaseṭṭhissa chatte adhivatthā devatā "aho dānaṁ
  paramadānaṁ, upariṭṭhe suppatiṭṭhitan"ti mahāsaddena anumodi. Taṁ sutvā
  sumanaseṭṭhi "evaṁ devatāya anumoditaṁ idameva uttamadānan"ti cintetvā tattha
  pattiṁ yāci. Annabhāro pana tassa pattiṁ adāsi. Tena pasannacitto

  *  *  *  *  *  *
  Footnote: 1 Sī. paccayo. 2 Sī., Ma., i. bhattavaḍḍhitaṁ.
-------------------------------------------------
[page 324]
  Sumanaseṭṭhi tassa sahassaṁ datvā "ito paṭṭhāya tuyhaṁ sahassena kammakaraṇakiccaṁ
  natthi, patirūpaṁ gehaṁ katvā niccaṁ vasāhī"ti āha.
       Yasmā nirodhasamāpattito vuṭṭhitassa paccekabuddhassa dinnapiṇḍapāto
  taṁ divasameva uḷāravipāko hoti, tasmā sumanaseṭṭhi rañño santikaṁ gacchanto
  taṁ gahetvā agamāsi. Rājā pana taṁ ādaravasena olokesi. Seṭṭhi "mahārāja
  ayaṁ oloketabbayuttoyevā"ti vatvā tadā tena katakammaṁ attanāpissa
  sahassadinnabhāvañca kathesi. Taṁ sutvā rājā tassa tussitvā sahassaṁ datvā
  "asukasmiṁ ṭhāne gehaṁ katvā vasāhī"ti gehaṭṭhānamassa āṇāpesi. Tassa taṁ
  ṭhānaṁ sodhāpentassa mahantā mahantā nidhikumbhiyo uṭṭhahiṁsu. So tā disvā
  rañño ārocesi. Rājā sabbaṁ dhanaṁ uddharāpetvā rāsikataṁ disvā "ettakaṁ
  dhanaṁ imasmiṁ nagare kassa gehe atthī"ti pucchi. Na kassaci devāti. "tena
  Hi ayaṁ annabhāro imasmiṁ nagare mahādhanaseṭṭhi nāma hotū"ti taṁ divasameva
  tassa seṭṭhichattaṁ ussāpesi.
       So seṭṭhi hutvā yāvajīvaṁ kalyāṇakammaṁ katvā devaloke nibbatto,
  dīgharattaṁ devamanussesu saṁsaritvā amhākaṁ bhagavato uppajjanakakāle
  kapilavatthunagare sukkodanasakkassa 1- gehe paṭisandhiṁ gaṇhi. Tassa jātassa
  anuruddhoti nāmaṁ akaṁsu. So mahānāmasakkassa kaniṭṭhabhātā bhagavato cūḷapitu
  putto paramasukhumālo mahāpuñño ahosi. Suvaṇṇapātiyaṁyeva cassa bhattaṁ
  uppajji. Athassa mātā ekadivasaṁ "mama putto natthī"ti padaṁ 2- na jānāti,
  taṁ jānāpessāmī"ti cintetvā ekaṁ suvaṇṇapātiṁ tucchakaṁyeva aññāya
  suvaṇṇapātiyā pidahitvā tassa pesesi, antarāmagge devatā taṁ dibbapūvehi
  pūresuṁ. Evaṁ mahāpuñño tiṇṇaṁ utūnaṁ anucchavikesu tīsu pāsādesu
  alaṅkatanāṭakitthīhi parivuto devo viya mahāsampattiṁ anubhavi.

  *  *  *  *  *  *
  Footnote: 1 mahānāmasikkhāpadaṭīkā oloketabbā. 2 Ma. saddaṁ.
-------------------------------------------------
[page 325]
        Amhākampi bodhisatto tasmiṁ samaye tusitapurā cavitvā
  suddhodanamahārājassa aggamahesiyā kucchimhi nibbattitvā anukkamena
  vuḍḍhippatto ekūnatiṁsa vassāni agāramajjhe vasitvā mahābhinikkhamanaṁ
  nikkhamitvā anukkamena paṭividdhasabbaññutaññāṇo bodhimaṇḍe sattasattāhaṁ
  vītināmetvā isipatane migadāye dhammacakkaṁ pavattetvā lokānuggahaṁ karonto
  rājagahaṁ gantvā veḷuvane vihāsi. Tadā suddhodanamahārājā "putto kira me
  rājagahaṁ anuppatto, gacchatha bhaṇe mama puttaṁ ānethāti sahassasahassaparivāre
  dasa amacce pesesi. Te sabbe ehibhikkhupabbajjāya pabbajiṁsu. Tesu
  udāyittherena cārikāgamanaṁ āyācito bhagavā vīsatisahassakhīṇāsavaparivuto
  rājagahato nikkhamitvā kapilavatthupuraṁ gantvā ñātisamāgame anekāni pāṭihāriyāni
  dassetvā pāṭihāriyavicittaṁ dhammadesanaṁ kathetvā mahājanaṁ amatapānaṁ pāyetvā
  dutiyadivase pattacīvaramādāya nagaradvāre ṭhatvā "kiṁ nu kho kulanagaraṁ āgatānaṁ
  sabbabuddhānaṁ āciṇṇan"ti āvajjamāno "sapadānaṁ piṇḍāya caraṇaṁ
  āciṇṇan"ti ñatvā sapadānaṁ piṇḍāya carati. Rājā "putto te piṇḍāya
  caratī"ti sutvā turitaturito āgantvā antaravīthiyaṁ dhammaṁ sutvā attano
  nivesanaṁ pavesetvā mahantaṁ sakkārasammānaṁ akāsi. Bhagavā tattha kattabbaṁ
  ñātisaṅgahaṁ katvā rāhulakumāraṁ pabbājetvā nacirasseva kapilavatthunagarato
  mallaraṭṭhe cārikaṁ caramāno anupiyambavanaṁ pāpuṇi.
       Tasmiṁ samaye suddhodanamahārājā sākiyagaṇaṁ sannipātetvā āha "sace
  mama putto agāraṁ ajjhāvasissa, rājā abhavissa cakkavattī sattaratanasampanno
  khattiyagaṇaparivāro, nattāpi me rāhulakumāro khattiyagaṇena saddhiṁ taṁ
  parivāretvā acarissa, 1- tumhepi etamatthaṁ jānātha. Idāni pana mama putto
  buddho jāto, khattiyāvāssa parivārā hontu, tumhe ekekakulato ekekaṁ

  *  *  *  *  *  *
  Footnote: 1 Sī. agamissa, i. ācarissa.
-------------------------------------------------
[page 326]
  Dārakaṁ dethā"ti. Evaṁ vutte ekappahāreneva dveasītisahassakhattiyakumārā
  pabbajiṁsu.
       Tasmiṁ samaye mahānāmo sakko kuṭumbasāmiko, so attano kaniṭṭhaṁ
  anuruddhaṁ sakkaṁ upasaṅkamitvā etadavoca "etarahi tāta anuruddha abhiññātā
  abhiññātā sakyakumārā bhagavantaṁ pabbajitaṁ anupabbajanti, amhākañca kulā
  natthi koci agārasmā anagāriyaṁ pabbajito, tena hi tvaṁ vā pabbajāhi,
  ahaṁ vā pabbajissāmī"ti. Taṁ sutvā anuruddho gharāvāse ruciṁ akatvā
  attasattamo agārasmā anagāriyaṁ pabbajito. Tassa pabbajjānukkamo
  saṁghabhedakakkhandhake 1- āgatoyeva. Evaṁ anupiyaṁ gantvā pabbajitesu pana
  tesu tasmiṁyeva antovasse bhaddiyatthero arahattaṁ pāpuṇi, anuruddhatthero
  dibbacakkhuṁ nibbattesi, devadatto aṭṭha samāpattiyo nibbattesi,
  ānandatthero sotāpattiphale patiṭṭhāsi, bhagutthero ca kimbilatthero 2- ca pacchā
  arahattaṁ pāpuṇiṁsu. Tesaṁ sabbesampi therānaṁ attano attano āgataṭṭhānesu
  pubbapatthanābhinīhāro āvi bhavissati. Ayaṁ anuruddhatthero dhammasenāpatissa
  santike kammaṭṭhānaṁ gahetvā cetiyaraṭṭhe pācīnavaṁsadāyaṁ gantvā samaṇadhammaṁ
  karonto satta mahāpurisavitakke vitakkesi, aṭṭhame kilamati. Satthā "anuruddho
  aṭṭhame mahāpurisavitakke kilamatī"ti ñatvā "tassa saṅkappaṁ pūressāmī"ti
  tattha gantvā paññattavarabuddhāsane nisinno aṭṭhamaṁ mahāpurisavitakkaṁ pūretvā
  catupaccayasantosabhāvanārāmapaṭimaṇḍitaṁ mahāariyavaṁsapaṭipadaṁ 3- kathetvā ākāse
  uppatitvā bhesakalāvanameva gato.
      Thero tathāgate gatamatteyeva tevijjo mahākhīṇāsavo hutvā "satthā
  mayhaṁ manaṁ jānitvā āgantvā aṭṭhamaṁ mahāpurisavitakkaṁ pūretvā adāsi, so
  ca me manoratho matthakaṁ patto"ti buddhānaṁ dhammadesanaṁ attano ca paṭivedhadhammaṁ
  ārabbha imā udānagāthā abhāsi:-

  *  *  *  *  *  *
  Footnote: 1 vi. cūḷa. 7/330 ādi/112. 2 chaṂa. kimilatthero. 3 aṅ. aṭṭhaka. 23/30/187-8.
-------------------------------------------------
[page 327]
             "mama Saṅkappamaññāya satthā loke anuttaro
             manomayena kāyena iddhiyā upasaṅkami.
             Yadā 1- me ahu saṅkappo tato uttari desayi
             nippapañcarato buddho nippapañcamadesayi.
             Tassāhaṁ dhammamaññāya vihāsiṁ sāsane rato
             tisso vijjā anuppattā kataṁ buddhassa sāsanan"ti. 2-
       Atha naṁ aparabhāge satthā jetavane mahāvihāre viharanto "dibbacakkhukānaṁ
  bhikkhūnaṁ anuruddho aggo"ti 3- aggaṭṭhane ṭhapesi.
      [421] Evaṁ so bhagavato santikā dibbacakkhukānaṁ aggaṭṭhānaṁ labhitvā
  attano pubbakammaṁ saritvā somanassavasena pubbacaritāpadānaṁ pakāsento
  sumedhaṁ bhagavantāhantiādimāha. Tattha sundarā upaṭṭhāpanapaññā maggaphalapaññā
  vipassanāpaññā catupaṭisambhidādisaṅkhātā medhā yassa bhagavato so sumedho, taṁ
  sumedhaṁ bhāgyasampannattā bhagavantaṁ lokassa jeṭṭhaṁ seṭṭhaṁ padhānabhūtaṁ
  saṁsārato 4- paṭhamaṁ niggataṁ narānaṁ āsabhaṁ purecārikaṁ vūpakaṭṭhaṁ vivekabhūtaṁ
  gaṇasaṅgaṇikārāmato apagataṁ viharantaṁ ahaṁ addasanti sambandho.
       [422] Sabbadhammānaṁ sayameva buddhattā sambuddhaṁ, upagantvāna
  samīpaṁ gantvāti attho. Añjaliṁ paggahetvānāti dasaṅgulipuṭaṁ muddhani
  katvāti attho. Sesaṁ uttānatthameva.
      [430] Divā rattiñca passāmīti tadā devaloke ca manussaloke ca
  uppannakāle maṁsacakkhunā samantato yojanaṁ passāmīti attho.
       [431] Sahassalokaṁ ñāṇenāti paññācakkhunā sahassacakkavāḷaṁ
  passāmīti attho. Satthu sāsaneti idāni gotamassa bhagavato sāsane.
  Dīpadānassa dīpapūjāya idaṁ phalaṁ, iminā phalena dibbacakkhuṁ anuppatto
  paṭiladdho uppādesinti attho.
                    Anuruddhattherāpadānavaṇṇanā niṭṭhitā.

  *  *  *  *  *  *
  Footnote: 1 Sī., i. yathā. 2 aṅ. aṭṭhaka. 23/30/193. 3 aṅ. ekaka. 20/192/23. 4 i., Ma.
  saṅkhārato.
-------------------------------------------------
[page 328]
                   5. Puṇṇamantāniputtattherāpadānavaṇṇanā
      ajjhāyako mantadharotiādikaṁ āyasmato puṇṇassa mantāniputtattherassa
  apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni
  puññāni upacinanto padumuttarassa bhagavato uppattito puretarameva haṁsavatīnagare
  brāhmaṇamahāsālakule nibbattitvā anukkameneva 1- viññutaṁ patto. Aparabhāge
  padumuttare bhagavati uppajjitvā bodhaneyyānaṁ dhammaṁ desente heṭṭhā
  vuttanayena mahājanena saddhiṁ vihāraṁ gantvā parisapariyante nisīditvā dhammaṁ
  suṇanto satthāraṁ ekaṁ bhikkhuṁ dhammakathikānaṁ aggaṭṭhāne ṭhapentaṁ disvā
  "mayāpi anāgate evarūpena bhavituṁ vaṭṭatī"ti cintetvā desanāvasāne
  uṭṭhitāya parisāya satthāraṁ upasaṅkamitvā nimantetvā heṭṭhā vuttanayena
  mahāsakkāraṁ katvā bhagavantaṁ evamāha "bhante ahaṁ iminā adhikārena na
  aññaṁ sampattiṁ patthemi, yathā paneso bhikkhu sattamadivasamatthake tumhehi
  dhammakathikānaṁ aggaṭṭhāne ṭhapito, evaṁ ahampi anāgate ekassa buddhassa
  sāsane dhammakathikānaṁ aggo bhaveyyan"ti patthanaṁ akāsi. Satthā anāgataṁ
  olokento tassa patthanāya samijjhanabhāvaṁ disvā "anāgate kappasatasahassamatthake
  gotamo nāma buddho uppajjissati, tassa sāsane pabbajitvā tvaṁ
  dhammakathikānaṁ aggo bhavissasī"ti byākāsi.
      So yāvatāyukaṁ kalyāṇakammaṁ katvā tato cuto kaspasatasahassaṁ
  puññasambhāraṁ sambharanto devamanussesu saṁsaritvā amhākaṁ bhagavato kāle
  kapilavatthunagarassa avidūre doṇavatthunāmake brāhmaṇagāme brāhmaṇamahāsālakule
  aññāsikoṇḍaññattherassa 2- bhāgineyyo hutvā nibbatti, tassa puṇṇoti
  nāmaṁ akaṁsu. So satthari abhisambodhiṁ patvā pavattitavaradhammacakke anukkamena
  rājagahaṁ upanissāya viharante aññāsikoṇḍaññassa santike pabbajitvā
  laddhūpasampado padhānamanuyuñjanto sabbaṁ pabbajitakiccaṁ matkakaṁ pāpetvā

  *  *  *  *  *  *
  Footnote: 1 chaṂa. anukkamena. 2 Sī.,i. aññākoṇḍaññattherassa, Ma.
  aññātakoṇḍaññattherassa.
-------------------------------------------------
[page 329]
  "dasabalassa Santikaṁ gamissāmī"ti mātulattherena saddhiṁ satthu santikaṁ āgantvā
  kapilavatthusāmantāyeva ohiyitvā yoniso manasikāre kammaṁ karonto nacirasseva
  vipassanaṁ ussukkāpetvā arahattaṁ pāpuṇi.
      Tassa pana puṇṇattherassa santike pabbajitā kulaputtā pañcasatā
  ahesuṁ. Thero te dasakathāvatthūhi ovadi. Tepi sabbe dasakathāvatthūhi ovaditā
  tassa ovāde ṭhatvā arahattaṁ pāpuṇitvā attano pabbajitakiccaṁ matthakappattaṁ
  ñatvā upajjhāyaṁ upasaṅkamitvā āhaṁsu "bhante mayaṁ pabbajitakiccassa matthakaṁ
  pattā, dasannañca kathāvatthūnaṁ lābhino, samayo dāni no dasabalaṁ passitun"ti,
  thero tesaṁ vacanaṁ sutvā cintesi "mayhaṁ dasakathāvatthulābhitaṁ satthā jānāti.
  Ahaṁ dhammaṁ desento dasakathāvatthūni amuñcitvāva desemi, mayi ca gacchante
  sabbepi me bhikkhū maṁ parivāretvā gacchissanti, evaṁ me gaṇena saddhiṁ
  gantvā ayuttaṁ dasabalaṁ passituṁ, ime tāva dasabalaṁ passituṁ gacchantū"ti.
  Atha te evamāha "āvuso tumhe purato gantvā dasabalaṁ passatha, mama
  vacanena tathāgatassa pāde vandatha, ahampi tumhākaṁ gatamaggena āgacchissāmī"ti.
  Tepi therā sabbe dasabalassa jātibhūmiraṭṭhavāsino sabbe khīṇāsavā sabbe
  dasakathāvatthulābhino upajjhāyassa ovādaṁ acchinditvā theraṁ vanditvā anupubbena
  cārikaṁ carantā saṭṭhiyojanamaggaṁ atikkamma rājagahe veḷuvanamahāvihāraṁ gantvā
  dasabalassa pāde vanditvā ekamantaṁ nisīdiṁsu. Āciṇṇaṁ kho panetaṁ buddhānaṁ
  bhagavantānaṁ āgantukehi bhikkhūhi saddhiṁ paṭisammoditunti bhagavā tehi saddhiṁ
  "kacci bhikkhave khamanīyan"tiādinā nayena madhurapaṭisanthāraṁ katvā "kuto ca
  tumhe bhikkhave āgatatthā"ti pucchitvā puna tehi "jātibhūmito"ti vutte "ko
  nu kho bhikkhave jātibhūmiyaṁ jātibhūmakānaṁ bhikkhūnaṁ sabrahmacārīnaṁ evaṁ sambhāvito
  `attanā ca appiccho appicchakathañca bhikkhūnaṁ kattā'ti "1- dasakathāvatthulābhiṁ
  bhikkhuṁ pucchi. Tepi "puṇṇo nāma bhante āyasmā mantāniputto"ti ārocayiṁsu.

  *  *  *  *  *  *
  Footnote: 1 Ma. mū. 12/252/215.
-------------------------------------------------
[page 330]
      Tesaṁ kathaṁ sutvā āyasmā sāriputto theraṁ dassanakāmo ahosi. Atha
  satthā rājagahato sāvatthiṁ agamāsi. Puṇṇattheropi dasabalassa tattha āgatabhāvaṁ
  sutvā "satthāraṁ passissāmī"ti gantvā anto gandhakuṭiyaṁyeva tathāgataṁ
  sampāpuṇi. Satthā tassa dhammaṁ desesi. Thero dhammaṁ sutvā dasabalaṁ vanditvā
  paṭisallānatthāya andhavanaṁ gantvā aññatarasmiṁ rukkhamūle divāvihāraṁ nisīdi.
  Sāriputtattheropi tassāgamanaṁ sutvā sīsānulokiko gantvā okāsaṁ sallakkhetvā
  tasmiṁ rukkhamūle nisinnakaṁ upasaṅkamitvā therena saddhiṁ sammoditvā taṁ
  visuddhikkamaṁ 1- pucchi. Sopissa pucchitapucchitaṁ byākaronto rathavinītūpamāya
  ativiya cittaṁ ārādhesi, te aññamaññassa subhāsitaṁ samanumodiṁsu.
      [434] Atha naṁ satthā aparabhāge bhikkhusaṁghassa majjhe nisinno theraṁ
  "etadaggaṁ bhikkhave mama sāvakānaṁ bhikkhūnaṁ dhammakathikānaṁ yadidaṁ puṇṇo"ti 2-
  etadagge ṭhapesi. So pubbakammaṁ saritvā somanassavasena pubbacaritāpadānaṁ
  vibhāvento ajjhāyakotiādimāha.
      Tattha ajjhāyakoti anekabrāhmaṇānaṁ vācetā sikkhāpetā. Mantadharoti
  mantānaṁ dhāretāti attho, vedasaṅkhātassa catutthavedassa sajjhāyanasavanadānānaṁ
  vasena dhāretāti vuttaṁ hoti. Tiṇṇaṁ vedānanti iruvedayajuvedasāmavedasaṅkhātānaṁ
  tiṇṇaṁ vedānaṁ ñāṇena dhāretabbattā "vedo"ti laddhanāmesu tīsu vedaganthesu
  pāraṁ pariyosānaṁ gatoti attho. Purakkhatomhi sissehīti mama niccaparivārabhūtehi
  sissehi parivuto ahaṁ amhi. Upagacchiṁ naruttamanti narānaṁ uttamaṁ bhagavantaṁ
  upasaṅkamiṁ, samīpaṁ gatoti attho. Sesaṁ suviññeyyameva.
      [438] Abhidhammanayaññūhanti 3- ahaṁ tadā tassa buddhassa kāle
  abhidhammanayakovidoti attho. Kathāvatthuvisuddhiyāti kathāvatthuppakaraṇe visuddhiyā cheko,
  appicchasantuṭṭhikathādīsu dasasu kathāvatthūsu vā cheko, tāya kathāvatthuvisuddhiyā

  *  *  *  *  *  *
  Footnote: 1 Ma. mū. 12/257/217. 2 aṅ. ekaka. 20/196/23. 3 pāḷi. abhidhammanayaññohaṁ.
-------------------------------------------------
[page 331]
  Sabbesaṁ yatijanānaṁ 1- paṇḍitānaṁ viññāpetvāna bodhetvāna anāsavo
  nikkileso viharāmi vāsaṁ kappemi.
      [439] Ito pañcasate kappeti ito pañcabuddhapaṭimaṇḍitato
  bhaddakappato pañcasate kappe suppakāsakā suṭṭhu pākaṭā cakkaratanādisattahi
  ratanehi sampannā jambudīpādicatudīpamhi issarā padhānā caturo cattāro
  cakkavattirājāno ahesunti attho. Sesaṁ vuttanayamevāti.
                 Puṇṇamantāniputtattherāpadānavaṇṇanā niṭṭhitā.
                          --------------
                       6. Upālittherāpadānavaṇṇanā
      nagare haṁsavatiyātiādikaṁ āyasmato upālittherassa apadānaṁ. Ayampi
  purimabuddhesu katādhikāro tatta tattha bhave vivaṭṭūpanissayāni puññāni
  upacinanto padumuttarassa bhagavato kāle haṁsavatīnagare vibhavasampanne brāhmaṇakule
  nibbatto, ekadivasaṁ satthu santike dhammakathaṁ suṇanto satthāraṁ ekaṁ bhikkhuṁ
  vinayadharānaṁ aggaṭṭhāne ṭhapentaṁ disvā satthu adhikārakammaṁ katvā taṁ
  ṭhānantaraṁ patthesi.
      So yāvajīvaṁ kusalaṁ katvā devamanussesu saṁsaranto imasmiṁ buddhuppāde
  kappakagehe nibbatto, upālītissa nāmaṁ akaṁsu. So vayappatto anuruddhādīnaṁ
  channaṁ khattiyānaṁ piyasahāyo hutvā tathāgate anupiyambavane viharante pabbajjāya
  nikkhamantehi chahi khattiyehi saddhiṁ nikkhamitvā pabbaji. Tassa pabbajjāvidhānaṁ
  pāḷiyaṁ 2- āgatameva. So pabbajitvā upasampanno hutvā satthu santike
  kammaṭṭhānaṁ gahetvā "mayhaṁ bhante araññavāsaṁ anujānāthā"ti āha. Bhikkhu
  araññe vasantassa ekameva dhuraṁ vaḍḍhissati, mayhaṁ pana santike vasantassa
  vipassanādhurañca ganthadhurañca paripūressatī"ti. So satthu vacanaṁ sampaṭicchitvā

  *  *  *  *  *  *
  Footnote: 1 Sī., i. janānaṁ. 2 vi. cūḷa. 7/330 ādi/112.
-------------------------------------------------
[page 332]
  Vipassanāya kammaṁ karonto nacirasseva arahattaṁ pāpuṇi. Satthāpi naṁ sayameva
  sakalaṁ vinayapiṭakaṁ uggaṇhāpesi. So aparabhāge bhārukacchavatthuṁ ajjukavatthuṁ
  kumārakassapavatthunti imāni tīṇi vatthūni vinicchini. Satthā ekekasmiṁ vinicchaye
  sādhukāraṁ datvā tayo vinicchaye aṭṭhuppattiṁ katvā theraṁ vinayadharānaṁ bhikkhūnaṁ 1-
  aggaṭṭhāne ṭhapesi.
      [441] Evaṁ so etadaggaṭṭhānaṁ patvā attano pubbakammaṁ saritvā
  somanassappatto taṁ pubbacaritāpadānaṁ pakāsento nagare haṁsavatiyātiādimāha.
  Tattha haṁsavatiyāti haṁsāvaṭṭāakārena vati pākāraparikkhepo yasmiṁ nagare, taṁ
  nagaraṁ haṁsavatī. Atha vā anekasaṅkhā haṁsā taḷākapokkharaṇīsarapallalādīsu nivasantā
  ito cito ca vidhāvamānā vasanti etthāti haṁsavatī, tassā haṁsavatiyā. Sujāto
  nāma brāhmaṇoti suṭṭhu jātoti sujāto, "akkhitto anupakuṭṭho"ti vacanato
  agarahito hutvā jātoti attho. Asītikoṭinicayoti asītikoṭidhanarāsiko
  pahūtadhanadhaññavā asaṅkhyeyyadhanadhaññavā brāhmaṇo sujāto nāma ahosinti
  sambandho.
      [442] Punapi tasseva mahantabhāvaṁ dassento ajjhāyakotiādimāha.
  Tattha ajjhāyakoti paresaṁ vedattayādiṁ vācetā. Mantadharoti mantā vuccati
  paññā, athabbanavedabyākaraṇādijānanapaññavāti attho. Tiṇṇaṁ vedāna pāragūti
  iruvedayajuvedasāmavedasaṅkhātānaṁ tiṇṇaṁ vedānaṁ pariyosānaṁ pattoti attho.
  Lakkhaṇeti lakkhaṇasatthe, buddhapaccekabuddhacakkavattipurisānaṁ hatthapādādīsu
  dissamānalakkhaṇapakāsanakaganthe cāti attho. Itihāseti "itiha āsa itiha
  āsā"ti porāṇakathāppakāsake ganthe. Sadhammeti sakadhamme brāhmaṇadhamme
  pāramiṁ gato pariyosānaṁ koṭiṁ gato pattoti attho.
      [443] Paribbājāti ye nigaṇṭhasāvakā, te sabbe nānādiṭṭhikā
  tadā mahiyā paṭhavītale carantīti sambandho.

  *  *  *  *  *  *
  Footnote: 1 chaṂa. ayaṁ pāṭho na dissati.
-------------------------------------------------
[page 333]
      [445] Yāva yattakaṁ kālaṁ jino nuppajjati, tāva tattakaṁ kālaṁ
  buddhoti vacanaṁ natthīti attho.
      [446] Accayena ahorattanti aho ca ratti ca ahorattaṁ, bahūnaṁ
  saṁvaccharānaṁ atikkamenāti attho. Sesaṁ suviññeyyameva.
      [454] Mantāniputtoti mantānīnāmāya kappakadhītuyā putto,
  māsapuṇṇatāya divasapuṇṇatāya puṇṇoti laddhanāmoti attho. Tassa satthussa
  sāvako hessati bhavissatīti sambandho.
      [455] Evaṁ kittayi so buddhoti 1- so padumuttaro bhagavā evaṁ
  iminā pakārena sunandaṁ sundarākārena somanassadāyakaṁ kittayi byākaraṇamadāsīti
  attho. Sabbaṁ janaṁ sakalajanasamūhaṁ sādhukaṁ hāsayanto somanassaṁ karonto sakaṁ
  balaṁ attano balaṁ dassayanto pākaṭaṁ karontoti sambandho.
      [456] Tato anantaraṁ attano ānubhāvaṁ aññāpadesena dassento
  katañjalītiādimāha. Tadā tasmiṁ buddhuppādato purimakāle sunandaṁ tāpasaṁ
  katañjalipuṭā sabbe janā namassantīti sambandho. Buddhe kāraṁ karitvānāti
  evaṁ so sabbajanapūjitopi samāno "pūjitomhī"ti mānaṁ akatvā buddhasāsane
  adhikaṁ kiccaṁ katvā attano gatiṁ jātiṁ sodhesi parisuddhamakāsīti attho.
      [457] Sutvāna munino vacanti tassa sammāsambuddhassa vācaṁ,
  gāthābandhasukhatthaṁ ākārassa rassaṁ katvā "vacan"ti vuttaṁ. "anāgatamhi
  Addhāne gotamo nāma nāmena satthā loke bhavissatī"ti imaṁ munino vacanaṁ
  sutvā yathā yena pakārena gotamaṁ bhagavantaṁ passāmi, tathā tena pakārena
  kāraṁ adhikakiccaṁ puññasambhāraṁ kassāmi 2- karissāmīti me mayhaṁ saṅkappo
  cetanāmanasikāro ahu ahosīti sambandho.
      [458] Evāhaṁ cintayitvānāti "ahaṁ kāraṁ karissāmī"ti evaṁ
  cintetvā. Kiriyaṁ cintayiṁ mamāti "mayā kīdisaṁ puññaṁ kattabbaṁ nu kho"ti kiriyaṁ

  *  *  *  *  *  *
  Footnote: 1 pāḷi. evaṁ kittayi sambuddho. 2 pāḷi. karissāmi.
-------------------------------------------------
[page 334]
  Kattabbakiccaṁ cintayinti attho. Kyāhaṁ kammaṁ ācarāmīti ahaṁ kīdisaṁ puññakammaṁ
  ācarāmi pūremi nu khoti attho. Puññakkhette anuttareti uttaravirahite
  sakalapuññassa bhājanabhūte ratanattayeti attho.
      [459] Ayañca pāṭhiko bhikkhūti ayaṁ bhikkhu sarabhaññavasena
  ganthapāṭhapaṭhanato vācanato "pāṭhiko"ti laddhanāmo bhikkhu. Buddhasāsane sabbesaṁ
  pāṭhīnaṁ pāṭhakavācakānaṁ antare vinaye ca agganikkhitto aggo iti ṭhapito,
  taṁ ṭhānaṁ tena bhikkhunā 1- pattaṭṭhānantaraṁ ahaṁ patthaye patthemīti attho. 1-
      [460] Tato paraṁ attano puññakaraṇūpāyaṁ dassento idaṁ me amitaṁ
  bhogantiādimāha. Me mayhaṁ amitaṁ pamāṇavirahitaṁ bhogarāsiṁ akkhobhaṁ khobhetuṁ
  asakkuṇeyyaṁ sāgarūpamaṁ sāgarasadisaṁ tena bhogena tādisena dhanena buddhassa
  ārāmaṁ māpayeti sambandho. Sesaṁ uttānatthameva.
      [474] Bhikkhusaṁghe nisīditvā sambuddho tena suṭṭhu māpitaṁ kāritaṁ
  saṁghārāmaṁ paṭiggahetvā tassārāmassānisaṁsadīpakaṁ idaṁ vacanaṁ abravi kathesīti
  sambandho.
      [475] Kathaṁ? yo soti yo saṁghārāmadāyako tāpaso sumāpitaṁ
  Kuṭileṇamaṇḍapapāsādahammiyapākārādinā suṭṭhu sajjitaṁ saṁghārāmaṁ buddhassa 2-
  pādāsi pakārena somanassasampayuttacittena adāsi. Tamahaṁ kittayissāmīti taṁ
  tāpasaṁ ahaṁ pākaṭaṁ karissāmi, uttāniṁ karissāmīti attho. Suṇātha mama
  bhāsatoti bhāsantassa mayhaṁ vacanaṁ suṇātha, ohitasotā avikkhittacittā manasi
  karothāti attho.
      [476] Tena dinnārāmassa phalaṁ dassento hatthī assā rathā
  pattītiādimāha. Taṁ suviññeyyameva.
      [477] Saṁghārāmassidaṁ phalanti idaṁ āyatiṁ anubhavitabbasampattisaṅkhātaṁ
  iṭṭhaphalaṁ saṁghārāmadānassa phalaṁ vipākanti attho.

  *  *  *  *  *  *
  Footnote: 1-1 Sī. patiṭṭhitaṁ ṭhānantaraṁ ahaṁ patthayiṁ patthesinti attho. 2 Sī., i., Ma.
  saṁghassa
-------------------------------------------------
[page 335]
      [478] Chaḷāsītisahassānīti chasahassāni asītisahassāni samalaṅkatā
  suṭṭhu alaṅkatā sajjitā nāriyo itthiyo vicittavatthābharaṇāti vicittehi
  anekarūpehi vatthehi ābharaṇehi ca samannāgatā. Āmuttamaṇikuṇḍalāti
  olambitamuttāhāramaṇikañcitakaṇṇāti attho.
      [479] Tāsaṁ itthīnaṁ rūpasobhātisayaṁ vaṇṇento āḷārapamhātiādimāha.
  Tattha āḷārāni mahantāni akkhīni maṇiguḷasadisāni yāsaṁ itthīnaṁ tā
  āḷārapamhā bhamarānamiva mandalocanāti attho. Hasulā hāsapakati, līlāvilāsāti
  attho. Susaññāti sundarasaññitabbasarīrāvayavā. Tanumajjhimāti khuddakaudarapadesā.
  Sesaṁ uttānameva.
      [484] Tassa dhammesu dāyādoti tassa gotamassa bhagavato
  dhammesu dāyādo dhammakoṭṭhāsabhāgī. Orasoti urasi jāto, sithiladhanitādi-
  dasavidhabyañjanabuddhisampannaṁ kaṇṭhatāluoṭṭhādipañcaṭṭhāne ghaṭṭetvā desitadhammaṁ
  sutvā sotāpattimaggādimaggapaṭipāṭiyā sabbakilese khepetvā arahatte
  ṭhitabhāvena urasi jātaputtoti attho. Dhammanimmitoti dhammena samena
  adaṇḍena asatthena nimmito pākaṭo bhavissasīti attho. Upāli nāma
  nāmenāti kiñcāpi so mātu nāmena mantāniputtanāmo, anuruddhādīhi pana
  saha gantvā pabbajitattā khattiyānaṁ upasamīpe allīno yutto kāyacittehi
  samaṅgībhūtoti upālīti nāmena satthu sāvako hessati bhavissatīti attho.
      [485] Vinaye pāramiṁ patvāti vinayapiṭake koṭiṁ pariyosānaṁ patvā
  pāpuṇitvā. Ṭhānāṭṭhāne ca kovidoti kāraṇākāraṇe ca dakkho chekoti
  attho. Jinasāsanaṁ dhārentoti jinena vuttānusāsaniṁ jinassa piṭakattayaṁ
  vācanasavanacintanadhāraṇādivasena dhārento, sallakkhentoti attho.
  Viharissatināsavoti nikkileso catūhi iriyāpathehi aparipatantaṁ attabhāvaṁ harissati
  pavattessatīti attho.
-------------------------------------------------
[page 336]
      [487] Aparimeyyupādāyāti anekasatasahasse ādiṁ katvā. Patthemi
  tava sāsananti "gotamassa bhagavato sāsane vinayadharānaṁ aggo bhaveyyan"ti
  tuyhaṁ sāsanaṁ patthemi icchāmīti attho. So me atthoti so etadaggaṭ-
  ṭhānantarasaṅkhāto attho me mayā anuppattoti attho. Sabbasaṁyojanakkhayoti
  sabbesaṁ saṁyojanānaṁ khayo mayā anuppattoti sambandho, nibbānaṁ adhigatanti
  attho.
      [488] Rājadaṇḍena tajjito pīḷito sūlāvuto sūle āvuto
  āvuṇito poso puriso sūle sātaṁ madhurasukhaṁ avindanto nānubhavanto
  parimuttiṁva parimocanameva icchati yathāti sambandho.
      [489-90] Mahāvīra vīrānamantare vīruttama ahaṁ bhavadaṇḍena
  jātidaṇḍena tajjito pīḷito kammasūlāvuto kusalākusalakammasūlasmiṁ āvuto
  santo saṁvijjamāno pipāsāvedanāya pipāsāturabhāvena aṭṭito abhibhūto
  dukkhāpito bhave sātaṁ saṁsāre sukhaṁ na vindāmi na labhāmi. Rāgaggidosaggi-
  mohaggisaṅkhātehi, narakaggikappuṭṭhānaggidukkhaggisaṅkhātehi vā tīhi aggīhi
  ḍayhanto parimuttiṁ parimuccanupāyaṁ gavesāmi pariyesāmi tathevāti sambandho. Yathā
  rājadaṇḍaṁ ito gato patto parimuttiṁ gavesati, tathā ahaṁ bhavadaṇḍappatto
  parimuttiṁ gavesāmīti sambandho.
      [491-2] Puna saṁsārato mocanaṁ upamopameyyavasena dassento yathā
  visādotiādimāha. Tattha visena sappavisena ā samantato daṁsīyittha daṭṭho
  hotīti visādo, sappadaṭṭhoti attho. Atha vā visaṁ halāhalavisaṁ adati gilatīti
  visādo, visakhādakoti attho. Yo puriso visādo, tena tādisena visena
  paripīḷito, tassa visassa vighātāya vināsāya upāyanaṁ upāyabhūtaṁ agadaṁ osadhaṁ
  gaveseyya pariyeseyya, taṁ gavesamāno visaghātakaṁ visanāsakaṁ agadaṁ osadhaṁ
  passeyya dakkheyya. So taṁ attano diṭṭhaṁ osadhaṁ pivitvā visamhā visato
  parimutatiyā parimocanakāraṇā sukhī assa bhaveyya yathāti sambandho.
-------------------------------------------------
[page 337]
      [493] Tathevāhanti yathā yena pakārena so naro visahato, savisena
  sappena daṭṭho visakhādako vā osadhaṁ pivitvā sukhī bhaveyya, tatheva tena
  pakārena ahaṁ avijjāya mohena saṁ suṭṭhu pīḷito. Saddhammāgadamesahanti
  ahaṁ saddhammasaṅkhātaṁ osadhaṁ esaṁ pariyesantoti attho.
      [494-5] Dhammāgadaṁ gavesantoti saṁsāradukkhavisassa vināsāya
  dhammosadhaṁ gavesanto. Addakkhiṁ sakyasāsananti sakyavaṁsapabhavassa gotamassa sāsanaṁ
  addakkhinti attho. Aggaṁ sabbosadhānaṁ tanti 1- sabbesaṁ osadhānaṁ antare
  taṁ sakyasāsanasaṅkhātaṁ dhammosadhaṁ aggaṁ uttamanti attho. Sabbasallavinodananti
  rāgasallādīnaṁ sabbesaṁ sallānaṁ vinodanaṁ vūpasamakaraṁ dhammosadhaṁ 2- dhammasaṅkhātaṁ
  osadhaṁ pivitvā sabbaṁ visaṁ sakalasaṁsāradukkhavisaṁ samūhaniṁ nāsesinti sambandho.
  Ajarāmaranti taṁ dukkhavisaṁ samūhanitvā ajaraṁ jarāvirahitaṁ amaraṁ maraṇavirahitaṁ
  sītibhāvaṁ rāgapariḷāhādivirahitattā sītalabhūtaṁ nibbānaṁ ahaṁ phassayiṁ
  paccakkhamakāsinti sambandho.
      [496] Puna kilesatassa upamaṁ dassento yathā bhūtaṭṭitotiādimāha.
  Tattha yathā yena pakārena bhūtaṭṭito bhūtena yakkhena aṭṭito pīḷito poso
  puriso bhūtaggāhena yakkhaggāhena pīḷito dukkhito bhūtasmā yakkhaggāhato
  parimuttiyā mocanatthāya bhūtavejjaṁ gaveseyya.
      [497] Taṁ gavesamāno ca bhūtavijjāya suṭṭhu kovidaṁ chekaṁ bhūtavejjaṁ
  passeyya, so bhūtavejjo tassa yakkhaggahitassa purisassa āvesabhūtaṁ vihane
  vināseyya, samūlañca mūlena saha āyatiṁ anāsevakaṁ katvā vināsaye
  viddhaṁseyyāti sambandho.
      [498] Mahāvīra vīruttama tamaggāhena kilesandhakāraggāhena pīḷito
  ahaṁ tatheva tena pakāreneva tamato kilesandhakārato parimuttiyā mocanatthāya
  ñāṇālokaṁ paññāālokaṁ gavesāmīti sambandho.

  *  *  *  *  *  *
  Footnote: 1 pāḷi. aggasabbosathānantaṁ. 2 pāḷi. dhammosathaṁ.
-------------------------------------------------
[page 338]
      [499] Atha tadanantaraṁ kilesatamasodhanaṁ kilesandhakāranāsakaṁ sakyamuniṁ
  addasanti attho. So sakyamuni me mayhaṁ tamaṁ andhakāraṁ kilesatimiraṁ
  bhūtavejjova bhūtakaṁ yakkhaggahitaṁ iva vinodesi dūrī akāsīti sambandho.
      [500] So ahaṁ evaṁ vimutto saṁsārasotaṁ saṁsārapavāhaṁ saṁ suṭṭhu
  chindiṁ chedesiṁ, taṇhāsotaṁ taṇhāmahoghaṁ nivārayiṁ niravasesaṁ appavattiṁ
  akāsinti attho. Bhavaṁ ugghāṭayiṁ sabbanti kāmabhavādikaṁ sabbaṁ navabhavaṁ
  ugghāṭayiṁ vināsesinti attho. Mūlato vināsento bhūtavejjo iva mūlato
  ugghāṭayinti sambandho,
      [501] Tato nibbānapariyesanāya upamaṁ dassento yathātiādimāha.
  Tattha garuṁ bhāriyaṁ nāgaṁ gilatīti garuḷo. Garuṁ vā nāgaṁ lāti ādadātīti
  garuḷo, garuḷarājā. Attano bhakkhaṁ sakagocaraṁ pannagaṁ pakārena parahatthaṁ na
  gacchatīti pannagoti laddhanāmaṁ nāgaṁ gahaṇatthāya opatati avapatati samantā
  samantato yojanasataṁ satayojanappamāṇaṁ mahāsaraṁ mahāsamuddaṁ attano
  pakkhavātehi vikkhobheti āloḷeti yathāti sambandho.
      [502] So supaṇṇo vihaṅgamo vehāsagamanasīlo pannagaṁ nāgaṁ
  gahetvā adhosīsaṁ olambetvā viheṭhayaṁ tattha tattha vividhena heṭhanena
  heṭhento ādāya daḷhaṁ gahetvā yena kāmaṁ yattha gantukāmo, tattha
  pakkamati gacchatīti sambandho.
      [503] Bhante mahāvīra yathā garuḷo balī balavā pannagaṁ gahetvā
  pakkamati, tathā eva ahaṁ asaṅkhataṁ paccayehi akataṁ nibbānaṁ gavesanto
  paṭipattipūraṇavasena pariyesanto dose sakaladiyaḍḍhakilesasahasse vikkhālayiṁ
  visesena samucchedappahānena sodhesiṁ ahanti sambandho.
      [504] Yathā garuḷo pannagaṁ gahetvā bhuñjitvā viharati. Tathā ahaṁ
  dhammavaraṁ uttamadhammaṁ diṭṭho passanto etaṁ santipadaṁ nibbānapadaṁ anuttaraṁ
  uttaravirahitaṁ maggaphalehi ādāya gahetvā vaḷañjetvā viharāmīti sambandho.
-------------------------------------------------
[page 339]
      [505] Idāni nibbānassa dullabhabhāvaṁ dassento āsāvatī nāma
  latātiādimāha. Tattha sabbesaṁ devānaṁ āsā icchā etissaṁ lātāyaṁ atthīti
  āsāvatī nāma latā cittalatāvane anekavicittāhi latāhi gahanībhūte
  vane uyyāne jātā nibbattāti attho. Tassā latāya vassasahassena
  vassasahassaccayena ekaṁ phalaṁ nibbattate ekaṁ phalaṁ gaṇhāti.
      [506] Taṁ devāti taṁ āsāvatiṁ lataṁ tāva dūraphalaṁ 1- tattakaṁ cirakālaṁ
  atikkamitvā phalaṁ gaṇhantaṁ saṁvijjamānaṁ devā tāvatiṁsadevatā payirupāsanti
  bhajanti sā āsāvatī nāma latuttamā latānaṁ antare uttamalatā evaṁ devānaṁ
  piyā ahosīti sambandho.
      [507] Satasahassupādāyāti satasahassasaṁvaccharaṁ ādiṁ katvā. Tāhaṁ
  paricare munīti monaṁ vuccati ñāṇaṁ, bhante muni ñāṇavanta sabbaññu ahaṁ taṁ
  bhagavantaṁ paricare payirupāsāmi. Sāyaṁ pātaṁ namassāmīti sāyanhasamayañca
  pubbaṇhasamayañcāti dvikkhattuṁ namassāmi paṇāmaṁ karomi. Yathā devā tāvatiṁsā
  devā viya āsāvatīlataṁ sāyaṁ pātañca payirupāsantīti sambandho.
      [508] Avañjhā pāricariyāti yasmā buddhadassanahetu nibbānappatti
  ahosi, tasmā buddhapāricariyā vattapaṭipattikiriyā avañjhā atucchā namassanā
  paṇāmakiriyā ca amoghā atucchā. Tathā hi dūrāgataṁ dūrato saṁsāraddhānato
  āgatampi santaṁ saṁvijjamānaṁ khaṇoyaṁ ayaṁ buddhuppādakkhaṇo na virādhayi
  nātikkami, maṁ atikkamitvā na gatoti attho.
      [509] Buddhadassanahetu nibbānappatto ahaṁ āyatiṁ uppajjanakabhave
  mama paṭisandhiṁ vicinanto upaparikkhanto na passāmīti sambandho. Nirūpadhi
  khandhūpadhikilesūpadhīhi virahito vippamutto sabbakilesehi vinābhūto upasanto
  kilesapariḷāhābhāvena santamānaso carāmi ahanti sambandho.
      [510] Puna attano buddhadassanāya upamaṁ dassento yathāpi padumaṁ
  nāmātiādimāha. Sūriyaraṁsena sūriyaraṁsisamphassena yathā padumaṁ nāma api

  *  *  *  *  *  *
  Footnote: 1 pāḷi. tāvadūraphale.
-------------------------------------------------
[page 340]
  Pupphati vikasati mahāvīra vīruttama ahaṁ tathā eva buddharaṁsena buddhena bhagavatā
  desitadhammaraṁsippabhāvena pupphitoti attho.
      [511-12] Puna buddhadassanena nibbānadassanaṁ dīpento yathā
  balākātiādimāha. Tattha balākayonimhi balākajātiyaṁ sadā sabbasmiṁ kāle
  pumā puriso yathā na vijjati. Pume avijjamāne kathaṁ balākānaṁ gabbhaggahaṇaṁ
  hotīti ce? meghesu gajjamānesu saddaṁ karontesu meghagajjanaṁ sutvā tā
  balākiniyo sadā sabbakāle gabbhaṁ gaṇhanti aṇḍaṁ dhārentīti attho. Yāva
  yattakaṁ kālaṁ megho na gajjati megho saddaṁ na karoti, tāva tattakaṁ kālaṁ
  ciraṁ cirakālena gabbhaṁ aṇḍaṁ dhārenti. Yadā yasmiṁ kāle megho pavassati
  pakārena gajjitvā vassati vuṭṭhidhāraṁ paggharati, tadā tasmiṁ kāle bhārato
  gabbhadhāraṇato parimuccanti aṇḍaṁ pātentīti attho.
      [513] Tato paraṁ upameyyasampadaṁ dassento padumuttarabuddhassātiādimāha.
  Padumuttarassa buddhassa dhammameghena vohāraparamatthadesanāsaṅkhātameghena
  gajjato gajjantassa desentassa dhammameghassa saddena ghosānusārena ahaṁ
  tadā dhammagabbhaṁ vivaṭṭūpanissayaṁ dānasīlādipuññasambhāragabbhaṁ agaṇhiṁ gahesiṁ
  tathāti sambandho.
      [514] Satasahassupādāya kappasatasahassaṁ ādiṁ katvā puññagabbhaṁ
  dānasīlādipuññasambhāraṁ ahaṁ dharemi pūremi. Yāva dhammamegho dhammadesanā na
  gajjati buddhena na desīyati, tāva ahaṁ bhārato saṁsāragabbhabhārato
  nappamuccāmi na mocemi na visuṁ bhavāmīti sambandho.
      [515] Bhante sakyamuni sakyavaṁsappabhava yadā yasmiṁ kāle
  suddhodanamahārājassa tava pitu ramme ramaṇīye kapilavatthave kapilavatthunāmake nagare tuvaṁ
  dhammameghena gajjati ghoseti, tadā tasmiṁ kāle ahaṁ bhārato saṁsāragabbhabhārato
  parimucciṁ mutto ahosinti sambandho.
-------------------------------------------------
[page 341]
      [516] Tato paraṁ attanā adhigate maggaphale dassento
  suññatantiādimāha. Tattha attāttaniyādīnaṁ abhāvato suññataṁ vimokkhañca
  rāgadosamohasabbakilesanimittānaṁ abhāvato animittaṁ vimokkhañca taṇhāpaṇidhissa abhāvato
  appaṇihitaṁ vimokkhañca ariyamaggaṁ adhigañchiṁ bhāvesinti sambandho. Caturo ca phale
  sabbeti cattāri sāmaññaphalāni sabbāni sacchi akāsinti attho. Dhammevaṁ
  vijaṭayiṁ ahanti 1- ahaṁ evaṁ sabbadhamme jaṭaṁ gahanaṁ vijaṭayiṁ viddhaṁsesinti attho.
                   Dutiyabhāṇavāravaṇṇanā niṭṭhitā. 2-
      [517] Tato paraṁ attanā adhigatavisesameva dassento aparimeyyupādāyāti-
  ādimāha. Tattha na parimeyyoti aparimeyyo, saṁvaccharagaṇanavasena
  pametuṁ saṅkhātuṁ asakkuṇeyyoti attho. Taṁ aparimeyyaṁ kappaṁ upādāya ādiṁ katvā
  tava sāsanaṁ tuyhaṁ sāsanaṁ "anāgate gotamassa bhagavato sāsane vinayadharānaṁ
  aggo bhaveyyan"ti evaṁ patthemi. Atītatthe vattamānavacanaṁ, patthesinti attho.
  So me atthoti so patthanāsaṅkhāto attho me mayā anuppatto nipphāditoti
  attho. Anuttaraṁ santipadaṁ nibbānaṁ anuppattaṁ adhigatanti sanbandho.
      [518] So ahaṁ adhigatattā 3- vinaye vinayapiṭake pāramiṁ patto
  pariyosānappatto. Yathāpi pāṭhiko isīti yathā padumuttarassa bhagavato sāsane
  vinayadharānaṁ aggo isi bhikkhu pāṭhiko pākaṭo ahosi, tathevāhanti attho.
  Na me samasamo atthīti vinayadhāritāya me mayā samasamo samāno añño na
  atthīti attho. Sāsanaṁ ovādānusāsanīsaṅkhātaṁ sāsanaṁ dhāremi pūremīti attho.
      [519] Punapi attano visesaṁ dassento vinaye khandhake cāpītiādimāha.
  Tattha vinayeti ubhatovibhaṅge. Khandhaketi mahāvaggacūḷavagge. Tikacchede cāti
  tikasaṁghādisesatikapācittiyādike ca. Pañcameti parivāre ca. Ettha etasmiṁ
  sakale vinayapiṭake mayhaṁ vimati dveḷhakaṁ natthi na saṁvijjati. Akkhareti

  *  *  *  *  *  *
  Footnote: 1 pāḷi. dhammaṁ vijaṭi taṁpihaṁ. 2 chaṂa. samattā. 3 i., Ma. adhigatatto.
-------------------------------------------------
[page 342]
  Vinayapiṭakapariyāpanne akārādike akkhare. Byañjaneti kakārādike byañjane
  vā me vimati saṁsayo natthīti sambandho.
      [520] Niggahe paṭikamme cāti pāpabhikkhūnaṁ niggahe ca sāpattikānaṁ
  bhikkhūnaṁ parivāsadānādike paṭikamme ca ṭhānāṭṭhāne 1- ca kāraṇe ca akāraṇe ca
  kovido chekoti attho. Osāraṇe ca tajjanīyādikammassa paṭippassaddhivasena
  osāraṇe pavesane ca. Vuṭṭhāpane ca āpattito vuṭṭhāpane nirāpattikaraṇe
  ca chekoti sambandho. Sabbattha pāramiṁ gatoti sabbasmiṁ vinayakamme pariyosānaṁ
  patto, dakkho chekoti attho.
      [521] Vinaye khandhake cāpīti vuttappakāre vinaye ca khandhake ca
  padaṁ suttapadaṁ 2- nikkhipitvā paṭṭhapetvā. Ubhato viniveṭhetvāti vinayato
  khandhakato cāti ubhayato nibbattetvā vijaṭetvā nayaṁ āharitvā. Rasatoti
  kicacato. Osareyyaṁ osāraṇaṁ karomīti attho.
      [522] Niruttiyā ca kusaloti "rukkho paṭo kumbho mālā cittan"tiādīsu
  vohāresu cheko. Atthānatthe ca kovidoti atthe vaḍḍhiyaṁ anatthe hāniyaṁ ca
  kovido dakkhoti attho. Anaññātaṁ mayā natthīti vinayapiṭake sakale vā piṭakattaye
  mayā anaññātaṁ aviditaṁ apākaṭaṁ kiñci natthīti attho. Ekaggo satthu sāsaneti
  buddhasāsane ahameva eko vinayadharānaṁ aggo seṭṭho uttamoti attho.
      [523] Rūpadakkhe ahaṁ ajjāti ajja etarahi kāle sakyaputtassa
  bhagavato sāsane pāvacane ahaṁ rūpadakkhe rūpadassane vinayavinicchayadassane sabbaṁ
  kaṅkhaṁ sakalaṁ saṁsayaṁ vinodemi vināsemīti sambandho. Chindāmi sabbasaṁsayanti
  "ahosiṁ nu kho ahamatītamaddhānan"tiādikaṁ 3- kālattayaṁ ārabbha uppannaṁ sabbaṁ
  soḷasavidhaṁ kaṅkhaṁ chindāmi vūpasamemi sabbaso viddhaṁsemīti attho.
      [524] Padaṁ anupadañcāpīti padaṁ pubbapadañca anupadaṁ parapadañca
  akkharaṁ ekekamakkharañca byañjanaṁ sithiladhanitādidasavidhaṁ byañjanavidhānañca.

  *  *  *  *  *  *
  Footnote: 1 pāḷi. ṭhānāṭhāne. 2 Sī., i. yuttapadaṁ.
  3 Ma. mū. 12/18/11, saṁṇi. 16/20/26, khu. mahā. 29/810/509 (syā.).
-------------------------------------------------
[page 343]
  Nidāneti tena samayenātiādike nidāne ca. Pariyosāneti nigamane. Sabbattha
  kovidoti sabbesu chasu ṭhānesu chekoti attho.
      [525] Tato paraṁ bhagavatoyeva guṇe pakāsento yathāpi rājā
  balavātiādimāha. Tattha yathā balavā thāmabalasampanno senābalasampanno vā rājā
  paraṁ paresaṁ paṭirājūnaṁ senaṁ niggaṇhitvā nissesato gahetvā palāpetvā vā
  tape tapeyya santapeyya dukkhāpeyya. Vijinitvāna saṅgāmanti saṅgāmaṁ
  parasenāya samāgamaṁ yuddhaṁ vijinitvā visesena jinitvā jayaṁ patvā. Nagaraṁ tattha
  māpayeti tattha tasmiṁ vijitaṭṭhāne nagaraṁ pāsādahammiyādivibhūsitaṁ vasanaṭṭhānaṁ
  māpaye kārāpeyyāti attho.
      [526] Pākāraṁ parikhañcāpīti tattha māpitanagare pākāraṁ sudhādhavalaiṭṭha-
  kāmayapākārañca kārayeti sambandho. Parikhañcāpi kaddamaparikhaṁ udakaparikhaṁ
  sukkhaparikhañca api kāraye. Esikaṁ dvārakoṭṭhakanti nagarasobhanatthaṁ ussāpita-
  esikāthambhañca mahantaṁ koṭṭhakañca catubhūmakādidvārakoṭṭhakañca kāraye. Aṭṭālake
  ca vividheti catubhūmakādibhede atiuccāṭṭālake ca vividhe nānappakārake bahū
  kāraye kārāpeyyāti sambandho.
      [527] Siṅghāṭakaṁ caccarañcāti 1- na kevalaṁ pākārādayo kāraye,
  siṅghāṭakaṁ catumaggasandhiñca caccaraṁ antarāvīthiṁ ca kārayeti sambandho.
  Suvibhattantarāpaṇanti suṭṭhu vibhattaṁ vibhāgato koṭṭhāsavantaṁ antarāpaṇaṁ
  anekāpaṇasahassaṁ kārāpeyyāti attho. Kārayeyya 2- sabhaṁ tatthāti tasmiṁ māpitanagare
  sabhaṁ dhammādhikaraṇasālaṁ kāraye. Atthānatthavinicchayaṁ vaḍḍhiñca avaḍḍhiñca 3-
  vinicchayakaraṇatthaṁ vinicchayasālaṁ kārayeti sambandho.
      [528] Nigghātatthaṁ amittānanti paṭirājūnaṁ paṭibāhanatthaṁ.
  Chiddāchiddañca jānitunti dosañca adosañca jānituṁ. Balakāyassa rakkhāyāti
  hatthiassarathapattisaṅkhātassa balakāyassa senāsamūhassa ārakkhaṇatthāya so

  *  *  *  *  *  *
  Footnote: 1 pāḷi. paccurañca. 2 pāḷi. kārāpeyYu. 3 Sī. vajjañ ca avajjañca.
-------------------------------------------------
[page 344]
  Nagarasāmiko rājā senāpaccaṁ senāpatiṁ senānāyakaṁ mahāmattaṁ ṭhapeti ṭhānantare
  patiṭṭhapetīti attho.
      [529] Ārakkhatthāya bhaṇḍassāti jātarūparajatamuttāmaṇiādirājabhaṇḍassa
  ārakkhaṇatthāya samantato gopanatthāya me mayhaṁ bhaṇḍaṁ mā vinassīti
  nidhānakusalaṁ rakkhaṇe kusalaṁ chekaṁ naraṁ purisaṁ bhaṇḍarakkhaṁ bhaṇḍarakkhantaṁ so
  rājā bhaṇḍāgāre ṭhapetīti sambandho.
      [530] Mamatto hoti yo raññoti 1- yo paṇḍito rañño mamatto
  māmako pakkhapāto hoti. Vuddhiṁ 2- yassa ca icchatīti assa rañño vuḍḍhiṁ ca
  viruḷhiṁ yo icchati kāmeti, tassa itthambhūtassa rājā adhikaraṇaṁ vinicchayādhipaccaṁ
  deti mittassa mittabhāvassapaṭipajjitunti sambandho.
      [531] Uppātesūti ukkāpātadisāḍāhādiuppātesu ca. Nimittesūti
  mūsikacchinnādīsu "idaṁ nimittaṁ subhaṁ, idaṁ nimittaṁ asubhan"ti evaṁ
  nimittajānanasatthesu ca. Lakkhaṇesu cāti itthipurisānaṁ hatthapādalakkhaṇajānanasatthesu
  ca kovidaṁ chekaṁ ajjhāyakaṁ anekesaṁ sissānaṁ byākaraṇavācakaṁ mantadharaṁ
  vedattayasaṅkhātamantadhārakaṁ paṇḍitaṁ so rājā porohicce purohitaṭṭhānantare
  ṭhapetīti sambandho.
      [532] Etehaṅgehi sampannoti etehi vuttappakārehi aṅgehi
  avayavehi sampanno samaṅgībhūto so rājā "khattiyo"ti pavucacati kathīyatīti
  sambandho. Sadā rakkhanti rājānanti ete senāpaccādayo amaccā sadā
  sabbakālaṁ taṁ rājānaṁ rakkhanti gopenti. Kimiva? cakkavākova dukkhitaṁ
  dukkhappattaṁ sakañātiṁ rakkhanto cakkavāko pakkhī ivāti attho.
      [533] Tatheva tavaṁ mahāvīrāti vīruttama yathā so rājā
  senāpaccādiaṅgasampanno nagaradvāraṁ thaketvā paṭivasati, tatheva tuvaṁ hatāmittova 3-
  nihatapaccatthiko khattiyo iva sadevakassa lokassa saha devehi pavattamānassa

  *  *  *  *  *  *
  Footnote: 1 pāḷi. samaggo hoti so rañño. 2 ka. vuḍḍhiṁ. 3 chaṂa. hatāmitto.
-------------------------------------------------
[page 345]
  Lokassa dhammarājā dhammena samena rājā dasapāramitādhammaparipūraṇena
  rājabhūtattā "dhammarājā"ti pavuccati kathīyatīti sambandho.
      [534] Titthiye nīharitvānāti dhammarājabhāvena paṭipakkhabhūte
  sakalatitthiye nīharitvā nissesena haritvā nibbisevanaṁ katvā sasenakaṁ
  mārañcāpi senāya saha vasavattimārampi nīharitvā. Tamandhakāraṁ vidhamitvāti
  tamasaṅkhātaṁ mohandhakāraṁ vidhamitvā viddhaṁsetvā. Dhammanagaraṁ sattatiṁsabodhipakkhiya-
  dhammasaṅkhātaṁ, khandhāyatanadhātupaṭiccasamuppādabalabojjhaṅgagambhīranayasamantapaṭṭhāna-
  dhammasaṅkhātaṁ vā nagaraṁ amāpayi nimmini patiṭṭhāpesīti attho.
      [535] Sīlaṁ pākārikaṁ 1- tatthāti tasmiṁ patiṭṭhāpite dhammanagare
  catupārisuddhisīlaṁ pākāraṁ. Ñāṇaṁ te dvārakoṭṭhakanti te tuyhaṁ sabbaññutaññāṇa-
  āsayānusayañāṇānāgataṁsañāṇātītaṁsañāṇādikameva ñāṇaṁ dvārakoṭṭhakanti
  attho. Saddhā te esikā vīrāti bhante asithilaparakkama te tuyhaṁ dīpaṅkapādamūlato
  pabhuti sabbaññutaññāṇakāraṇā saddahanasaddhā ussāpitālaṅkārālaṅkatathambhoti
  attho. Dvārapālo ca saṁvaroti te tuyhaṁ chadvārikasaṁvaro rakkhāvaraṇagutti
  dvārapālo dvārarakkhakoti attho.
      [536] Satipaṭṭhānamaṭṭālanti te tuyhaṁ catusatipaṭṭhānāṭṭālamuṇḍacchadanaṁ 2-
  paññā te caccaraṁ muneti bhante mune ñāṇavanta te tuyhaṁ
  pāṭihāriyādianekavidhā paññā 3- caccaraṁ maggasamodhānaṁ nagaravīthīti attho.
  Iddhipādañca siṅghāṭanti tuyhaṁ chandavīriyacittavīmaṁsasaṅkhātā cattāro iddhipādā
  siṅghāṭaṁ catumaggasandhi. Dhammavīthi sumāpitanti 4- sattatiṁsabodhipakkhiyadhammasaṅkhātāya
  vīthiyā suṭṭhu māpitaṁ sajjitaṁ, taṁ dhammanagaranti attho.
      [537] Suttantaṁ abhidhammañcāti tava tuyhaṁ ettha dhammanagare
  suttantaṁ abhidhammaṁ vinayañca kevalaṁ sakalaṁ suttageyyādikaṁ navaṅgaṁ buddhavacanaṁ
  dhammasabhā dhammādhikaraṇasālāti attho.

  *  *  *  *  *  *
  Footnote: 1 chaṂa. pākārakaṁ. 2 Sī., i...ṃaṇḍalacchadanaṁ. 3 Sī. ñāṇaṁ. 4 pāḷi. sumāpitā.
-------------------------------------------------
[page 346]
      [538] Suññataṁ animittañcāti anattānupassanāvasena paṭiladdhaṁ
  suññatavihārañca aniccānupassanāvasena paṭiladdhaṁ animittavihārañca.
  Vihārañcappaṇihitanti dukkhānupassanāvasena paṭiladdhaṁ appaṇihitavihārañca.
  Āneñjañcāti 1- acalaṁ aphanditaṁ catusāmaññaphalasaṅkhātaṁ āneñjavihārañca.
  Nirodho cāti sabbadukkhanirodhaṁ nibbānañca. Esā dhammakuṭī tavāti
  esā sabbanavalokuttaradhammasaṅkhātā tava tuyhaṁ dhammakuṭi vasanagehanti attho.
      [539] Paññāya aggo nikkhittoti paññāvasena paññavantānaṁ
  aggo. Iti bhagavatā nikkhitto ṭhapito thero paṭibhāne ca paññāya
  kattabbe kicce, yuttamuttapaṭibhāne vā kovido cheko nāmena sāriputtoti
  pākaṭo tava tuyhaṁ dhammasenāpati tayā desitassa piṭakattayadhammasamūhassa
  dhāraṇato pati padhāno hutvā senākiccaṁ karotīti attho.
      [540] Cutūpapātakusaloti bhante muni cutūpapāte cutiyā upapattiyā
  ca kusalo cheko. Iddhiyā pāramiṁ gatoti "ekopi hutvā bahudhā hoti,
  bahudhāpi hutvā eko hotī"tiādinā 2- vuttāya iddhippabhedāya pāramiṁ
  pariyosānaṁ gato patto nāmena kolito nāma moggallānatthero porohicco
  tava tuyhaṁ purohitoti sambandho.
      [541] Porāṇakavaṁsadharoti bhante mune ñāṇavante porāṇassa
  vaṁsassa dhārako, paramparajānanako vā uggatejo pāṭakatejo durāsado
  āsādetuṁ ghaṭṭetuṁ dukkho asakkuṇeyyoti attho. Dhutavādiguṇenaggoti 3-
  tecīvarikaṅgādīni terasa dhutaṅgāni vadati ovadatīti dhutavādīguṇena dhutaṅgaṇena
  aggo seṭṭho mahākassapatthero tava 4- tuyhaṁ akkhadasso vohārakaraṇe
  padhānoti attho.
      [542] Bahussuto dhammadharoti bhante mune bahūnaṁ caturāsītidhammakkhandhasahassānaṁ
  sutattā bhagavatā bhikkhusaṁghato ca uggahitattā bahussuto anekesaṁ

  *  *  *  *  *  *
  Footnote: 1 pāḷi. anejo ca. 2 dī. Sī. 9/238/78, khu. paṭi. 31/102/115.
  3 pāḷi. dhutavādiguṇe aggo... 4 pāḷi. tvaṁ.
-------------------------------------------------
[page 347]
  Chasatasahassasaṅkhyānaṁ āgamadhammānaṁ satipaṭṭhānādīnañca paramatthadhammānaṁ dhāraṇato
  dhammadharo ānando. Sabbapāṭhī ca sāsaneti buddhasāsane sabbesaṁ pāṭhīnaṁ
  paṭhantānaṁ sajjhāyantānaṁ bhikkhūnaṁ aggo seṭṭhoti sabbapāṭhī nāmena
  ānando nāma thero. Dhammārakkho tavāti 1- tava tuyhaṁ dhammassa
  piṭakattayadhammabhaṇḍassa ārakkho rakkhako pālako, dhammabhaṇḍāgārikoti attho.
      [543] Ete sabbe atikkammāti bhagavā bhagyavā sammāsambuddho
  ete sāriputtādayo mahānubhāvepi there atikkamma vajjetvā mamaṁyeva pamesi 2-
  pamāṇaṁ akāsi manasi akāsīti attho. Vinicchayaṁ me pādāsīti vinayaññūhi
  paṇḍitehi desitaṁ pakāsitaṁ vinaye vinicchayaṁ dosavicāraṇaṁ me mayhaṁ bhagavā
  pādāsi pakārena adāsi, mayhameva bhāraṁ akāsīti sambandho,
      [544] Yo koci vinaye pañhanti yo koci bhikkhu buddhasāvako
  vinayanissitaṁ pañhaṁ maṁ pucchati, tattha tasmiṁ pucchitapañhe me mayhaṁ cintanā
  vimati kaṅkhā natthi. Tañhevatthaṁ 3- taṁ eva pucchitaṁ atthaṁ ahaṁ kathemīti sambandho.
      [545] Yāvatā buddhakhettamhīti yāvatā yattake ṭhāne buddhassa
  āṇākhette taṁ mahāmuniṁ sammāsambuddhaṁ ṭhapetvā vinaye vinayapiṭake
  vinayavinicchayakaraṇe vā mādiso mayā sadiso natthi, ahameva aggo, bhiyyo
  mamādhiko kuto bhavissatīti sambandho.
      [546] Bhikkhusaṁghe nisīditvā bhikkhusaṁghamajjhe nisinno gotamo bhagavā
  evaṁ gajjati sīhanādaṁ karoti. Kathaṁ? vinaye ubhatovibhaṅge, khandhakesu
  mahāvaggacūḷavaggesu, ca-saddena parivāre upālissa upālinā samo sadiso
  natthīti evaṁ gajjati.
      [547] Yāvatāti yattakaṁ buddhabhaṇitaṁ buddhena desitaṁ navaṅgaṁ
  suttageyyādisatthusāsanaṁ satthunā pakāsitaṁ sabbaṁ vinayogadhaṁ 4- taṁ vinaye
  antopaviṭṭhaṁ vinayamūlakaṁ iccevaṁ passino passantassa.

  *  *  *  *  *  *
  Footnote: 1 pāḷi. dhammarakkho tavaṁ. 2 pāḷi. maheSī. 3 pāḷi. taññevatthaṁ. 4 pāḷi.
  vinayekathitaṁ.
-------------------------------------------------
[page 348]
      [548] Mama kammaṁ saritvānāti gotamo sakyapuṅgavo sakyavaṁsappadhāno
  mama kammaṁ mayhaṁ pubbapatthanākammaṁ atītaṁsañāṇena saritvāna paccakkhato ñatvā
  bhikkhusaṁghamajjhe gato "etadaggaṁ bhikkhave mama sāvakānaṁ bhikkhūnaṁ vinayadharānaṁ
  yadidaṁ upālī"ti 1- maṁ etadagge ṭhāne ṭhapesīti sambandho.
      [549] Satasahassupādāyāti satasahassakappe ādiṁ katvā yaṁ imaṁ
  ṭhānaṁ apatthayiṁ patthesiṁ, so me attho mayā anuppatto adhigato
  paṭiladdho vinaye pāramiṁ gato koṭiṁ pattoti attho.
      [550] Sakyānaṁ sakyavaṁsarājūnaṁ nandijanano somanassakārako ahaṁ pure
  pubbe kappako āsiṁ ahosiṁ, taṁ jātiṁ taṁ kulaṁ taṁ yoniṁ vijahitvā visesena
  jahitvā chaḍḍetvā mahesino sammāsambuddhassa putto jāto sakyaputtoti
  saṅkhyaṁ gato sāsanadhāraṇatoti attho.
      [551] Tato paraṁ attano dāsakule nibbattanāpadānaṁ dassento
  ito dutiyake kappetiādimāha. Tattha ito bhaddakappato heṭṭhā dutiye
  kappe nāmena añjaso nāma khattiyo eko rājā anantatejo
  saṅkhyātikkantatejo amitayaso pamāṇātikkantaparivāro mahaddhano
  anekakoṭisatasahassadhanavā bhūmipālo paṭhavīpālako rakkhako ahosīti sambandho.
      [552] Tassa raññoti tassa tādisassa rājino putto ahaṁ candano
  nāma khattiyo khattiyakumāro ahosinti sambandho. So ahaṁ jātimadena
  ca yasamadena ca bhogamadena ca upatthaddho 2- thambhito unnatoti attho.
      [553] Nāgasatasahassānīti satasahassahatthino mātaṅgā mātaṅgakule
  jātā tidhā pabhinnā akkhikaṇṇakosasaṅkhātehi tīhi ṭhānehi pabhinnā
  madagaḷitā 3- sabbālaṅkārabhūsitā sabbehi hatthālaṅkārehi alaṅkatā sadā
  sabbakālaṁ maṁ parivārentīti sambandho.

  *  *  *  *  *  *
  Footnote: 1 aṅ. ekaka. 20/228/25. 2 pāḷi. patthaddho. 3 Ma. yadagaḷino.
-------------------------------------------------
[page 349]
      [554] Sabalehi paretohanti tadā tasmiṁ kāle ahaṁ sabalehi
  attano senābalehi pareto parivārito uyyānaṁ gantukāmako icchanto sirikaṁ
  nāma nāgaṁ hatthiṁ āruyha abhiruhitvā nagarato nikkhaminti sambandho.
      [555] Caraṇena ca sampannoti sīlasaṁvarādipaṇṇarasacaraṇadhammena
  samannāgato guttadvāro pihitacakkhādichadvāro susaṁvuto suṭṭhu rakkhitakāyacitto
  devalo nāma sambuddho paccekasambuddho mama mayhaṁ purato sammukhe āgacchi
  pāpuṇīti attho.
      [556] Pesetvā sirikaṁ nāganti taṁ āgataṁ paccekabuddhaṁ disvā ahaṁ
  sirikaṁ nāma nāgaṁ abhimukhaṁ pesetvā buddhaṁ āsādayiṁ ghaṭesiṁ padussesinti
  attho. Tato sañjātakopo soti 1- tato tasmā mayā atīva pīḷetvā
  pesitattā so hatthināgo mayi sañjātakopo padaṁ attano pādaṁ nuddharate 2-
  na uddharati, niccalova hotīti attho.
      [557] Nāgaṁ duṭṭhamanaṁ 3- disvāti duṭṭhamanaṁ kuddhacittaṁ nāgaṁ disvā
  ahaṁ buddhe paccekabuddhe kopaṁ akāsiṁ dosaṁ uppādesinti attho.
  Vihesayitvā 4- sambuddhanti devalaṁ paccekasambuddhaṁ vihesayitvā viheṭhetvā ahaṁ
  uyyānaṁ agamāsinti sambandho.
      [558] Sātaṁ tattha na vindāmīti tasmiṁ āsādane sātaṁ na vindāmi.
  Āsādananimittaṁ madhuraṁ sukhaṁ na labhāmīti attho. Siro pajjalito yathāti siro
  mama sīlaṁ pajjalito yathā pajjalamānaṁ viya hotīti attho. Pariḷāhena
  ḍayhāmīti paccekabuddhe kopassa katattā pacchānutāpapariḷāhena ḍayhāmi
  uṇhacitto homīti attho.
      [559] Sasāgarantāti teneva pāpakammabalena sasāgarantā
  sāgarapariyosānā sakalamahāpaṭhavī me mayhaṁ ādittā viya jalitā viya hoti

  *  *  *  *  *  *
  Footnote: 1 pāḷi. sañjātakopo va. 2 pāḷi. nuddharako.
  3 pāḷi. ruṇṇamanaṁ. sī, i. ruṭṭhamanaṁ. 4 pāḷi. viheṭhayitvā.
-------------------------------------------------
[page 350]
  Khāyatīti attho. Pitu santikupāgammāti evaṁ bhaye uppanne ahaṁ attano
  piturañño santikaṁ upāgamma upagantvā idaṁ vacanaṁ abraviṁ kathesinti attho.
      [560] Āsīvisaṁva kupitanti āsīvisaṁ sabbaṁ kupitaṁ kuddhaṁ iva jalamānaṁ
  aggikkhandhaṁ iva mattaṁ tidhā pabhinnaṁ dantiṁ dantavantaṁ kuñjaraṁ uttamaṁ hatthiṁ
  iva ca āgataṁ yaṁ paccekabuddhaṁ sayambhuṁ sayameva buddhabhūtaṁ ahaṁ āsādayiṁ
  ghaṭṭesinti sambandho.
      [561] Āsādito mayā buddhoti so paccekabuddho mayā āsādito
  ghaṭṭito ghoro aññehi ghaṭṭetuṁ asakkuṇeyyattā ghoro uggatapo pākaṭatapo
  jino pañca māre jitavā evaṁguṇasampanno paccekabuddho mayā ghaṭṭitoti
  attho. Purā sabbe vinassāmāti tasmiṁ paccekabuddhe katānādarena sabbe
  mayaṁ vinassāma vividhenākārena nassāma, bhasmā viya bhavāmāti attho.
  Khamāpessāma taṁ muninti taṁ paccekabuddhaṁ muniṁ yāva na vinassāma, tāva
  khamāpessāmāti sambandho.
      [562] No ce taṁ nijjhāpessāmāti attadantaṁ damitacittaṁ samāhitaṁ
  ekaggacittaṁ taṁ paccekabuddhaṁ no ce nijjhāpessāma khamāpessāMa. Orena
  sattadivasā 1- sattadivasato orabhāge sattadivase anatikkamitavā sampuṇṇaṁ raṭṭhaṁ
  me sabbaṁ vidhamissati vinassissati.
      [563] Sumekhalo kosiyo cāti etesu mekhalādayo cattāro rājāno
  isayo āsādayitvā ghaṭṭetvā anādaraṁ katvā saraṭṭhakā 2- saharaṭṭhajanapadavāsīhi
  duggatā vināsaṁ gatāti attho.
      [564] Yadā kuppanti isayoti yadā yasmiṁ kāle saññatā
  kāyasaññamādīhi saññatā santā brahmacārino uttamacārino seṭṭhacārino
  isayo kuppanti domanassā bhavanti tadā sasāgaraṁ sapabbataṁ sadevakaṁ lokaṁ
  vināsentīti sambandho.

  *  *  *  *  *  *
  Footnote: 1 pāḷi. sattame divase. 2 pāḷi. sasenakā.
-------------------------------------------------
[page 351]
      [565] Tiyojanasahassamhīti tesaṁ isīnaṁ ānubhāvaṁ ñatvā te
  khamāpetuṁ accayaṁ aparādhaṁ desanatthāya pakāsanatthāya tiyojanasahassappamāṇe
  padese purise sannipātayinti sambandho. Sayambhuṁ upasaṅkaminti sayambhuṁ
  paccekabuddhaṁ upasaṅkamiṁ samīpaṁ agamāsinti attho.
      [566] Allavatthāti mayā saddhiṁ rāsibhūtā sabbe janā allavatthā
  udakena tintavatthauttarāsaṅgā allasirā tintakesā pañjalīkatā muddhani
  katāñjaliputā buddhassa paccekamunino pāde pādasamīpe nipatitvā
  nipajjitvā idaṁ vacanamabravunti "khamassu tvaṁ mahāvīrā"tiādikaṁ vacanaṁ abravuṁ
  kathesunti attho.
      [567] Mahāvīra vīruttama bhante paccekabuddha mayā tumhesu aññāṇena
  kataṁ aparādhaṁ khamassu tvaṁ vinodehi, mā manasi karohīti attho. Jano
  janasamūho taṁ bhagavantaṁ abhi visesena yācati. Pariḷāhaṁ dosamohehi
  katacittadukkhapariḷāhaṁ amhākaṁ vinodehi tanuṁ karohi, no amhākaṁ raṭṭhaṁ
  sakalaraṭṭhajanapadavāsino mā vināsaya mā vināsehīti attho.
      [568] Sadevamānusā sabbeti sabbe mānusā sadevā sadānavā
  pahārādādīhi asurehi saha sarakkhasā ayomayena kūṭena mahāmuggarena sadā
  sabbakālaṁ me siraṁ mayhaṁ matthakaṁ bhindeyyuṁ padāleyyuṁ.
      [569] Tato paraṁ buddhānaṁ khamitabhāvañca kopābhāvañca pakāsento
  dake 1- aggi na saṇṭhātītiādimāha. Tattha yathā udake aggi na saṇṭhāti
  na patiṭṭhāti, yathā bījaṁ sele silāmaye pabbate na viruhati, yathā agade
  osade kimi pāṇako na saṇṭhāti. Tathā kopo cittappakopo dummanatā
  buddhe paṭividdhasacce paccekabuddhe na jāyati na uppajjatīti attho.
      [570] Punapi buddhānaṁ ānubhāvaṁ pakāsento yathā ca bhūmītiādimāha.
  Tattha yathā ca bhūmi paṭhavī acalā niccalā, tathā buddho acaloti attho. Yathā

  *  *  *  *  *  *
  Footnote: 1 pāḷi. udake.
-------------------------------------------------
[page 352]
  Sāgaro mahāsamuddo appameyyo pametuṁ pamāṇaṁ gahetuṁ asakkuṇeyyo, tathā
  buddho appameyyoti attho. Yathā ākāso aphuṭṭhākāso anantako
  pariyosānarahito, evaṁ tathā buddho akkhobhiyo 1- khobhetuṁ āloḷetuṁ
  asakkuṇeyyoti attho.
      [571] Tato paraṁ paccekabuddhassa khamanavacanaṁ dassento sadā khantā 2-
  mahāvīrātiādimāha. Tattha mahāvīrā uttamavīriyavantā buddhā tapassino
  pāpānaṁ tapanato "tapo"ti laddhanāmena vīriyena samannāgatā khantā ca
  khantiyā ca sampannā khamitā ca paresaṁ aparādhaṁ khamitā mahitā sadā
  sabbakālaṁ bhavantīti sambandho. Khantānaṁ khamitānañcāti tesaṁ buddhānaṁ
  khantānaṁ khantiyā yuttānaṁ khamitānaṁ parāparādhakhamitānaṁ sahitānañca gamanaṁ
  chandādīhi agatigamanaṁ na vijjatīti attho.
      [572] Iti idaṁ vacanaṁ vatvā sambuddho paccekasambuddho pariḷāhaṁ
  sattānaṁ uppannadāhaṁ vinodayaṁ vinodayanto mahājanassa purato sannipatitassa
  sarājakassa mahato janakāyassa sammukhato tadā tasmiṁ kāle nabhaṁ ākāsaṁ
  abbhuggami uggañchīti attho.
      [573] Tena kammenahaṁ dhīrāti 3- dhīra dhitisampanna ahaṁ tena
  kammena paccekabuddhe katena anādarakammena imasmiṁ pacchimattabhāve 4- hīnattaṁ
  lāmakabhāvaṁ rājūnaṁ kappakakammakaraṇajātiṁ ajjhupāgato sampattoti attho.
  Samatikkamma taṁ jātinti taṁ parāyattajātiṁ saṁ suṭṭhu atikkamma atikkamitvā.
  Pāvisiṁ abhayaṁ puranti bhayarahitaṁ nibbānapuraṁ nibbānamahānagaraṁ pāvisiṁ paviṭṭho
  āsinti attho.
      [574] Tadāpi maṁ mahāvīrāti vīruttama tadāpi tasmiṁ paccekabuddhassa
  āsādanasamaye api sayambhū paccekabuddho pariḷāhaṁ āsādanahetu uppannaṁ
  kāyacittadarathaṁ vinodesi dūrīakāsi. Ḍayhamānaṁ tato eva pacchānutāpena

  *  *  *  *  *  *
  Footnote: 1 pāḷi. ukhobhiyā. 2 pāḷi. attadantā. 3 pāḷi. vīra. 4 chaṂa. pacchimattabhave.
-------------------------------------------------
[page 353]
  Kukkuccena ḍayhamānaṁ santapantaṁ maṁ susaṇṭhitaṁ dosaṁ dosato dassane suṭṭhu
  saṇṭhitaṁ disvā khamāpayi taṁ aparādhaṁ adhivāsesīti sambandho.
      [575] Ajjāpi maṁ mahāvīrāti vīruttama ajjāpi tuyhaṁ samāgamakāle
  api tihaggībhi rāgaggidosaggimohaggisaṅkhātehi vā nirayaggipetaggisaṁsāraggi-
  saṅkhātehi vā tīhi aggīhi ḍayhamānaṁ dukkhamanubhavantaṁ maṁ bhagavā sītibhāvaṁ
  domanassavināsena santakāyacittasaṅkhātaṁ sītibhāvaṁ nibbānameva vā apāpayi sampāpesi.
  Tayo aggī vuttappakāre te tayo aggī nibbāpesi vūpasamesīti sambandho.
      [576] Evaṁ attano hīnāpadānaṁ bhagavato dassetvā idāni aññepi
  tassa savane niyojetvā ovadanto "yesaṁ sotāvadhānatthī"tiādimāha. Tattha
  yesaṁ tumhākaṁ sotāvadhānaṁ sotassa avadhānaṁ ṭhapanaṁ atthi vijjati, te tumhe
  bhāsato bhāsantassa mama vacanaṁ suṇātha manasi karotha. Atthaṁ tumhaṁ 1- pavakkhāmīti
  yathā yena pakārena mama mayā diṭṭhaṁ padaṁ nibbānaṁ, tathā tena pakārena
  nibbānasaṅkhātaṁ paramatthaṁ tumhākaṁ pavakkhāmīti sambandho.
      [577] Taṁ dassento sayambhuṁ taṁ vimānetvātiādimāha. Tattha sayambhuṁ
  sayameva bhūtaṁ ariyāya jātiyā jātaṁ santacittaṁ samāhitaṁ paccekabuddhaṁ vimānetvā
  anādaraṁ katvā tena kammena katenākusalena ajja imasmiṁ vattamānakāle
  ahaṁ nīcayoniyaṁ parāyattajātiyaṁ kappakajātiyaṁ jāto nibbatto amhi bhavāmi.
      [578] Mā kho khaṇaṁ virādhethāti buddhuppādakkhaṇaṁ vo tumhe mā
  virādhetha gaḷitaṁ 2- mā karotha, hi saccaṁ khaṇātītā buddhuppādakkhaṇaṁ atītā
  atikkantā sattā socare socanti, "mayaṁ alakkhikā dummedhā bhavāmā"ti evaṁ
  socantīti attho. Sadatthe attano atthe vuḍḍhiyaṁ vāyameyyātha vīriyaṁ karotha.
  Vo tumhehi khaṇo buddhuppādakkhaṇo samayo paṭipādito nipphādito pattoti
  attho.
      [579] Tato paraṁ saṁsāragatānaṁ ādīnavaṁ upamāupameyyavasena dassento
  ekaccānañca vamanantiādimāha. Ekaccānaṁ kesañci puggalānaṁ vamanaṁ uddhaṁ

  *  *  *  *  *  *
  Footnote: 1 pāḷi. tuyhaṁ. 2 Sī. aphalaṁ.
-------------------------------------------------
[page 354]
  Uggiraṇaṁ ekaccānaṁ virecanaṁ adhopaggharaṇaṁ eke ekaccānaṁ halāhalaṁ visaṁ
  mucchākaraṇavisaṁ 1- ekaccānaṁ puggalānaṁ osadhaṁ rakkhanupāyaṁ bhagavā evaṁ paṭipāṭiyā
  akkhāsīti sambandho.
      [580] Vamanaṁ paṭipannānanti paṭipannānaṁ maggasamaṅgīnaṁ vamanaṁ
  saṁsārachaḍḍanaṁ saṁsāramocanaṁ bhagavā akkhāsīti sambandho. Phalaṭṭhānaṁ phale ṭhitānaṁ
  virecanaṁ saṁsārapaggharaṇaṁ akkhāsi. Phalalābhīnaṁ phalaṁ labhitvā ṭhitānaṁ nibbānaosadhaṁ
  akkhāsi. Gavesīnaṁ manussadevanibbānasampattiṁ gavesīnaṁ pariyesantānaṁ
  paññakkhettabhūtaṁ saṁghaṁ akkhāsīti sambandho.
      [581] Sāsanena viruddhānanti sāsanassa paṭipakkhānaṁ halāhalaṁ kutūhalaṁ
  pāpaṁ akusalaṁ akkhāsīti sambandho. Yathā āsīvisoti assaddhānaṁ katapāpānaṁ
  puggalānaṁ saṁsāre dukkhāvahanato āsīvisasadisaṁ yathā āsīviso diṭṭhamattena 2-
  bhasmakaraṇato diṭṭhaviso 3- sappo attanā daṭṭhaṁ naraṁ jhāpeti ḍayhati dukkhāpeti.
  Taṁ naraṁ taṁ assaddhaṁ katapāpaṁ naraṁ halāhalavisaṁ evaṁ jhāpeti catūsu apāyesu
  ḍayhati sosesīti sambandho.
      [582] Sakiṁ pītaṁ halāhalanti visaṁ halāhalaṁ pītaṁ sakiṁ ekavāraṁ jīvitaṁ
  uparundhati 4- nāseti. Sāsanena sāsanamhi virajjhitvā 5- aparādhaṁ katvā puggalo
  kappakoṭimhi koṭisaṅkhye kappepi ḍayhati nijjhāyatīti attho.
      [583] Evaṁ assaddhānaṁ puggalānaṁ phalavipākaṁ dassetvā idāni buddhānaṁ
  ānubhāvaṁ dassento khantiyātiādimāha. Tattha yo buddho vamanādīni 6- akkhāsi,
  so buddho khantiyā khamanena ca avihiṁsāya sattānaṁ avihiṁsanena ca mettacittavatāya
  ca mettacittavantabhāvena ca sadevakaṁ saha devehi vattamānaṁ lokaṁ tāreti 7-
  atikkamāpeti nibbāpeti, tasmā kāraṇā buddhā vo tumhehi avirādhiyā
  virujjhituṁ na sakkuṇeyyā, buddhasāsane paṭipajjeyyāthāti attho.

  *  *  *  *  *  *
  Footnote: 1 i. muñchākaraṇavisaṁ. 2 i. daṭṭhamattena. 3 pāḷi. duṭṭhaviso, i. daṭṭhaviso.
  4 pāḷi. uparuddheti. 5 pāḷi. virujjhitvā. 6 Sī., i. vamanādīhi. 7 pāḷi.
  tarati.
-------------------------------------------------
[page 355]
      [584] Lābhe ca alābhe ca na sajjanti na bhajanti na lagganti.
  Sammānane ādarakaraṇe ca vimānane anādarakaraṇe ca acalā paṭhavīsadisā
  buddhā bhavanti, tasmā kāraṇā te buddhā tumhehi na virodhiyā na
  virodhetabbā virujjhituṁ asakkuṇeyyāti attho.
      [585] Buddhānaṁ majjhattataṁ dassento devadattetiādimāha. Tattha
  vadhakāvadhakesu sabbesu sattesu samako samamānaso muni buddhamunīti attho.
      [586] Etesaṁ paṭigho 1- natthīti etesaṁ buddhānaṁ paṭigho caṇḍikkaṁ
  dosacittataṁ natthi na saṁvijjati rāgomesaṁ na vijjatīti imesaṁ buddhānaṁ rāgopi
  rajjanaṁ allīyanaṁ na vijjati na upalabbhati, tasmā kāraṇā, vadhakassa ca orasassa
  cāti sabbesaṁ samako samacitto buddho hotīti sambandho.
      [587] Punapi buddhānaṁyeva ānubhāvaṁ dassento panthe disvāna
  kāsāvantiādimāha. Tattha mīḷhamakkhitaṁ gūthasammissaṁ kāsāvaṁ kasāvena rajitaṁ
  cīvaraṁ isiddhajaṁ ariyānaṁ dhajaṁ parikkhāraṁ panthe magge chaḍḍitaṁ disvāna passitvā
  añjaliṁ katvā dasaṅgulisamodhānaṁ añjalipuṭaṁ sirasi katvā sirasā sirena
  vanditabbaṁ isiddhajaṁ arahattaddhajaṁ buddhapaccekabuddhasāvakadīpakaṁ cīvaraṁ namassitabbaṁ
  mānetabbaṁ pūjetabbanti attho.
      [588] Abbhatītāti abhiatthaṅgatā nibbutā. Ye ca buddhā vattamānā
  idāni jātā ca ye buddhā anāgatā ajātā abhūtā anibbattā apātubhūtā
  ca ye buddhā. Dhajenānena sujjhantīti anena isiddhajena cīvarena ete
  buddhā sujjhanti visuddhā bhavanti sobhanti. Tasmā tena kāraṇena ete
  buddhā namassiyā namassitabbā vanditabbāti attho. "etaṁ Namassiyan"tipi
  pāṭho. Tassa etaṁ isiddhajaṁ namassitabbanti attho.
      [589] Tato paraṁ attano guṇaṁ dassento satthukappantiādimāha.
  Tattha satthukappaṁ buddhasadisaṁ suvinayaṁ sundaravinayaṁ sundarākārena dvārattayadamanaṁ

  *  *  *  *  *  *
  Footnote: 1 pāḷi. paṭighaṁ.
-------------------------------------------------
[page 356]
  Hadayena cittena ahaṁ dhāremi savanadhāraṇādinā paccavekkhāmīti attho, vinayaṁ
  vinayapiṭakaṁ namassamāno vandamāno vinaye ādaraṁ kurumāno viharissāmi sabbadā
  sabbasmiṁ kāle vāsaṁ kappemīti attho.
      [590] Vinayo āsayo mayhanti vinayapiṭakaṁ mayhaṁ okāsabhūtaṁ
  savanadhāraṇamanasikaraṇauggahaparipucchāpavattanavasena okāsabhūtaṁ gehabhūtanti attho. Vinayo
  ṭhānacaṅkamanti vinayo mayhaṁ savanādikiccakaraṇena ṭhitaṭṭhānañca caṅkamanaṭṭhānañca.
  Kappemi vinaye vāsanti vinayapiṭake vinayatantiyā savanadhāraṇapavattanavasena vāsaṁ
  sayanaṁ kappemi karomi. Vinayo mama 1- gocaroti vinayapiṭakaṁ mayhaṁ gocaro āhāro
  bhojanaṁ niccaṁ dhāraṇamanasikaraṇaseseānāti attho.
      [591] Vinaye pāramippattoti sakale vinayapiṭake pāramiṁ pariyosānaṁ
  patto. Samathe cāpi kovidoti pārājikādisattāpattikkhandhānaṁ samathe vūpasame
  ca vuṭṭhāne ca kovido cheko adhikaraṇasamathe vā:-
                 "vivādaṁ anuvādañca āpattādhikaraṇaṁ tathā
                 kiccādhikaraṇañceva caturādhikaraṇā matā"ti
  vuttādhikaraṇesu ca:-
                 "sammukhā sativinayo amūḷhapaṭiññākaraṇaṁ
                 yebhuyya tassapāpiyya tiṇavatthārako tathā"ti
  evaṁ vuttesu ca sattasu adhikaraṇasamathesu atikovido chekoti attho. Upāli
  taṁ mahāvīrāti bhante mahāvīra catūsu asaṅkhyeyyesu kappasatasahassesu
  sabbaññutaññāṇādhigamāya vīriyavanta satthuno devamanussānaṁ anusāsakassa taṁ
  tava pāde pādayuge upāli bhikkhu vandati paṇāmaṁ karotīti attho.
      [592] So ahaṁ pabbajitvā sambudadhaṁ namassamāno paṇāmaṁ kurumāno
  dhammassa ca tena bhagavatā desitassa navalokutataradhammassa sudhammataṁ sundaradhammabhāvaṁ

  *  *  *  *  *  *
  Footnote: 1 pāḷi. mayhaṁ.
-------------------------------------------------
[page 357]
  Jānitvā dhammañca namassamāno gāmato gāmaṁ purato puraṁ nagarato nagaraṁ
  vicarissāmīti sambandho.
      [593] Kisesā jhāpitā mayhanti mayā paṭividdhārahattamaggañāṇena
  mayhaṁ cittasantānagatā sabbe diyaḍḍhasahassasaṅkhā kilesā jhāpitā sositā
  visositā viddhaṁsitā. Bhavā sabbe samūhatāti kāmabhavādayo sabbe nava bhavā
  mayā samūhatā saṁ suṭṭhu ūhatā khepitā viddhaṁsitā. Sabbāsavā parikkhīṇāti
  kāmāsavo bhavāsavo diṭṭhāsavo avijjāsavoti sabbe cattāro āsavā parikkhīṇā
  parisamantato khayaṁ pāpitā. Idāni 1- imasmiṁ arahattappattakāle punabbhavo
  punappatti saṅkhāto bhavo bhavanaṁ jāti natthīti attho.
      [594] Uttari somanassavasena udānaṁ udānento svāgatantiādimāha.
  Tattha buddhaseṭṭhassasa uttamabuddhassa santike samīpe ekanagare vā mama
  āgamanaṁ svāgataṁ suṭṭhu āgamanaṁ sundarāgamanaṁ vata ekantena āsi ahosīti
  sambandho. Tisso vijjāti pubbenivāsadibbacakkhuāsavakkhayavijjā anuppattā
  sampattā, paccakkhaṁ katāti attho. Kataṁ buddhassa sāsananti buddhena bhagavatā
  desitaṁ anusiṭṭhi sāsanaṁ kataṁ nipphāditaṁ vattapaṭipattiṁ pūretvā kammaṭṭhānaṁ
  manasi karitvā arahattamaggañāṇādhigamena sampāditanti attho.
      [595] Paṭisambhidā catassoti atthapaṭisambhidādayo catasso paññāyo
  sacchikatā paccakkhaṁ katā vimokkhāpi ca aṭṭhimeti cattāri maggañāṇāni cattāri
  phalañāṇānīti ime aṭṭhavimokkhā saṁsārato muccanūpāyā sacchikatāti sambandho.
  Chaḷabhiññā sacchikatāti:-
                 "iddhividhaṁ dibbasotaṁ cetopariyañāṇakaṁ
                 pubbenivāsañāṇañca dibbacakkhāsavakkhayan"ti
  imā cha abhiññā sacchikatā paccakkhaṁ katā, imesaṁ ñāṇānaṁ sacchikaraṇena
  buddhassa sāsanaṁ katanti attho.

  *  *  *  *  *  *
  Footnote: 1 pāḷi. dāni.
-------------------------------------------------
[page 358]
      Itthanti iminā heṭṭhā vuttappakārena. Sudanti padapūraṇamatte
  nipāto. Āyasmā upāli theroti thirasīlādiguṇayutto sāvako imā
  pubbacaritāpadānadīpikā gāthāyo abhāsittha kathayitthāti attho.
                     Upālittherāpadānavaṇṇanā niṭṭhitā.
                           -------------
                   7. Aññāsikoṇḍaññattherāpadānavaṇṇanā
      padumuttarasambuddhantiādikaṁ āyasamto aññāsikoṇḍaññattherassa
  apadānaṁ. Ayaṁ kira purimabuddhesu katādhikāro tattha tattha bhave vivaṭṭūpanissayāni
  puññāni upacinanto padumuttarassa bhagavato kāle haṁsavatīnagare gahapatimahāsālakule
  nibbattitvā viññutaṁ patvā ekadivasaṁ satthu santike dhammaṁ suṇanto
  satthāraṁ ekaṁ bhikkhuṁ attano sāsane paṭhamaṁ paṭividdhadhammarattaññūnaṁ aggaṭṭhāne
  ṭhapentaṁ disvā sayampi taṁ ṭhānantaraṁ patthento satasahassabhikkhuparivārassa
  bhagavato sattāhaṁ mahādānaṁ pavattetvā paṇidhānaṁ akāsi. Satthāpissa
  anantarāyataṁ disvā bhāviniṁ sampattiṁ byākāsi. So yāvajīvaṁ puññāni karonto
  satthari parinibbute cetiye patiṭṭhāpiyamāne anto cetiye ratanagharaṁ kārāpesi,
  cetiyaṁ parivāretvā sahassaratanagghikāni ca kāresi.
      So evaṁ puññāni katvā tato cavitvā devamanussesu saṁsaranto
  vipassissa bhagavato kāle mahākālo nāma kuṭumbiko hutvā aṭṭhakarīsamatte
  khette sāligabbhaṁ phāletvā gahitasālitaṇḍulehi asambhinnakhīrapāyāsaṁ sampādetvā
  tattha madhusappisakkarādayo pakkhipitvā buddhappamukhassa saṁghassa adāsi. Sāligabbhaṁ
  phāletvā gahitagahitaṭṭhānaṁ puna pūrati. Puthukakāle puthukaggaṁ nāma adāsi. Lāyane
  lāyanaggaṁ, veṇikaraṇe veṇaggaṁ, kalāpādikaraṇe kalāpaggaṁ, khalaggaṁ, minaggaṁ,
  bhaṇḍaggaṁ, koṭṭhagganti evaṁ ekasasse nava vāre aggadānaṁ adāsi, tampi
  sassaṁ atirekataraṁ sampannaṁ ahosi.
-------------------------------------------------
[page 359]
      Evaṁ yāvajīvaṁ puññāni katvā tato cuto devaloke nibbattitvā
  devesu ca manussesu ca saṁsaranto amhākaṁ bhagavato uppattito puretarameva
  kapilavatthunagarassa avidūre doṇavatthunāmake brāhmaṇagāme brāhmaṇamahāsālakule
  nibbatti, tassa koṇḍaññoti gottato āgataṁ nāmaṁ ahosi. So vayappatto
  tayo vede uggahetvā lakkhaṇamantesu ca pāraṁ agamāsi. Tena samayena
  amhākaṁ bodhisatto tusitapurato cavitvā kapilavatthupure suddhodanamahārājassa
  gehe nibbatti, tassa nāmaggahaṇadivase aṭṭhuttarasatesu brāhmaṇesu upanītesu
  ye aṭṭha brāhmaṇā lakkhaṇapariggahaṇatthaṁ mahātalaṁ 1- upanītā. So tesu
  sabbanavako hutvā mahāpurisassa lakkhaṇanipphattiṁ disvā "ekaṁsena ayaṁ buddho
  bhavissatī"ti niṭṭhaṁ gantvā mahāsattassa abhinikkhamanaṁ udikkhanto vicarati.
      Bodhisattopi kho mahatā parivārena vaḍḍhamāno anukkamena vuḍḍhippatto
  ñāṇaparipākaṁ gantvā ekūnatiṁsatime vasse mahābhinikkhamanaṁ nikkhamanto
  anomānadītīre pabbajitvā anukkamena uruvelaṁ gantvā padhānaṁ padahi. Tadā
  koṇḍañño māṇavo mahāsattassa pabbajitabhāvaṁ sutvā lakkhaṇapariggāhaka-
  brāhmaṇānaṁ puttehi vappamāṇavādīhi saddhiṁ attapañcamo pabbajitvā
  anukkamena bodhisattassa santikaṁ upasaṅkamitvā chabbassāni taṁ upaṭṭhahanto
  tassa oḷārikāhāraparibhogena nibbinno apakkamitvā isipatanaṁ agamāsi. Atha
  kho bodhisatto oḷārikāhāraparibhogena laddhakāyabalo visākhapuṇṇamāyaṁ 2-
  bodhirukkhamūle aparājitapallaṅke nisinno tiṇṇaṁ mārānaṁ matkakaṁ madditvā
  abhisambuddho hutvā sattasattāhaṁ bodhimaṇḍeyeva vītināmetvā pañcavaggiyānaṁ
  ñāṇaparipākaṁ ñatvā āsāḷhīpuṇṇamāyaṁ isipatanaṁ gantvā tesaṁ dhammacakkappavattana-
  suttantaṁ 3- kathesi. Desanāpariyosāne koṇḍaññatthero aṭṭhārasahi
  brahmakoṭīhi saddhiṁ sotāpattiphale patiṭṭhāsi. Atha pañcamiyaṁ pakkhassa
  anattalakkhaṇasuttantadesanāya 4- arahattaṁ sacchākāsi.

  *  *  *  *  *  *
  Footnote: 1 Ma. mahātale. 2 chaṂa. vesākha..., evamuparipi.
  3 vi. mahā. 4/13/13, saṁ. mahā. 19/1081/367. 4 vi. mahā. 4/20/17, saṁ. kha.
  17/59/55.
-------------------------------------------------
[page 360]
      [596] Evaṁ so arahattaṁ patvā "kiṁ kammaṁ katvā ahaṁ lokuttarasukhaṁ
  adhigatomhī"ti upadhārento attano pubbakammaṁ paccakkhato ñatvā somanassavasena
  pubbacaritāpadānaṁ udānavasena dassento padumuttarasambuddhantiādimāha.
  Tassattho heṭṭhā vuttoyeva. Lokajeṭṭhaṁ vināyakanti sakalassa sattalokassa
  jeṭṭhaṁ padhānanti attho. Visesena veneyyasatte saṁsārasāgarassa paratīraṁ
  amatamahānibbānaṁ neti sampāpetīti vināyako, taṁ vināyakaṁ. Buddhabhūmimanuppattanti
  buddhassa bhūmi patiṭṭhānaṭṭhānanti buddhabhūmi, sabbaññutaññāṇaṁ, taṁ anuppatto
  paṭividdhoti buddhabhūmimanuppatto, taṁ buddhabhūmimanuppattaṁ, sabbaññutappattaṁ
  buddhabhūtanti attho. Paṭhamaṁ addasaṁ ahanti paṭhamaṁ visākhapuṇṇamiyā rattiyā
  paccūsasamaye buddhabhūtaṁ padumuttarasambuddhaṁ ahaṁ addakkhinti attho.
      [597] Yāvatā bodhiyā mūleti yattakā bodhirukkhasamīpe yakkhā
  samāgatā rāsibhūtā sambuddhaṁ buddhabhūtaṁ taṁ buddhaṁ pañjalīkatā dasaṅgulisamodhānaṁ
  añjalipuṭaṁ sirasi ṭhapetvā vandanti namassantīti sambandho.
      [598] Sabbe devā tuṭṭhamanāti buddhabhūtaṭṭhānaṁ āgatā te sabbe
  devā tuṭṭhacittā ākāse sañcarantīti sambandho. Andhakāratamonudoti ativiya
  andhakāraṁ mohaṁ nudo khepano ayaṁ buddho anuppattoti attho.
      [599] Tesaṁ hāsaparetānanti hāsehi pītisomanassehi samannāgatānaṁ
  tesaṁ devānaṁ mahānādo mahāghoso avattatha pavattati, 1- sammāsambuddhasāsane
  kilese saṅkilese dhamme jhāpayissāmāti sambandho.
      [600] Devānaṁ giramaññāyāti vācāya thutivacanena saha udīritaṁ devānaṁ
  saddaṁ jānitvā haṭṭho haṭṭhena cittena somanassasahagatena cittena
  ādibhikkhaṁ paṭhamaṁ āhāraṁ buddhabhūtassa ahaṁ adāsinti sambandho.
      [602] Sattāhaṁ abhinikkhammāti mahābhinikkhamānaṁ nikkhamitvā sattāhaṁ
  padhānaṁ katvā sabbaññutaññāṇapadaṭṭhānaṁ arahattamaggañāṇasaṅkhātaṁ bodhiṁ

  *  *  *  *  *  *
  Footnote: 1 Sī. pavattathāti pavattati, i. pavattatha pavattati.
-------------------------------------------------
[page 361]
  Ajjhagamaṁ adhigañchiṁ 1- ahanti attho. Idaṁ me paṭhamaṁ bhattanti idaṁ bhattaṁ
  sarīrayāpanaṁ brahmacārissa uttamacārissa me mayhaṁ iminā devaputtena paṭhamaṁ
  dinnaṁ ahosīti attho.
      [603] Tusitā hi idhāgantvāti tusitabhavanato idha manussaloke
  āgantvā yo devaputto me mama bhikkhaṁ upānayi adāsi, taṁ devaputtaṁ
  kittayissāmi kathessāmi pākaṭaṁ karissāmi. Bhāsato bhāsantassa mama vacanaṁ
  suṇāthāti sambandho. Ito paraṁ anuttānapadameva vaṇṇayissāMa.
      [607] Tidasāti tāvatiṁsabhavanā. Agārāti attano uppannabrāhmaṇagehato
  nikkhamitvā pabbajitvā cha saṁvaccharāni dukkarakārikaṁ karontena
  bodhisattena saha vasissatīti sambandho.
      [608] Tato sattamake vasseti tato pabbajitakālato paṭṭhāya
  sattame saṁvacchare. Buddho saccaṁ kathessatīti chabbassāni dukkarakārikaṁ katvā
  sattamasaṁvacchare buddho hutvā bārāṇasiyaṁ isipatane migadāye dhammacakkappavattana-
  suttantadesanāya dukkhasamudayanirodhamaggasaccasaṅkhātaṁ catusaccaṁ kathessatīti
  attho. Koṇḍañño nāma nāmenāti nāmena gottanāmavasena koṇḍañño
  nāMa. Paṭhamaṁ sacchikāhitīti pañcavaggiyānamantare paṭhamaṁ ādito eva
  sotāpattimaggañāṇaṁ sacchikāhiti paccakkhaṁ karissatīti attho.
      [609] Nikkhantenānupabbajinti nikkhantena bodhisattena saha nikkhamitvā
  anupabbajinti attho. Tathā anupabbajitvā mayā padhānaṁ vīriyaṁ sukataṁ suṭṭhu
  kataṁ daḷhaṁ katvā katanti attho. Kilese jhāpanatthāyāti kilese sosanatthāya
  viddhaṁsanatthāya anagāriyaṁ agārassa ahitaṁ kasivaṇijjādikammavirahitaṁ sāsanaṁ
  pabbajiṁ paṭipajjinti attho.
      [610] Abhigantvāna 2- sabbaññūti sabbaṁ atītānāgatapaccuppannaṁ vā
  saṅkhāravikāralakkhaṇanibbānapaññattisaṅkhātaṁ ñeyyaṁ vā jānanto devehi saha

  *  *  *  *  *  *
  Footnote: 1 i. adhigacchiṁ. 2 pāḷi. adhigantvāna.
-------------------------------------------------
[page 362]
  Vattamāne satta loke buddho migāraññaṁ 1- migadāya vihāraṁ abhigantvā
  upasaṅkamitvā me mayā sacchikatena iminā sotāpattimaggañāṇena amatabheriṁ
  amatamahānibbānabheriṁ ahani pahari dassesīti attho.
      [611] So dānīti so ahaṁ paṭhamaṁ sotāpanno idāni arahattamaggañāṇena
  amataṁ santaṁ vūpasantasabhāvaṁ padaṁ pajjitabbaṁ pāpuṇitabbaṁ anuttaraṁ
  uttaravirahitaṁ nibbānaṁ patto adhigatoti attho. Sabbāsave pariññāyāti
  kāmāsavādayo sabbe āsave pariññāya pahānapariññāya pajahitvā anāsavo
  nikkileso viharāmi iriyāpathavihārena vāsaṁ kappemi. Paṭisambhidā catassotyādayo
  gāthāyo vuttatthāyeva.
      Atha naṁ satthā aparabhāge jetavanamahāvihāre bhikkhusaṁghamajjhe
  paññattavarabuddhāsane nisinno paṭhamaṁ paṭividdhadhammabhāvaṁ dīpento "etadaggaṁ bhikkhave
  mama sāvakānaṁ bhikkhūnaṁ rattaññūnaṁ yadidaṁ aññāsikoṇḍañño"ti 2- etadagge
  ṭhapesi. So dvīhi aggasāvakehi attani kariyamānaṁ paramanipaccakāraṁ,
  gāmantasenāsane ākiṇṇavihārañca pariharitukāmo, vivekābhiratiyā viharitukāmo ca
  attano santikaṁ upagatānaṁ gahaṭṭhapabbajitānaṁ paṭisanthārakaraṇampi papañcaṁ
  maññamāno satthāraṁ āpucchitvā himavantaṁ pavisitvā chaddantehi nāgehi
  upaṭṭhiyamāno chaddantadahatīre dvādasa vassāni vasi. Evaṁ tattha vasantaṁ theraṁ
  ekadivasaṁ sakko devarājā upasaṅkamitvā vanditvā ṭhito evamāha "sādhu me
  bhante ayyo dhammaṁ desetū"ti. Thero tassa catusaccagabbhaṁ tilakkhaṇāhataṁ
  suññatāpaṭisaṁyuttaṁ nānānayavicittaṁ amatogadhaṁ buddhalīlāya dhammaṁ desesi. Taṁ
  sutvā sakko attano pasādaṁ pavedento:-
                "esa bhiyyo pasīdāmi sutvā dhammaṁ mahārasaṁ 3-
                virāgo desito dhammo anupādāya sabbaso"ti 4-

  *  *  *  *  *  *
  Footnote: 1 pāḷi. mahāraññaṁ. 2 aṅ. ekaka. 20/188/23. 3 i. mahārahaṁ.
  4 khu. thera. 26/673/364.
-------------------------------------------------
[page 363]
  Thutiṁ akāsi. Thero chaddantadahatīre dvādasa vassāni vasitvā upakaṭṭhe
  parinibbāne satthāraṁ upasaṅkamitvā parinibbānaṁ anujānāpetvā tattheva
  gantvā parinibbāyīti.
                Aññāsikoṇḍaññattherāpadānavaṇṇanā niṭṭhitā. 1-
                            ----------
                   8. Piṇḍolabhāradvājattherāpadānavaṇṇanā
      padumuttaro nāma jinotiādikaṁ āyasmato piṇḍolabhāradvājattherassa 2-
  apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni
  puññāni upacinanto padumuttarassa bhagavato kāle sīhayoniyaṁ nibbattitvā
  pabbatapāde guhāyaṁ vihāsi. Bhagavā tassa anuggahaṁ kātuṁ gocarāya pakkantakāle
  tassa sayanaguhaṁ pavisitvā nirodhaṁ samāpajjitvā nisīdi. Sīho gocaraṁ gahetvā
  nivatto guhadvāre ṭhatvā bhagavantaṁ disvā haṭṭhatuṭṭho jalajathalajapupphehi pūjaṁ
  katvā cittaṁ pasādento bhagavato ārakkhanatthāya aññe vāḷamige apanetuṁ
  tīsu velāsu sīhanādaṁ nadanto buddhagatāya satiyā 3- aṭṭhāsi. Yathā paṭhamadivase,
  evaṁ sattāhaṁ pūjesi. Bhagavā "sattāhaccayena nirodhā vuṭṭhahitvā vaṭṭissati
  imassa ettako upanissayo"ti tassa passantasseva ākāsaṁ pakkhanditvā
  vihārameva gato.
      Sīho buddhaviyogadukkhaṁ adhivāsetuṁ asakkonto kālaṁ katvā haṁsavatīnagare
  mahābhogakule nibbattitvā vayappatto nagaravāsīhi saddhiṁ vihāraṁ gantvā satthu
  dhammadesanaṁ sutvā pasanno sattāhaṁ buddhappamukhassa bhikkhusaṁghassa mahādānaṁ
  pavattetvā yāvajīvaṁ puññāni katvā aparāparaṁ devamanussesu saṁsaranto amhākaṁ
  bhagavato kāle kosambiyaṁ rañño udenassa purohitassa putto hutvā nibbatti,
  bhāradvārotissa nāmaṁ ahosi. So vayappatto tayo vede uggahetvā pañca
  māṇavakasatāni mante vācento mahagghasabhāvena ananurūpācārattā 4- tehi

  *  *  *  *  *  *
  Footnote: 1 chaṂa. samattā. 2 chaṂa. piṇḍolabhāradvājassa. 3 Ma. pītiyā. 4 Sī.,
  i....garuppatto.
-------------------------------------------------
[page 364]
  Pariccatto rājagahaṁ gantvā bhagavato bhikkhusaṁghassa ca lābhasakkāraṁ disvā sāsane
  pabbajitvā bhojane amattaññū hutvā viharati. Satthārā upāyena mattaññutāya
  patiṭṭhāpento vipassanaṁ paṭṭhapetvā nacirasseva chaḷabhiñño ahosi. Chaḷabhiñño
  pana hutvā bhagavato sammukhā "yaṁ sāvakehi pattabbaṁ, taṁ mayā anuppattan"ti,
  bhikkhusaṁghe ca "yassa magge vā phale vā kaṅkhā atthi, so maṁ pucchatū"ti
  sīhanādaṁ nadi. Tena taṁ bhagavā "etadaggaṁ bhikkhave mama sāvakānaṁ bhikkhūnaṁ
  sīhanādikānaṁ yadidaṁ piṇḍolabhāradvājo"ti etadagge 1- ṭhapesi.
      [613] Evaṁ etadaggaṭṭhānaṁ patvā pubbe katapuññasambhāraṁ saritvā
  somanassavasena attano puññakammāpadānaṁ vibhāvento padumuttarotiādimāha.
  Tassattho heṭṭhā vuttova. Purato himavantassāti himālayapabbatato pubbadisābhāgeti
  attho. Cittakūṭe vasī tadāti yadā ahaṁ sīho migarājā hutvā himavantapabbatasamīpe
  vasāmi, tadā padumuttaro nāma satthā anekehi ca osadhehi anekehi ca
  ratanehi cittavicittatāya cittakūṭe cittapabbatasikhare vasīti sambandho.
      [614] Abhītarūpo tatthāsinti abhītasabhāvo nibbhayasabhāvo migarājā
  tattha āsiṁ ahosinti attho. Catukkamoti catūhi disāhi kamo gantuṁ samattho.
  Yassa saddaṁ suṇitvānāti yassa migarañño sīhanādaṁ sutvā bahujjanā 2-
  bahusattā vikkhambhanti visesena khambhanti bhāyanti.
      [615] Suphullaṁ padumaṁ gayhāti bhagavati pasādena supupphitapadumapupphaṁ
  ḍaṁsitvā. Narāsabhaṁ narānaṁ āsabhaṁ uttamaṁ seṭṭhaṁ sambuddhaṁ upagacchiṁ, samīpaṁ
  agaminti attho. Vuṭṭhitassa samādhimhāti nirodhasamāpattito vuṭṭhitassa buddhassa
  taṁ pupphaṁ abhiropayiṁ pūjesinti attho.
      [616] Catuddisaṁ 3- namassitvāti catūsu disāsu namassitvā sakaṁ cittaṁ
  attano cittaṁ pasādetvā ādarena patiṭṭhāpetvā sīhanādaṁ abhītanādaṁ anadiṁ 4-
  ghosesinti attho.

  *  *  *  *  *  *
  Footnote: 1 aṅ. ekaka. 20/195/23. 2 pāḷi. bahū janā. 3 pāḷi. cātuddisaṁ. 4 pāḷi. nadiṁ.
-------------------------------------------------
[page 365]
      [617] Tato buddhena dinnabyākaraṇaṁ pakāsento padumuttarotiādimāha.
  Taṁ uttānatthameva.
      [618] Vadataṁ seṭṭhoti "mayaṁ buddhā, mayaṁ buddhā"ti vadantānaṁ
  aññatitthiyānaṁ seṭṭho uttamo buddho āgatoti sambandho. Tassa āgatassa
  bhagavato taṁ dhammaṁ sossāma suṇissāmāti attho.
      [619] Tesaṁ hāsaparetānanti hāsehi somanassehi paretānaṁ
  abhibhūtānaṁ samannāgatānaṁ tesaṁ devamanussānaṁ. Lokanāyakoti lokassa nāyako
  saggamokkhasampāpako mama saddaṁ mayhaṁ sīhanādaṁ pakittesi pakāsesi kathesi
  dīghadassī anāgatakāladassī mahāmuni munīnamantare mahanto muni. Sesagāthā
  suviññeyyameva.
      [622] Nāmena padumo nāma cakkavattī hutvā catusaṭṭhiyā jātiyā
  issariyaṁ issarabhāvaṁ rajjaṁ kārayissatīti attho.
      [623] Kappasatasahassamhīti sāmyatthe bhummavacanaṁ, kappasatasahassānaṁ
  pariyosāneti attho.
      [624] Pakāsite pāvacaneti tena gotamena bhagavatā piṭakattaye pakāsite
  desiteti attho. Brahmabandhu bhavissatīti tadā gotamassa bhagavato kāle ayaṁ
  sīho migarājā brāhmaṇakule nibbattissatīti attho. Brahmaññā abhinikkhammāti
  brāhmaṇakulato nikkhamitvā tassa bhagavato sāsane pabbajissatīti sambandho.
      [625] Padhānapahitattoti vīriyakaraṇatthaṁ pesitacitto. Upadhisaṅkhātānaṁ
  kilesānaṁ abhāvena nirupadhi. Kilesadarathānaṁ abhāvena upasanto. Sabbāsave
  sakalāsave pariññāya pahāya anāsavo nikkileso nibbāyissati khandhaparinibbānena
  nibbuto bhavissatīti attho.
-------------------------------------------------
[page 366]
      [626] Vijane pantaseyyamhīti janasambādharahite dūrāraññasenāsaneti
  attho. Vāḷamigasamākuleti kāḷasīhādīhi khaṇḍamigasaṅgehi ākule saṅkiṇṇeti
  attho. Sesaṁ vuttatthamevāti.
               Piṇḍolabhāradvājattherāpadānavaṇṇanā niṭṭhitā. 1-
                           ------------
                      9. Khadiravaniyattherāpadānavaṇṇanā
      gaṅgā bhāgīrathī nāmātiādikaṁ āyasmato khadiravaniyattherassa apadānaṁ.
  Ayampi purimabuddhesu katādhikāro tattha tattha bhave vivaṭṭūpanissayāni puññāni
  upacinanto padumuttarassa bhagavato kāle haṁsavatīnagare titthanāvikakule nibbattitvā
  mahāgaṅgāya payāgatitthe titthanāvāya kammaṁ karonto ekadivasaṁ sasāvakasaṁghaṁ
  bhagavantaṁ gaṅgātīraṁ upagataṁ disvā pasannamānaso nāvāsaṅghāṭaṁ yojetvā
  mahantena pūjāsakkārena paratīraṁ pāpetvā aññataraṁ bhikkhuṁ satthārā āraññakānaṁ
  bhikkhūnaṁ aggaṭṭhāne ṭhapiyamānaṁ disvā taṁ ṭhānantaraṁ patthetvā bhagavato
  bhikkhusaṁghassa ca mahādānaṁ pavattetvā paṇidhānaṁ akāsi. Bhagavā tassa patthanāya
  avañjhabhāvaṁ byākāsi.
      So tato paṭṭhāya puññāni upacinanto devamanussesu saṁsaranto
  ubhayasampattiyo anubhavitvā imasmiṁ buddhuppāde magadharaṭṭhe nālakagāme
  rūpasāriyā nāma brāhmaṇiyā kucchimhi nibbatti. Taṁ vayappattaṁ mātāpitaro
  gharabandhanena bandhitukāmā hutvā tassa ārocesuṁ. So sāriputtattherassa
  pabbajitabhāvaṁ sutvā "mayhaṁ jeṭṭhabhātā ayyo upatisso imaṁ vibhavaṁ chaḍḍetvā
  pabbajito, tena vantaṁ kheḷapiṇḍaṁ kathāhaṁ anubhavissāmī"ti jātasaṁvego pāsaṁ
  anupagacchamānamigo viya ñātake vañcetvā hetusampattiyā codiyamāno bhikkhūnaṁ
  santikaṁ gantvā dhammadesanāpatino kaniṭṭhabhāvaṁ nivedetvā attano pabbajjāya

  *  *  *  *  *  *
  Footnote: 1 chaṂa. samattā. evamuparipi.
-------------------------------------------------
[page 367]
  Chandaṁ ārocesi. Bhikkhū taṁ pabbājetvā paripuṇṇavīsativassaṁ upasampādetvā
  kammaṭṭhāne niyojesuṁ. So kammaṭṭhānaṁ gahetvā khadiravanaṁ pavisitvā vissamanto
  ghaṭṭento vāyamanto ñāṇassa paripākaṁ gatattā nacirasseva chaḷabhiñño
  arahā ahosi. So arahā hutvā satthāraṁ dhammasenāpatiṁ ca vandituṁ senāsanaṁ
  saṁsāmetvā pattacīvaramādāya nikkhamitvā anupubbena sāvatthiṁ patvā jetavanaṁ
  pavisitvā satthāraṁ dhammasenāpatiṁ ca vanditvā katipāhaṁ jetavane vihāsi. Atha
  naṁ satthā ariyagaṇamajjhe nisinno āraññakānaṁ bhikkhūnaṁ aggaṭṭhāne ṭhapesi
  "etadaggaṁ bhikkhave mama sāvakānaṁ bhikkhūnaṁ āraññakānaṁ yadidaṁ revato"ti. 1-
      [628] Evaṁ etadaggaṭṭhānaṁ patvā attano pubbakammaṁ saritvā
  pītisomanassavasena pubbacaritāpadānaṁ pakāsento gaṅgā bhāgīrathītiādimāha.
  Tattha gaṅgāti gāyamānā ghosaṁ kurumānā gacchatīti gaṅgā. Atha vā go vuccati
  paṭhavī, tasmiṁ gatā pavattāti gaṅgā. Anotattadahaṁ tikkhattuṁ padakkhiṇaṁ katvā
  gataṭṭhāne āvaṭṭagaṅgāti ca pabbatamatthakena gataṭṭhāne bahalagaṅgāti ca
  tiracchānapabbataṁ vijjhitvā gataṭṭhāne umaṅgagaṅgāti ca tato bahalapabbataṁ
  paharitvā pañcayojanaṁ ākāsena gataṭṭhāne ākāsagaṅgāti ca tassā patitaṭṭhānaṁ
  chinditvā jātaṁ pañca yojanaṁ pokkharaṇīkūlaṁ chinditvā tattha pana pañcaṅaguli
  viya pañca dhārā hutvā gaṅgā yamunā sarabhū mahī aciravatīti pañca nāma
  hutvā jambudīpaṁ pañca bhāgaṁ pañca koṭṭhāsaṁ katvā pañca bhāge pañca
  koṭṭhāse ito gatā pavattāti bhāgīrathī. Gaṅgā ca sā bhāgīrathī ceti
  gaṅgā bhāgīrathī. "bhāgīrathī Gaṅagā"ti vattabbe gāthābandhasukhatthaṁ pubbacariyavasena 2-
  vuttanti daṭṭhabbaṁ. Himavantā pabhāvitāti satte hiṁsati sītena hanati matheti
  āloḷetīti himo, himo assa atthīti himavā, tato himavantato paṭṭhāya
  pabhāvitā pavattā sandamānāti himavantapabhāvitā. Kutitthe nāviko āsinti
  tassā gaṅgāya caṇḍasotasamāpanne visamatitthe kevaṭṭakule uppanno nāviko
  āsiṁ ahosinti attho. Orime ce tariṁ 3- ahanti sampattasampattamanusse
  pārimā tīrā orimaṁ tīraṁ ahaṁ tariṁ tāresinti attho.

  *  *  *  *  *  *
  Footnote: 1 aṅ. ekaka. 20/203/24. 2 Sī. pubbaparicayavasena. 3 pāḷi. orimaṁ ca tare.
-------------------------------------------------
[page 368]
      [629] Padumuttaro nāyakoti 1- dvipadānaṁ uttamo satte nibbānaṁ
  nāyako pāpanako padumuttarabuddho mama puññasampattiṁ nipphādento.
  Vasīsatasahassehi khīṇāsavasatasahassehi gaṅgāsotaṁ tarituṁ titthaṁ pattoti sambandho.
      [630] Bahū nāvā samānetvāti sampattaṁ taṁ sammāsambuddhaṁ disvā
  vaḍḍhakīhi suṭṭhu saṅkhataṁ kataṁ nipphāditaṁ bahū nāvāyo samānetvā dve dve
  nāvāyo ekato katvā tassā nāvāya upari maṇḍapachadanaṁ katvā narāsabhaṁ
  padumuttarasambuddhaṁ paṭimāniṁ pūjesinti attho.
      [631] Āgantvāna ca sambuddhoti evaṁ saṅghaṭitāya nāvāya tattha
  āgantvāna tañca nāvakaṁ nāvamuttamaṁ āruhīti sambandho. Vārimajjhe ṭhito
  satthāti nāvamāruḷho satthā gaṅgājalamajjhe ṭhito samāno imā
  somanassapaṭisaṁyuttagāthā abhāsatha kathesīti sambandho.
      [632] Yo so tāresi sambuddhanti yo so nāviko gaṅgāsotāya
  sambuddhaṁ atāresi. Saṁghañcāpi anāsavanti na kevalameva sambuddhaṁ tāresi,
  anāsavaṁ nikkilesaṁ saṁghañcāpi tāresīti attho. Tena cittapasādenāti tena
  nāvāpājanakāle uppannena somanassasahagatacittapasādena devaloke chasu
  kāmasaggesu ramissati dibbasampattiṁ anubhavissatīti attho.
      [633] Nibbattissati te byamhanti devaloke uppannassa te
  tuyhaṁ byamhaṁ vimānaṁ sukataṁ suṭṭhu nibbattaṁ nāvasaṇṭhitaṁ nāvāsaṇṭhānaṁ
  nibbattissati pātubhavissatīti attho. Ākāse pupphachadananti nāvāya
  uparimaṇḍapakatakammassa nissandena sabbadā gatagataṭṭhāne ākāse pupphachadanaṁ
  dhārayissatīti sambandho.
      [634] Aṭṭhapaññāsakappamhīti ito puññakaraṇakālato paṭṭhāya
  aṭṭhapaṇṇāsakappaṁ atikkamitvā nāmena tārako nāma cakkavattī khattiyo

  *  *  *  *  *  *
  Footnote: 1 pāḷi. padumuttaranāyako.
-------------------------------------------------
[page 369]
  Cāturanto catūsu dīpesu issaro vijitāvī jitavanto 1- bhavissatīti sambandho.
  Sesagāthā uttānatthāva.
      [637] Revato nāma nāmenāti revatīnakkhattena jātattā "revato"ti
  laddhanāmo brahmabandhu brāhmaṇaputtabhūto bhavissati brāhmaṇakule
  uppajjissatīti attho.
      [639] Nibbāyissatināsavoti nikkileso khandhaparinibbānena
  nibbāyissati.
      [640] Vīriyaṁ me dhuradhorayhanti evaṁ padumuttarena bhagavato byākato
  ahaṁ kamena pāramitākoṭiṁ patvā me mayhaṁ vīriyaṁ asithilavīriyaṁ dhuradhorayhaṁ
  dhuravāhaṁ dhurādhāraṁ yogehi khemassa nibbhayassa nibbānassa adhivāhanaṁ āvahanaṁ
  ahosīti attho. Dhāremi antimaṁ dehanti idānāhaṁ sammāsambuddhasāsane
  pariyosānasarīraṁ dhāremīti sambandho.
      So aparabhāge attano jātagāmaṁ gantvā "cālā upacālā
  sīsūpacālā"ti tissannaṁ bhaginīnaṁ putte "cālā upacālā sīsūpacālā"ti tayo
  bhāgineyye ānetvā pabbājetvā kammaṭṭhāne niyojesi. Te kammaṭṭhānaṁ
  anuyuttā vihariṁsu.
      Tasmiṁ ca samaye therassa kocideva ābādho uppanno, taṁ sutvā
  sāriputtatthero "revatassa gilānapucchanaṁ adhigamapucchanañca karissāmī"ti upagañchi.
  Revatatthero dhammasenāpatiṁ dūratova āgacchantaṁ disvā tesaṁ sāmaṇerānaṁ
  satuppādavasena ovadiyamāno cāleti gāthaṁ abhāsittha. Tattha cāle upacāle
  sīsūpacāleti tesaṁ ālapanaṁ. Cālā upacālā sīsūpacālāti hi itthiliṅgavasena 2-
  laddhanāmā tayo dārakā pabbajitāpi tathā vohariyyanti, "cālī upacālī
  sīsūpacālīti tesaṁ nāmānī"ti ca vadanti. Yadatthaṁ "cāle"tiādinā āmantanaṁ
  kataṁ, taṁ dassento "patissatā nu kho viharathā"ti vatvā tattha kāraṇaṁ āha

  *  *  *  *  *  *
  Footnote: 1 Ma. vijitavanto. 2 Sī. nibbattiliṅgavasena.
-------------------------------------------------
[page 370]
  "āgato Vo vālaṁ viya vedhī"ti. Patissatāti patissatikā. 1- Khoti avadhāraṇe.
  Āgatoti āgañchi. Voti tumhākaṁ. Vālaṁ viya vedhīti vālavedhi viya.
  Ayañhettha saṅkhepattho:- tikkhajavananibbedhikapaññatāya vālavedhirūpo satthukappo
  tumhākaṁ mātulatthero āgato, tasmā samaṇasaññaṁ upaṭṭhapetvā satisampajaññayuttā
  eva hutvā viharatha, yathādhigate vihāre appamattā bhavathāti.
      Taṁ sutvā te sāmaṇerā dhammasenāpatissa paccuggamanādivattaṁ katvā
  ubhinnaṁ mātulattherānaṁ paṭisanthāravelāyaṁ nātidūre samādhiṁ samāpajjitvā
  nisīdiṁsu. Dhammasenāpati revatattherena saddhiṁ paṭisanthāraṁ katvā uṭṭhāyāsanā
  te sāmaṇere upasaṅkami, te tathā kālaparicchedassa katattā there upasaṅkamante
  uṭṭhahitvā vanditvā aṭṭhaṁsu. Thero "katarakataravihārena viharathā"ti pucchitvā
  tehi "imāya imāyā"ti vutte dārakepi evaṁ vinento "mayhaṁ bhātiko
  saccavādī 2- vata dhammassa anudhammacārin"ti theraṁ pasaṁsanto pakkāmi. Sesamettha
  uttānatthamevāti.
                    Khadiravaniyattherāpadānavaṇṇanā niṭṭhitā.
                           ------------
                      10. Ānandattherāpadānavaṇṇanā
      ārāmadvārā nikkhammātiādikaṁ āyasmato ānandattherassa apadānaṁ.
  Ayampi purimabuddhesu katādhikāro tattha tattha bhave vivaṭṭūpanissayāni puññāni
  upacinanto padumuttarassa bhagavato kāle haṁsavatīnagare satthu vemātikabhātā
  hutvā nibbatti. Sumanotissa nāmaṁ ahosi. Pitā panassa nandarājā nāMa.
  So attano puttassa sumanakumārassa vayappattassa haṁsavatīnagarato vīsayojanasate
  ṭhāne bhoganagaraṁ adāsi. So kadāci kadāci āgantvā satthārañca pitarañce
  passati. Tadā rājā satthārañca satasahassaparimāṇaṁ bhikkhusaṁghañca sayameva
  sakkaccaṁ upaṭṭhahi, aññesaṁ upaṭṭhātuṁ na deti.

  *  *  *  *  *  *
  Footnote: 1 Sī. patissarakā. 2 paccapādi (thera. A. 1/171).
-------------------------------------------------
[page 371]
      Tena samayena paccanto kupito ahosi. Kumāro tassa kupitabhāvaṁ
  rañño anārocetvā 1- sayameva taṁ vūpasamesi. Taṁ sutvā rājā tuṭṭhamānaso
  "varaṁ te tāta dammi, gaṇhāhī"ti āha. Kumāro "satthāraṁ bhikkhusaṁghañca
  temāsaṁ upaṭṭhahanto jīvitaṁ avañjhaṁ 2- kātuṁ icchāmī"ti āha. Etaṁ na sakkā,
  aññaṁ vadehīti. Deva khattiyānaṁ dve kathā nāma natthi, etaṁ mama 3- dehi,
  na mayhaṁ aññenattho, sace satthā anujānāti, dinnamevāti. So `satthu
  cittaṁ jānissāmī"ti vihāraṁ gato. Tena ca samayena bhagavā gandhakuṭiṁ paviṭṭho
  hoti. So bhikkhū upasaṅkamitvā "ahaṁ bhante bhagavantaṁ dassanāya āgato,
  dassetha man"ti. Bhikkhū "sumano nāma thero satthu upaṭṭhāko, tassa santikaṁ
  gacchāhī"ti āhaṁsu. So therassa santikaṁ gantvā "satthāraṁ bhante dassethā"ti
  āha. Atha thero tassa passantasseva paṭhaviyaṁ nimujjitvā bhagavantaṁ upasaṅkamitvā
  "rājaputto bhante tumhākaṁ dassanāya āgato"ti āha. Tena hi bhikkhu bahi
  āsanaṁ paññapehīti. Thero punapi buddhāsanaṁ gahetvā antogandhakuṭiyaṁ
  nimujjitvā tassa passantassa bahipariveṇe pātubhavitvā gandhakuṭipariveṇe
  āsanaṁ paññāpesi. Kumāro taṁ disvā "mahanto vatāyaṁ bhikkhū"ti cittaṁ
  uppādesi.
      Bhagavāpi gandhakuṭito nikkhamitvā paññattāsane nisīdi. Rājaputto
  satthāraṁ vanditvā paṭisanthāvaṁ katvā ayaṁ bhante thero tumhākaṁ sāsane
  vallabho maññeti. Āma kumāra vallabhoti. Kiṁ katvā bhante esa vallabhoti.
  Dānādīni puññāni katvāti. "bhagavā Ahampi ayaṁ thero viya anāgate
  buddhasāsane vallabho hotukāmo"ti so buddhappamukhassa saṁghassa sattāhaṁ
  khandhāvāre bhattaṁ datvā sattame divase "bhante mayā pitu santikā tumhākaṁ
  temāsaṁ paṭijagganavaro laddho, temāsaṁ mama 4- vassāvāsaṁ adhivāsethā"ti
  vatvā satthu adhivāsanaṁ viditvā saparivāraṁ bhagavantaṁ gahetvā yojane yojane
  satthu bhikkhusaṁghassa ca vasanānucchavike vihāre kāretvā tattha tattha vasāpento

  *  *  *  *  *  *
  Footnote: 1 i. ārocetvā. 2 Ma. avajjhaṁ. 3 chaṂa. me 4 chaṂa. me.
-------------------------------------------------
[page 372]
  Attano vasanaṭṭhānasamīpe satasahassena kīte sobhananāmake uyyāne satasahassena
  kāritaṁ vihāraṁ pavesāpetvā:-
                "satasahassena me kītaṁ satasahassena kāritaṁ
                sobhanaṁ nāma uyyānaṁ paṭiggaṇha mahāmunī"ti
  udakaṁ pātesi. So vassūpanāyikadivase satthu mahādānaṁ pavattetvā "iminā
  vihārena dānaṁ dadeyyāthā"ti puttadāre amacce ca dāne kiccakaraṇe ca
  niyojetvā sayaṁ sumanattherassa vasanaṭṭhānasamīpeyeva vasanto evaṁ attato
  vasanaṭṭhāne satthāraṁ temāsaṁ upaṭṭhahi. Upakaṭṭhāya pana pavāraṇāya gāmaṁ
  pavisitvā sattāhaṁ mahādānaṁ pavattetvā sattame divase satthu bhikkhusaṁghassa ca
  pādamūle ticīvare ṭhapetvā vanditvā "bhante yadetaṁ mayā khandhāvārato
  paṭṭhāya puññaṁ kataṁ, na taṁ sakkasampattiādīnaṁ atthāya kataṁ, atha kho ahampi
  sumanatthero viya anāgate ekassa buddhassa upaṭṭhāko vallabho bhaveyyan"ti
  patthanaṁ akāsi. Satthā tassa anantarāyataṁ disvā byākaritvā pakkāmi.
      So tasmiṁ buddhuppāde vassasatasahassaṁ puññāni katvā tato parampi
  tattha tattha bhave uḷārāni puññakammāni upacinitvā devamanussesu saṁsaranto
  kassapabhagavato kāle kulagehe nibbatto viññutaṁ patvā ekassa therassa
  piṇḍāya carato pattaggahaṇatthaṁ uttarasāṭakaṁ katvā pūjaṁ akāsi, puna sagge
  nibbattitvā tato cuto bārāṇasirājā hutvā aṭṭha paccekabuddhe disvā te
  bhojetvā attano maṅgaluyyāne aṭṭha paṇṇasālāyo kāretvā tesaṁ
  nisīdanatthāya aṭṭha sabbaratanamayapīṭhe ceva maṇiādhārake ca paṭiyādetvā
  dasavassasahassāni upaṭṭhānaṁ akāsi, etāni pākaṭāni.
      Kappasatasahassaṁ pana tattha tattha bhave puññāni upacinanto amhākaṁ
  bodhisattena saddhiṁ tusitapure nibbattitvā tato cuto amitodanasakkassa gehe
  nibbattitvā sabbe ñātake ānandite karonto jātoti ānandotveva
  nāmaṁ labhi. So anukkamena vayappatto katābhinikkhamane sammāsambodhiṁ patvā
-------------------------------------------------
[page 373]
  Pavattitavaradhammacakke paṭhamaṁ kapilavatthuṁ gantvā tato nikkhamante bhagavati tassa
  parivāratthaṁ pabbajituṁ nikkhamantehi bhaddiyādīhi saddhiṁ nikkhamitvā bhagavato
  santike pabbajitvā āyasmato puṇṇassa mantāniputtassa santike dhammakathaṁ
  sutvā sotāpatiphale patiṭṭhahi.
      Tena ca samayena bhagavato paṭhamabodhiyaṁ vīsativassāni anibaddhā
  upaṭṭhākā ahesuṁ. Ekadā nāgasamālo pattacīvaraṁ gahetvā vicarati, ekadā
  nāgito, ekadā upavāno, ekadā sunakkhatto, ekadā cundo samaṇuddeso,
  ekadā sāgato, ekadā meghiyo, te yebhuyyena satthu cittaṁ nārādhayiṁsu.
  Athekadivasaṁ bhagavā gandhakuṭipariveṇe paññattavarabuddhāsane bhikkhusaṁghaparivuto
  nisinno bhikkhū āmantesi "ahaṁ bhikkhave idāni mahallako ekacce bhikkhū
  `iminā maggena gacchāmī'ti vutte aññena maggena gacchanti, ekacce mayhaṁ
  pattacīvaraṁ bhūmiyaṁ nikkhipanti, mayhaṁ nibaddhupaṭṭhākaṁ ekaṁ bhikkhuṁ vijānathā"ti. Taṁ
  sutvā bhikkhūnaṁ dhammasaṁvego udapādi. Athāyasmā sāriputto uṭṭhāya bhagavantaṁ
  vanditvā "ahaṁ bhante tumhe upaṭṭhahissāmī"ti āha. Taṁ bhagavā paṭikkhipi.
  Etenupāyena mahāmoggallānaṁ ādiṁ katvā sabbe mahāsāvakā "ahaṁ
  upaṭṭhahissāmi, ahaṁ upaṭṭhahissāmī"ti uṭṭhahiṁsu ṭhapetvā āyasmantaṁ ānandaṁ.
  Tepi bhagavā paṭikkhipi.
      Ānando pana tuṇhīyeva nisīdi. Atha naṁ bhikkhū āhaṁsu "āvuso
  tvampi satthu upaṭṭhākaṭṭhānaṁ yācāhī"ti. Yācitvā laddhupaṭṭhānaṁ nāma kīdisaṁ
  hoti. Sace ruccati, satthā sayameva vakkhatīti. Atha bhagavā "na bhikkhave ānando
  aññehi ussāhetabbo, sayameva jānitvā maṁ upaṭṭhahissatī"ti āha. Tato
  bhikkhū "uṭṭhehi āvuso ānanda, satthāraṁ upaṭṭhākaṭṭhānaṁ yācāhī"ti āhaṁsu.
  Thero uṭṭhahitvā "sace me bhante bhagavā attanā laddhaṁ paṇītaṁ cīvaraṁ na
-------------------------------------------------
[page 374]
  Dassati, paṇītaṁ piṇḍapātaṁ na dassati, ekagandhakuṭiyaṁ vasituṁ na dassati, nimantanaṁ
  gahetvā na gamissati, evāhaṁ bhagavantaṁ upaṭṭhahissāmī"ti āha. "ettake
  Guṇe labhato satthu upaṭṭhānaṁ ko bhāro"ti upavādamocanatthaṁ ime cattāro
  paṭikkhepā, sace bhante bhagavā mayā gahitaṁ nimantanaṁ gamissati, sacāhaṁ
  desantarato āgatāgate tāvadeva 1- dassetuṁ labhāmi, yadā me kaṅkhā uppajjati,
  tāvadeva bhagavantaṁ upasaṅkamitvā pucchituṁ labhāmi, sace bhagavā parammukhādesitaṁ
  dhammaṁ puna mayhaṁ byākarissasi, evāhaṁ bhagavantaṁ upaṭṭhahissāmi. "ettakampi
  Satthu santike anuggahaṁ na labhatī"ti upavādamocanatthañceva dhammabhaṇḍāgārika-
  bhāvaparipūraṇatthañca imā catasso yācanāti ime aṭṭha vare gahetvā
  nibaddhupaṭṭhāko ahosi. Tasseva ṭhānantarassa atthāya kappasatasahassaṁ pūritānaṁ
  pāramīnaṁ phalaṁ pāpuṇi.
      So upaṭṭhākaṭṭhānaṁ laddhadivasato paṭṭhāya dasabalaṁ duvidhena udakena
  tividhena dantakaṭṭhena hatthapādaparikammena piṭṭhiparikammena gandhakuṭipariveṇa-
  sammajjanenāti evamādīhi kiccehi upaṭṭhahanto "imāya nāma velāya satthu
  idaṁ nāma laddhuṁ vaṭṭati, idaṁ nāma kātuṁ vaṭṭatī"ti divasabhāgaṁ santikāvacaro
  hutvā rattibhāge mahantaṁ daṇḍadīpikaṁ gahetvā gandhakuṭipariveṇaṁ navavāre
  anupariyāyati satthari pakkosante paṭivacadānāya, thinamiddhavinodanatthaṁ. Atha naṁ
  satthā jetavane ariyagaṇamajjhe nisinno anekapariyāyena pasaṁsitvā bahussutānaṁ
  satimantānaṁ gatimantānaṁ dhitimantānaṁ upaṭṭhākānañca bhikkhūnaṁ aggaṭṭhāne ṭhapesi.
      Evaṁ satthārā pañcasu ṭhānesu etadagge ṭhapito catūhi acchariyabbhūtadhammehi
  samannāgato satthu dhammakosārakkho ayaṁ mahāthero sekhova samāno satthari

  *  *  *  *  *  *
  Footnote: 1 Sī. tava.
-------------------------------------------------
[page 375]
  Parinibbute heṭṭhā vuttanayena bhikkhūhi samuttejito devatāya ca saṁvejito
  "sveyeva ca dāni dhammasaṅgīti kātabbā, na kho pana metaṁ patirūpaṁ,
  yvāyaṁ sekho sakaraṇīyo asekhehi therehi saddhiṁ dhammaṁ gāyituṁ sannipātaṁ
  gantun"ti sañjātussāho vipassanaṁ paṭṭhapetvā bahudeva rattiṁ vipassanāya
  kammaṁ karonto caṅkame vīriyasamataṁ 1- alabhitvā tato vihāraṁ pavisitvā sayane
  nisīditvā sayitukāmo kāyaṁ āvaṭṭesi. Apattañca sīsaṁ bimbohanaṁ, pādā ca
  bhūmito muttamattā, etasmiṁ antare anupādāya āsavehi cittaṁ vimucci,
  chaḷabhiñño ahosi.
      [644] Evaṁ chaḷabhiññādiguṇapaṭimaṇḍito upaṭṭhākādiguṇehi etadaggaṭṭhānaṁ
  patto attano pubbakammaṁ saritvā somanassavasena pubbacaritāpadānaṁ
  dassento ārāmadvārā nikkhammātiādimāha. Tattha ārāmadvārāti sabbasattānaṁ
  dhammadesanatthāya vihāradvārato nikkhamitvā bahidvārasamīpe katamaṇḍapamajjhe
  supaññattavarabuddhāsane nisinno padumuttaro nāma mahāmuni sammāsambuddho.
  Vassanto amataṁ vuṭṭhinti dhammadesanāmahāamatadhārāhi dhammavassaṁ vassanto.
  Nibbāpesi mahājananti mahājanassa cittasantānagatakilesaggiṁ nibbāpesi
  vūpasamesi, mahājanaṁ nibbānāmatapānena santiṁ sītibhāvaṁ pāpesīti attho.
      [645] Satasahassaṁ 2- te dhīrāti parivārasampattiṁ dassento āha. Chahi
  abhiññāhi iddhividhādiñāṇakoṭṭhāsehi samannāgatā anekasatasahassacakkavāḷesu
  khaṇena gantuṁ samatthāhi iddhīhi samannāgatattā mahiddhikā te dhīrā
  satasahassakhīṇāsavā chāyāva anapāyinīti 3- katthaci anapagatā chāyā iva taṁ
  sambuddhaṁ padumuttaraṁ bhagavantaṁ parivārenti parivāretvā dhammaṁ suṇantīti attho.

  *  *  *  *  *  *
  Footnote: 1 Sī., i....samakaṁ. 2 pāḷi. satasahassā. 3 pāḷi. anupāyinī.
-------------------------------------------------
[page 376]
      [646] Hatthikkhandhagato āsinti tadā bhagavato dhammadesanāsamaye ahaṁ
  hatthipiṭṭhe nisinno āsiṁ ahosinti attho. Setacchattaṁ varuttamanti patthetabbaṁ
  uttamaṁ 1- setacchattaṁ mama matthake dhārayanto hatthipiṭṭhe nisinnoti sambandho.
  Sucārurūpaṁ disvānāti sunadaraṁ cāruṁ manohararūpavantaṁ dhammaṁ desiyamānaṁ sambuddhaṁ
  disvā me mayhaṁ vitti 2- santuṭṭhi somanassaṁ udapajjatha uppajjatīti attho.
      [647] Oruyha hatthikkhandhamhāti taṁ bhagavantaṁ nisinnaṁ disvā
  hatthipiṭṭhito oruyha orohitvā narāsabhaṁ naravasabhaṁ upagacchiṁ 3- samīpaṁ gatoti
  attho. Ratanamayachattaṁ meti ratanabhūsitaṁ me mayhaṁ chattaṁ buddhaseṭṭhassa matthake
  dhārayinti sambandho.
      [648] Mama saṅkappamaññāyāti mayhaṁ pasādena uppannaṁ saṅkappaṁ
  ñatvā isīnaṁ antare mahantabhūto so padumuttaro bhagavā. Taṁ kathaṁ ṭhapayitvānāti
  taṁ attanā desiyamānaṁ dhammakathaṁ ṭhapetvā mama byākaraṇatthāya imā gāthā
  abhāsatha kathesīti attho.
      [649] Kathanti ce? yo sotiādimāha. Soṇṇālaṅkārabhūsitaṁ chattaṁ
  Yo so rājakumāro me matthake dhāresīti sambandho. Tamahaṁ kittayissāmīti taṁ
  rājakumāraṁ ahaṁ kittayissāmi pākaṭaṁ karissāmi. Suṇotha mama bhāsatoti bhāsantassa
  mama vacanaṁ suṇotha ohitasotā manasi karothāti attho.
      [650] Ito gantvā ayaṁ posoti ayaṁ rājakumāro ito manussalokato
  cuto tusitaṁ gantvā āvasissati tattha viharissati. Tattha accharāhi purakkhato
  parivārito tusitabhavanasampattiṁ anubhossatīti sambandho.

  *  *  *  *  *  *
  Footnote: 1 Sī. pīṭhe ṭhapetabbaṁ uttamaṁ. 2 pāḷi. pīti. 3 pāḷi. upagañchiṁ.
-------------------------------------------------
[page 377]
      [651] Catuttiṁsakkhattunti tusitabhavanato cavitvā tāvatiṁsabhavane uppanno
  catuttiṁsavāre devindo devarajjaṁ karissatīti sambandho. Balādhipo aṭṭhasatanti
  tāvatiṁsabhavanato cuto manussaloke uppanno balādhipo caturaṅginiyā senāya
  adhipo padhāno aṭṭhasatajātīsu padesarājā hutvā vasudhaṁ anekaratanavaraṁ paṭhaviṁ
  āvasissati puthabyaṁ viharissatīti attho.
      [652] Aṭṭhapaññāsakkhattunti aṭṭhapaññāsajātīsu cakkavattī rājā
  bhavissatīti attho. Mahiyā sakalajambudīpapaṭhaviyā vipulaṁ asaṅkhyeyyaṁ padesarajjaṁ
  kārayissati.
      [654] Sakyānaṁ kulaketussāti sakyarājūnaṁ kulassa dhajabhūtassa buddhassa
  ñātako bhavissatīti attho.
      [655] Ātāpīti vīriyavā. Nipakoti nepakkasaṅkhātāya paññāya
  samannāgato. Bāhusaccesu bahussutabhāvesu piṭakattayadhāraṇesu kovido cheko.
  Nivātavutti anavaññattiko 1- athaddho kāyapāgabbiyādithaddhabhāvavirahito sabbapāṭhī
  sakalapiṭakattayadhārī bhavissatīti sambandho.
      [656] Padhānapahitatto soti so ānandatthero vīriyakaraṇāya
  pesitacitto. Upasanto nirūpadhīti rāgūpadhidosūpadhimohūpadhīhi virahito,
  sotāpattimaggena pahātabbakilesānaṁ pahīnattā upasanto santakāyacitto.
      [657] Santi āraññakāti araññe bhavā mahāvane jātā. Saṭṭhihāyanāti
  saṭṭhivassakāle hāyanabalā. Tidhā pabhinnāti 2- akkhikaṇṇakosasaṅkhātehi tīhi
  ṭhānehi bhinnamadhā. Mātaṅgāti mātaṅgahatthikule jātā. Īsādantāti
  rathīsāsadisadantā. 3- Uruḷhavā rājavāhanā. Kuñjarasaṅkhātā nāgā hatthirājāno
  santi saṁvijjanti yathā, tathā satasahassasaṅkhā khīṇāsavasaṅkhātā paṇḍitā

  *  *  *  *  *  *
  Footnote: 1 Sī. aññena viññattiko. 2 pāḷi. tidhappabhinnā. 3 Sī. ramhasadisadantā.
-------------------------------------------------
[page 378]
  Mahiddhikā arahantanāgā santi, sabbe te arahantanāgā buddhanāgarājassa.
  Na honti paṇidhimhi teti te paṇidhimhi tādisā na honti, kiṁ sabbe
  te bhayabhītā sakabhāvena saṇṭhātuṁ asamatthāti attho. Sesaṁ vuttanayattā
  uttānatthamevāti.
                    Ānandattherāpadānavaṇṇanā niṭṭhitā.
                 Ettāvatā paṭhamā buddhavaggavaṇṇanā samattā.
                         Paṭhamo bhāgo niṭṭhito.
-------------------------------------------------

[page 001]
                   Madhuratthavilāsinī nāma khuddakanikāyaṭṭhakathā
                            buddhavaṁsavaṇṇanā
                             --------
                 namo tassa bhagavato arahato sammāsambuddhassa.
                            Ganthārambhakathā
                        anantañāṇaṁ karuṇālayaṁ layaṁ
                        malassa buddhaṁ susamāhitaṁ hitaṁ
                        namāmi dhammaṁ bhavasaṁvaraṁ varaṁ
                        guṇākarañceva niraṅgaṇaṁ gaṇaṁ.
                        Paññāya seṭṭho jinasāvakānaṁ
                        yaṁ dhammasenāpati dhammarājaṁ
                        apucchi satthāramapārapāraguṁ
                        niraṅgaṇaṁ ñātigaṇassa majjhe.
                        Subuddhavaṁsenidha buddhavaṁso
                        visuddhavaṁsena vināyakena
                        hatāvakāsena 1- pakāsito yo 2-
                        samādhivāsena 3- tathāgatena.

  *  *  *  *  *  *
  Footnote: 1 Ma. hitāvakāsena 2 Sī.,i. so 3 Sī. samācitaṁsena
-------------------------------------------------
[page 002]
                        Yāvajjakālā avināsayantā
                        pāḷikkamañceva ca pāḷiyatthaṁ
                        tathānusandhiṁ 1- sugatassa puttā
                        yathāsutaṁyeva samāhariṁsu.
                        Tasseva sambuddhavaranvayassa
                        sadā janānaṁ savanāmatassa
                        pasādapaññājananassa yasmā
                        saṁvaṇṇanānukkamato pavattā.
                        Sakkaccasaddhammaratena buddha-
                        sīhena sīlādiguṇoditena
                        āyācitohaṁ sucirampi kālaṁ
                        tasmāssa saṁvaṇṇanamārabhissaṁ.
                        Sadā janānaṁ kalināsanassa 2-
                        ciraṭṭhitatthaṁ jinasāsanassa
                        mamāpi puññodayavuddhiyatthaṁ
                        pasādanatthañca mahājanassa.
                        Mahāvihārāgatapāḷimagga-
                        sannissitā saṅkaradosahīnā
                        samāsatoyaṁ pana buddhavaṁsa-
                        saṁvaṇṇanā hessati sārabhūtā.

  *  *  *  *  *  *
  Footnote: 1 Ma. gāthānusandhiṁ 2 Ma. kalisāsanassa
-------------------------------------------------
[page 003]
                        Sotabbarūpaṁ pana buddhavaṁsa-
                        kathāya aññaṁ idha natthi yasmā
                        pasādanaṁ buddhaguṇe ratānaṁ
                        pavāhanaṁ pāpamahāmalassa.
                        Tasmā hi sakkaccasamādhiyuttā
                        vihāya vikkhepamanaññacittā
                        saṁvaṇṇanaṁ vaṇṇayato suvaṇṇaṁ 1-
                        nidhāya kaṇṇaṁ madhuraṁ suṇātha.
                        Sabbampi hitvā pana kiccamaññaṁ
                        sakkacca maccenidha 2- niccakālaṁ
                        sotuṁ kathetumpi budhena yuttā
                        kathā panāyaṁ atidullabhāti.
      Tattha "buddhavaṁsasaṁvaṇṇanā hessati sārabhūtā"ti vuttattā buddhavaṁso
  tāva vavatthapetabbo. Tatridaṁ vavatthānaṁ:- ito heṭṭhā kappasatasahassādhikesu
  catūsu asaṅkhyeyyesu uppannānaṁ pañcavīsatiyā buddhānaṁ uppannakappādi-
  paricchedavasena paveṇivitthārakathā "buddhavaṁso nāmā"ti veditabbo.
      Svāyaṁ kappaparicchedo nāmaparicchedo gottaparicchedo jātiparicchedo
  nagaraparicchedo pituparicchedo mātuparicchedo bodhirukkhaparicchedo dhammacakkappavattana-
  paricchedo abhisamayaparicchedo sāvakasannipātaparicchedo aggasāvakaparicchedo
  upaṭṭhākaparicchedo aggasāvikāparicchedo parivārabhikkhuparicchedo raṁsiparicchedo

  *  *  *  *  *  *
  Footnote: 1 Ma. suciṇṇaṁ 2 Ma. sakkaccamaññenidha
-------------------------------------------------
[page 004]
  Sarīrappamāṇaparicchedo bodhisattādhikāraparicchedo byākaraṇaparicchedo bodhisattapadhāna-
  paricchedo āyuparicchedo parinibbānaparicchedoti imehi pāḷiyā āgatehi
  bāvīsatiyā paricchedehi paricchinno vavatthito.
      Pāḷianāruḷho pana sambahulavāropettha ānetabbo. So agāravāsa-
  paricchedo pāsādattayaparicchedo nāṭakitthiparicchedo aggamahesiparicchedo
  puttaparicchedo yānaparicchedo abhinikkhamanaparicchedo padhānaparicchedo
  upaṭṭhākaparicchedo vihāraparicchedoti dasadhā vavatthito hoti.
           Taṁ sambahulavārampi yathāṭṭhāne mayaṁ pana
           dassetvāva gamissāma 1- tattha tattha samāsato.
      So evaṁ vavatthito pana:-
           kenāyaṁ desito kattha kassatthāya ca desito
           kimatthāya kadā kassa vacanaṁ kena cābhato.
           Sabbametaṁ vidhiṁ vatvā pubbameva samāsato
           pacchāhaṁ buddhavaṁsassa karissāmatthavaṇṇananti
      tattha kenāyaṁ desitoti ayaṁ buddhavaṁso kena desito? sabbadhammesu
  appaṭihatañāṇacārena dasabalena catuvesārajjavisāradena dhammarājena dhammasāminā
  tathāgatena sabbaññunā sammāsambuddhena desito.
      Kattha desitoti kapilavatthumahānagare nigrodhārāmamahāvihāre
  paramarucirasandassane devamanussanayananipātabhūte ratanacaṅkame caṅkamantena desito.
      Kassatthāya ca desitoti dvāsītiyā ñātisahassānaṁ anekakoṭīnañca
  devamanussānaṁ atthāya desito.

  *  *  *  *  *  *
  Footnote: 1 Ma. kathessāma
-------------------------------------------------
[page 005]
      Kimatthāya desitoti caturoghanittharaṇatthāya desito.
      Kadā desitoti bhagavā hi paṭhamabodhiyaṁ vīsativassāni anibaddhavāso
  hutvā yattha yattha phāsukaṁ hoti, tattha tattheva gantvā vasi. Kathaṁ? paṭhamaṁ
  vassaṁ isipatane dhammacakkaṁ 1- pavattetvā aṭṭhārasa brahmakoṭiyo amatapānaṁ
  pāyetvā bārāṇasiṁ upanissāya isipatane migadāye vasi. Dutiyaṁ sassaṁ rājagahaṁ
  upanissāya veḷuvane mahāvihāre. Tatiyacatutthānipi tattheva. Pañcamaṁ vesāliṁ
  upanissāya mahāvane kūṭāgārasālāyaṁ. Chaṭṭhaṁ makulapabbate. Sattamaṁ tāvatiṁsabhavane.
  Aṭṭhamaṁ bhaggesu suṁsumāragiriṁ upanissāya bhesakaḷāvane. Navamaṁ kosambiyaṁ. Dasamaṁ
  pālileyyakavanasaṇḍe. Ekādasamaṁ nāḷāyaṁ brāhmaṇagāme. Dvādasamaṁ verañjāyaṁ.
  Terasamaṁ cāliyapabbate. Cuddasamaṁ jetavanamahāvihāre. Pañcadasamaṁ kapilavatthu-
  mahānagare. Soḷasamaṁ āḷavakaṁ dametvā caturāsītipāṇasahassāni amatapānaṁ
  pāyetvā āḷaviyaṁ. Sattarasamaṁ rājagaheyeva. Aṭṭhārasamaṁ cāliyapabbateyeva.
  Tathā ekūnavīsatimaṁ. Vīsatimaṁ pana vassaṁ rājagaheyeva vasi. Tena vuttaṁ "bhagavā
  hi paṭhamabodhiyaṁ vīsativassāni anibaddhavāso hutvā yattha yattha phāsukaṁ hoti,
  tattheva ganatvā vasī"ti. Tato paṭṭhāya sāvatthiṁyeva upanissāya jetavanamahāvihāre
  ca pubbārāme ca dhuvaparibhogavasena vasi.
      Yadā pana satthā buddho hutvā bārāṇasiyaṁ isipatane migadāye paṭhamaṁ
  vassaṁ vasitvā vuṭṭhavasso pavāretvā uruvelaṁ gantvā tattha tayo māse
  vasanto tebhātikajaṭile dametvā bhikkhusahassehi kataparivāro phussamāsapuṇṇamāyaṁ
  rājagahaṁ gantvā dve māse tattheva vasi, tadā bārāṇasito nikkhantassa
  panassa pañca māsā jātā. Sakalo hemanto atikkanto. Udāyittherassa

  *  *  *  *  *  *
  Footnote: 1 viṃahā. 4/13/13, saṁṃahā. 19/1081/367, khu.paṭi. 31/30/358
-------------------------------------------------
[page 006]
  Āgatadivasato sattaṭṭhadivasā vītivattā. So pana phaggunīpuṇṇamāsiyaṁ cintesi
  "atikkanto hemanto, vasantakālo anuppatto, samayo tathāgatassa kapilapuraṁ
  gantun"ti. So evaṁ cintetvā kulanagaragamatthāya saṭṭhimattāhi gāthāhi
  gamanavaṇṇaṁ vaṇṇesi. Atha satthā cassa vacanaṁ sutvā ñātisaṅgahaṁ kātukāmo
  hutvā aṅgamagadhavāsīnaṁ kulaputtānaṁ dasahi sahassehi kapilavatthuvāsīnaṁ dasahi
  sahassehīti sabbeheva vīsatiyā khīṇāsavasahassehi parivuto rājagahato nikkhamitvā
  divase divase yojanaṁ gacchanto rājagahato saṭṭhiyojanaṁ kapilavatthupuraṁ dvīhi
  māsehi sampāpuṇitvā tattha ñātīnaṁ vandāpanatthaṁ yamakapāṭihāriyaṁ akāsi.
  Tadāyaṁ buddhavaṁso desito.
      Kassa vacananti sāvakapaccekabuddhānaṁ asādhāraṇaṁ sammāsambuddhasseva
  vacanaṁ.
      Kenābhatoti ācariyaparamparāya ābhato. Ayaṁ hi sāriputtatthero
  bhaddajī tisso kosiyaputto siggavo moggalliputto sudatto dhammiko dāsako
  soṇako revatoti evamādīhi yāva tatiyasaṅgītikālā ābhato, tato uddhampi
  tesaṁyeva sissānusissehīti evaṁ tāva ācariyaparamparāya yāvajjakālā ābhatoti
  veditabbo.
      Ettāvatā:-
             "kenāyaṁ desito tattha kassatthāya ca desito
              kimatthāya kadā kassa vacanaṁ kena cābhato"ti
  ayaṁ gāthā vuttatthā hoti.
                          --------------
-------------------------------------------------
[page 007]
                              Nidānakathā
                             bāhiranidāna
      evaṁ ābhatassa panassa imāni atthavaṇṇanā hoti, sā panāyaṁ
  atthavaṇṇanā yasmā dūrenidānaṁ avidūrenidānaṁ santikenidānanti imāni tīṇi
  nidānāni dassetvāva vaṇṇitā suvaṇṇitā nāma hoti. Ye ca naṁ suṇanti, tehi
  samudāgamato paṭṭhāya viññātattā suviññātāva hoti, tasmā tāni nidānāni
  dassetvāva vaṇṇayissāMa.
      Tattha ādito paṭṭhāya tāva tesaṁ nidānānaṁ paricchedo veditabbo.
  Tatrāyaṁ saṅkhepato atthadīpanā:- dīpaṅkaradasabalassa pādamūle katābhinīhārassa
  mahāsattassa yāva vessantarattabhāvā cavitvā tusitabhavane 1- nibbatti, tāva
  pavattā kathā dūrenidānaṁ nāMa. Tusitabhavanato cavitvā yāva bodhimaṇḍe
  sabbaññutañāṇappatti, tāva pavattā kathā avidūrenidānaṁ nāMa. "ekaṁ Samayaṁ
  bhagavā sāvatthiyaṁ viharati jetavane anāthapiṇḍikassa ārāme"ti ca, "rājagahe
  viharati veḷuvane kalandakanivāpe"ti ca, "vesāliyaṁ viharati mahāvane kūṭāgāra-
  sālāyan"ti ca evaṁ mahābodhimaṇḍe sabbaññutaññāṇappattito yāva parinibbānamañcā
  etasmiṁ antare bhagavā yattha yattha vihāsi, taṁ taṁ santikenidānaṁ nāmāti
  veditabbaṁ. Ettāvatā saṅkhepeneva tiṇṇaṁ dūrāvidūrasantikenidānānaṁ vasena
  bāhiranidānavaṇṇanā samattā hotīti.
                          Bāhiranidānaṁ niṭṭhitaṁ.
                          --------------

  *  *  *  *  *  *
  Footnote: 1 Ma. tusitapure
-------------------------------------------------
[page 008]
                            Abbhantaranidāna
                        1. Ratanacaṅkamanakaṇḍavaṇṇanā
      idāni pana:-
               [1] "brahmā Ca lokādhipatī sahampati 1-
                    katañjalī anadhivaraṁ ayācatha
                    santīdha sattāpparajakkhajātikā
                    desehi dhammaṁ anukampimaṁ pajan"ti 2-
  ādinayappavattassa abbhantaranidānassa atthavaṇṇanā hoti.
      Ettha "ekaṁ samayaṁ bhagavā rājagahe viharati veḷuvane kalandakanivāpe"ti-
  ādisuttantesu viya "ekaṁ samayaṁ bhagavā sakkesu viharati kapilavatthusmiṁ
  nigrodhārāme, atha kho āyasmā sāriputto yena bhagavā tenupasaṅkami,
  upasaṅkamitvā bhagavantaṁ buddhavaṁsaṁ apucchī"ti evamādinā nayena nidānaṁ
  avatvā kasmā "brahmā ca lokādhipatī sahampati, katañjalī anadhivaraṁ
  ayācathā"tiādinā nayena nidānaṁ vuttanti? vuccate:- bhagavato sabbadhamma-
  desanākāraṇabhūtāya brahmuno dhammasenāyācanāya sandassanatthaṁ vuttanti.
          "kadāyaṁ Dhammadesanatthaṁ ajjhiṭṭho brahmunā jino
           kadā tattha ca kenāyaṁ gāthā hi samudīritā"ti?
      vuccate:- buddhabhūtassa pana bhagavato aṭṭhame sattāhe satthā
  dhammadesanatthāya brahmunā ajjhiṭṭho āyācito.

  *  *  *  *  *  *
  Footnote: 1 chaṂa. sahampatī 2 khu. buddha. 33/1/435
-------------------------------------------------
[page 009]
  Tatrāyaṁ anupubbikathā:- mahāpuriso kira katābhīnīhāro mahābhinikkhamanadivase
  vivaṭapākaṭabībhacchasayanāsanaceṭikā nāṭakitthiyo disvā atīva saṁviggahadayo
  paṭekadesāvacchannaṁ channaṁ āmantetvā "arinaravaramanthakaṁ kaṇṭhakaṁ 1- nāma
  turaṅgavaramāharā"ti kaṇṭhakaṁ āharāpetvā channasahāyo varaturaṅgamāruyha nagaradvāre
  adhivatthāya devatāya nagaradvāre vivaṭe nagarato nikkhamitvā tīṇi rajjāni tena
  rattāvasesena atikkamitvā anomasatto anomāya nāma nadiyā tīre ṭhatvā
  channamevamāha "channaṁ tvaṁ mama imāni aññehi asādhāraṇāni 2- ābharaṇāni
  kaṇṭhakañca varaturaṅgamādāya kapilavatthupuraṁ 3- gacchāhī"ti channaṁ vissajjetvā
  asitoraganīluppalasadisenāsinā sakesamakuṭaṁ chinditvā ākāse ukkhipitvā
  devadattiyaṁ pattacīvaraṁ gahetvā sayameva pabbajitvā anupubbena cārikaṁ caramāno
  anilabalasamuddhutataraṅgabhaṅgaṁ asaṅgaṁ gaṅgaṁ nadiṁ uttaritvā maṇigaṇaraṁsijāla-
  vijjotitarājagahaṁ rājagahaṁ nāma nagaraṁ pavisitvā tattha issariyamadamattaṁ janaṁ
  parihāsento viya ca uddhatavesassa janassa lajjamuppādayamāno viya ca vayakantīhi
  nāgarajanahadayāni attani bandhanto viya ca dvattiṁsavaramahāpurisalakkhaṇavirājitāya
  rūpasiriyā sabbajananayanāni vilumpamāno viya ca rūpīpādasañcaro puññasañcayo
  viya ca pabbato viya ca gamanena nissaṅgo santindriyo santamānaso yugamattaṁ
  pekkhamāno rājagahaṁ piṇḍāya caritvā yāpanamattaṁ bhattaṁ gahetvā nagarato
  nikkhamitvā paṇḍavapabbatapasse chāyūdakasampanne sucibhūmibhāge 4- paramaramaṇīye
  pavivitte okāse nisīditvā paṭisaṅkhānabalena missakabhattaṁ paribhuñjitvā
  paṇḍavagirānusārena 5- bimbisārena magadhamahārājena mahāpurisassa santikaṁ gantvā
  nāmagottaṁ pucchitvā tena pamuditahadayena "mama rajjabhāgaṁ gaṇhāhī"ti rajjena

  *  *  *  *  *  *
  Footnote: 1 Sī. kanthakaṁ, Ma. kaṇṭakaṁ 2 Sī. asubharāni 3 chaṂa. kapilapuraṁ
  4 Sī.,i. subhūmibhāge 5 Sī. mandāragirisārena
-------------------------------------------------
[page 010]
  Nimantiyamāno "alaṁ mahārāja na mayhaṁ rajjenattho ahaṁ rajjaṁ pahāya
  lokahitatthāya padhānamanuyuñjitvā loke vivaṭacchado buddho bhavissāmīti
  nikkhanto"ti vatvā tena ca "buddho hutvā sabbapaṭhamaṁ mama vijitaṁ
  osareyyāthā"ti vutto "sādhū"ti tassa paṭiññaṁ datvā āḷārañca
  udakañca 1- upasaṅkamitvā tesaṁ dhammadesanāya sāraṁ avindanto tato pakkamitvā
  uruvelāyaṁ chabbassāni dukkarakārikaṁ karontopi amataṁ adhigantuṁ asakkonto
  oḷārikāhārapaṭisevanena sarīraṁ santappesi.
      Tadā pana uruvelāyaṁ senānigame 2- senānigamakuṭumbikassa dhītā sujātā
  nāma dārikā vayappattā ekasmiṁ nigrodharukkhe patthanamakāsi "sacāhaṁ samajātikaṁ
  kulagharaṁ gantvā paṭhamagabbhe puttaṁ labhissāmi, balikammaṁ karissāmī"ti. Tassā sā
  patthanā samijjhi. Sā visākhapuṇṇamadivase 3- "ajja balikammaṁ karissāmī"ti pātova
  pāyāsaṁ anāyāsaṁ paramamadhuraṁ sampaṭipādesi. Bodhisattopi tadaheva katasarīrapaṭijaggano
  bhikkhācārakālaṁ āgamayamāno pātova gantvā tasmiṁ nigrodharukkhamūle nisīdi. Atha
  kho puṇṇā nāma dāsī tassā dhātī rukkhamūlasodhanatthāya gatā bodhisattaṁ
  pācīnalokadhātuṁ olokayamānaṁ nisinnaṁ sañjhāppabhānurañjitavarakanakagirisikharasadisa-
  sarīrasobhaṁ timiranikaranidhānakaraṁ kamalavanavikasanakaraṁ ghanavivaramupagataṁ 4- divasakaramiva
  taruvaramupagataṁ munidivasakaramaddasa. Sarīrato cassa nikkhantāhi pabhāhi sakalañca taṁ
  rukkhaṁ suvaṇṇavaṇṇaṁ disvā tassā etadahosi "ajja amhākaṁ devatā rukkhato
  oruyhaṁ sahattheneva baliṁ paṭiggahetukāmā hutvā nisinnā"ti. Sā vegena
  gantvā sujātāya etamatthaṁ ārocesi.
      Tato sujātā sañjātasaddhā hutvā sabbālaṅkārena alaṅkaritvā satasahassagghanikaṁ
  suvaṇṇapātiṁ paramamadhurassa madhupāyāsassa pūretvā aparāya suvaṇṇapātiyā

  *  *  *  *  *  *
  Footnote: 1 Sī. ālārañca uddakañca 2 Sī. senānīnigame, Ma. senānīgāme
  3 chaṂa. vesākha...evamuparipi 4 Sī.,i ghanavivaragataṁ
-------------------------------------------------
[page 011]
  Pidahitvā sīsenādāya nigrodharukkhābhimukhī agamāsi. Sā gacchantī dūratova taṁ
  bodhisattaṁ rukkhadevatamiva sakalaṁ taṁ rukkhaṁ sarīrappabhāya suvaṇṇavaṇṇaṁ katvā
  puññasañcayamiva rūpavantaṁ nisinnaṁ disvā pītisomanassajātā sujātā
  "rukkhadevatā"ti saññāya diṭṭhaṭṭhānato paṭṭhāya onatonatā gantvā sīsato taṁ
  suvaṇṇapātiṁ otāretvā mahāsattassa hatthe ṭhapetvā pañcapatiṭṭhitena vanditvā
  "yathā mama manoratho nipphanno, evaṁ tumhākampi nipphajjatū"ti vatvā
  pakkāmi.
      Atha kho bodhisattopi suvaṇṇapātiṁ gahetvā nerañjarāya nadiyā tīraṁ
  gantvā suppatiṭṭhitassa nāma titthassa tīre suvaṇṇapātiṁ ṭhapetvā nhātvā 1-
  paccuttaritvā ekūnapaññāsapiṇḍe karonto taṁ pāyāsaṁ paribhuñjitvā "sacāhaṁ
  ajja buddho bhavissāmi, 2- ayaṁ suvaṇṇapāti paṭisotaṁ gacchatū"ti khipi. Sā pāti
  paṭisotaṁ gantvā kāḷassa nāma nāgarājassa bhavanaṁ pavisitvā tiṇṇaṁ buddhānaṁ
  thālakāni ukkhipitvā tesaṁ heṭṭhā aṭṭhāsi.
      Mahāsatto tattheva vanasaṇḍe divāvihāraṁ vītināmetvā sāyanhasamaye
  sotthiyena 3- nāma tiṇahārakena mahāpurisassa ākāraṁ ñatvā dinnā aṭṭha
  tiṇamuṭṭhiyo gahetvā bodhimaṇḍamāruyha dakkhiṇadisābhāge aṭṭhāsi. So pana
  padeso paduminipatte udakabindu viya akampittha. Mahāpuriso 4- "ayaṁ padeso mama
  guṇaṁ dhāretuṁ asamattho"ti pacchimadisābhāgamagamāsi. Sopi tatheva kampittha. Puna
  uttaradisābhāgamagamāsi. Sopi tatheva kampittha puna puratthimadisābhāgamagamāsi. Tattha
  pallaṅkappamāṇaṭṭhānaṁ niccalaṁ ahosi. Mahāpuriso "idaṁ ṭhānaṁ kilesa-
  viddhaṁsanaṭṭhānan"ti sanniṭṭhānaṁ katvā tāni tiṇāni agge gahetvā cālesi. Tāni

  *  *  *  *  *  *
  Footnote: 1 chaṂa. nhatvā. evamuparipi 2 Sī.,i. bhavāmi
  3 Ma. sottiyena. suddhiyena 4 Sī. bodhisatto
-------------------------------------------------
[page 012]
  Tūlikaggena paricchinnāni viya ahesuṁ. Bodhisatto "bodhiṁ apatvāva imaṁ
  pallaṅkaṁ na bhindissāmī"ti caturaṅgavīriyaṁ adhiṭṭhahitvā pallaṅkaṁ ābhujitvā
  bodhikkhandhaṁ piṭṭhito katvā puratthābhimukho nisīdi.
      Taṅkhaṇaññeva sabbalokābhihāro māro bāhusahassaṁ māpetvā diyaḍḍhayojanasatikaṁ
  himagirisikharasadisaṁ girimekhalaṁ nāma arivaravāraṇaṁ varavāraṇaṁ abhiruyha navayojanikena
  dhanuasipharasusarasattisabalenātibahalena mārabalena samparivuto samantā 1- pabbato
  viya ajjhottharanto mahāsapattaṁ viya mahāsattaṁ samupāgami. Mahāpuriso sūriye dharanteyeva
  atitumūlaṁ mārabalaṁ vidhamitvā vikasitajayasumanakusumasadisassa cīvarassa upari patamānehi
  rattapavālaṅkurasadisaruciradassanehi bodhirukkhaṅkurehi pītiyā viya pūjiyamāno eva
  paṭhamayāme pubbenivāsānussatiñāṇaṁ labhitvā majjhimayāme dibbacakkhuñāṇaṁ
  visodhetvā pacchimayāme paṭiccasamuppāde ñāṇaṁ otāretvā vaṭṭavivaṭṭaṁ
  sammasanto aruṇodake buddho hutvā:-
           "anekajātisaṁsāraṁ sandhāvissaṁ anibbisaṁ
            gahakāraṁ 2- gavesanto dukkhā jāti punappunaṁ
            gahakāraka diṭṭhosi puna gehaṁ na kāhasi.
            Sabbā te phāsukā bhaggā gahakūṭaṁ visaṅkhataṁ
            visaṅkhāragataṁ cittaṁ taṇhānaṁ khayamajjhagā"ti 3-
  imaṁ udānaṁ udānetvā 4- sattāhaṁ vimuttisukhapaṭisevanena vītināmetvā aṭṭhame
  divase samāpattito vuṭṭhāya devatānaṁ kaṅkhaṁ ñatvā tāsaṁ kaṅkhāvidhamanatthaṁ
  ākāse uppatitvā yamakapāṭihāriyaṁ dassetvā tāsaṁ kaṅkhaṁ vidhamitvā pallaṅkato
  īsakaṁ pācīnanissite uttaradisābhāge ṭhatvā "imasmiṁ vata me pallaṅke

  *  *  *  *  *  *
  Footnote: 1 Sī. samantato 2 Sī. gahakārakaṁ
  3 khuḍha. 25/153-4/44 4 Sī. udānento
-------------------------------------------------
[page 013]
  Sabbaññutaññāṇaṁ paṭividdhan"ti cattāri asaṅkhyeyyāni kappasatasahassañca pūritānaṁ
  pāramīnaṁ phalādhigamaṭṭhānaṁ pallaṅkañceva bodhirukkhañca animisehi akkhīhi olokayamāno
  sattāhaṁ vītināmesi, taṁ ṭhānaṁ animisacetiyaṁ nāma jātaṁ.
      Atha pallaṅkassa ca ṭhitaṭṭhānassa ca antare puratthimapacchimato āyate
  ratanacaṅkame caṅkamanto sattāhaṁ vītināmesi, taṁ ṭhānaṁ ratanacaṅkamacetiyaṁ nāma
  jātaṁ. Tato pacchimadisābhāge devatā ratanagharaṁ nāma māpesuṁ, tattha pallaṅkena
  nisīditvā abhidhammapiṭakaṁ visesato cettha anantanayasamantapaṭṭhānaṁ vicinanto
  sattāhaṁ vītināmesi. Taṁ ṭhānaṁ ratanagharacetiyaṁ nāma jātaṁ. Evaṁ bodhisamīpeyeva
  cattāri sattāhāni vītināmetvā pañcame sattāhe bodhirukkhamūlā yena
  ajapālanigrodho tenupasaṅkami, tatthāpi dhammaṁ vicinantoyeva vimuttisukhañca
  paṭisaṁvedento ajapālanigrodhe sattāhaṁ vītināmesi.
      Evaṁ aparaṁ sattāhaṁ mucalinde nisīdi. Tassa nisinnamattasseva bhagavato
  sakalacakkavāḷagabbhaṁ pūrento mahāakālamegho udapādi. Tasmiṁ pana uppanne
  mucalindo nāgarājā cintesi "ayaṁ mahāmegho satthari mayhaṁ bhavanaṁ paviṭṭhamatte
  uppanno vāsāgāramassa laddhuṁ vaṭṭatī"ti. So sattaratanamayaṁ devavimānasadisaṁ
  dibbavimānaṁ nimminituṁ samatthopi "evaṁ kate na mayhaṁ mahapphalaṁ bhavissati,
  dasabalassa kāyaveyyāvaccaṁ karissāmī"ti atimahantaṁ attabhāvaṁ katvā satthāraṁ
  sattakkhattuṁ bhogehi parikkhipitvā upari mahantaṁ phaṇaṁ katvā aṭṭhāsi. Atha
  bhagavā parikkhepassa antova mahati okāse sabbaratanamaye paccagghapallaṅke 1-
  upari viniggalantavividhasurabhikusumadāmavitāne vividhasurabhigandhavāsite gandhakuṭiyaṁ
  viharanto viya vihāsi. Evaṁ bhagavā taṁ sattāhaṁ tattha vītināmetvā tato aparaṁ

  *  *  *  *  *  *
  Footnote: 1 Sī.,i. maṇḍape pallaṅke
-------------------------------------------------
[page 014]
  Sattāhaṁ rājāyatane nisīdi. Tatthāpi vimuttisukhapaṭisaṁvediyeva. Ettāvatā
  sattasattāhāni paripuṇṇāni ahesuṁ. Etthantare bhagavā jhānasukhena phalasukhena
  ca vītināmesi.
      Athassa sattasattāhātikkame "mukhaṁ dhovissāmī"ti cittaṁ uppajji. Sakko
  devānamindo agadaharītakaṁ āharitvā adāsi. Athassa sakko nāgalatādantakaṭṭhañca
  mukhadhovanaudakañca adāsi. Tato bhagavā dantakaṭṭhaṁ khāditvā anotattadahodakena
  mukhaṁ dhovitvā rājāyatanamūle nisīdi. Tasmiṁ samaye catūhi lokapālehi upanīte
  paccagghe selamaye patte tapussabhallikānaṁ vāṇijānaṁ manthañca madhupiṇḍikañca
  paṭiggahetvā paribhuñjitvā paccāgantvā ajapālanigrodharukkhamūle nisīdi. Athassa
  tattha nisinnamattasseva attanā adhigatassa dhammassa gambhīrabhāvaṁ paccavekkhantassa
  sabbabuddhānaṁ āciṇṇo "adhigato kho mayāyaṁ dhammo gambhīro duddaso
  duranubodho santo paṇīto atakkāvacaro nipuṇo paṇḍitavedanīyo"ti 1- paresaṁ
  dhammaṁ adesetukāmatākārappatto parivitakko udapādi.
      Atha brahmā sahampati dasabalassa cetasā cetoparivitakkamaññāya "nassati
  vata bho loko, vinassati vata ko loko"ti 2- vācaṁ nicchārento dasasahassa-
  cakkavāḷabrahmagaṇaparivuto sakkasuyāmasantusitanimmitaparanimmitavasavattīhi 3- anugato
  āgantvā bhagavato purato pāturahosi. So attano patiṭṭhānatthāya paṭhaviṁ
  nimminitvā dakkhiṇaṁ jānumaṇḍalaṁ paṭhaviyaṁ nihantvā jalajāmalāvikalakamalakulasadisaṁ 4-
  dasanakhasamodhānasamujjalamañliṁ sirasmiṁ katvā "desetu bhante bhagavā dhammaṁ, desetu
  sugato dhammaṁ, santi sattā apparajakkhajātikā, assavanatā dhammassa parihāyanti,
  bhavissanti dhammassa aññātāro"ti, 5-

  *  *  *  *  *  *
  Footnote: 1 dīṃahā. 10/64/31, Maṃū. 12/281/242, saṁ.sa. 15/172/164, viṃahā. 4/7/6
  2 viṃahā. 4/8/7, saṁ.sa. 15/172/165, Maṃū. 12/282/243
  3 chaṂa....santusitaparanimmitavasavattīhi 4 Sī.,i. jalamānāmalāvikala...
  5 saṁ.sa. 15/172/165, viṃahā. 4/8/7
-------------------------------------------------
[page 015]
                     "pāturahosi Magadhesu pubbe
                      dhammo asuddho samalehi cintito
                      apāpuretaṁ amatassa dvāraṁ
                      suṇantu dhammaṁ vimalenānubuddhaṁ.
                      Sele yathā pabbatamuddhaniṭṭhito
                      yathāpi passe janataṁ samantato
                      tathūpamaṁ dhammamayaṁ sumedha
                      pāsādamāruyha samantacakkhu
                      sokāvatiṇṇaṁ janatamapetasoko
                      avekkhassu jātijarābhibhūtaṁ.
                      Uṭṭhehi vīra vijitasaṅgāma
                      satthavāha anaṇa vicara loke
                      desassu 1- bhagavā dhammaṁ
                      aññātāro bhivsantī"ti, 2-
       "nanu tumhehi `buddho bodheyyaṁ tiṇṇo tāreyyaṁ mutto moceyyan'ti:-
                `kiṁ me aññātavesena dhammaṁ sacchikatenidha
                 sabbaññutaṁ pāpuṇitvā tārayissaṁ sadevakan'ti, 3-
  patthanaṁ katvā pāramiyo pūretvā sabbaññubhāvaṁ patto"ti ca, "tumhehi dhamme
  adesiyamāne ko hi nāma añño dhammaṁ desessati, kimaññaṁ lokassa saraṇaṁ
  tāṇaṁ leṇaṁ parāyanan"ti ca evamādīhi anekehi nayehi bhagavantaṁ dhammadesanatthaṁ

  *  *  *  *  *  *
  Footnote: 1 ka. desetu 2 viṃahā. 4/8/7, Maṃū. 12/282/243, saṁ.sa. 15/172/165
  3 khu.buddha. 33/55/453
-------------------------------------------------
[page 016]
  Ayāci. Tena vuttaṁ "buddhabhūtassa pana bhagavato aṭṭhame sattāhe satthā
  dhammadesanatthāya brahmunā āyācito"ti.
      Idāni "kadā kattha ca kenāyaṁ, gāthā hi samudīritā"ti imesaṁ pañhānaṁ
  vissajjanāya 1- okāso anuppatto. Tattha kadā vuttāti? paṭhamamahāsaṅgītikāle
  vuttā. Paṭhamamahāsaṅgīti nāmesā saṅgītikkhandhake 2- vuttanayeneva veditabbā.
  Kattha kena vuttāti? bhagavati kira parinibbute rājagahanagare vebhārapabbatapasse
  Sattapaṇṇiguhādvāre vijitasabbasattunā ajātasattunā magadhamahārājena
  dhammasaṅgāyanatthaṁ kārite paripuṇṇacandamaṇḍalasaṅkāse daṭṭhabbasāramaṇḍe maṇḍape
  dhammāsanagatenāyasmatā ānandattherena "brahmā ca lokādhipatī"ti ayaṁ gāthā
  vuttāti veditabbā. Ayamettha gāthāsambandho.
      Ettāvatā:-
          "kadāyaṁ dhammadesanatthaṁ ajjhiṭṭho brahmunā jino
           kadā kattha ca kenāyaṁ gāthā hi samudīritā"ti
  ayampi gāthā vuttatthā hoti. Evaṁ iminā sambandhena vuttāya panassā
  anuttānapadavaṇṇanaṁ karissāMa.
      Tattha brahmāti brūhito tehi tehi guṇavisesehīti brahmā. Ayaṁ pana
  brahmasaddo mahābrahmabrāhmaṇatathāgatamātāpituseṭṭhādīsu dissati. Tathā hi
  "dvisahasso brahmā"tiādīsu 3- mahābrahmāti adhippeto.
                     "tamonudo Buddho samantacakkhu
                      lokantagū sabbabhavātivatto
                      anāsavo sabbadukkhappahīno 4-
                      saccavhayo brahmupāsito 5- me"ti 6-

  *  *  *  *  *  *
  Footnote: 1 Ma. padānaṁ vissajjanassa 2 vi.cūḷa. 7/437/274 3 Ma.u. 14/166/149
  4 ka. sabbadukkhappahāno 5 chaṂa. brahme upāsito 6 khu.su. 25/1140/552
-------------------------------------------------
[page 017]
  Ettha brāhmaṇo. "brahmāti Kho bhikkhave tathāgatassetaṁ adhivacanan"ti 1- ettha
  tathāgato. "brahmāti Mātāpitaro pubbācariyāti vuccare"ti 2- ettha mātāpitaro
  "brahmacakkaṁ pavattetī"ti 3- ettha seṭṭho adhippeto. Idha pana paṭhamajjhānaṁ
  paṇītaṁ bhāvetvā paṭhamajjhānabhūmiyaṁ nibbatto kappāyuko mahābrahmā adhippeto. 4-
  Casaddo sampiṇḍanattho, brahmā ca aññe ca dasasu cakkavāḷasahassesu
  brahmāno cāti attho, padapūraṇamatto vā. Lokādhipatīti ettha lokoti
  saṅkhāraloko sattaloko okāsalokoti tayo lokā. Tesu idha sattaloko
  adhippeto. Tassa issaro adhipatīti lokādhipati, lokekadesassāpi adhipati
  lokādhipatīti vuccati devādhipati narādhipati viya.
      Sahampatīti so kira kassapassa bhagavato sāsane sahako nāma thero
  paṭhamajjhānaṁ nibbattetvā aparihīnajjhāno jīvitapariyosāne paṭhamajjhānabhūmiyaṁ
  kappāyukamahābrahmā hutvā nibbatto, tatra pana naṁ "sahampati brahmā"ti
  sañjānanti. "sahakapatī"ti Vattabbe anussarāgamaṁ 5- katvā ruḷhīvasena
  "sahampatī"ti vadanti. Katañjalīti katañjaliko, añjalipuṭaṁ sirasi katvāti
  attho. Anadhivaranti accantavaro adhivaro nāssa atthīti anadhivaro, na tato
  adhiko varo atthīti vā anadhivaro, anuttaroti attho, taṁ anadhivaraṁ. Ayācathāti
  ayācittha ajjhesi.
      Idāni yassatthāya so bhagavantaṁ ayāci. Tamatthaṁ dassetuṁ "santīdha
  sattātiādi vuttaṁ. Tattha santīti saṁvijjanti upalabbhanti, buddhacakkhussa āpāthaṁ

  *  *  *  *  *  *
  Footnote: 1 pa.sū. 1/3/37
  2 aṅṭika. 20/31/127, aṅ.catukka. 21/63/80, khu.iti. 25/106/325.
  khu.jā. 28/18155 (syā) 3 Maṃū. 12/148/107, saṁṇi. 16/21/28,
  aṅ.catukka. 21/8/10, aṅ.pañcaka. 22/11/10, khu.paṭi. 31/44/389
  4 pa.sū. 1/3/38 5 Ma. anussārāgamaṁ
-------------------------------------------------
[page 018]
  Āgacchantā atthīti attho. Idhāti ayaṁ desāpadese nipāto. Svāyaṁ katthaci
  sāsanaṁ upādāya vuccati. Yathāha "idheva bhikkhave samaṇo, idha dutiyo samaṇo,
  idha tatiyo samaṇo, idha catuttho samaṇo, suññā parappavādā samaṇebhi
  aññehī"ti. 1- Katthaci okāsaṁ. Yathāha:-
         "idheva tiṭṭhamānassa devabhūtassa me sato
          punavāyu 2- ca me laddho evaṁ jānāhi mārisā"ti. 3-
  Katthaci padapūraṇamattameva hoti. Yathāha "idhāhaṁ bhikkhave bhuttāvī assaṁ pavārito"ti. 4-
  Katthaci lokaṁ upādāya. Yathāha "idha tathāgato loke uppajjati bahujanahitāya
  bahujanasukhāyā"ti. 5- Idhāpi lokameva upādāya vuttoti veditabbo. Tasmā
  imasmiṁ sattaloketi attho. Sattāti rūpādīsu khandhesu chandarāgena sattā
  visattā āsattā laggā lagitāti sattā, sattāti pāṇino vuccanti.
  Ruḷhīsaddena pana vītarāgesupi ayaṁ vohāro vattatiyeva.
      Apparajakkhajātikāti paññāmaye akkhimhi appaṁ parittaṁ rāgadosamoharajaṁ
  etesaṁ evaṁsabhāvā ca teti apparajakkhajātikā, appaṁ rāgādirajameva vā yesaṁ
  te apparajakkhā, te apparajakkhasabhāvā apparajakkhajātikāti evamettha attho
  daṭṭhabbo. Tesaṁ apparajakkhajātikānaṁ. "sattānan"ti Vibhattivipariṇāmaṁ katvā
  "desehi dhamman"ti iminā sambandhaṁ katvā attho daṭṭhabbo. Desehīti
  āyācanavacanametaṁ, desehi kathehi upadisāti attho. Dhammanti ettha ayaṁ
  dhammasaddo pariyattisamādhipaññāpakatisabhāvasuññatāpuññāapattiñeyyacatusaccadhammādīsu
  dissati. Tathā hi "idha bhikkhu dhammaṁ pariyāpuṇāti suttaṁ geyyaṁ veyyākaraṇaṁ

  *  *  *  *  *  *
  Footnote: 1 dīṃahā. 10/214/133, Maṃū. 12/139/98, aṅ.catukka. 21/241/265
  2 chaṂa. punarāyu 3 dīṃahā. 10/369/244
  4 Maṃū. 12/30/17 5 aṅ.ekaka. 20/170/22
-------------------------------------------------
[page 019]
  .pe. Vedallan"tiādīsu 1- pariyattiyaṁ dissati. "evaṁdhammā Te bhagavanto
  ahesun"tiādīsu samādhimhi.
          "yassete Caturo dhammā vānarinda yathā tava
           saccaṁ dhammo dhiti cāgo diṭṭhaṁ so ativattatī"ti-
  ādīsu 2- paññāya. Byādhidhammā 3- jarādhammā, atho maraṇadhammino"tiādīsu 3-
  pakati. "kusalā Dhammā, akusalā dhammā, abyākatā dhammā"tiādīsu 4- sabhāve.
  "tasmiṁ Kho pana samaye dhammā honti khandhā hontī"tiādīsu 5- suññatāyaṁ.
  "dhammo Suciṇṇo sukhamāvahātī"tiādīsu 6- puññe. "dve Aniyatā dhammā"tiādīsu 7-
  āpattiyaṁ. "sabbe Dhammā sabbākārena buddhassa bhagavato ñāṇamukhe āpāthaṁ
  āgacchantī"tiādīsu 8- ñeyye. "diṭṭhadhammo Pattadhammo viditadhammo"tiādīsu 9-
  catusaccadhamme. Idhāpi catusaccadhamme daṭṭhabbo. 10- Anukampāti anukampaṁ anuddayaṁ
  karohi. Imanti pajaṁ niddisanto āha. Pajanti pajātattā pajā, taṁ pajaṁ,
  sattanikāyaṁ saṁsāradukkhato mocehīti adhippāyo. Keci pana:-
                    "bhagavāti lokādhipatī naruttamo
                     katañjalī brahmagaṇehi yācito"ti
  paṭhanti. Ettāvatā sabbaso ayaṁ gāthā vuttatthā hoti.
      Atha bhagavato taṁ brahmuno sahampatissa āyācanavacanaṁ sutvā
  aparimitasamayasamuditakaruṇābalassa dasabalassa parahitakaraṇanipuṇamaticārassa sabbasattesu

  *  *  *  *  *  *
  Footnote: 1 Maṃū. 12/239/201, aṅ.catukka. 21/102/117 2 khu.jā. 27/57/18 (syā)
  3 chaṂa. jātidhammā aṅṭika. 20/39/141 4 abhi.saṅ. 34/1/1 5 abhi.saṅ. 34/121/41
  6 khu.su. 25/184/369, khuṭhera. 26/303/318, khu.jā. 27/1420,2283/290,473 (syā)
  7 viṃahāvi. 1/443/332
  8 khuṃahā. 29/727/432 (syā) khu.cūḷa. 30/492/238 (syā) khu.paṭi. 31/5/408
  9 dī.Sī. 9/299/108, viṃahā. 4/18,57/16,48 10 pa.sū. 1/1/18
-------------------------------------------------
[page 020]
  Okāsakaraṇamattesu mahākaruṇā udapādi. Taṁ pana bhagavato karuṇuppattiṁ dassentehi
  saṅgītikāle saṅgītikārakehi:-
            [2] "sampannavijjācaraṇassa Tādino
                   jutindharassantimadehadhārino
                   tathāgatassappaṭipuggalassa
                   uppajji kāruññatā sabbasatte"ti
  ayaṁ gāthā ṭhapitā.
      Tattha sampannavijjācaraṇassāti sampannaṁ nāma tividhaṁ paripuṇṇasamaṅgimadhuravasena.
  Tattha:-
          "sampannaṁ sālikedāraṁ suvā bhuñjanti kosiya
           paṭivedemi te brahme na te 1- vāretumussahe"ti 2-
  idaṁ paripuṇṇasampannaṁ nāMa. "iminā Pātimokkhasaṁvarena upeto hoti samupeto
  upāgato sampanno samannāgato"ti 3- idaṁ samaṅgisampannaṁ nāMa. "imissā Bhante
  mahāpaṭhaviyā heṭṭhimatalaṁ sampannaṁ, seyyathāpi khuddamadhuṁ anīlakaṁ, evamassādan"ti 4-
  idaṁ madhurasampannaṁ nāMa. Idha paripuṇṇasampannampi samaṅgisampannampi
  yujjati. 5- Vijjāti paṭipakkhadhamme vijjhanaṭṭhena viditakaraṇaṭṭhena vinditabbaṭṭhena
  ca vijjā. Tā pana tissopi vijjā aṭṭhapi vijjā. Tisso vijjā bhayabheravasutte 6-
  āgatanayeneva veditabbā, aṭṭha ambaṭṭhasutte. 7- Tatra hi vipassanāñāṇena
  manomayiddhiyā ca saha cha abhiññā pariggahetvā aṭṭha vijjā vuttā.
  Caraṇanti sīlasaṁvaro indriyesu guttadvāratā bhojane mattaññutā jāgariyānuyogo

  *  *  *  *  *  *
  Footnote: 1 chaṂa. naṁ 2 khu.jā. 27/1872/366 (syā) 3 abhi.vi. 35/511/296
  4 viṃahāvi. 1/17/8 5 pa.sū. 1/64/166 6 Maṃū. 12/52-5/29
  7 dī.Sī. 9/278-9/98
-------------------------------------------------
[page 021]
  Saddhā hirī ottappaṁ bāhusaccaṁ āraddhavīriyatā upaṭṭhitassatitā paññāsampannatā
  cattāri rūpāvacarajhānānīti ime paṇṇarasa dhammā veditabbā. Imeyeva hi
  paṇṇarasa dhammā yasamā etehi carati ariyasāvako gacchati amataṁ disaṁ, tasmā
  "caraṇan"ti vuttā. Yathāha "idha mahānāma ariyasāvako sīlavā hotī"ti 1- sabbaṁ
  majjhimapaṇṇāsake vuttanayeneva veditabbaṁ. Vijjā ca caraṇañca vijjācaraṇāni,
  sampannāni paripuṇṇāni vijjācaraṇāni yassa soyaṁ sampannavijjācaraṇo,
  vijjācaraṇehi sampanno samaṅgībhūto, samannāgatoti vā sampannavijjācaraṇo.
  Ubhayathāpi attho yujjateva, tassa sampannavijjācaraṇassa. 2-
      Tādinoti "iṭṭhepi tādī aniṭṭhepi tādī"tiādinā nayena mahāniddese 3-
  āgatatādilakkhaṇena tādino, iṭṭhāniṭṭhādīsu avikārassa tādisassāti attho.
  Jutindharassāti jutimato, yugandhare, yugandhare saradasamaye samuditadivasakarātirekatara-
  sassirikasarīrajutivisaradharassāti 4- attho. "paññāpajotadharassā"ti Vā vattuṁ vaṭṭati.
  Vuttañhetaṁ:-
          "cattāro loke pajjotā pañcamettha na vijjati
           divā tapati ādicco rattimābhāti candimā.
           Atha aggi divārattiṁ tattha tattha pabhāsati
           sambuddho tapataṁ seṭṭho esā ābhā anuttarā"ti. 5-
      Tasmā ubhayathāpi sarīrapaññājutivisaradharassāti attho. Antimadehadhārinoti
  sabbapacchimasarīradhārino, apunabbhassāti attho.
      Tathāgatassāti ettha aṭṭhahi kāraṇehi bhagavā "tathāgato"ti vuccati,
  katamehi aṭṭhahi? tathā āgatoti tathāgato, tathā gatoti tathāgato, tathalakkhaṇaṁ āgatoti

  *  *  *  *  *  *
  Footnote: 1 MaṂa. 13/24/18 2 vi.A. 1/121 (syā)
  3 khuṃahā. 29/180,895/138,562 (syā)
  4 Sī.,i. yuganidhanasamayasamuditadivasakarātirekatarasarīrajutivisarassāti
  5 saṁ.sa. 15/26,85/18,54
-------------------------------------------------
[page 022]
  Tathāgato, tathadhamme yāthāvato abhisambuddhoti tathāgato, tathadassitāya tathāgato,
  tathavāditāya tathāgato, tathākāritāya tathāgato, abhibhavanaṭṭhena tathāgatoti.
      Kathaṁ bhagavā tathā āgatoti tathāgato? yathā yena abhinīhārena
  Dānapāramiṁ pūretvā sīlanekkhammapaññāvīriyakhantisaccādhiṭṭhānamettupekkhāpāramiṁ
  pūretvā imā dasa pāramiyo dasa upapāramiyo dasa paramatthapāramiyoti samattiṁsa
  pāramiyo pūretvā aṅgapariccāgaṁ jīvitapariccāgaṁ dhanarajjaputtadārapariccāganti 1-
  ime pañca mahāpariccāge pariccajitvā yathā vipassiādayo sammāsambuddhā
  āgatā, tathā amhākampi bhagavā āgatoti tathāgato. Yathāha:-
                    "yatheva lokamhi vipassiādayo
                     sabbaññubhāvaṁ munayo idhāgatā
                     tathā ayaṁ sakyamunīpi āgato
                     tathāgato vuccati tena cakkhumā"ti. (1)
      Kathaṁ tathā gatoti tathāgato? yathā sampatijātā vipassiādayo samehi
  pādehi paṭhaviyaṁ patiṭṭhāya uttarābhimukhā sattapadavītihārena gatā, tathā amhākampi
  bhagavā gatoti tathāgato. Yathāha:-
                    "muhuttajātova gavampatī yathā
                     samehi pādehi phusī vasundaraṁ
                     so vikkamī sattapadāni gotamo
                     setañca chattaṁ anudhārayuṁ marū.
                     Gantvāna so sattapadāni gotamo
                     disā vilokesi samā samantato

  *  *  *  *  *  *
  Footnote: 1 Ma. dārapariccāgaṁ puttapariccāgaṁ rajjapariccāganti
-------------------------------------------------
[page 023]
                     Aṭṭhaṅgupetaṁ giramabbhudīrayī
                     sīho yathā pabbatamuddhaniṭṭhito"ti. (2)
      Kathaṁ tathalakkhaṇaṁ āgatoti tathāgato? sabbesaṁ rūpārūpadhammānaṁ salakkhaṇaṁ
  sāmaññalakkhaṇañca tathaṁ avitathaṁ ñāṇagatiyā āgato avirajjhitvā patto 1-
  anubuddhoti tathāgato.
            "sabbesaṁ Pana dhammānaṁ sakasāmaññalakkhaṇaṁ
             tathamevāgato yasmā tasmā satthā tathāgato"ti. (3)
      Kathaṁ tathadhamme yāthāvato abhisambuddhoti tathāgato? tathadhammā nāma
  cattāri ariyasaccāni. Yathāha "cattārimāni bhikkhave tathāni avitathāni anaññathāni.
  Katamāni cattāri? `idaṁ dukkhan'ti bhikkhave tathametaṁ avitathametaṁ anaññathametan"ti
  Vitthāro. 2- Tāni ca bhagavā abhisambuddho, tasmā tathānaṁ abhisambuddhattā
  "tathāgato"ti vuccati. Abhisambuddhattho hi ettha gatasaddo.
             Tathanāmāni saccāni abhisambujjhi nāyako
             tasmā tathānaṁ saccānaṁ sambudadhattā tathāgato. (4)
      Kathaṁ tathadassitāya tathāgato? bhagavā hi aparimāṇāsu lokadhātūsu
  aparimāṇānaṁ sattānaṁ cakkhusotaghānajivhākāyamanodvāresu āpāthaṁ āgacchantaṁ
  rūpasaddagandharasaphoṭṭhabbadhammārammaṇaṁ tathāgato sabbākārato jānāti passatīti,
  evaṁ tathadassitāya tathāgato. Atha vā yaṁ loke tathaṁ, taṁ lokassa tatheva dasseti.
  Tatopi bhagavā tathāgato. Ettha tathadassiatthe "tathāgato"ti padasambhavo
  veditabbo.

  *  *  *  *  *  *
  Footnote: 1 Sī. arirajñitvāva gato 2 saṁṃahā. 19/1090/375
-------------------------------------------------
[page 024]
             Tathākārena yo dhamme jānāti anupassati
             tathadassīti sambuddho tasmā vutto tathāgato. (5)
      Kathaṁ tathavāditāya tathāgato? yañca abhisambodhiyā parinibbānassa ca
 antare pañcacattālīsasassaparimāṇakāle suttādinavaṅgasaṅgahitaṁ bhāsitaṁ lapitaṁ
 tathāgatena, sabbaṁ taṁ ekatulāya tulitaṁ viya tathameva avitathameva hoti.
 Tenevāha:-
              "yañca cunda rattiṁ tathāgato anuttaraṁ sammāsambodhiṁ
        abhisambujjhati, yañca rattiṁ anupādisesāya nibbānadhātuyā
        parinibbāyati, yaṁ etasmiṁ antare bhāsati lapati niddisati, sabbaṁ
        taṁ tatheva hoti, no aññathā. Tasmā' tathāgato'ti vuccatī"ti. 1-
      Ettha pana gadāttho hi gatasaddo. Evaṁ tathavāditāya tathāgato. Āgadanaṁ
  āgado, vacananti attho. Tatho aviparīto āgado assāti tathāgato. Dakārassa
  takāraṁ katvā vutto.
             Tathāvādī jino yasmā tathadhammappakāsako
             tathāmāgadanañcassa tasmā buddho tathāgato. (6)
      Kathaṁ tathākāritāya tathāgato? bhagavā hi yaṁ yaṁ vācaṁ abhāsi, taṁ taṁ
  eva kāyena karoti, vācāya kāyo anulometi, kāyassapi vācā. Tenevāha:-
               "yathā vādī bhikkhave tathāgato tathā kārī, yathā kārī tathā
          vādī .pe. Tasmā' tathāgato'ti vuccatī"ti. 1-
      Yathā ca vācā gatā, kāyopi tathā gato, yathā kāyo gato, vācāpi
  tathā gatā. Evaṁ tathākāritāya tathāgato.

  *  *  *  *  *  *
  Footnote: 1 aṅ.catukka. 21/23/28, khu.cūḷa. 30/480/229 (syā)
-------------------------------------------------
[page 025]
           Yathā vācā gatā tassa tathā kāyo gato yato
           tathāvāditāya sambuddho satthā tasmā tathāgato. (7)
      Kathaṁ abhibhavanaṭṭhena tathāgato? upari bhavaggaṁ heṭṭhā avīciṁ pariyantaṁ
  katvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi
  paññāyapi vimuttiyāpi vimuttiñāṇadassanenapi, na tassa tulā vā pamāṇaṁ vā
  atthi, atha kho atulo appameyyo anuttaro. Tenevāha:-
             "sadevake bhikkhave loke .pe. Tathāgato abhibhū anabhibhūto
          aññadatthudaso vasavattī, tasmā' tathāgato'ti vuccatī"ti. 1-
      Tatrevaṁ padasiddhi veditabbā:- agado viya agado. Ko panesa? desanāvilāso
  ceva puññussayo 2- ca. Tena hesa mahānubhāvo bhisakko dibbāgadena sappe viya
  sabbaparappavādino sadevakañca lokaṁ abhibhavati, iti sabbalokābhibhavanato aviparīto
  desanāvilāso ceva puññussayo ca agado assāti dakārassa takāraṁ katvā
  "tathāgato"ti veditabbo. Evaṁ abhibhavanaṭṭhena tathāgato.
           Tatho aviparīto ca agado yassa satthuno
           vasavattīti so tena hoti satthā tathāgato. 3- (8)
      Appaṭipuggalassāti paṭipuggalavirahitassa, añño koci "ahaṁ buddho"ti
  evaṁ paṭiññaṁ dātuṁ samattho nāmassa puggalo natthīti appaṭipuggalo, tassa
  appaṭipuggalassa. Uppajjīti uppanno udapādi. Kāruññatāti karuṇāya bhāvo
  kāruññatā. Sabbasatteti niravasesasattapariyādānavacanaṁ, sakale sattanikāyeti
  attho. Ettāvatā ayampi gāthā vuttatthā hoti.

  *  *  *  *  *  *
  Footnote: 1 aṅ.catukka. 21/23/28, khu.cūḷa. 30/480/229 (syā) 2 Sī.,i. puññavilāso
  3 su.vi. 1/7/66, pa.sū. 1/12/56, mano.pū. 1/170/100
-------------------------------------------------
[page 026]
      Atha bhagavā brahmunā dhammadesanatthāya āyācito sattesu kāruññataṁ
  uppādetvā dhammaṁ desetukāmo mahābrahmānaṁ gāthāya ajjhabhāsi:-
                   "apārutā tesaṁ amatassa dvārā
                    ye sotavanto pamuñcantu saddhaṁ
                    vihiṁsasaññī paguṇaṁ na bhāsiṁ
                    dhammaṁ paṇītaṁ manujesu brahme"ti. 1-
      Atha kho brahmā sahampati "katāvakāso khomhi bhagavatā dhammadesanāyā"ti
  ñatvā dasanakhasamodhānasamujjalaṁ añjaliṁ sirasi katvā bhagavantaṁ abhivādetvā
  padakkhiṇaṁ katvā brahmagaṇaparivuto pakkāmi. Atha satthā tassa brahmuno
  paṭiññaṁ datvā "kassa nu kho ahaṁ paṭhamaṁ dhammaṁ deseyyan"ti 2- cintento
  "āḷāro paṇḍito so imaṁ dhammaṁ khippaṁ ājānissatī"ti cittaṁ uppādetvā
  puna olokento tassa sattāhaṁ kālaṅkatabhāvaṁ ñatvā udakassa ca abhidosa-
  kālaṅkatabhāvaṁ ñatvā puna "kahaṁ nu kho etarahi pañcavaggiyā bhikkhū viharantī"ti
  pañcavaggiye āvajjento "bārāṇasiyaṁ isipatane migadāye"ti ñatvā āsāḷhiyaṁ
  pabhātāya rattiyā kālasseva pattacīvaramādāya aṭṭhārasayojanikaṁ maggaṁ paṭipanno
  antarāmagge upakaṁ nāma ājīvakaṁ disvā tassa attano buddhabhāvamāvikatvā
  taṁdivasameva sāyaṇhasamaye isipatanamagamāsi. Tattha pañcavaggiyānaṁ attano
  buddhabhāvaṁ pakāsetvā paññattavarabuddhāsanagato pañcavaggiye bhikkhū āmantetvā
  dhammacakkappavattanasuttantaṁ 3- desesi.
      Tesu aññāsikoṇḍaññatthero desanānusārena ñāṇaṁ pesetvā
  suttapariyosāne aṭṭhārasahi brahmakoṭīhi saddhiṁ sotāpattiphale patiṭṭhāsi. Satthā

  *  *  *  *  *  *
  Footnote: 1 Maṃū. 12/283/244, saṁ.sa. 15/172/167, dīṃahā. 10/71/35, viṃahā. 4/9/9
  2 Maṃū. 12/284/245, viṃahā. 4/10/10 3 viṃahā. 4/13/13, saṁṃahā. 19/1081/367,
  khu.paṭi. 31/30/358
-------------------------------------------------
[page 027]
  Tattheva vassaṁ upagantvā punadivase vappattheraṁ sotāpattiphale patiṭṭhāpesi.
  Eteneva upāyena sabbe te sotāpattiphale patiṭṭhāpetvā puna pañcamiyaṁ
  pakkhassa pañcapi te there sannipātetvā anattalakkhaṇasuttantaṁ 1- desesi.
  Desanāpariyosāne pañcapi therā arahatte patiṭṭhahiṁsu.
      Atha satthā tattheva yasassa kulaputtassa upanissayaṁ disvā gehaṁ pahāya
  nikkhantaṁ disvā "ehi yasā"ti 2- pakkositvā tasmiññeva rattibhāge
  sotāpattiphale patiṭṭhāpetvā punadivase arahatte ca patiṭṭhāpetvā aparepi tassa
  sahāyake catupaṇṇāsajane ehibhikkhupabbajjāya pabbājetvā arahatte
  patiṭṭhāpesi. Evaṁ loke ekasaṭṭhiyā arahantesu jātesu satthā vuṭṭhavasso
  pavāretvā bhikkhū āmantetvā etadavoca:-
         "paratthaṁ cattano atthaṁ karontā paṭhaviṁ imaṁ
          byāharantā manussānaṁ dhammaṁ caratha bhikkhavo.
          Viharatha vivittesu pabbatesu vanesu ca
          pakāsayantā saddhammaṁ lokassa satataṁ maMa.
          Karontā dhammadūteyyaṁ vikhyāpayatha bhikkhavo
          santi atthāya sattānaṁ subbatā vacanaṁ maMa.
          Sabbaṁ pidahatha dvāraṁ apāyānamanāsavā
          saggamokkhassa maggassa dvāraṁ vivarathāsamā.
          Desanāpaṭipattīhi karuṇādhiguṇālayā
          buddhiṁ saddhañca lokassa abhivaḍḍhetha sabbaso.
          Gihīnamupakarontānaṁ niccamāmisadānato
          karotha dhammadānena tesaṁ paccūpakārakaṁ.

  *  *  *  *  *  *
  Footnote: 1 viṃahā. 4/20/17, saṁ.kha. 17/59/55 2 viṃahā. 4/26/21
-------------------------------------------------
[page 028]
          Samussayatha saddhammaṁ desayantā isiddhajaṁ
          katakattabbakammantā paratthaṁ paṭipajjathā"ti.
      Evañca pana vatvā bhagavā te bhikkhū disāsu vissajjetvā sayaṁ uruvelaṁ
  gacchanto antaramagge kappāsikavanasaṇḍe tiṁsa bhaddavaggiyakumāre vinesi. Tesu
  yo sabbapacchimako, so sotāpanno, sabbaseṭṭho anāgāmī, ekopi arahā
  vā puthujjano vā nāhosi. Tepi sabbe ehibhikkhupabbajjāya pabbājetvā
  disāsu pesetvā sayaṁ uruvelaṁ gantvā aḍḍhuḍḍhāni pāṭihāriyasahassāni
  dassetvā uruvelakassapādayo sahassajaṭilaparivāre tebhātikajaṭile dametvā
  ehibhikkhubhāvena pabbājetvā gayāsīse nisīdāpetvā ādittapariyāyadesanāya 1-
  arahatte patiṭṭhāpetvā tena arahantasahassena bhagavā parivuto "bimbisārassa
  rañño paṭiññaṁ mocessāmī"ti rājagahanagarūpacāre laṭṭhivanuyyānaṁ nāma agamāsi.
  Tato uyyānapāliko rañño ārocesi. Rājā "satthā āgato"ti sutvā
  dvādasanahutehi brāhmaṇagahapatikehi parivuto dasabalaṁ ghanavivaragatamiva divasakaraṁ
  vanavivaragataṁ munivaradivasakaraṁ upasaṅkamitvā cakkālaṅkatatalesu jalajāmalāvikalakamalakomalesu
  dasabalassa pādesu makuṭamaṇijutivisaravijjotinā sirasā nipatitvā
  ekamantaṁ nisīdi saddhiṁ parisāya.
      Atha kho tesaṁ brāhmaṇagahapatikānaṁ etadahosi "kiṁ nu kho mahāsamaṇo
  uruvelakassape brahcariyaṁ carati, udāhu uruvelakassapo mahāsamaṇe"ti. Atha kho
  bhagavā tesaṁ cetoparivitakkamaññāya theraṁ gāthāya ajjhabhāsi:-
                   "kimeva disvā uruvelavāsi
                    pahāsi aggiṁ kisakovadāno

  *  *  *  *  *  *
  Footnote: 2 viṃahā. 4/54/44, saṁ.saḷā. 18/31/23 (syā)
-------------------------------------------------
[page 029]
                    Pucchāmi taṁ kassapa etamatthaṁ
                    kathaṁ pahīnaṁ tava aggihuttan"ti. 1-
      Thero bhagavato adhippāyaṁ viditvā:-
                   "rūpe ca sadde ca atho rase ca
                    kāmitthiyo cābhivadanti yaññā
                    etaṁ malantī upadhīsu ñatvā
                    tasmā na yiṭṭhe na hute arañjin"ti 1-
  imaṁ gāthaṁ vatvā attano sāvakabhāvappakāsanatthaṁ tathāgatassa pādesu sirasā
  nipatitvā "satthā me bhante bhagavā, sāvakohamasmī"ti vatvā ekatāladvitāla-
  .pe. Sattatālappamāṇaṁ vehāsaṁ sattakkhattuṁ abbhuggantvā pāṭihāriyaṁ katvā
  ākāsato oruyha bhagavantaṁ vanditvā ekamantaṁ nisīdi.
      Atha kho mahājano tassa taṁ pāṭihāriyaṁ disvā "aho mahānubhāvā
  buddhā nāma, evaṁ thāmagatadiṭṭhiko attānaṁ' arahā ahan'ti maññamāno
  uruvelakassapopi diṭṭhijālaṁ bhinditvā tathāgatena damito"ti dasabalassa guṇakathaṁ
  kathesi. Taṁ sutvā satthā "nāhamidāniyeva imaṁ uruvelakassapaṁ damemi, atītepi
  esa mayā damitoyevā"ti āha. Atha kho so mahājano uṭṭhāyāsanā bhagavantaṁ
  vanditvā sirasi añjaliṁ paggahetvā evamāha "bhante idāni amhehi esa
  damito diṭṭho, kathaṁ panesa atīte bhagavatā damito"ti. Tato satthā tena
  mahājanena yācito bhavantarena paricchannaṁ mahānāradakassajātakaṁ 2- kathetvā
  cattāri ariyasaccāni pakāsesi. Tato satthu dhammakathaṁ sutvā rājā bimbisāro
  ekādasanahutehi saddhiṁ sotāpattiphale patiṭṭhāsi, ekanahutaṁ upāsakattaṁ paṭivedesi.

  *  *  *  *  *  *
  Footnote: 1 viṃahā. 4/55/47 2 khu.jā. 28/1153/246 (syā)
-------------------------------------------------
[page 030]
  Rājā saraṇaṁ gantvā svātanāya bhagavantaṁ saddhiṁ bhikkhusaṁghena nimantetvā bhagavantaṁ
  tikkhattuṁ padakkhiṇaṁ katvā vanditvā pakkāmi.
      Punadivase bhagavā bhikkhusahassaparivuto marugaṇaparivuto 1- viya dasasatanayano
  devarājā, brahmagaṇaparivuto viya mahābrahmā rājagahaṁ pāvisi. Rājā
  buddhappamukhassa bhikkhusaṁghassa dānaṁ datvā bhojanapariyosāne bhagavantaṁ etadavoca
  "ahaṁ bhante tīṇi ratanāni 2- vinā vasituṁ 3- na sakkhissāmi, velāya vā
  avelāya vā bhagavato santikaṁ āgamissāmi, laṭṭhivanaṁ nāma atidūre, idaṁ
  pana amhākaṁ veḷuvanaṁ nāma uyyānaṁ pavivekakāmānaṁ nātidūraṁ naccāsannaṁ
  gamanāgamanasampannaṁ nijjanasambādhaṁ pavivekasukhaṁ chāyūdakasampannaṁ sītalasilātalasamalaṅkataṁ
  paramaramaṇīyabhūmibhāgaṁ surabhikusumataruvaranirantaraṁ ramaṇīyapāsādahammiyavimāna-
  vihāraḍḍhayogamaṇḍapādipaṭimaṇḍitaṁ. Idaṁ me bhante bhagavā paṭiggaṇhātu
  navatapanaṅgārasaṅkāsena suvaṇṇabhiṅgārena 4- surabhikusumavāsitaṁ maṇivaṇṇaudakaṁ
  gahetvā veḷuvanārāmaṁ pariccajanto dasabalassa hatthe udakaṁ pātesi. Tasmiṁ
  ārāmapaṭiggahaṇe "buddhasāsanassa mūlāni otiṇṇānī"ti pītivasaṁ gatā naccantī
  viya ayaṁ mahāpaṭhavī kampi. Jambudīpe pana ṭhapetvā veḷuvanamahāvihāraṁ aññaṁ
  paṭhaviṁ kampetvā gahitasenāsanaṁ nāma natthi. Atha satthā veḷuvanārāmaṁ
  paṭiggahetvā rañño vihāradānānumodanaṁ akāsi:-
                   "āvāsadānassa panānisaṁsaṁ
                    ko nāma vattuṁ puriso samattho
                    aññatra buddhā pana lokanāthā
                    yutto mukhānaṁ nahutena cāpi.

  *  *  *  *  *  *
  Footnote: 1 Sī.,i. amara... 2 Ma. saraṇāni
  3 Ma. vattituṁ 4 Sī.,i.,Ma. bhiṅkārena
-------------------------------------------------
[page 031]
                     Āyuñca vaṇṇañca sukhaṁ balañca
                     varaṁ pasatthaṁ paṭibhānameva
                     dadāti nāmāti pavuccate so
                     yo deti saṁghassa naro vihāraṁ.
                     Dātā nivāsassa nivāraṇassa
                     sītādino jīvitupaddavassa
                     pāleti āyuṁ pana tassa yasmā
                     āyuppado hoti tamāhu santo.
                     Accuṇhasīte vasato nivāse
                     balañca vaṇṇo paṭikā na hoti
                     tasmā hi so deti vihāradātā
                     balañca vaṇṇaṁ paṭibhānameva.
                     Dukkhassa sītuṇhasarīsapā ca
                     vātātapādippabhavassa loke
                     nivāraṇā nekavidhassa niccaṁ
                     sukhappado hoti vihāradātā.
                     Sītuṇhavātātapaḍaṁsavuṭṭhi
                     sarīsapāvāḷamigādidukkhaṁ
                     yasmā nivāreti vihāradātā
                     tasmā sukhaṁ vindati so parattha.
                     Pasannacitto bhavabhogahetuṁ
                     manobhirāmaṁ mudito vihāraṁ
-------------------------------------------------
[page 032]
                     Yo deti sīlādiguṇoditānaṁ
                     sabbaṁ dado nāma pavuccate so.
                     Pahāya maccheramalaṁ salobhaṁ
                     guṇālayānaṁ nilayaṁ dadāti
                     khittova so tattha parehi sagge
                     yathābhataṁ jāyati vītasoko.
                     Vare cārurūpe vihāre uḷāre
                     naro kāraye vāsaye tattha bhikkhū
                     dadeyyannapānañca vatthañca nesaṁ
                     pasannena cittena sakkacca niccaṁ.
                     Tasmā mahārāja bhavesu bhoge
                     manorame paccanubhuyya bhiyyo
                     vihāradānassa phalena santaṁ
                     sukhaṁ asokaṁ adhigaccha pacchā"ti.
      Iccevaṁ munirājā nararājassa bimbisārassa vihāradānānumodanaṁ katvā
  uṭṭhāyāsanā bhikkhusaṁghaparivuto paramadassanīyāya attano sarīrappabhāya
  suvaṇṇarasasekapiñcharāni viya nagaravanavimānādīni kurumāno anopamāya buddhasīlāya anantāya
  buddhasiriyā veḷuvanamahāvihārameva pāvisīti.
                     Akīḷane veḷuvane vihāre
                     tathāgato tattha manobhirāme
                     nānāvihārena vihāsi dhīro
                     veneyyakānaṁ 1- samudikkhamāno.

  *  *  *  *  *  *
  Footnote: 1 Ma. veneyyakālaṁ
-------------------------------------------------
[page 033]
      Athevaṁ bhagavati tasmiṁ viharante suddhodanamahārājā "putto me
  chabbassāni dukkarakārikaṁ katvā paramābhisambodhiṁ patvā pavattitavaradhammacakko
  rājagahaṁ patvā veḷuvanamahāvihāre viharatī"ti sutvā aññataraṁ mahāmaccaṁ
  āmantesi "ehi bhaṇe purisasahassaparivāro rājagahaṁ gantvā mama vacanena
  `pitā vo suddhodanamahārājā taṁ daṭṭhukāmo'ti vatvā puttaṁ me gaṇhitvā
  ehī"ti. So "sādhu devā"ti rañño paṭissuṇitvā purisasahassaparivāro
  saṭṭhiyojanamaggaṁ gantvā dhammadesanavelāya vihāraṁ pāvisi. So "tiṭṭhatu tāva
  raññā pahitasāsanan"ti parisapariyante ṭhito satthu dhammadesanaṁ sutvā
  yathāṭhitova saddhiṁ purisasahassena arahattaṁ patvā pabbajjaṁ yāci. Bhagavā
  "etha bhikkhavo"ti hatthaṁ pasāresi, te sabbe taṅkhaṇaññeva iddhimayapattacīvaradharā
  vassasaṭṭhittherā viya 1- ākappasampannā hutvā bhagavantaṁ parivāresuṁ. Rājā
  "neva gato āgacchati, na ca sāsanaṁ suyyatī"ti cintetvā teneva nīhārena
  navakkhattuṁ amacce pesesi. Tesu navasu purisasahassesu ekopi rañño
  nārocesi. Na sāsanaṁ vā pahiṇi. Sabbe arahattaṁ patvāva pabbajiṁsu.
      Atha rājā cintesi "ko nu kho mama vacanaṁ karissatī"ti sabbarājabalaṁ
  olokento udāyiṁ addasa. So kira rañño sabbatthasādhako amacco
  abbhantariko ativissāsiko bodhisattena saddhiṁ ekadivaseyeva jāto sahapaṁsukīḷiko
  sahāyo. Atha naṁ rājā āmantesi "tāta udāyi ahaṁ mama puttaṁ daṭṭhukāmo
  navapurisasahassāni pesesiṁ, ekapurisopi āgantvā sāsanamattampi ārocetā
  natthi, dujjāno kho pana me jīvitantarāyo, ahaṁ jīvamānova puttaṁ
  daṭṭhumicchāmi, sakkhissasi me puttaṁ dassetun"ti. So "sakkhissāmi deva sace
  pabbajituṁ labhissāmī"ti āha. "tāta Tvaṁ pabbajitvā vā apabbajitvā vā

  *  *  *  *  *  *
  Footnote: 1 Sī. vassasatikattherā viya
-------------------------------------------------
[page 034]
  Mayhaṁ puttaṁ dassehī"ti. So "sādhu devā"ti rañño sāsanaṁ ādāya rājagahaṁ
  gantvā satthu dhammadesanaṁ sutvā saddhiṁ purisasahassena arahattaṁ patvā
  ehibhikkhubhāve patiṭṭhāya phaggunīpuṇṇamāsiyaṁ cintesi "atikkanto hemanto,
  vasantasamayo anuppatto, supupphitā vanasaṇḍā, paṭipajjanakkhamo maggo, kālo
  dasabalassa ñātisaṅgahaṁ kātun"ti cintetvā bhagavantaṁ upasaṅkamitvā saṭṭhimattāhi
  gāthāhi bhagavato kulanagaraṁ gamanatthāya gamanavaṇṇaṁ vaṇṇesi:-
                  - "aṅgārino dāni dumā bhadante
                     phalesino chadanaṁ vippahāya
                     te accimantova pabhāsayanti
                     samayo mahāvīra aṅgīrasānaṁ. 1- (1)
                     Dumā vicittā suvirājamānā
                     rattaṅkureheva ca pallavehi
                     ratanujjalamaṇḍapasannibhāsā
                     samayo mahāvīra aṅgīrasānaṁ. (2)
                     Supupphitaggā kusumehi bhūsitā
                     manuññabhūtā sucisādhugandhā
                     rukkhā virocanti ubhosu passesu
                     samayo mahāvīra aṅgīrasānaṁ. (3)

  *  *  *  *  *  *
  Footnote: * catusaṭṭhimamtā imā gāthāyo porāṇatālapaṇṇapotthakesu dissanti. Sī.,i.
  mūlesu pana peyyālamukhena niddiṭṭhā ādiantabhūtā dveyeva gāthāyo dissanti.
  tāsu ca catusaṭṭhimattāsu gāthāsu aṭṭhacattālīsa gāthāyo apadānaṭṭhakathāyaṁ
  khu.apa.A. 2/78 ātatā. idha pana `saṭṭhimattāhi gāthāhī'ti vuttavacanamanu-
  vattitvā porāṇatālapaṇṇapotthakesu āgatanayeneva muddāpitā. appakaṁ
  panet thaūnamadhikaṁ gaṇanūpagaṁ na hotīti gahetabbaṁ 1 Sī. bhagīrathānaṁ, Ma. bhagīrasānaṁ
-------------------------------------------------
[page 035]
                     Phalehinekehi samiddhibhūtā
                     vicittarukkhā ubhatovakāse,
                     khuddaṁ pipāsampi vinodayanti
                     samayo mahāvīra aṅgīrasānaṁ. (4)
                     Vicittamālā sucipallavehi
                     susajjitā morakalāpasannibhā
                     rukkhā virocanti ubhosu passesu
                     samayo mahāvīra aṅgīrasānaṁ. (5)
                     Virocamānā phalaphallavehi
                     susajjitā vāsanivāsabhūtā
                     tosenti addhānakilantasatte
                     samayo mahāvīra aṅgīrasānaṁ. (6)
                     Suphullitaggā vanagumbanissitā
                     latā anekā suvirājamānā
                     tosenti satte maṇimaṇḍapāva
                     samayo mahāvīra aṅgīrasānaṁ. (7)
                     Latā anekā dumanissitāva
                     piyehi saddhiṁ sahitā vadhūva
                     palobhayantī hi sugandhagandhā
                     samayo mahāvīra aṅgīrasānaṁ. (8)
                     Vicittanīlādimanuññavaṇṇā
                     dijā samantā abhikūjamānā
-------------------------------------------------
[page 036]
                     Tosenti mañjussaratā ratīhi
                     samayo mahāvīra aṅgīrasānaṁ. (9)
                     Migā ca nānā suvirājamānā
                     uttuṅgakaṇṇā ca manuññanettā
                     disā samantā mabhidhāvayanti
                     samayo mahāvīra aṅgīrasānaṁ. (10)
                     Manuññabhūtā ca mahī samantā
                     virājamānā haritāva saddalā
                     supupphirukkhā moḷinivalaṅkatā
                     samayo mahāvīra aṅgīrasānaṁ. (11)
                     Susajjitā muttamayāva vālukā
                     susaṇṭhitā cārusuphassadātā
                     virocayanteva disā samantā
                     samayo mahāvīra aṅgīrasānaṁ. (12)
                     Samaṁ suphassaṁ sucibhūmibhāgaṁ
                     manuññapupphodayagandhavāsitaṁ
                     virājamānaṁ sucimañca sobhaṁ
                     samayo mahāvīra aṅgīrasānaṁ. (13)
                     Susajjitaṁ nandanakānanaṁva
                     vicittanānādumasaṇḍamaṇḍitaṁ
                     sugandhabhūtaṁ pavanaṁ surammaṁ
                     samayo mahāvīra aṅgīrasānaṁ. (14)
-------------------------------------------------
[page 037]
                     Sarā vicittā vividhā manoramā
                     susajjitā paṅkajapuṇḍarīkā 1-
                     pasannasītodakacārupuṇṇā
                     samayo mahāvīra aṅgīrasānaṁ. (15)
                     Suphullanānāvidhapaṅkajehi
                     virājamānā sucigandhagandhā
                     pamodayanteva narāmarānaṁ
                     samayo mahāvīra aṅgīrasānaṁ. (16)
                     Suphullapaṅkeruhasannisinnā 2-
                     dijā samantā mabhinādayantā
                     modanti bhariyāhi samaṅgino te
                     samayo mahāvīra aṅgīrasānaṁ. (17)
                     Suphullapupphehi rajaṁ gahetvā
                     alī vidhāvanti vikūjamānā
                     madhumhi gandho vidisaṁ pavāyati
                     samayo mahāvīra aṅgīrasānaṁ. (18)
                     Abhinnanādā madavāraṇā ca
                     girīhi najjo suvirājitāva
                     savanti dhāvanti ca vāridhārā
                     samayo mahāvīra aṅgīrasānaṁ. (19)

  *  *  *  *  *  *
  Footnote: 1 Ma. mahāpaṅkajapuṇḍarīkehi 2 Ma....sannissitā
-------------------------------------------------
[page 038]
                     Girī samantāva padissamānā
                     mayūragīvā iva nīlavaṇṇā
                     disā rajindāva 1- virocayanti
                     samayo mahāvīra aṅgīrasānaṁ. (20)
                     Mayūrasaṅghā girimuddhanasmiṁ
                     naccanti nārīhi samaṅgibhūtā
                     kūjanti nānāmadhurassarehi
                     samayo mahāvīra aṅgīrasānaṁ. (21)
                     Suvādikā nekadijā manuññā
                     vicittapattehi virājamānā
                     girimhi ṭhatvā abhinādayanti
                     samayo mahāvīra aṅgīrasānaṁ. (22)
                     Suphullapupphā karamābhikiṇṇā
                     sugandhanānādalalaṅkatā ca
                     girī virocanti disā samantā
                     samayo mahāvīra aṅgīrasānaṁ. (23)
                     Jalāsayā nekasugandhagandhā
                     surindauyyānajalāsayāva
                     savanti najjo suvirājamānā
                     samayo mahāvīra aṅgīrasānaṁ. (24)

  *  *  *  *  *  *
  Footnote: 1 Ma. gajindāva
-------------------------------------------------
[page 039]
                     Vicittatitthehi alaṅkatā ca
                     manuññanānāmigapakkhipāsā
                     najjo virocanti susandamānā
                     samayo mahāvīra aṅgīrasānaṁ. (25)
                     Usosu passesu jalāsayesu
                     supupphitā cārusugandharukkhā 1-
                     vibhūsitaggā surasundarī ca
                     samayo mahāvīra aṅgīrasānaṁ. (26)
                     Sugandhanānādumajālakiṇṇaṁ
                     vanaṁ vicittaṁ suranandanaṁva
                     manobhirāmaṁ satataṁ gatīnaṁ
                     samayo mahāvīra aṅgīrasānaṁ. (27)
                     Sampannanānāsuciannapānā
                     sabyañjanā sādhurasena yuttā
                     pathesu gāme sulabhā manuññā
                     samayo mahāvīra aṅgīrasānaṁ. (28)
                     Virājitā asāsi mahī samantā
                     vicittavaṇṇā kusumāsanassa
                     rattindagopehi alaṅkatāva
                     samayo mahāvīra aṅgīrasānaṁ. (29)

  *  *  *  *  *  *
  Footnote: 1 Ma. tārusugandharukkhā
-------------------------------------------------
[page 040]
                     Visuddhasuddhādiguṇehi yuttā
                     sambuddharājaṁ abhipatthayantā
                     bahūhi tattheva janā samantā
                     samayo mahāvīra aṅgīrasānaṁ. (30)
                     Vicitrāarāmasupokkharañño 1-
                     vicitranānāpadumehi channā
                     bhisehi khīraṁva rasaṁ pavāyati
                     samayo mahāvīra aṅgīrasānaṁ. (31)
                     Vicitranīlacchadanenalaṅkatā
                     manuññarukkhā ubhatovakāse
                     samuggatā sattasamūhabhūtā
                     samayo mahāvīra aṅgīrasānaṁ. (32)
                     Vicitranīlabbhamivāyataṁ vanaṁ
                     surindaloke iva nandanaṁ vanaṁ
                     sabbotukaṁ sādhusugandhapupphaṁ
                     samayo mahāvīra aṅgīrasānaṁ. (33)
                     Subhañjasaṁ yojanayojanesu
                     subhikkhagāmā sulabhā manuññā
                     janābhikiṇṇā sulabhannapānā
                     samayo mahāvīra aṅgīrasānaṁ. (34)

  *  *  *  *  *  *
  Footnote: 1 Ma.... pokkharaññā
-------------------------------------------------
[page 041]
                     Pahūtachāyūdakarammabhūtā
                     nivāsinaṁ 1- sabbasukhappadātā
                     visālasālā ca sabhā ca bahū
                     samayo mahāvīra aṅgīrasānaṁ. (35)
                     Vicittanānādumasaṇḍamaṇḍitā
                     manuññauyyānasupokkharañño
                     sumāpitā sādhusugandhagandhā
                     samayo mahāvīra aṅgīrasānaṁ. (36)
                     Vāto mudūsītalasādhurūpo
                     nabhā ca abbhā vigatā samantā
                     disā ca sabbāva virocayanti
                     samayo mahāvīra aṅgīrasānaṁ. (37)
                     Pathe rajonuggamanatthameva
                     rattiṁ pavassanti ca mandavuṭṭhī
                     nabhe ca sūro mudukova tāpo
                     samayo mahāvīra aṅgīrasānaṁ. (38)
                     Madappabāhā madahatthisaṅghā
                     kareṇusaṅghehi sukīḷayanti
                     disā vidhāvanti ca gajjayantā
                     samayo mahāvīra aṅgīrasānaṁ. (39)

  *  *  *  *  *  *
  Footnote: 1 Ma. nivāsinā
-------------------------------------------------
[page 042]
                     Vanaṁ sunīlaṁ abhidassanīyaṁ
                     nilabbhakūṭaṁ iva rammabhūtaṁ
                     vilokitānaṁ ativimhanīyaṁ
                     samayo mahāvīra aṅgīrasānaṁ. (40)
                     Visuddhamabbhaṁ gaganaṁ surammaṁ
                     maṇimayehi samalaṅkatāva
                     disā ca sabbā atirocayanti
                     samayo mahāvīra aṅgīrasānaṁ. (41)
                     Gandhabbavijjādharakinnarā ca
                     sugītiyantā madhurassarena
                     caranti tasmiṁ pavane suramme
                     samayo mahāvīra aṅgīrasānaṁ. (42)
                     Kilesasaṅghassa bhitāsakehi
                     tapassisaṅghehi nisevitaṁ vanaṁ
                     vihārāarāmasamiddhibhūtaṁ
                     samayo mahāvīra aṅgīrasānaṁ. (43)
                     Samiddhinānāphalino vanantā
                     anākulā niccamanobhirammā
                     samādhipītiṁ abhivaḍḍhayanti
                     samayo mahāvīra aṅgīrasānaṁ. (44)
-------------------------------------------------
[page 043]
                     Nisevitaṁ nekadijehi niccaṁ
                     gāmena gāmaṁ satataṁ vasantā
                     pure pure gāmavarā ca santi 1-
                     samayo mahāvīra aṅgīrasānaṁ. (45)
                     Vatthannapānaṁ sayanāsanañca
                     gandhañca mālañca vilepanañca
                     tahiṁ samiddhā janatā bahū ca
                     samayo mahāvīra aṅgīrasānaṁ. (46)
                     Puññiddhiyā sabbayasaggapattā
                     janā ca tasmiṁ sukhitā samiddhā
                     pahūtabhogā vividhā vasanti
                     samayo mahāvīra aṅgīrasānaṁ. (47)
                     Nabhe ca abbhā suvisuddhavaṇṇā
                     disā ca cando suvirājitova
                     rattiñca vāto mudusītalo ca
                     samayo mahāvīra aṅgīrasānaṁ. (48)
                     Canduggame sabbajanā pahaṭṭhā
                     sakaṅgaṇe citrakathā vadantā
                     piyehi saddhiṁ abhimodayanti
                     samayo mahāvīra aṅgīrasānaṁ. (49)

  *  *  *  *  *  *
  Footnote: 1 Ma. gāmavarā vasangi, gāmavare vasanti
-------------------------------------------------
[page 044]
                     Candassa raṁsīhi nabhaṁ viroci
                     mahī ca saṁsuddhamanuññavaṇṇā
                     disā ca sabbā parisuddharūpā
                     samayo mahāvīra aṅgīrasānaṁ. (50)
                     Dūre ca disvā varacandaraṁsiṁ
                     pupphiṁsu pupphāni mahītalasmiṁ
                     samantato gandhaguṇatthikānaṁ
                     samayo mahāvīra aṅgīrasānaṁ. (51)
                     Candassa raṁsīhi vilimpitāva 1-
                     mahī samantā kusumenalaṅkatā
                     viroci sabbaṅgasumālinīva
                     samayo mahāvīra aṅgīrasānaṁ. (52)
                     Kucanti hatthīpi madena mattā
                     vicittapiñchā ca dijā samantā
                     karonti nādaṁ pavane suramme
                     samayo mahāvīra aṅgīrasānaṁ. (53)
                     Pathañca sabbaṁ paṭipajjanakkhamaṁ
                     iddhaṁ ca raṭṭhaṁ sadhanaṁ sabhogaṁ
                     sabbatthutaṁ sabbasukhappadānaṁ
                     samayo mahāvīra aṅgīrasānaṁ. (54)

  *  *  *  *  *  *
  Footnote: 1 Ma. vilīyanāva
-------------------------------------------------
[page 045]
                     Vanañca sabbaṁ suvicittarūpaṁ
                     sumāpitaṁ nandanakānanaṁva
                     yatīna pītiṁ satataṁ janeti
                     samayo mahāvīra aṅgīrasānaṁ. (55)
                     Alaṅkataṁ devapuraṁva rammaṁ
                     kapilavatthuṁ iti nāmadheyyaṁ
                     kulanagaraṁ idha sassirikaṁ
                     samayo mahāvīra aṅgīrasānaṁ. (56)
                     Manuññāṭṭālavicittarūpaṁ
                     suphullapaṅkeruhasaṇḍamaṇḍitaṁ
                     vicittaparikhāhi puraṁ surammaṁ
                     samayo mahāvīra aṅgīrasānaṁ. (57)
                     Vicittapākārañca toraṇañca
                     subhaṅgaṇaṁ devanivāsabhūtaṁ
                     manuññavīthi 1- suralokasannibhaṁ
                     samayo mahāvīra aṅgīrasānaṁ, (58)
                     alaṅkatā sākiyarājaputtā
                     virājamānā varabhūsanehi
                     surindaloke iva devaputtā
                     samayo mahāvīra aṅgīrasānaṁ. (59)

  *  *  *  *  *  *
  Footnote: 1 Ma. manuññavitti
-------------------------------------------------
[page 046]
                     Suddhodano munivaraṁ abhidassanāya
                     amaccaputte dasadhā apesayi
                     balena saddhiṁ mahatā muninda
                     samayo mahāvīra aṅgīrasānaṁ. (60)
                     Nevāgataṁ passati neva vācaṁ
                     sokābhibhūtaṁ naravīraseṭṭhaṁ
                     tosetumicchāmi narāmipattaṁ
                     samayo mahāvīra aṅgīrasānaṁ. (61)
                     Taṁdassanenabbhutapītirāsi
                     udikkhamānaṁ dvipadānamindaṁ
                     tosehi taṁ muninda guṇaseṭṭhaṁ
                     samayo mahāvīra aṅgīrasānaṁ. (62)
         Āsāya kassate khettaṁ bījaṁ āsāya vappati
         āsāya vāṇijā yanti samudaṁ dhanahārakā
         yāya āsāya tiṭṭhāmi sā me āsā samijjhatu. (63)
         Nātisītaṁ nātiuṇhaṁ nātidubbhikkhachātakaṁ (64)
         saddalā haritā bhūmi esa kālo mahāmunī"ti. (68)
      Atha naṁ satthā "kiṁ nu kho udāyi gamanavaṇṇaṁ vaṇṇesī"ti āha.
  "bhante Tumhākaṁ pitā suddhodanamahārājā daṭṭhukāmo, karotha ñātakānaṁ
  saṅgahan"ti āha. "sādhu Udāyi karissāmi ñātisaṅgahaṁ, tena hi bhikkhusaṁghassa
  ārocehi, gamiyavattaṁ pūressantī"ti āha. "sādhu Bhante"ti thero bhikkhusaṁghassa
  ārocesi.
-------------------------------------------------
[page 047]
      Satthā aṅgamagadhavāsīnaṁ kulaputtānaṁ dasahi sahassehi, kapilavatthuvāsīnaṁ
  dasahi sahassehīti sabbeheva vīsatiyā khīṇāsavabhikkhusahassehi parivuto rājagahā
  nikkhamitvā divase divase yojanaṁ yojanaṁ gacchanto dvīhi māsehi kapilavatthupuraṁ
  sampāpuṇi. Sākiyāpi anuppatteyeva bhagavati "ammākaṁ ñātiseṭṭhaṁ passissāmā"ti
  bhagavato vasanaṭṭhānaṁ vīmaṁsamānā "nigrodhasakkassārāmo ramaṇīyo"ti sallakkhetvā
  sabbaṁ paṭijagganavidhiṁ kāretvā gandhapupphahatthā pacucggamanaṁ karontā
  sabbālaṅkārehi samalaṅkatagattā gandhapupphacuṇṇādīhi pūjayamanā bhagavantaṁ purakkhatvā
  nigrodhārāmameva agamaṁsu.
      Tatra bhagavā vīsatiyā khīṇāsavasahassehi parivuto paññattavarabuddhāsane
  nisīdi. Sākiyā pana mānajātikā mānatthaddhā, "siddhatthakumāro amhehi
  daharataro, amhākaṁ kaniṭṭho bhātā putto bhāgineyyo nattā"ti cintetvā
  daharadahare dhājakumāre āhaṁsu "tumhe vandatha, mayaṁ tumhākaṁ piṭṭhito piṭṭhito
  nisīdissāmā"ti. Tesvevaṁ nisinnesu bhagavā tesaṁ ajjhāsayaṁ oloketvā "ime
  ñātakā attano moghajiṇṇabhāvena na maṁ vandanti, na panete jānanti
  `buddho nāma kīdiso, buddhabalaṁ nāma kīdisan'ti vā, `buddho nāma ediso,
  buddhabalaṁ nāma edisan'ti vā handāhaṁ attano buddhabalaṁ iddhibalañca
  dassento pāṭihāriyañca kareyyaṁ, ākāse dasasahassacakkavāḷavitthataṁ sabbaratanamayaṁ
  caṅkamaṁ māpetvā tattha caṅkamanto mahājanassa ajjhāsayaṁ oloketvā dhammañca
  deseyyan"ti cintesi. Tena vuttaṁ saṅgītikārakehi bhagavato parivitakkadassanatthaṁ:-
               [3] "na Hete jānanti sadevamānusā 1-
                    buddho ayaṁ kīdisako naruttamo

  *  *  *  *  *  *
  Footnote: 1 pāḷi. sadevamanussā
-------------------------------------------------
[page 048]
                     Iddhibalaṁ paññābalañca kīdisaṁ
                     buddhabalaṁ lokahitassa kīdisaṁ.
               [4] Na hete jānanti sadevamānusā 1-
                     buddho ayaṁ edisako 2- naruttamo
                     iddhibalaṁ paññabalañca edisaṁ 3-
                     buddhabalaṁ lokahitassa edisaṁ. 3-
          [5] Handāhaṁ dassayissāmi buddhabalamanuttaraṁ
              caṅkamaṁ māpayissāmi nabhe ratanamaṇḍitan"ti. 4-
      Tattha na hete jānantīti na hi ete jānanti. Nakāro paṭisedhattho.
  Hikāro kāraṇatthe nipāto. Yasmā panete mama ñātiādayo devamanussā mayā buddhabale
  ca iddhibale ca anāvikate na jānanti "ediso buddho, edisaṁ iddhibalan"ti,
  tasmā ahaṁ mama buddhabalañca iddhibalañca dasseyyanti attho. Sadevamānusāti
  ettha devāti upapattidevā adhippetā. Saha devehīti sadevā. Ke te?
  mānusā, sadevā eva mānusā sadevamānusā. Atha vā devoti sammutidevo
  suddhodano rājā adhippeto. Saha devena raññā suddhodanenāti sadevā.
  Mānusāti ñātimānusā, sadevā sasuddhodanā mānusā sadevamānusā sarājāno
  vā ete mama ñātimānusā mama balaṁ na vijānantīti attho, sesadevāpī
  saṅgahaṁ gacchantiyeva. Sabbepi devā devanaṭṭhena "devā"ti vuccanti. Devanaṁ
  nāma dhātuattho kīḷādi. Atha vā devā ca mānusā ca devamānusā, saha
  devamānusehi sadevamānusā, ke te? lokāti vacanaseso daṭṭhabbo. Buddhoti
  catusaccadhamme buddho anubuddhoti buddho. Yathāha:-

  *  *  *  *  *  *
  Footnote: 1 pāḷi. sadevamanussā 2 pāḷi. īdisako
  3 pāḷi. īdisaṁ 4 khu.buddha. 33/5/438
-------------------------------------------------
[page 049]
             "abhiññeyyaṁ Abhiññātaṁ bhāvetabbañca bhāvitaṁ
              pahātabbaṁ pahīnaṁ me tasmā buddhosmi brāhmaṇā"ti. 1-
      Idha pana kattukārake buddhasaddasiddhi daṭṭhabbā. Adhigatavisesehi
  devamanussehi "sammāsambuddho vata so bhagavā"ti evaṁ buddhattā ñātattā
  buddho. Idha kammakārake buddhasaddasiddhi daṭṭhabbā. Buddhamassa atthīti vā buddho,
  buddhavantoti attho. Taṁ sabbaṁ saddasatthānusārena veditabbaṁ. Kīdisakoti kīdiso
  kiṁsarikkhako kiṁsadiso kiṁvaṇṇo kiṁsaṇṭhāno dīgho vā rasso vāti attho.
      Naruttamoti narānaṁ, naresu vā uttamo pavaro seṭṭhoti naruttamo.
  Iddhibalanti ettha ijjhanaṁ iddhi nipphattiatthena paṭilābhaṭṭhena ca iddhi. Atha
  vā ijjhanti tāya sattā iddhā vuddhā ukkaṁsagatā hontīti iddhi. Sā pana
  dasavidhā hoti. Yathāha:-
           "iddhiyoti dasa iddhiyo. Katamā dasa? adhiṭṭhānā iddhi,
        vikubbanā iddhi, manomayā iddhi, ñāṇavipphāravā iddhi, samādhi
        vipphārā iddhi, ariyā iddhi, kammavipākajā iddhi, puññavato idadhi,
        vijjāmayā iddhi, tattha tattha sammāpayogapaccayā ijjhanaṭṭhena
        iddhī"ti. 2-
      Tāsaṁ idaṁ nānattaṁ:- pakatiyā eko bahukaṁ āvajjeti, sataṁ vā
  sahassaṁ vā āvajjitvā ñāṇena adhiṭṭhāti "bahuko homī"ti 3- evaṁ vibhajitvā
  dassitā iddhi adhiṭṭhānavasena nipphannattā adhiṭṭhānāiddhi nāMa. Tassāyamattho:-

  *  *  *  *  *  *
  Footnote: 1 MaṂa. 13/392/376, khu.su. 25/564/448
  2 khu.paṭi. 31/9/417 3 khu.paṭi. 31/10/419
-------------------------------------------------
[page 050]
  Abhiññāpādakaṁ catutthajjhānaṁ samāpajjitvā tato vuṭṭhāya sace sataṁ icchati
  "sati homi, sataṁ homī"ti kāmāvacaraparikammacittehi parikammaṁ katvā puna
  abhiññāpādakaṁ jhānaṁ samāpajjitvā tato vuṭṭhagaya puna āvajjitvā adhiṭṭhāti,
  adhiṭṭhānacittena saheva sataṁ hoti. Sahassādīsupi eseva nayo. Tattha
  pādakajjhānacittaṁ nimittārammaṇaṁ parikammacittāni satārammaṇāni vā sahassādīsu
  aññatarārammaṇāni vā, tāni ca kho vaṇṇavasena, no paṇṇattivasena.
  Adhiṭṭhānacittampi satārammaṇameva, taṁ pana appanācittaṁ viya gotrabhuanantarameva
  uppajjati rūpāvacaracatutthajjhānikaṁ. So pana pakativaṇṇaṁ vijahitvā kumāravaṇṇaṁ
  vā dasseti nāgavaṇṇaṁ vā dasseti. Supaṇṇavaṇṇaṁ vā .pe. Vividhampi
  senābyūhaṁ vā dassetīti, 1- evaṁ āgatā iddhi pakativaṇṇavijahanavikāravasena
  pavattattā vikubbaniddhi nāMa.
      "idha Bhikkhu imamhā kāyā aññaṁ kāyaṁ abhinimmināti rūpiṁ manomayaṁ
  sabbaṅgapaccaṅgiṁ ahīnindriyan"ti 2- iminā nayena āgatā iddhi sarīrasseva
  abbhantare aññassa manomayassa sarīrassa nipphattivasena pavattattā manomayiddhi
  nāMa. Ñāṇuppattito pubbe vā pacchā vā taṅkhaṇe vā tena attabhāvena
  paṭilabhitabbārahattañāṇānubhāvena nibbatto viseso ñāṇavipphārā iddhi nāMa.
  Āyasmato bākulassa ca āyasmato saṅkiccassa ca ñāṇavipphārā iddhi, tesaṁ
  vatthu cettha kathetabbaṁ. Samādhito pubbe vā pacchā vā taṅkhaṇe vā
  samathānubhāvena nibbatto viseso samādhivipphārā iddhi nāMa.
      Āyasmato sāriputtassa samādhivipphārā iddhi, 3- āyasmato sañjīvassa
  samādhivipphārā iddhi, 4- āyasmato khāṇukoṇḍaññassa samādhivipphārā iddhi, 5-

  *  *  *  *  *  *
  Footnote: 1 khu.paṭi. 31/13/422 2 khu.paṭi. 31/14/422 3 khu.u. 25/34/146
  4 Maṃū. 12/507/451 5 dhammapada.A. 4/135 (syā)
-------------------------------------------------
[page 051]
  Uttarāya upāsikāya samādhivipphārā iddhi, 1- sāmāvatiyā upāsikāya samādhivipphārā
  iddhīti 2- tesaṁ vatthūnettha kathetabbāni, ganthavitthāradosaparihāratthaṁ pana mayā
  na vitthāritāni.
      Katamā ariyā iddhi? idha bhikkhu sace ākaṅkhati "paṭikūle
  Appaṭikūlasaññī vihareyyan"ti appaṭikūlasaññī tattha viharati, sace ākaṅkhati
  "appaṭikūle paṭikūlasaññī vihareyyan"ti paṭikūlasaññī tattha viharati .pe.
  Upekkhako tattha viharati sato sampajānoti. 3- Ayaṁ hi cetovasippattānaṁ
  ariyānaṁyeva sambhavato ariyā iddhi nāMa.
      Katamā kammavipākajā iddhi? sabbesaṁ pakkhīnaṁ sabbesaṁ devānaṁ
  Paṭhamakappikānaṁ manussānaṁ ekaccānañca vinipātikānaṁ vehāsagamanādikā
  kammavipākajā iddhi nāMa.
      Katamā puññavato iddhi? rājā cakkavattī vehāsaṁ gacchati saddhiṁ
  Caturaṅginiyā senāya. Jaṭilakassa gahapatissa asītihattho suvaṇṇapabbato nibbatti.
  Ayaṁ puññavato iddhi nāMa. Ghosakassa gahapatino 4- sattasu ṭhānesu māraṇatthāya
  upakkame katepi arogabhāvo puññavato iddhi. Meṇḍakaseṭṭhissa 5- aṭṭhakarīsamatte
  padese sattaratanamayānaṁ meṇḍakānaṁ pātubhāvo puññavato iddhi.
      Katamā vijjāmayā iddhi? vijjadharā vijjaṁ parijappitvā vehāsaṁ gacchanti,
  Ākāse antalikkhe hatthimpi dassenti .pe. Vividhampi senābyūhaṁ dassentī"ti
  ādinayappavattā 6- vijjāmayā iddhi nāMa. Taṁ taṁ kammaṁ katvā nibbatto viseso
  sammāpayogapaccayā ijjhanatthena iddhīti ayaṁ tattha tattha sammāpayogapaccayā

  *  *  *  *  *  *
  Footnote: 1 dhammapada.A. 6/172 (syā) 2 dhammapada.A. 2/53 (syā), mano.pū. 1/260-1/367
  3 khu.paṭi. 31/17/424 4 dhammapada.A. 2/8-26 (syā)
  5 dhammapada.A. 7/28-37 (syā) 6 khu.paṭi. 31/18/425
-------------------------------------------------
[page 052]
  Ijjhanatthena iddhi nāMa. Imissā dasavidhāya iddhiyā balaṁ iddhibalaṁ nāma,
  idaṁ mayhaṁ iddhibalaṁ na jānantīti attho. 1-
      Paññābalanti sabbalokiyalokuttaraguṇavisesadāyakaṁ arahattamaggapaññābalaṁ
  adhippetaṁ, tampi ete na jānanti. Keci "channaṁ asādhāraṇañāṇānametaṁ
  adhivacanaṁ paññābalan"ti vadanti. Buddhabalanti ettha buddhānubhāvo,
  dasabalañāṇāni vā. Tattha dasabalañāṇāni nāma ṭhānāṭṭhānañāṇaṁ, atītānāgata-
  paccuppannakammavipākajānanañāṇaṁ, sabbatthagāminipaṭipadāñāṇaṁ, anekadhātunānādhātu-
  lokajānanañāṇaṁ, nānādhimuttikañāṇaṁ, āsayānusayañāṇaṁ, jhānivimokkhasamādhisamāpattīnaṁ
  saṅkilesavodānavuṭṭhānesu yathābhūtañāṇaṁ, pubbenivāsānussatiñāṇaṁ, cutūpapātañāṇaṁ,
  āsavakkhayañāṇanti imāni dasa. Imesaṁ dasannaṁ ñāṇānaṁ adhivacanaṁ
  buddhabalanti. Edisanti īdisaṁ, ayameva vā pāṭho.
      Handāti vavassaggatthe nipāto. Ahanti attānaṁ niddisati. Kiṁ vuttaṁ
  hoti? yasmā panete mama ñātakā buddhabalaṁ vā buddhaguṇe vā na jānanti,
  kevalaṁ attano moghajiṇṇabhāvaṁ nissāya mānavasena sabbalokajeṭṭhaseṭṭhaṁ maṁ na
  vandanti. Tasmā tesaṁ mānaketu atthi, taṁ bhañjitvā vandanatthaṁ buddhabalaṁ
  dasseyyanti vuttaṁ hoti. Dassayissāmīti dasseyyaṁ. "dassessāmī"ti Ca pāṭho,
  soyevattho. Buddhabalanti buddhānubhāvaṁ, buddhañāṇavisesaṁ vā. Anuttaranti niruttaraṁ.
  Caṅkamanti caṅkamitabbaṭṭhānaṁ vuccati. Māpayissāmīti māpeyya. "caṅkamanaṁ
  Māpessāmī"ti ca pāṭho, soyevattho. Nabheti ākāse. Sabbaratanamaṇḍitanti
  sabbehi ratijananaṭṭhena ratanehi muttāmaṇiveḷuriyasaṅkhasilāpavāḷarajatasuvaṇṇa-
  masāragallalohitaṅkehi dasahi dasahi maṇḍito alaṅkato sabbaratanamaṇḍito,
  taṁ sabbaratanamaṇḍitaṁ. "nabhe Ratanamaṇḍitan"ti paṭhanti keci.

  *  *  *  *  *  *
  Footnote: 1 visuddhi. 2/211-212 (syā)
-------------------------------------------------
[page 053]
      Kathevaṁ bhagavatā cintitamatte dasasahassacakkavāḷavāsino bhummādayo devā
 pamuditahadayā sādhukāraṁ adaṁsu. Tamatthaṁ pakāsentehi saṅgītikārakehi:-
               [6] "bhummā Mahārājikā tāvatiṁsā
                   yāmā ca devā tusitā nimmitā
                   paranimmitā yepi ca brahmakāyikā
                   ānanditā vipulamakaṁsu ghosan"ti-
  ādigāthāyo ṭhapitāti veditabbā.
      Tattha bhummāti bhummaṭṭhā, pāsāṇapabbatavanarukkhādīsu ṭhitā. Mahārājikāti
  mahārājapakkhikā. Bhummaṭṭhānaṁ devatānaṁ saddaṁ sutvā ākāsaṭṭhakadevatā tato
  abbhavalāhakā devatā, tato uṇhavalāhakā devatā, tato sītavalāhakā devatā,
  tato vassavalāhakā devatā, tato vātavalāhakā devatā, tato cattāro
  mahārājāno, tato tāvatiṁsā, tato yāmā, tato tusitā, tato nimmānaratī. Tato
  paranimmitavasavattī, tato brahmakāyikā, tato brahmapurohitā, tato mahābrahmāno,
  tato parittābhā, tato appamāṇābhā, tato ābhassarā, tato parittasubhā, tato
  appamāṇasubhā, tato subhakiṇhā, tato vehapphalā, tato avihā, tato atappā,
  tato sudassā tato sudassī, tato akaniṭṭhā devatā saddaṁ sutvā mahantaṁ saddaṁ
  akaṁsu. Asaññino ca arūpāvacarasatte ca ṭhapetvā sotāyatanapavattiṭṭhāne
  sabbe devamanussanāgādayo pītivasaṁ gatahadayā ukkuṭṭhisaddaṁ akaṁsūti attho.
  Ānanditāti pamuditahadayā, sañjātapītisomanassā hutvāti attho. Vipulanti puthulaṁ.
      Atha satthā cintitasamanantarameva odātakasiṇasamāpattiṁ samāpajjitvā
  "dasasu cakkavāḷasahassesu āloko hotū"ti adhiṭṭhāsi, tena adhiṭṭhānacittena
  saheva āloko ahosi paṭhavito paṭṭhāya yāva akaniṭṭhabhavanā. Tena vuttaṁ:-
-------------------------------------------------
[page 054]
               [7] "obhāsitā Ca paṭhavī sadevakā
                    puthū ca lokantarikā asaṁvutā
                    tamo ca tibbo vihato tadā ahu
                    disvāna accherakaṁ pāṭihīran"ti. 1-
      Tattha obhāsitāti pakāsitā. Paṭhavīti etthāyaṁ paṭhavī catubbidhā
  kakkhaḷapaṭhavī sasambhārapaṭhavī nimittapaṭhavī sammutipaṭhavīti. Tāsu "katamā cāvuso ajjhattikā
  paṭhavīdhātu? yaṁ ajjhattaṁ paccattaṁ kakkhaḷaṁ kharigatan"tiādīsu 2- vuttā ayaṁ
  kakkhaḷapaṭhavī nāMa. "yo Pana bhikkhu paṭhaviṁ khaṇeyya vā khaṇāpeyya vā"tiādīsu 3-
  vuttā sasambhārapaṭhavī, ye ca kesādayo vīsati koṭṭhāsā, ayolohādayo ca
  bāhirā, sāpi vaṇṇādīhi sambhārehi saddhiṁ paṭhavīti sasambhārapaṭhavī nāMa.
  "paṭhavīkasiṇameko Sañjānātī"tiādīsu 4- nimittapaṭhavī "ārammaṇapaṭhavī"tipi vuccati.
  Paṭhavīkasiṇajhānalābhī devaloke nibbatto āgamanavasena "paṭhavīdevo"ti nāmaṁ
  labhati. Vuttañhetaṁ "āpo ca devā paṭhavī"tiādīsu 5- ayaṁ sammutipaṭhavī,
  paññattipaṭhavī nāmāti veditabbā. Idha pana sasambhārapaṭhavī adhippetā. 6-
      Sadevakāti sadevalokā. "sadevatā"tipi Pāṭho atthi ce sundarataraṁ,
  sadevako manussaloko obhāsitoti attho. Puthūti bahū. Lokantarikāti
  asurakāyanarakānametaṁ adhivacanaṁ, tā pana tiṇṇaṁ cakkavāḷānaṁ antarā ekā
  lokantarikā hoti, tiṇṇaṁ sakaṭacakkānaṁ aññamaññaṁ āhacca ṭhitānaṁ majjheokāso
  viya ekeko lokantarikanirayo, parimāṇato aṭṭhayojanasahasso hoti.
  Asaṁvutāti heṭṭhā appatiṭṭhā. Tamo cāti andhakāro. Tibboti bahalo ghano.

  *  *  *  *  *  *
  Footnote: 1 accherakapāṭihīraṁ (syā) 2 abhi.vi. 35/173/96
  3 viṃahā. 2/85/158 4 dī.pā. 11/360/278
  5 dīṃahā. 10/340/222 6 pa.sū. 1/2/27
-------------------------------------------------
[page 055]
  Candimasūriyālokābhāvato niccandhakārova hoti. Vihatoti viddhasto. Tadāti yadā
  pana bhagavā sattesu kāruññataṁ paṭicca pāṭihāriyakaraṇatthaṁ ālokaṁ phari, tadā so
  tamo tibbo lokantarikāsu ṭhito, vihato viddhasto ahosīti attho.
      Accherakanti accharāpaharaṇayoggaṁ, 1- vimhayavasena aṅgulīhi paharaṇayogganti
  attho. Pāṭihīranti paṭipakkhaharaṇato pāṭihīraṁ. Paṭiharati sattānaṁ diṭṭhimānopagatāni
  cittānīti vā pāṭihīraṁ appasannānaṁ sattānaṁ pasādaṁ paṭiāharatīti vā
  pāṭihīraṁ. "pāṭiheran"tipi Pāṭho. Soyevattho. Ettha ālokavidhānavisesassetaṁ
  adhivacanaṁ. Disvāna accherakaṁ pāṭihīranti ettha devā ca manussā ca lokantarikāsu
  nibbattasattāpi ca taṁ bhagavato pāṭihāriyaṁ disvā paramappītisomanassaṁ agamaṁsūti
  idaṁ vacanaṁ āharitvā attho daṭṭhabbo, itarathā na pubbena vā paraṁ, na
  parena vā pubbaṁ yujjati.
      Idāni na kevalaṁ manussalokesuyeva āloko atthi, sabbattha tividhepi
  saṅkhārasattokāsasaṅkhāte loke ālokoyevāti dassanatthaṁ:-
               [8] "sadevagandhabbamanussarakkhase
                    Ābhā uḷārā vipulā ajāyatha
                    imasmiṁ loke parasmiñcobhayasmiṁ
                    adho ca uddhaṁ tiriyañca vitthatan"ti
  ayaṁ gāthā vuttā.
      Tattha devāti sammutidevā upapattidevā visuddhidevāti sabbepi devā
  idha saṅgahitā. Devā ca gandhabbā ca manussā ca rakkhasā ca devagandhabbamanussa-
  rakkhasā. Saha devagandhabbamanussarakkhasehīti sadevagandhabbamanussarakkhaso. Ko

  *  *  *  *  *  *
  Footnote: 1 Ma. accharāphoṭanayoggaṁ
-------------------------------------------------
[page 056]
  Pana so? loko. Tasmiṁ sadevagandhabbamanussarakkhase loke. Ābhāti āloko.
  Uḷārāti etthāyaṁ uḷārasaddo madhuraseṭṭhavipulādīsu dissati. Tathā hesa "uḷārāni
  khādanīyabhojanīyāni khādanti bhuñjantī"tiādīsu 1- madhure dissati. "uḷārāya Kho pana
  bhavaṁ vacchāyano pasaṁsāya samaṇaṁ gotamaṁ pasaṁsatī"tiādīsu 2- seṭṭhe. "atikkamma
  Devānaṁ devānubhāvaṁ appamāṇo uḷāro obhāso"tiādīsu 3- vipule. Svāyaṁ idha
  seṭṭhe daṭṭhabbo. 4- Vipulāti appamāṇā. Ajāyathāti uppajji udapādi
  pavattittha. Imasmiṁ loke parasmiñcāti imasmiṁ manussaloke ca parasmiṁ devaloke
  cāti attho. Ubhayasminti tadubhayasmiṁ, ajjhattabahiddhādīsu viya daṭṭhabbaṁ. Adho
  cāti avīciādīsu nirayesu. Uddhanti bhavaggatopi uddhaṁ ajaṭākāsepi. Tiriyañcāti
  tiriyatopi dasasu cakkavāḷasahassesu. Vitthatanti visaṭaṁ. Andhakāraṁ vidhamitvā
  vuttappakāraṁ lokañca padesañca ajjhottharitvā ābhā pavattitthāti attho. Atha
  vā tiriyañca vitthatanti tiriyato vitthataṁ mahantaṁ, appamāṇaṁ padesaṁ ābhā
  pharitvā aṭṭhāsīti attho.
      Atha bhagavā dasahassacakkavāḷesu ālokapharaṇaṁ katvā abhiññāpādakaṁ
  catutthajjhānaṁ samāpajjitvā tato vuṭṭhāya āvajjitvā adhiṭṭhānacittena
  ākāsamabbhuggantvā tesaṁ ñātīnaṁ sīsesu pādapaṁsuṁ okiramāno viya mahatiyā
  devamanussaparisāya majjhe yamakapāṭihāriyaṁ dasseti. Taṁ pana pāḷito evaṁ
  veditabbaṁ 5-:-
               katamaṁ tathāgatassa yamakapāṭihīre ñāṇaṁ? idha tathāgato
         yamakapāṭihīraṁ karoti asādhāraṇaṁ sāvakehi uparimakāyato aggikkhandho

  *  *  *  *  *  *
  Footnote: 1 Maṃū. 12/366 329 2 Maṃū. 12/288/252
  3 dīṃahā. 10/32/13, Ma.u. 14/201/169
  4 dī.pā.A. 3/142/65 5 khu.paṭi. 31/116/128
-------------------------------------------------
[page 057]
         Pavattati, heṭṭhimakāyato udakadhārā pavattati. Heṭṭhimakāyato aggikkhandho
         pavattati, uparimakāyato udakadhārā pavattati.
               Puratthimakāyato aggikkhandho pavattati, pacchimakāyato
         udakadhārā pavattati. Pacchimakāyato aggikkhandho pavattati, puratthimakāyato
         udakadhārā pavattati.
               Dikkhiṇākkhito aggikkhandho pavattati, vāmākkhito udakadhārā
         pavattati. Vāmākkhito aggikkhandho pavattati, dakkhiṇākkhito
         udakadhārā pavattati.
               Dakkhiṇakaṇṇasotato aggikkhandho pavattati, vāmakaṇṇasotato
         udakadhārā pavattati. Vāmakaṇṇasotato aggikkhandho pavattati,
         dakkhiṇakaṇṇasotato udakadhārā pavattati.
               Dakkhiṇanāsikāsotato aggikkhandho pavattati, vāmanāsikāsotato
         udakadhārā pavattati. Vāmanāsikāsotato aggikkhandho pavattati,
         dakkhiṇanāsikāsotato udakadhārā pavattati.
               Dakkhiṇāṁsakūṭato aggikkhandho pavattati, vāmāṁsakūṭato
         udakadhārā pavattati, vāmāṁsakūṭato aggikkhandho pavattati, dakkhiṇāṁsakūṭato
         udakadhārā pavattati.
               Dakkhiṇahatthato aggikkhandho pavattati, vāmahatthato udakadhārā
         pavattati. Vāmahatthato aggikkhandho pavattati, dakkhiṇahatthato
         udakadhārā pavattati.
-------------------------------------------------
[page 058]
               Dakkhiṇapassato aggikkhandho pavattati, vāmapassato udakadhārā
         pavattati. Vāmapassato aggikkhandho pavattati, dakkhiṇapassato udakadhārā
         pavattati.
               Dakkhiṇapādato aggikkhandho pavattati. Vāmapādato udakadhārā
         pavattati. Vāmapādato aggikkhandho pavattati, dakkhiṇapādato udakadhārā
         pavattati.
               Aṅgulaṅgulehi aggikkhandho pavattati, aṅgulantarikāhi
         udakadhārā pavattati. Aṅgulantarikāhi aggikkhandho pavattati,
         aṅgulaṅgulehi udakadhārā pavattati.
               Ekekalomato aggikkhandho pavattati, ekekalomato udakadhārā
         pavattati. Lomakūpato lomakūpato aggikkhandho pavattati, lomakūpato
         lomakūpato udakadhārā pavattati.
               Channaṁ vaṇṇānaṁ nīlānaṁ pītakānaṁ lohitakānaṁ odātānaṁ
         mañjeṭṭhānaṁ 1- pabhassarānaṁ.
               Bhagavā caṅkamati, nimmito tiṭṭhati vā nisīdati vā seyyaṁ
         vā kappeti. Bhagavā tiṭṭhati, nimmito caṅkamati vā nisīdati vā
         seyyaṁ vā kappeti. Bhagavā nisīdati, nimmito caṅkamati vā tiṭṭhati
         vā seyyaṁ vā kappeti.
               Bhagavā seyyaṁ kappeti. Nimmito caṅkamati vā tiṭṭhati vā
         nisīdati vā. Nimmito caṅkamati, bhagavā tiṭṭhati vā nisīdati vā seyyaṁ

  *  *  *  *  *  *
  Footnote: 1 chaṂa. mañjiṭṭhānaṁ
-------------------------------------------------
[page 059]
         Vā kappeti. Nimmito tiṭṭhati, bhagavā caṅkamati vā nisīdati vā
         seyyaṁ vā kappeti.
               Nimmito nisīdati, bhagavā caṅkamati vā tiṭṭhati vā seyyaṁ vā
         kappeti. Nimmito seyyaṁ kappeti, bhagavā caṅkamati vā tiṭṭhati vā
         nisīdati vā, idaṁ tathāgatassa yamakapāṭihīre ñāṇanti veditabbaṁ.
      Tassa pana bhagavato tejokasiṇasamāpattivasena uparimakāyato aggikkhandho
  pavattati. Āpokasiṇasamāpattivasena heṭṭhimakāyato udakadhārā pavattatīti puna
  udakadhārāya pavattaṭṭhānato aggikkhandho pavattati, aggikkhandhassa pavattaṭṭhānato
  udakadhārā pavattatīti dassetuṁ "heṭṭhimakāyato aggikkhandho pavattati, uparimakāyato
  udakadhārā pavattatī"ti vuttanti veditabbā. Eseva nayo sesapadesupi.
  Aggikkhandho panettha udakadhārāya asammissova ahosi. Tathā udakadhārā
  aggikkhandhena. Rasmīsu pana dutiyā dutiyā rasmi purimāya purimāya purimāya
  yamakā viya ekakkhaṇe pavattati. Dvinnañca cittānaṁ ekakkhaṇe pavatti nāma
  natthi, buddhānaṁ pana bhavaṅgaparivāsassa lahukatāya pañcahākārehi ciṇṇavasitāya
  etā rasmiyo ekakkhaṇe viya pavattanti, tasmā pana rasmiyā āvajjana-
  parikammādhiṭṭhānāni visuṁyeva. Nīlarasmiatthāya hi bhagavā nīlakasiṇaṁ samāpajjati.
  Pītarasmiādīnaṁ atthāya pītakasiṇādīni samāpajjati.
      Evaṁ bhagavato yamakapāṭihīre kayiramāne sakalassāpi dasasahassacakkavāḷassa
  alaṅkārakaraṇakālo viya ahosi. Tena vuttaṁ:-
               [9] "sattuttamo Anadhivaro vināyako
                    satthā ahū devamanussapūjito
                    mahānubhāvo satapuññalakkhaṇo
                    dassesi accherakaṁ pāṭihīran"ti.
-------------------------------------------------
[page 060]
      Tattha sattuttamoti attano sīlādīhi guṇehi sabbesu sattesu uttamo
  pavaro seṭṭhoti sattuttamo, sattānaṁ vā uttamo sattuttamo. Sattanti hi
  ñāṇassa 1- nāmaṁ, tena dasabalacatuvesārajjachāsādhāraṇañāṇasaṅkhātena sattena
  seṭṭho uttamoti sattuttamo, samānādhikaraṇavasena satto uttamoti vā sattuttamo.
  Yadi evaṁ "uttamasatto"ti vattabbaṁ uttamasaddassa pubbanipātapāṭhato. Na
  panesa bhedo 2- aniyamato bahulavacanato ca naruttamapurisuttamanaravarādisaddā viya
  daṭṭhabbo. 3- Atha vā sattaṁ uttamaṁ yassa so sattuttamo, idhāpi ca
  uttamasaddassa pubbanipāto bhavati. Uttamasattoti visesanassa pubbanipātapāṭhato
  "cittagū paddhagū"ti 4- ettha viyāti nāyaṁ doso. Ubhayavisesanato vā
  āhitaggiādipāṭho viya daṭṭhabbo. Vināyakoti bahūhi vinayanūpāyehi satte vineti
  dametīti vināyako. Satthāti diṭṭhadhammikasamparāyikatthehi yathārahaṁ satte anusāsatīti
  satthā. Ahūti ahosi. Devamanussapūjitoti dibbehi pañcakāmaguṇehi dibbanti
  kīḷantīti devā. Manassa ussannattā manussā, devā ca manussā ca devamanussā,
  devamanussehi pūjito devamanussapūjito. Pupphādipūjāya ca paccayapūjāya ca pūjito,
  apacitoti attho. Kasmā pana devamanussānameva gahaṇaṁ kataṁ, nanu bhagavā
  tiracchānagatehipi āravāḷakāḷāpalāladhanapālapālileyyakanāgādīhi
  sātāgirāḷavakahemavatasūcilomakharalomayakkhādīhi vinipātagatehipi pūjitoyevāti? saccamevetaṁ,
  ukkaṭṭhaparicchedavasena sabbapuggalaparicchedavasena cetaṁ vuttanti veditabbaṁ.
  Mahānubhāvoti mahatā buddhānubhāvena samannāgato. Satapuññalakkhaṇoti anantesu
  cakkavāḷesu sabbe sattā ekekaṁ puññakammaṁ satakkhattuṁ kareyyuṁ ettakehi
  janehi katakammaṁ bodhisatto sayameva ekako 5- sataguṇaṁ katvā nibbatto. Tasmā

  *  *  *  *  *  *
  Footnote: 1 Sī. viññāṇassa 2 Sī.,i. doso
  3 Sī.,i. daṭṭhabbaṁ 4 Ma. cittabhū sabalabhūti 5 Ma. eko
-------------------------------------------------
[page 061]
  "satapuññalakkhaṇo"ti Vuccati. Keci pana "satena satena puññakammena
  nibbattaekekalakkhaṇo"ti vadanti. "evaṁ Sante yo koci buddho bhaveyyā"ti taṁ
  aṭṭhakathāsu paṭikkhittaṁ. Dassesīti sabbesaṁ devamanussānaṁ ativimhayakaraṁ
  yamakapāṭihāriyaṁ dassesi.
      Atha satthā ākāse pāṭihāriyaṁ katvā mahājanassa cittācāraṁ oloketvā
  tassa ajjhāsayānukūlaṁ dhammakathaṁ caṅkamanto kathetukāmo ākāse
  dasasahassacakkavāḷavitthataṁ sabbaratanamayaṁ ratanacaṅkamaṁ māpesi. Tena vuttaṁ:-
              [10] "so Yācito devavarena cakkhumā
                    atthaṁ samekkhitvā tadā naruttamo
                    caṅkamaṁ māpayi lokanāyako
                    suniṭṭhitaṁ sabbaratananimmitan"ti.
      Tattha soti so satthā. Yācitoti paṭhameva aṭṭhame sattāhe
  dhammadesanāya yācitoti attho. Devavarenāti sahampatibrahmunā. Cakkhumāti ettha
  cakkhatīti cakkhu, samavisamaṁ vibhāvayatīti attho. Taṁ pana cakkhu duvidhaṁ ñāṇacakkhu
  maṁsacakkhūti. Tattha ñāṇacakkhu pañcavidhaṁ buddhacakkhu dhammacakkhu samantacakkhu dibbacakkhu
  paññācakkhūti. Tesu buddhacakkhu nāma āsayānusayañāṇañceva indriyaparopariyatta-
  ñāṇañca, yaṁ "buddhacakkhunā lokaṁ volokento"ti 1- āgataṁ. Dhammacakkhu nāma
  heṭṭhimā tayo maggā tīṇi ca phalāni, yaṁ "virajaṁ vītamalaṁ dhammacakkhuṁ udapādī"ti 2-
  āgataṁ. Samantacakkhu nāma sabbaññutaññāṇaṁ, yaṁ "tathūpamaṁ dhammamayaṁ sumedha,
  pāsādamāruyha samantacakkhū"ti 3- āgataṁ, dibbacakkhu nāma ālokavaḍḍhanena

  *  *  *  *  *  *
  Footnote: 1 dīṃahā. 10/69/33, Maṃū. 12/283/244, MaṂa. 13/339/321,
  saṁ.sa. 15/172/166, viṃahā. 4/9/9
  2 viṃahā. 4/16/15, dī.Sī. 9/355/149, saṁṃahā. 19/1081/369, khu.paṭi. 31/30/360
  3 viṃahā. 4/8/8, dīṃahā. 10/70/34, Maṃū. 12/282/243,
  MaṂa. 13/338/320, saṁ.sa. 15/172/166
-------------------------------------------------
[page 062]
  Uppannābhiññācittena sampayuttañāṇaṁ, yaṁ "dibbena cakkhunā visuddhenā"ti 1-
  āgataṁ. Paññācakkhu nāma "cakkhuṁ udapādi, ñāṇaṁ udapādī"ti 2- ettha
  pubbenivāsādiñāṇaṁ paññācakkhūti āgataṁ.
      Maṁsacakkhu nāma "cakkhuñca paṭicca rūpe cā"ti 3- ettha pasādamaṁsacakkhu
  vuttaṁ. 4- Taṁ pana duvidhaṁ sasambhāracakkhu pasādacakkhūti. Tesu yvāyaṁ akkhikūpake
  akkhipattakehi parivārito maṁsapiṇḍo yattha catasso dhātuyo vaṇṇagandharasojā
  sambhavo jīvitaṁ bhāvo cakkhupasādo kāyapasādoti saṅkhepato terasa
  sambhārā honti. Vitthārato pana sambhavamānāni catusamuṭṭhānāni chattiṁsa jīvitaṁ
  bhāvo cakkhupasādo kāyapasādoti. Ime kammasamuṭṭhānā cattāro cāti
  sasambhārā 5- honti, idaṁ sasambhāracakkhu nāMa. Yaṁ pana setamaṇḍalaparicchinnena
  kaṇhamaṇḍalena parivārite diṭṭhamaṇḍale sanniviṭṭhaṁ rūpadassanasamatthaṁ pasādamattaṁ, idaṁ
  pasādacakkhu nāMa. Sabbāni panetāni ekavidhāni aniccato saṅkhatato, duvidhāni
  sāsavānāsavato lokiyalokuttarato, tividhāni bhūmito upādiṇṇattikato, catubbidhāni
  ekantaparittāppamāṇāniyatārammaṇato, pañcavidhāni rūpanibbānārūpasabbārammaṇānārammaṇa-
  vasena, chabbidhāni honti buddhacakkhādivasena. Iccevametāni vuttappakārāni
  cakkhūni assa bhagavato santīti bhagavā cakkhumāti vuccati. Atthaṁ samekkhitvāti
  caṅkamaṁ māpetvā, dhammadesanānimittaṁ devamanussānaṁ hitatthaṁ upaparikkhitvā
  upadhāretvāti adhippāyo. Māpayīti māpesi. Lokanāyakoti saggamokkhābhimukhaṁ

  *  *  *  *  *  *
  Footnote: 1 Maṃū. 12/148, 284, 385, 432/109, 245, 344, 379, MaṂa. 13/341/323,
  Ma.u. 14/82, 261/64, 230, viṃahā.vi. 1/13/6, viṃahā. 4/10/10
  2 saṁṃahā. 19/1081/368, viṃahā. 4/15/14, abhi.ka. 37/405/246, khu.paṭi. 31/30/359
  3 Maṃū. 12/204, 400/172, 357 Ma.u. 14/240, 425, 426/361, 366, 367,
  saṁṇi. 16/43/69, saṁ.saḷā. 18/64/40 (syā),
  abhi.ka. 37/465, 467, 469/281, 282, 283
  4 su.vi. 1/203/165 5 Sī. cattālīsa sambhārā
-------------------------------------------------
[page 063]
  Lokaṁ nayatīti lokanāyako. Suniṭṭhitanti suṭṭhu niṭṭhitaṁ, pariyositanti attho.
  Sabbaratananimmitanti dasavidharatanamayaṁ.
      Idāni bhagavato tividhapāṭihāriyasampattidassanatthaṁ:-
                [11] "iddhī Ca ādesanānusāsanī
                      tipāṭihīre bhagavā vasī ahu
                      caṅkamaṁ māpayi lokanāyako
                      suniṭṭhitaṁ sabbaratananimmitan"ti
  vuttaṁ.
      Tattha iddhīti iddhividhaṁ iddhipāṭihāriyaṁ nāMa. Taṁ pana ekopi hutvā
  bahudhā hoti, bahudhāpi hutvā eko hotītiādinayappavattaṁ. 1- Ādesanāti parassa
  cittācāraṁ ñatvā kathanaṁ ādesanāpāṭihāriyaṁ, taṁ sāvakānañca buddhānañca
  satatadhammadesanā. Anusāsanīti anusāsanipāṭihāriyaṁ, tassa tassa ajjhāsayānukūlamovādoti
  attho. Iti etāni tīṇi pāṭihāriyāni. Tattha iddhipaṭihāriyena
  anusāsanipāṭihāriyaṁ mahāmoggallānassa āciṇṇaṁ, ādesanāpāṭihāriyena
  anusāsanipāṭihāriyaṁ dhammasenāpatissa, anusāsanipāṭihāriyaṁ pana buddhānaṁ
  satatadhammadesanā. Tipāṭihīreti etesu tīsu pāṭihāriyesūti attho. Bhagavāti idaṁ
  guṇavisiṭṭhasattuttamagarugāravādhivacanaṁ. Vuttañhetaṁ porāṇehi:-
             "bhagavāti vacanaṁ seṭṭhaṁ bhagavāti vacanamuttamaṁ
              garu gāravayutto so bhagavā tena vuccatī"ti. 2-
  Vasīti etasmiṁ tividhepi pāṭihāriye vasippatto, ciṇṇavasīti attho. Vasiyo
  nāma pañca vasiyo āvajjanasamāpajjanādhiṭṭhānavuṭṭhānapaccavekkhaṇasaṅkhātā.
  Tatra yaṁ yaṁ jhānaṁ yathicchakaṁ yāvaticchakaṁ āvajjati āvajjanāya dandhāyitattaṁ

  *  *  *  *  *  *
  Footnote: 1 dī.Sī. 9/238/78, Maṃū. 12/147/106, khu.paṭi. 31/10/418
  2 visuddhi. 1/268 (syā), su.vi. 1/1/33, pa.sū. 1/1/11, samanta. 1/130 (syā)
-------------------------------------------------
[page 064]
  Natthīti sīghaṁ āvajjetuṁ samatthatā āvajjanavasī nāMa. Tathā yaṁ yaṁ jhānaṁ
  yathicchakaṁ yāvaticchakaṁ .pe. Samāpajjati samāpajjanāya dandhāyitattaṁ natthīti sīghaṁ
  samāpajjanasamatthatā samāpajjanavasī nāMa. Sīghaṁ kālaṁ ṭhapetuṁ samatthatā adhiṭṭhānavasī
  nāMa. Tatheva lahuṁ vuṭṭhātuṁ samatthatā vuṭṭhānavasī nāMa. Paccavekkhaṇavasī pana
  paccavekkhaṇajavanāneva honti tāni āvajjanānantarāneva hutvā uppajjantīti
  āvajjanavasiyā eva vuttāni. Iti imāsu pañcasu vasīsu ciṇṇavasitā vasī nāma
  hoti. Tena vuttaṁ "tipāṭihīre bhagavā vasī ahū"ti.
      Idāni tassa ratanacaṅkamassa nimmitavidhānassa dassanatthaṁ:-
         [12] "dasasahassīlokadhātuyā Sinerupabbatuttame
                thambheva dassesi paṭipāṭiyā caṅkame ratanāmaye"ti 1-
  ādigāthāyo vuttā.
      Tattha dasasahassīlokadhātuyāti dasasu cakkavāḷasahassesu. Sinerupabbatuttameti
  mahāmerusaṅkhāte seṭṭhapabbate. Thambhevāti thambhe viya dasacakkavāḷasahassesu ye
  sinerupabbatā, te paṭipāṭiyā ṭhite suvaṇṇathambhe viya katvā tesaṁ upari caṅkamaṁ
  māpetvā dassesīti attho. Ratanāmayeti ratanamaye.
      [13] Dasasahassaṁ 2- atikkammāti ratanacaṅkamaṁ pana bhagavā māpento tassa
  ekaṁ koṭiṁ sabbapariyantaṁ pācīnacakkavāḷamukhavaṭṭiṁ ekaṁ koṭiṁ pacchimacakkavāḷamukhavaṭṭiṁ
  atikkamitvā ṭhitaṁ katvā māpesi. Tena vuttaṁ:-
              "dasasahassaṁ atikkamma caṅkamaṁ māpayī jino
               sabbasoṇṇamayā passe caṅkame ratanāmaye"ti. 1-

  *  *  *  *  *  *
  Footnote: 1 khu.buddha. 33/12, 13/439 2 chaṂa. dasasahassī
-------------------------------------------------
[page 065]
      Tattha jinoti kilesārijayanato jino. Sabbasoṇṇamayā passeti tassa
  pana evaṁ nimmitassa caṅkamassa ubhayapassesu suvaṇṇamayā paramaramaṇīyā mariyādabhūmi
  ahosi, majjhe maṇimayāti adhippāyo.
      [14] Tulāsaṅghāṭāti tulāyugaḷā, tā nānāratanamayāti veditabbā.
  Anuvattāti 1- anurūpā. Sovaṇṇaphalakatthakāti 2- sovaṇṇamayehi phalakehi atthakā,
  tulāsaṅghātānaṁ upari suvaṇṇamayo padaracchadoti attho. Vedikā sabbasovaṇṇāti
  vedikā pana sabbāpi suvaṇṇamayā, yā panesā caṅkamanaparikkhepavedikā, sā
  ekāva, aññehi ratanehi asammisāti attho. Dubhato passesu nimmitāti ubhosu
  passesu nimmitā. Dakāro padasandhikaro.
      [15] Maṇimuttāvālukākiṇṇāti 3- maṇimuttāmayavālukākiṇṇā. Atha vā
  maṇayo ca muttā ca vālukā ca maṇimuttāvālukā. Tāhi maṇimuttāvālukāhi
  ākiṇṇā santhatāti maṇimuttāvālukākiṇṇā. Nimmitoti iminākārena nimmito
  kato. Ratanāmayoti sabbaratanamayo, caṅkamoti attho. Obhāseti disā sabbāti
  sabbāpi dasa disā obhāseti pakāseti. Sataraṁsīvāti sahassaraṁsiādicco viya.
  Uggatoti udito. Yathā pana abbhuggato sahassaraṁsi sabbāpi dasa disā
  obhāseti, evameva esopi sabbaratanamayo caṅkamo obhāsetīti attho.
      Idāni pana niṭṭhite caṅkame tattha bhagavato pavattidassanatthaṁ:-
      [16] "tasmiṁ Caṅkamane dhīro dvattiṁsavaralakkhaṇo
           virocamāno sambuddho caṅkame caṅkamī jino.
      [17] Dibbaṁ mandāravaṁ pupphaṁ padumaṁ pārichattakaṁ
           caṅkamane okiranti sabbe devā samāgatā.

  *  *  *  *  *  *
  Footnote: 1 chaṂa. anuvaggāti 2 chaṂa....phalakatthatāti 3 pāḷi....kiṇṇoti
-------------------------------------------------
[page 066]
      [18] Passanti taṁ devasaṅghā dasasahassī pamoditā 1-
           namassamānā nipatanti tuṭṭhahaṭṭhā pamoditā"ti
  gāthāyo vuttā.
      Tattha dhīroti dhitiyutto. Dvattiṁsavaralakkhaṇoti suppatiṭṭhitapādatalādīhi
  dvattiṁsamahāpurisalamahāpurisalakkhaṇehi samannāgatoti attho. Dibbanti devaloke bhavaṁ
  jātaṁ dibbaṁ. Pārichattakanti devānaṁ tāvatiṁsānaṁ koviḷārarukkhassa nissandena
  samantā yojanasataparimāṇo paramadassanīyo pāricchattakarukkho nibbatti. Yasmiṁ
  pupphite sakalaṁ devanagaraṁ ekasurabhigandhavāsitaṁ hoti, tassa kusumareṇuokiṇṇāni
  navakanakavimānāni piñjarāni hutvā khāyanti. Imassa pana pāricchattakarukkhassa
  pupphañca pāricchattakanti vuttaṁ. Caṅkame okirantīti tasmiṁ ratanacaṅkame
  avakiranti, tena vuttappakārena pupphena tasmiṁ caṅkame caṅkamamānaṁ bhagavantaṁ
  pūjentīti attho. Sabbe devāti kāmāvacaradevādayo devā. Tenāha "passanti
  taṁ devasaṅghā"ti. Taṁ bhagavantaṁ ratanacaṅkamane caṅkamantaṁ sakesu ālayesupi
  passantīti attho. Dasasahassīti bhummatthe paccattavacanaṁ, dasasahassiyaṁ devasaṅghā
  taṁ passantīti attho. Pamoditāti pamuditā. Nipatantīti sannipatanti. Tuṭṭhahaṭṭhāti
  pītivasena tuṭṭhahaṭṭhā. Pamoditāti idāni vattabbehi tāvatiṁsādidevehi saddhinti
  sambandho daṭṭhabbo, itarathā punaruttidosato na muccati. Atha vā pamoditā
  taṁ bhagavantaṁ passanti, tuṭṭhahaṭṭhā pamoditā tahiṁ tahiṁ sannipatantīti attho.
      Idāni ye passiṁsu ye sannipatiṁsu, te sarūpato dassetuṁ:-
       [19] "tāvatiṁsā Ca yāmā ca tusitā cāpi devatā
             nimmānaratino devā ye devā vasavattino
             udaggacittā sumanā passanti lokanāyakaṁ.

  *  *  *  *  *  *
  Footnote: 1 pāḷi. samāgatā
-------------------------------------------------
[page 067]
                [20] Sadevagandhabbamanussarakkhasā
                     nāgā supaṇṇā atha vāpi kinnarā
                     passanti taṁ lokahitānukampakaṁ
                     nabheva accuggatacandamaṇḍalaṁ.
                [21] Ābhassarā subhakiṇhā
                     vehapphalā akaniṭṭhā ca devatā 1-
                     susuddhasukkavatthavasanā
                     tiṭṭhanti pañjalīkatā.
                [22] Muñcanti pupphaṁ pana pañcavaṇṇikaṁ
                     mandāravaṁ 2- candanacuṇṇamissitaṁ 3-
                     bhamenti 4- celāni ca ambare tadā
                     aho jino lokahitānukampako"ti
  imā gāthāyo vuttā.
      Tattha udaggacittāti pītisomanassavasena udaggacittā. Sumanāti udaggacittattā
  eva sumanā. Lokahitānukampakanti lokahitañca lokānukampakañca. Lokahitena
  vā anukampakaṁ lokahitānukampakaṁ. Nabheva accuggatacandamaṇḍalanti ettha ākāse
  abhinavoditaṁ paripuṇṇaṁ sabbopaddavavinimuttaṁ saradasamaye candamaṇḍalaṁ viya
  buddhasiriyā virocamānaṁ nayanānandakaraṁ passantīti attho.
      Ābhassarāti ukkaṭṭhaparicchedavasena vuttaṁ. Parittābhāppamāṇābhāabhassarā
  parittamajjhimapaṇītabhedena dutiyajjhānenābhinibbattā sabbeva gahitāti veditabbā.

  *  *  *  *  *  *
  Footnote: 1 pāḷi. ayaṁ pāṭho na dissati 2 i. mandāvaraṁ
  3 pāḷi...ṃissakaṁ 4 pāḷi. bhamanti
-------------------------------------------------
[page 068]
  Subhakiṇhāti idaṁ ukkaṭṭhaparicchedavaseneva vuttaṁ, tasmā parittasubhāppamāṇasubha-
  subhakiṇhāparittādibhedena tatiyajjhānena nibbattā sabbeva gahitāti veditabbā.
  Vehapphalāti vipulā phalāti vehappalā. Te catutthajjhānanibbattā asaññasattehi
  ekatalavāsino. Heṭṭhā pana paṭhamajjhānanibbattā brahmakāyikādayo dassitā.
  Tasmā idha na dassitā. Cakkhusotānamabhāvato asaññasattā ca arūpino ca idha
  na uddiṭṭhā. Akaniṭṭhā ca devatāti idhāpi ukkaṭṭhaparicchedavaseneva vuttaṁ.
  Tasmā avihātappasudassāsudassiakaniṭṭhasaṅkhātā pañcapi suddhāvāsā gahitāti
  veditabbā. Susuddhasukkavatthavasanāti suṭṭhu suddhāni susuddhāni sukkāni
  odātāni. Susuddhāni sukkāni vatthāni nivatthāni ceva pārutāni ca yehi te
  susuddhasukkavatthavasanā, paridahitaparisuddhapaṇḍaravatthāti attho.
  "susuddhasukkavasanā"tipi Pāṭho. Pañjalīkatāti katapañjalikā kamalamakulasadisaṁ añjaliṁ sirasi
  katvā tiṭṭhanti.
      Muñcantīti okiranti. Pupphaṁ panāti kusumaṁ pana. "pupphāni Vā"tipi
  pāṭho, vacanavipariyāso daṭṭhabbo. Attho panassa soyeva. Pañcavaṇṇikanti
  pañcavaṇṇaṁ nīlapītalohitodātamañjiṭṭhakavaṇṇavasena pañcavaṇṇaṁ. Candanacuṇṇa-
  missikanti candanacuṇṇena missitaṁ. Bhamenti celānīti bhamayanti vatthāni. Aho
  jino lokahitānukampakoti "aho jino lokahito aho ca lokahitānukampako
  aho kāruṇiko"ti evamādīni thutivacanāni uggirantā. Muñcanti pupphaṁ bhamayanti
  celānīti sambandho.
      Idāni tehi payuttāni thutivacanāni dassetuṁ imā gāthāyo vuttā:-
      [23] "tuvaṁ Satthā ca ketū 1- ca dhajo yūpo ca pāṇinaṁ
           parāyano patiṭṭhā ca dīpo ca dvipaduttamo.

  *  *  *  *  *  *
  Footnote: 1 pāḷi. ketu
-------------------------------------------------
[page 069]
      [24] Dasasahassīlokadhātuyā devatāyo mahiddhikā
           parivāretvā namassanti tuṭṭhahaṭṭhā pamoditā.
      [25] Devatā devakaññā ca pasannā tuṭṭhamānasā
           pañcavaṇṇikapupphehi pūjayanti narāsabhaṁ.
      [26] Passanti taṁ devasaṅghā pasannā tuṭṭhamānasā
           pañcavaṇṇikapupphehi pūjayanti narāsabhaṁ.
      [27] Aho acchariyaṁ loke abbhutaṁ lomahaṁsanaṁ
           na medisaṁ bhūtapubbaṁ accheraṁ lomahaṁsanaṁ.
      [28] Sakasakamhi bhavane nisīditvāna devatā
           hasanti tā mahāhasitaṁ disvānaccherakaṁ nabhe.
      [29] Ākāsaṭṭhā ca bhūmaṭṭhā tiṇapanthanivāsino 1-
           katañjalī namassanti tuṭṭhahaṭṭhā pamoditā.
      [30] Yepi dīghāyukā nāgā puññavanto mahiddhikā
           pamoditā namassanti pūjayanti naruttamaṁ.
      [31] Saṅgītiyo pavattanti ambare anilañjase
           cammanaddhāni vādenti disvānaccherakaṁ nabhe.
      [32] Saṅkhā ca paṇavā ceva athopi deṇḍimā 2- bahū
           antalikkhasmiṁ vajjanti disvānaccherakaṁ nabhe.
      [33] Abbhuto vata no ajja uppajji lomahaṁsano
           dhuvamatthasiddhiṁ labhāma khaṇo no paṭipādito.

  *  *  *  *  *  *
  Footnote: 1 pāḷi. bhummaṭṭhā tiṇosadhinivāsino 2 chaṂa. ḍiṇḍimā. evamuparipi
-------------------------------------------------
[page 070]
      [34] Buddhoti tesaṁ sutvāna pīti uppajji tāvade
           buddho buddhoti kathayantā tiṭṭhanti pañjalīkatā.
      [35] Hiṅkārā sādhukārā ca 1- ukkuṭṭhi sampahaṁsanaṁ 2-
           pajā ca vividhā gagane vattanti pañjalīkatā.
             [36] Gāyanti seḷenti ca vādayanti ca
                  bhujāni pothenti 3- ca naccayanti ca
                  muñcanti pupphaṁ pana pañcavaṇṇikaṁ
                  mandāravaṁ candanacuṇṇamissitaṁ. 4-
      [37] Yathā tuyhaṁ mahāvīra pādesu cakkalakkhaṇaṁ
           dhajavajirapaṭākā 5- vaḍḍhamānaṅkusācitan"ti. 6-
      Tattha idhalokaparalokahitatthaṁ sāsatīti satthā. Ketūti ketuno apacitikātabbaṭṭhena
  ketu viyāti ketu. Dhajoti indadhajo samussayaṭṭhena dassanīyaṭṭhena ca
  tvaṁ dhajo viyāti dhajoti. Atha vā yathā hi loke yassa kassaci dhajaṁ disvāva
  "ayaṁ dhajo itthannāmassā"ti dhajavā dhajīti paññāyati, evameva bhagavā
  paññānibbānādhigamāya bhagavantaṁ disvāva nibbānādhigamo paññāyati. Tena vuttaṁ
  "dhajo yūpo cā"ti. Kūṭadantasutte 7- vuttānaṁ dānādiāsavakkhayañāṇapariyosānānaṁ
  sabbayāgānaṁ yajanatthāya samussito yūpo tuvanti attho. Parāyanoti paṭisaraṇaṁ.
  Patiṭṭhāti yathā mahāpaṭhavī sabbapāṇīnaṁ ādhārabhāvena patiṭṭhā nissayabhūtā,
  evaṁ tuvampi patiṭṭhābhūtā. Dīpo cāti padīpo, yathā caturaṅge tamasi vattamānānaṁ
  sattānaṁ āropito padīpo rūpasandassano hoti, evaṁ avijjandhakāre vattamānānaṁ

  *  *  *  *  *  *
  Footnote: 1 pāḷi. hiṅkāraṁ sādhukārañca 2 pāḷi. sampanādanaṁ 3 pāḷi. phoṭenti
  4 pāḷi..ṃissakaṁ 5 pāḷi. dhajaṁ vidharapaṭākaṁ
  6 pāḷi....kusāpitaṁ 7 dī.Sī. 9/348/144
-------------------------------------------------
[page 071]
  Sattānaṁ paramatthasandassano padīpo tuvanti attho. Atha vā mahāsamudde
  bhinnanāvānaṁ sattānaṁ samuddadīpo yathā patiṭṭhā hoti, evaṁ tuvampi saṁsārasāgare
  alabbhaneyyapatiṭṭhe osīdantānaṁ dīpo viyāti dīpoti attho.
      Dipaduttamoti dvipadānaṁ uttamo dvipaduttamo, ettha pana niddhāraṇa-
  lakkhaṇassa abhāvato chaṭṭhīsamāsassa paṭisedho natthi, niddhāraṇalakkhaṇāya chaṭṭhiyā
  samāso paṭisiddho. Sammāsambuddho pana apadānaṁ dvipadānaṁ catuppadānaṁ
  bahuppadānaṁ rūpīnaṁ arūpīnaṁ saññīnaṁ asaññīnaṁ nevasaññīnāsaññīnaṁ uttamova,
  kasmā panidha "dvipaduttamo"ti vuttoti ce? seṭṭhataravasena. Imasmiṁ hi loke
  seṭṭho nāma uppajjamāno apadacatuppadabahuppadesupi nuppajjati. Ayaṁ
  dvipadesuyeva uppajjati. Kataradvipadesūti? manussesu ceva devesu ca. Manussesu
  uppajjamāno tisahassimahāsahassilokadhātu vase kattuṁ samattho buddho hutvā
  nibbattati. Devesu uppajjamāno dasasahassilokadhātu vasavattī mahābrahmā
  hutvā nibbattati. So tassa kappiyakārako vā ārāmiko vā sampajjati. Iti
  tatopi seṭṭhataravasena "dvipaduttamo"ti vutto.
      Dasasahassīlokadhātuyāti dasasahassisaṅkhātāya lokadhātuyā. Mahiddhikāti
  mahatiyā iddhiyā yuttā, mahānubhāvāti attho. Parivāretvāti bhagavantaṁ samantato
  parikkhipitvā. Pasannāti sañjātasaddhā. Narāsabhanti narapuṅgavaṁ. Aho acchariyanti
  ettha andhassa pabbatārohanaṁ viya niccaṁ na hotīti acchariyaṁ, accharāyogganti
  vā acchariyaṁ, "aho idaṁ vimhayan"ti accharaṁ paharituṁ yuttanti attho. Abbhutanti
  abhūtapubbaṁ abhūtanti abbhutaṁ. Ubhayampetaṁ vimhayāvahassādhivacanaṁ. Lomahaṁsananti
  lomānaṁ uddhaggabhāvakaraṇaṁ. Na medisaṁ bhūtapubbanti na mayā īdisaṁ bhūtapubbaṁ,
  abbhutaṁ diṭṭhanti attho. Diṭṭhanti vacanaṁ āharitvā gahetabbaṁ. Accheranti
  acchariyaṁ.
-------------------------------------------------
[page 072]
      Sakasakamhi bhavaneti attano attano bhavane. Nisīditvānāti upavissa.
  Devatāti idaṁ pana vacanaṁ devānampi devadhītānampi sādhāraṇavacananti veditabbaṁ.
  Hasanti tāti tā devatā hasanti, pītivasaṁ gatahadayatāya mihitamattaṁ akatvā
  aṭṭahāsaṁ hasantīti attho. Nabheti ākāse.
      Ākāsaṭṭhāti ākāse vimānādīsu ṭhitā, eseva nayo bhūmaṭṭhesupi.
  Tiṇapanthanivāsinoti 1- tiṇamaggesu ceva panthesu ca nivāsino. Puññavantoti
  mahāpuññā. Mahiddhikāti mahānubhāvā. Saṅgītiyo pavattentīti devanāṭakasaṅgītiyo
  pavattenti, tathāgataṁ pūjanatthāya payujjantīti attho. Ambareti ākāse.
  Anilañjaseti anilapathe, ambarassa anekatthattā "anilañjale"ti vuttaṁ, purimasseva
  vevacanaṁ. Cammanaddhānīti cammavinaddhāni. Ayameva vā pāṭho, devadundubhiyoti
  attho. Vādentīti vādayanti devatā.
      Saṅkhāti dhamanasaṅkhā. Paṇavāti tanumajjhaturiyavisesā. Deṇḍimāti
  tiṇavākhuddakabheriyo vuccanti. Vajjantīti vādayanti. Abbhuto vata noti acchariyo
  vata nu. Uppajjīti uppanno. Lomahaṁsanoti lomahaṁsanakaro. Dhuvanti yasmā pana
  abbhuto ayaṁ satthā loke uppanno, tasmā dhuvaṁ avassaṁ atthasiddhiṁ labhāmāti
  adhippāyo. Labhāmāti labhissāMa. Khaṇoti aṭṭhakkhaṇavirahito navamo khaṇoti
  attho. Noti amhākaṁ. Paṭipāditoti 2- paṭiladdho.
      Buddhoti tesaṁ sutvānāti buddhoti idaṁ vacanaṁ sutvā tesaṁ devānaṁ
  pañcavaṇṇā pīti udapādīti attho. Tāvadeti tasmiṁ kāle. Hiṅkārāti hiṅkārasaddā
  hiṁhinti yakkhādayo 3- pahaṭṭhakāle karonti. Sādhukārāti sādhukārasaddā ca
  pavattanti. Ukkuṭṭhīti ukkuṭṭhisaddo ca unnādasaddo cāti attho. Pajāti

  *  *  *  *  *  *
  Footnote: 1 pāḷi. tiṇosasadhanivāsino 2 pāḷi. paṭipāṭito 3 Sī.... saddhādayo
-------------------------------------------------
[page 073]
  Devādayo adhippetā. Keci "paṭākā vividhā gagane vattantī"ti paṭhanti.
  Gāyantīti buddhaguṇapaṭisaṁyuttaṁ gītaṁ gāyanti.
      Seḷentīti mukhena seḷitasaddaṁ karonti. Vādayantīti mahatī vipañcikāmakaramukhādayo
  vīṇā ca turiyāni ca tathāgatassa pūjanatthāya vādenti payojenti.
  Bhujāni pothentīti bhuje apphoṭenti. Liṅgavipariyāso daṭṭhabbo. Naccanti cāti
  aññe ca naccāpenti sayañca naccanti.
      Yathā tuyhaṁ mahāvīra, pādesu cakkalakkhaṇanti ettha yena pakārena yathā.
  Mahāvīriyena yogato mahāvīro. Pādesu cakkalakkhaṇanti tava ubhosu pādatalesu
  sahassāraṁ sanemikaṁ sanābhikaṁ sabbākāraparipūraṁ cakkalakkhaṇaṁ sobhatīti attho.
  Cakkasaddo panāyaṁ sampattirathaṅgairiyāpathadānaratanadhammakhuracakkalakkhaṇādīsu dissati.
  "cattārimāni Bhikkhava cakkāni yehi samannāgatānaṁ devamanussānan"tiādīsu 1-
  sampattiyaṁ dissati. "cakkaṁva Vahato padan"tiādīsu 2- rathaṅge. "catukkaṁ
  Navadvāran"tiādīsu 3- ariyāpathe. "dadaṁ Bhuñja ca mā ca pamādo, cakkaṁ vattaya
  sabbapāṇīnan"ti 4- ettha dāne. "dibbaṁ Cakkaratanaṁ pātubhūtan"ti 5- ettha
  ratanacakke. "mayā Pavattitaṁ cakkan"ti 6- ettha pana dhammacakke. "icchāhatassa
  Posassa, cakkaṁ bhamati matthake"ti 7- ettha khuracakke, paharaṇacakketi attho. "pādatalesu
  Cakkāni jātānī"ti 8- ettha lakkhaṇe. Idhāpi lakkhaṇacakke daṭṭhabbo. 9-
  Dhajavajirapaṭākā, vaḍḍhanānaṅkusācitanti dhajena ca vajirena ca paṭākāya ca
  vaḍḍhamānena ca aṅkusena ca ācitaṁ alaṅkataṁ parivāritaṁ pādesu cakkalakkhaṇanti

  *  *  *  *  *  *
  Footnote: 1 aṅ. catukka. 21/31/37 2 khuḍha. 25/1/15
  3 saṁ.sa. 15/29, 109/18, 75 4 khu.jā. 27/1110/234 (syā)
  5 dīṃahā. 10/143/150, dī.pā. 11/83, 85/50-2, Ma.u. 14/256/223
  6 khu.su. 25/563/448, khu.buddha. 33/17/575
  7 khu.jā. 27/104, 796/34, 180 (syā)
  8 dīṃahā. 10/35/15, dī.pā. 11/200/123, MaṂa. 13/386/368
  9 pa.sū. 1/148/348, mano.pū. 1/187/108
-------------------------------------------------
[page 074]
  Attho. Cakkalakkhaṇe pana gahite sesalakkhaṇāni gahitāneva honti. Tathā asīti
  anubyañjanāni byāmappabhā ca. Tasmā tehi dvattiṁsamahāpurisalakkhaṇāsītianubyañjana-
  byāmappabhāhi samalaṅkato bhagavato kāyo sabbaphāliphullo viya pāricchattako
  vikasitapadumaṁ viya kamalavanaṁ vividharatanavicittaṁ viya navakanakatoraṇaṁ tārāmarīcivirājitamiva
  gaganatalaṁ ito cito ca vidhāvamānā vipphandamānā chabbaṇṇabuddharasmiyo
  muñcamāno ativiya sobhati.
      Idāni bhagavato rūpakāyadhammakāyasampattidassanatthaṁ:-
        [38] "rūpe Sīle samādhimhi paññāya ca asādiso
             vimuttiyā asamasamo dhammacakkappavattane"ti
  ayaṁ gāthā vuttā.
      Tattha rūpeti ayaṁ rūpasaddo khandhabhavanimittapaccayasarīravaṇṇasaṇṭhānādīsu dissati.
  Yathāha "yaṅkiñci rūpaṁ atītānāgatapaccuppannan"ti 1- ettha rūpakkhandhe dissati.
  "rūpūpapattiyā Maggaṁ bhāvetī"ti 2- ettha rūpabhave. "ajjhattaṁ Arūpasaññī bahiddhā
  rūpāni passatī"ti 3- ettha kasiṇanimitte. "sarūpā Bhikkhave uppajjanti pāpakā
  akusalā dhammā no arūpā"ti 4- ettha paccaye. "ākāso Parivārito rūpantveva
  saṅkhaṁ gacchatī"ti 5- ettha sarīre. "cakkhuñca Paṭicca rūpe ca uppajjati
  cakkhuviññāṇan"ti 6- ettha vaṇṇa. "rūpappamāṇo Rūpappasanno"ti 7- ettha saṇṭhāne.
  Idhāpi saṇṭhāne daṭṭhabbo 8- sīleti catubbidhe sīle. Samādhimhīti tividhepi
  samādhimhi.

  *  *  *  *  *  *
  Footnote: 1 viṃahā. 4/22/19, Maṃū. 12/244, 361/206, 324,
  Ma.u. 14/86, 89/68,70, abhi.vi. 35/2/1
  2 abhi.saṅ. 34/160-272/50-82. abhi.vi. 35/347-8/224-5
  3 abhi.saṅ. 34/204-249/64-76
  4 aṅḍuka. 20/83/79 5 Maṃū. 12/306/269
  6 Maṃū. 12/204,400/172, 357, Ma.u. 14/421/361-2, saṁ.saḷā. 18/63/39 (syā),
  abhi.ka. 37/463, 465, 464,, 469/280-283
  7 aṅ.catukka. 21/65/81 8 mano.pū. 1/1/18
-------------------------------------------------
[page 075]
  Paññāyāti lokiyalokuttarāya paññāya. Asādisoti asadiso anupamo. Vimuttiyāti
  phalavimuttiyā. Asamasamoti asamā atītā buddhā tehi asamehi buddhehi sīlādīhi
  samoti asamasamo. Ettāvatā bhagavato rūpakāyasampatti dassitā.
      Idāni bhagavato kāyabalādiṁ dassetuṁ:-
      [39] "dasanāgabalaṁ Kāye tuyhaṁ pākatikaṁ balaṁ
           iddhi balena asamo dhammacakkappavattane"ti
  vuttaṁ.
      Tattha dasanāgabalanti dasachaddantanāgabalaṁ. Duvidhaṁ hi tathāgatassa balaṁ kāyabalaṁ
  ñāṇabalañcāti. Tattha kāyabalaṁ hatthikulānusārena veditabbaṁ. Kathaṁ?
          "kāḷāvakañca gaṅgeyyaṁ paṇḍaraṁ tambapiṅgalaṁ
           gandhamaṅgalahemañca uposathachaddantime dasā"ti 1-
  iminā dasa hatthikulāni veditabbāni. Kāḷāvakoti pakatihatthikulaṁ. Yaṁ dasannaṁ
  purisānaṁ kāyabalaṁ, taṁ ekassa kāḷāvakassa hatthino balaṁ. Yaṁ dasannaṁ kāḷāvakānaṁ
  balaṁ, taṁ ekassa gaṅgeyyassāti eteneva upāyena yāva chaddantabalaṁ
  netabbanti. Yaṁ dasannaṁ chaddantānaṁ balaṁ, taṁ ekassa tathāgatassa balaṁ,
  nārāyanabalaṁ vajirabalanti idameva vuccati. Tadetaṁ pakatihatthigaṇanāya
  hatthikoṭisahassānaṁ balaṁ, purisagaṇanāya dasannaṁ purisakoṭisahassānaṁ balaṁ hoti. Idaṁ
  tāva tathāgatassa pakatikāyabalaṁ, ñāṇabalaṁ pana appameyyaṁ dasabalañāṇaṁ
  catuvesārajjañāṇaṁ aṭṭhasu parisāsu akampanañāṇaṁ catuyoniparicchedakañāṇaṁ
  pañcagatiparicchedakañāṇaṁ cuddasa buddhañāṇānīti evamādikaṁ ñāṇabalaṁ. Idha pana
  kāyabalaṁ adhippetaṁ. Kāye, tuyhaṁ pākatikaṁ balanti tañca pana tava kāye
  pākatikabalanti attho. Tasmā "dasanāgabalan"ti dasachaddantanāgabalan"ti attho.

  *  *  *  *  *  *
  Footnote: 1 pa.sū. 1/148/346, sā.pa. 2/22/50, su.vi. 2/198/178, abhi.A. 2/760/425
-------------------------------------------------
[page 076]
      Idāni ñāṇabalaṁ dassento "iddhibalena asamo, dhammacakkappavattane"ti
  āha. Tattha iddhibalena asamoti vikubbanādhiṭṭhānādinā iddhibalena asamo
  asadiso anupamo. Dhammacakkappavattaneti desanāñāṇepi asamoti attho.
      Idāni "yo evamādiguṇasamannāgato satthā, so sabbalokekanāyako,
  taṁ satthāraṁ namassathā"ti tathāgatassa paṇāmane niyogadassanatthaṁ:-
      [40] "evaṁ Sabbaguṇūpetaṁ sabbaṅgasamupāgataṁ
            mahāmuniṁ kāruṇikaṁ lokanāthaṁ namassathā"ti
  vuttaṁ.
      Tattha evanti vuttappakāranidassane nipāto. Sabbaguṇūpetanti ettha
  sabboti ayaṁ niravasesavācī. Guṇoti ayaṁ guṇasaddo anekesu atthesu dissati.
  Tathāhesa "anujānāmi bhikkhave ahatānaṁ vatthānaṁ diguṇaṁ saṅghāṭin"ti 1- ettha paṭalatthe
  dissati. "accenti Kālā tarayanti rattiyo, vayoguṇā anupubbaṁ jahantī"ti 2-
  ettha rāsatthe. "sataguṇā Dakkhiṇā pāṭikaṅkhitabbā"ti 3- ettha ānisaṁsatthe.
  "antaṁ Antaguṇaṁ "4- "kayirā mālāguṇe bahū"ti 5- ettha bandhanatthe
  "aṭṭhaṅguṇasemupetaṁ, abhiññābalamāharin"ti 6- ettha sampattiatthe. Idhāpi
  sampattiatthe daṭṭhabbo. 7- Tasmā sabbehi lokiyalokuttarehi guṇehi sabba-
  sampattīhi upetaṁ samannāgatanti attho. Sabbaṅgasamupāgatanti sabbehi buddhaguṇehi
  guṇaṅgehi vā samupāgataṁ samannāgataṁ. Mahāmuninti aññehi paccekabuddhādīhi
  munīhi adhikabhāvato mahanto munīti vuccati mahāmuni. Kāruṇikanti karuṇāguṇayogato

  *  *  *  *  *  *
  Footnote: 1 viṃahā. 5/348/151 2 saṁ.sa. 15/4/3 3 Ma.u. 14/379/324
  4 dīṃahā. 10/377/251, Maṃū. 12/110, 302/79, 263,
  MaṂa. 13/114/92, Ma.u. 14/154, 349/138, 307, khu.khu. 25/3/2
  5 khuḍha. 25/53/26 6 khu.buddha. 33/29/450
  7 su.vi. 1/546/336, pa.sū. 1/166/378
-------------------------------------------------
[page 077]
  Kāruṇikaṁ. Lokanāthanti sabbalokekanāthaṁ, sabbalokehi "ayaṁ no dukkhopatāpassa
  āhantā sametā"ti evamāsīsīyatīti attho.
      Idāni dasabalassa sabbanipaccākārassa arahabhāvadassanatthaṁ:-
       [41] "abhivādanaṁ Thomanañca vandanañca pasaṁsanaṁ
            namassanañca pūjañca sabbaṁ arahasī tuvaṁ.
       [42] Ye keci loke vandaneyyā vandanaṁ arahanti ye
            sabbaseṭṭho mahāvīra sadiso te na vijjatī"ti
  vuttaṁ.
      Tattha abhivādananti aññehi attano abhivādanakārāpanaṁ. Thomananti
  parammukhato thuti. Vandananti paṇāmanaṁ. Pasaṁsananti sammukhato pasaṁsanaṁ. Namassananti
  añjalikaraṇaṁ. Manasā namassanaṁ vā. Pūjananti mālāgandhavilepanādīhi pūjanañca.
  Sabbanti sabbampi taṁ 1- vuttappakāraṁ sakkāravisesaṁ tvaṁ arahasi yuttoti attho.
  Ye keci loke vandaneyyāti ye keci loke vanditabbā vandanīyā vandanaṁ
  arahanti. Yeti ye pana loke vandanaṁ arahanti. Idaṁ pana purimapadasseva
  vevacanaṁ. Sabbaseṭṭhoti sabbesaṁ tesaṁ seṭṭho uttamo, tvaṁ mahāvīra sadiso
  te loke koci na vijjatīti attho.
      Atha bhagavati yamakapāṭihāriyaṁ dassetvā ratanacaṅkamaṁ māpetvā tatra
  caṅkamamāne āyasmā sāriputto rājagahe viharati gijjhakūṭe pabbate pañcahi
  parivārabhikkhusatehi. Atha thero bhagavantaṁ olokento addasa kapilavatthupure 2-
  ākāse ratanacaṅkame cakkamamānaṁ. Tena vuttaṁ:-
       [43] "sāriputto Mahāpañño samādhijjhānakovido
            gijjhakūṭe ṭhitoyeva passati lokanāyakan"tiādi.

  *  *  *  *  *  *
  Footnote: 1 Sī.,i. sabbamidaṁ 2 chaṂa. kapilapure
-------------------------------------------------
[page 078]
      Tattha sāriputtoti rūpasāriyā nāma brāhmaṇiyā puttoti sāriputto
  mahāpaññoti mahatiyā soḷasavidhāya paññāya samannāgatoti mahāpañño.
  Samādhijjhānakovidoti ettha samādhīti cittaṁ samaṁ ādahati ārammaṇe ṭhapetīti
  samādhi. So tividho hoti savitakkasavicāro avitakkavicāramatto avitakkāvicāro
  samādhīti. Jhānanti paṭhamajjhānaṁ dutiyajjhānaṁ tatiyajjhānaṁ catutthajjhānanti imehi
  paṭhamajjhānādīhi mettājhānādīnipi saṅgahitāneva honti, jhānampi duvidhaṁ hoti
  lakkhaṇūpanijjhānaṁ ārammaṇūpanijjhānanti. Tattha aniccādilakkhaṇaṁ upanijjhāyatīti
  vipassanāñāṇaṁ "lakkhaṇūpanijjhānan"ti vuccati. Paṭhamajjhānādikaṁ pana ārammaṇūpanij-
  jhānato paccanīkajhāpanato vā jhānanti vuccati. Samādhīsu ca jhānesu ca
  kovidoti samādhijjhānakovido, samādhijjhānakusaloti attho. Gijjhakūṭeti
  evaṁnāmake pabbate ṭhitoyeva. Passatīti passi.
      [44] Suphullaṁ sālarājaṁvāti samavaṭṭakkhandhaṁ samuggatavipulakomalaphalapallavaṅkura-
  samalaṅkatasākhaṁ sabbaphāliphullaṁ sālarājaṁ viya sīlamūlaṁ samādhikkhandhaṁ paññāsākhaṁ
  vaṅkurābhiññāpupphaṁ vimuttiphalaṁ dasabalasālarājaṁ olokesīti evaṁ olokapadena 1-
  sambandho. Candaṁva gagane yathāti abbhāhimadhūmarajorāhupasaggavinimuttaṁ 2-
  tāragaṇaparivutaṁ saradasamaye paripuṇṇaṁ viya rajanikaraṁ sabbakilesatimiravidhamanakaraṁ 3-
  veneyyajanakumudavanavikasanakaraṁ munivararajanikaraṁ oloketīti attho. Yathāti nipātamattaṁ.
  Majjhaṇhikeva sūriyanti majjhaṇhikasamaye siriyā paṭutarakiraṇamālinaṁ aṁsumālinamiva
  virocamānaṁ. Narāsabhanti naravasabhaṁ.
      [45] Jalantanti daddaḷhamānaṁ, saradasamayaṁ paripuṇṇacandasassirikacāru-
  vadanasobhaṁ lakkhaṇānubyañjanasamalaṅkatavarasarīraṁ paramāya buddhasiriyā virocamānanti

  *  *  *  *  *  *
  Footnote: 1 Sī. ulloketīti evaṁ ullokapadena
  2 Sī.,i. abbhamahika... 3 Sī.,i. timiranikaravidhamanakaraṁ
-------------------------------------------------
[page 079]
  Attho. Dīparukkhaṁvāti āropitadīpaṁ dīparukkhamiva. Taruṇasūriyaṁva uggatanti
  abhinavoditādiccamiva, sommabhāvena jalantanti attho. Sūriyassa taruṇabhāvo pana
  udayaṁ paṭicca vuccati. Na hi candassa viya hānivuddhiyo atthi. Byāmappabhā-
  nurañjitanti byāmappabhāya anurañjitaṁ. Dhīraṁ passati lokanāyakanti sabbalokekadhīraṁ
  passati nāyakanti attho.
      Athāyasmā dhammasenāpati atisītalasaliladharanikaraparicumbitakūṭe 1- nānāvidha-
  surabhitarukusumavāsitakūṭe paramaruciracittakūṭe gijjhakūṭe pabbate ṭhatvāva dasahi
  cakkavāḷasahassehi āgatehi devabrahmagaṇehi parivutaṁ bhagavantaṁ anuttarāya
  buddhasiriyā anopamāya buddhalīlāya sabbaratanamaye caṅkame caṅkamamānaṁ disvā
  "handāhaṁ bhagavantaṁ upasaṅkamitvā buddhaguṇaparidīpanaṁ buddhavaṁsadesanaṁ yāceyyan"ti
  cintetvā attanā saddhiṁ vasamānāni pañca bhikkhusatāni sannipātesi. Tena
  vuttaṁ:-
         [46] "pañcannaṁ Bhikkhusatānaṁ katakiccāna tādinaṁ
               khīṇāsavānaṁ vimalānaṁ khaṇena sannipātayī"ti.
      Tattha pañcannaṁ bhikkhusatānanti pañca bhikkhusatāni, upayogatthe sāmivacanaṁ
  daṭbbaṁ. Katakiccānanti catūsu saccesu catūhi maggehi pariññāpahāna-
  sacchikiriyabhāvanāvasena pariniṭṭhitasoḷasakiccānanti attho. Khīṇāsavānanti
  parikkhīṇacaturāsavānaṁ. Vimalānanti vigatamalānaṁ, khīṇāsavattā vā vimalānaṁ paramaparisuddha-
  cittasantānānanti attho. Khaṇenāti khaṇeyeva. Sannipātayīti sannipātesi. 2-
  Idāni tesaṁ bhikkhūnaṁ sannipāte gamane ca kāraṇaṁ dassanatthaṁ:-
         [47] "lokappasādanaṁ Nāma pāṭihīraṁ nidassayi
               amhepi tattha gantvāna vandissāma mayaṁ jinaṁ.

  *  *  *  *  *  *
  Footnote: 1 Sī. asitasaliladhara 2 Sī. sannipātāpesi
-------------------------------------------------
[page 080]
         [48] "etha Sabbe gamissāma pucchissāma mayaṁ jinaṁ
               kaṅkhaṁ vinodayissāma passitvā lokanāyakan"ti
  imā gāthāyo vuttā.
      Tattha lokappasādanaṁ nāmāti lokassa pasādakaraṇato lokappasādanaṁ
  pāṭihīraṁ vuccati. "ullokappasādanaṁ Nānā"tipi pāṭho. Tassa lokavivaraṇa-
  pāṭihāriyanti attho. Taṁ pana uddhaṁ akaniṭṭhabhavanato heṭṭhā yāva avīci
  etthantare ekālokaṁ katvā etthantare sabbesampi sattānaṁ aññamaññaṁ
  dassanakaraṇādhiṭṭhānanti vuccati. Nidassayīti dassesi. Amhepiti mayampi. Tatthāti
  yattha bhagavā. Tattha gantvānāti attho vandissāmāti mayaṁ bhagavato pāde
  sirasā vandissāMa. Ettha pana amhepi, mayanti imesaṁ dvinnaṁ saddānaṁ
  purimassa gamanakiriyāya sambandho daṭṭhabbo, pacchimassa vandanakiriyāya. Itarathā
  hi punaruttidosato na muccati.
      Ethāti āgacchatha. Kaṅkhaṁ vinodayissāmāti etthāha:- khīṇāsavānaṁ pana
  kaṅkhā nāma kācipi natthi, kasmā thero evamāhāti? saccamevetaṁ, paṭhamamaggeneva
  samucchedaṁ gatā. Yathāha:-
            "katame dhammā dassanena pahātabbāti? cattāro diṭṭhigata-
         sampayuttacittuppādā vicikicchāsahagato cittuppādo apāyagamanīyo lobho
         doso moho māno tadekaṭṭhā ca kilesā"ti. 1-
      Na panesā vicikicchāsaṅkhātā kaṅkhāti, kintu paññattiajānanaṁ nāMa.
  Thero pana bhagavantaṁ buddhavaṁsaṁ pucchitukāmo, so pana buddhānaṁyeva visayo, na
  paccekabuddhabuddhasāvakānaṁ, tasmā thero avisayattā evamāhāti veditabbaṁ.
  Vinodayissāmāti vinodessāMa.

  *  *  *  *  *  *
  Footnote: 1 abhi.saṅ. 34/1405/311
-------------------------------------------------
[page 081]
      Atha kho te bhikkhū therassa vacanaṁ sutvā attano attano
  pattacīvaramādāya suvammitā viya mahānāgā pabhinnakilesā chinnabandhanā appicchā
  santuṭṭhā pavivittā asaṁsaṭṭhā sīlasamādhipaññāvimuttivimuttiñāṇadassanasampannā
  taramānā sannipatiṁsu. Tena vuttaṁ:-
       [49] "sādhūti Te paṭissutvā nipakā saṁvutindriyā
            pattacīvaramādāya taramānā upāgamun"ti.
      Tattha sādhūti ayaṁ sādhusaddo āyācanasampaṭicchanasampahaṁsanasundarādīsu
  dissati. Tathā hesa "sādhu me bhante bhagavā saṅkhittena dhammaṁ desetū"tiādīsu 1-
  āyācane dissati. "sādhu Bhanteti kho so bhikkhu bhagavato bhāsitaṁ abhinanditvā
  anumoditvā"tiādīsu 2- sampaṭicchane. "sādhu Sādhu sāriputtā"ti ādīsu 3-
  sampahaṁsane.
            "sādhu Dhammaruci rājā sādhu paññāṇavā naro
            sādhu mittānamaddubbho pāpassākaraṇaṁ sukhan"ti-
  ādīsu 4- sundare. Idha sampaṭicchane. Tasmā sādhu suṭṭhūti therassa vacanaṁ
  sampaṭicchitvāti attho. 5- Nipakāti paṇḍitā paññavantā. Saṁvutindriyāti
  indriyesu guttadvārā, indriyasaṁvarasamannāgatāti attho. Taramānāti turinā.
  Upāgamunti theraṁ upasaṅkamiṁsu.
      [50-51] Idāni dhammasenāpatissa pavattiṁ dassentehi saṅgītikārakehi
  "khīṇāsavehi vimalehī"tiādigāthāyo vuttā. Tattha dantehīti kāyena ca cittena
  ca dantehi. Uttame dameti arahatte, nimittatthe bhummaṁ daṭṭhabbaṁ. Tehi bhikkhūhīti

  *  *  *  *  *  *
  Footnote: 1 saṁ.saḷā. 18/131/89 (syā) saṁṃahā. 19/381/143, aṅ.catukka. 21/257/276
  2 Ma.u. 14/86/67 3 dī.pā. 11/349/240
  4 khu.jā. 28/50/20 (syā) 5 su.vi. 1/189/154-5, pa.sū. 1/1/20, sā.pa. 2/8
-------------------------------------------------
[page 082]
  Pañcahi bhikkhusatehi. Mahāgaṇīti sīlādīhi ca saṅkhyāvasena ca mahanto gaṇo
  assa atthīti mahāgaṇī, nānāpadavasena vā sīlādīhi guṇehi mahanto gaṇoti
  mahāgaṇo, mahāgaṇo assa atthīti mahāgaṇī. Laḷanto devova gaganeti
  iddhivilāsena vilāsento devo viya gaganatale bhagavantaṁ upasaṅkamīti attho.
      [52] Idāni "te itthambhūtā upasaṅkamiṁsū"ti upasaṅkamavidhānadassanatthaṁ
  "ukkāsitañca khipitan"tiādi 1- āraddhaṁ. Tattha ukkāsitañcāti ukkāsita-
  saddañca. Khipitanti khipitasaddañca ajjhupekkhiyāti upekkhitvā, taṁ ubhayaṁ
  akatvāti adhippayo. Subbatāti suvimaladhutaguṇā. Sappatissāti sahapatissayā,
  nīcavuttinoti attho.
      [53] Sayambhunti sayameva aññāpadesaṁ vinā pāramiyo pūretvā
  adhigatabuddhabhāvanti attho. Accuggatanti abhinavoditaṁ. Candaṁvāti candaṁ viya, nabhe
  jalantaṁ bhagavantaṁ gagane candaṁ viya passantīti evaṁ padasambandho daṭṭhabbo.
  Idhāpi yathāsaddo nipātamattova.
      [54] Vijjuṁvāti vijjughanaṁ viya. Yadi ciraṭṭhitikā acirappabhā assa
  tādisanti attho. Gagane yathāti ākāse yathā, idhāpi yathāsaddo
  nipātamattova. Ito parampi īdisesu ṭhānesu yathāsaddo nipātamattoti daṭṭhabbo.
      [55] Rahadamiva vippasannanti atigambhīravitthataṁ mahārahadaṁ viya anāvilaṁ
  vippasannaṁ salilaṁ. Suphullaṁ padumaṁ yathāti suvikasitapadumavanaṁ rahadamivāti attho
  daṭṭhabbo. "suphullaṁ Kamalaṁ yathā"tipi pāṭho, tassa kamanīyabhāvena suphullaṁ
  kamalavanamivāti attho.
      [56] Atha te bhikkhū dhammasenāpatippamukhā añjaliṁ sirasi katvā
  dasabalassa cakkālaṅkatatalesu pādesu nipatiṁsūti attho. Tena vuttaṁ "añjaliṁ

  *  *  *  *  *  *
  Footnote: 1 Sī.,Ma. khipitañcāti
-------------------------------------------------
[page 083]
  Paggahetvāna, tuṭṭhahaṭṭhā pamoditā"tiādi. Tattha nipatantīti nipatiṁsu, vandiṁsūti
  attho. Cakkalakkhaṇeti cakkaṁ lakkhaṇaṁ yasmiṁ pāde so pādo cakkalakkhaṇo,
  tasmiṁ cakkalakkhaṇe. Jātivasena "pāde"ti vuttaṁ, satthuno cakkālaṅkatatalesu
  pādesu nipatiṁsūti attho.
      [57] Idāni tesaṁ kesañci therānaṁ nāmaṁ dassentehi "sāriputto
  mahāpañño, koraṇḍasamasādiso"tiādigāthāyo vuttā. Tattha koraṇḍasamasādisoti
  koraṇḍakusumasadisavaṇṇo, yadi evaṁ "koraṇḍasamo"ti vā "koraṇḍasadiso"ti vā
  vattabbaṁ, kiṁ dvikkhattuṁ "samasādiso"ti vuttanti ce? nāyaṁ doso, tādiso
  koraṇḍasamattā koraṇḍasadisabhāveneva koraṇḍasamasādiso. Na panādhikavacanavasenāti
  adhippāyo. Samādhijjhānakusaloti ettha ayaṁ kusalasaddo tāva arogyānavajjacheka-
  sukhavipākādīsu dissati. Ayaṁ hi "kacci nu bhoto kusalaṁ, kacci bhoto anāmayan"ti-
  ādīsu 1- ārogye dissati. "katamo Pana bhante kāyasamācāro kusalo? yo kho
  mahārāja kāyasamācāro anavajjo"ti 2- evamādīsu anavajje. "kusalo Tvaṁ rathassa
  aṅgapaccaṅgānan"tiādīsu 3- cheke. "kusalassa Kammassa katattā upacitattā"ti-
  ādīsu 4- sukhavipāke. Idha pana cheke daṭṭhabbo 5- vandateti vanditattha.
      [58] Gajjitāti gajjantīti gajjitā. Kālameghovāti nīlasaliladharo viya
  gajjitā iddhivisayeti adhippāyo. Nīluppalasamasādisoti nīlakuvalayasadisavaṇṇo.
  Heṭṭhā vuttanayenevetthāpi attho veditabbo. Moggallānoti evaṁgottavasena
  laddhanāmo kolito.
      [59] Mahākassapopi cāti uruvelakassapanadīkassapagayākassapakumārakassape
  khuddānukhuddake there upādāya ayaṁ mahā, tasmā "mahākassapo"ti vutto.

  *  *  *  *  *  *
  Footnote: 1 khu.jā. 27/2113/433, khu.jā. 28/151/61 (syā)
  2 MaṂa. 13/361/348 3 MaṂa. 13/87/64
  4 abhi.saṅ. 34/431/120 5 abhi.A. 1/86
-------------------------------------------------
[page 084]
  Pi cāti sambhāvanasampiṇḍanattho. Uttattakanasannibhoti santattasuvaṇṇasadisachavivaṇṇo.
  Dhutaguṇeti ettha kilesadhunanato dhammo dhuto nāma, dhutaguṇo nāma
  dhutadhammo. Katamo pana dhutadhammo nāma? appicchatā santuṭṭhitā sallekhatā
  pavivekatā idamaṭṭhikatāti ime dhutaṅgacetanāya parivārabhūtā pañca dhammā
  "appicchaṁyeva nissāyā"tiādivacanato dhutadhammā nāMa. Atha vā kilese dhunanato
  ñāṇaṁ dhutaṁ nāma, tasmiṁ dhutaguṇe. Agganikkhittoti aggo seṭṭho koṭibhūtoti
  ṭhapito. "etadaggaṁ Bhikkhave mama sāvakānaṁ bhikkhūnaṁ dhutavādānaṁ yadidaṁ
  mahākassapo"ti 1- ṭhānantare ṭhapitoti attho. Ayaṁ pana aggasaddo ādikoṭi-
  koṭṭhāsaseṭṭhādīsu dissati. Tathā hesa "ajjatagge samma dovārika āvarāmi
  dvāraṁ nigaṇṭhānaṁ nigaṇṭhīnan"tiādīsu 2- ādimhi dissati. "teneva Aṅgulaggena
  taṁ aṅgulaggaṁ parāmaseyya, 3- ucchaggaṁ veḷuggan"tiādīsu koṭiyaṁ. "ambilaggaṁ
  Vā madhuraggaṁ vā "4- anujānāmi bhikkhave vihāraggena vā pariveṇaggena vā
  bhājetun"tiādīsu 5- koṭṭhāse. "yāvatā Bhikkhave sattā apadā vā dvipadā
  vā .pe. Tathāgato tesaṁ aggamakkhāyatī"tiādīsu 6- seṭṭhe. Svāyamidha seṭṭhe
  daṭṭhabbo. Koṭiyampi vattati. Thero attano ṭhāne seṭṭho ceva koṭibhūto
  ca. Tena vuttaṁ "agganikkhitto"ti, aggo seṭṭho koṭibhūtoti attho. 7- Thomitoti
  pasaṁsito. Devamanussādīhi. Satthu vaṇṇitoti satthārā vaṇṇito thuto "kassapo
  bhikkhave candūpamo kulāni upasaṅkamati apakasseva kāyaṁ apakassa cittaṁ
  niccanavako kulesu appagabbho"ti 8- evamādīhi anekehi suttanayehi vaṇṇito
  pasattho, sopi bhagavantaṁ vandatīti attho.

  *  *  *  *  *  *
  Footnote: 1 aṅ.ekaka. 20/191/23 2 MaṂa. 13/70/47 3 abhi.ka. 37/1073/343
  4 aṅ.catukka. 21/34/39 5 vi.cūḷa. 7/318/89, su.vi. 1/250/212
  6 aṅ.catukka. 21/34/39, su.vi. 1/250/212 7 su.vi. 1/250/212
  8 saṁṇi. 16/146/190
-------------------------------------------------
[page 085]
      [60] Dibbacakkhūnanti dibbaṁ cakkhu yesaṁ atthi te dibbacakkhū, tesaṁ
  dibbacakkhūnaṁ bhikkhūnaṁ aggo seṭṭhoti attho. Yathāha "edaggaṁ bhikkhave mama
  sāvakānaṁ bhikkhūnaṁ dibbacakkhukānaṁ yadidaṁ anuruddho"ti. 1- Anuruddhatthero bhagavato
  cūḷapituno amitodanassa nāma sakkassa putto mahānāmassa kaniṭṭhabhātā
  mahāpuñño paramasukhumālo, so attasattamo nikkhamitvā agārasmā anagāriyaṁ
  pabbajito, tassa pabbajjānukkamo saṁghabhedakakkhandhake 2- āgatova, avidūrevāti
  bhagavato santikeyeva.
      [61] Āpattianāpattiyāti āpattiyañca anāpattiyañca kovido.
  Satekicchāyāti sappaṭikammāyapi cāti attho. Tattha sappaṭikammā sā chabbidhā hoti.
  Appaṭikammā sā pārājikāpatti. "āpattianāpattiyā, Satekicchāya kovido"tipi
  pāṭho, soyeva attho. Vinayeti vinayapiṭake. Agganikkhittoti "etadaggaṁ bhikkhave
  mama sāvakānaṁ bhikkhūnaṁ vinayadharānaṁ yadidaṁ upālī"ti 3- etadaggaṭṭhāne ṭhapitoti attho.
  Upālīti upālitthero. Satthu vaṇṇitoti satthārā vaṇṇito pasattho. Thero
  kira tathāgatasseva santike vinayapiṭakaṁ uggaṇhitvā bhārukacchakavatthuṁ 4-
  ajjukavatthuṁ 5- kumārakassapavatthunti 6- iminā tīṇi vatthūni sabbaññutaññāṇena
  saddhiṁ saṁsanditvā kathesi. Tasmā thero vinayadharānaṁ bhikkhūnaṁ aggoti evamādinā
  nayena satthārā vaṇṇitoti vutto.
      [62] Sukhumanipuṇatthapaṭividdhoti paṭividdhasukhumanipuṇattho, paṭividdhaduddasa-
  nipuṇatthoti attho. Kathikānaṁ pavaroti dhammakathikānaṁ seṭṭho. "etadaggaṁ
  Bhikkhave mama sāvakānaṁ bhikkhūnaṁ dhammakathikānaṁ yadidaṁ puṇṇo mantāniputto"ti 7-

  *  *  *  *  *  *
  Footnote: 1 aṅ.ekaka. 20/192/23 2 vi.cūḷa. 7/330/112 3 aṅ.ekaka. 20/228/25
  4 viṃahāvi. 1/78/52 5 viṃahāvi 1/158/90
  6 Maṃū. 12/249/211 7 aṅ.ekaka. 20/196/23
-------------------------------------------------
[page 086]
  Etadaggapāḷiyaṁ āropito. Tena vuttaṁ "kathikānaṁ pavaro"ti. Gaṇīti sasaṁgho.
  Therassa kira santike pabbajitā kulaputtā pañcasatā ahesuṁ. Sabbepi te
  dasabalassa jātabhūmikā jātaraṭṭhavāsino sabbeva khīṇāsavā sabbeva dasakathāvatthu-
  lābhino. Tena vuttaṁ "gaṇī"ti. Isīti esati gavesati kusale dhammeti isi.
  Mantāniyā puttoti mantāniyā nāma brāhmaṇiyā putto. Puṇṇoti tassa
  nāmaṁ. Vissutoti attano appicchatādīhi guṇehi vissuto.
      Aññāsikoṇḍaññatthero pana satthari abhisambodhiṁ patvā pavattitavaradhammacakke
  anupubbena āgantvā rājagahaṁ upanissāya viharante kapilavatthuṁ
  āgantvā attano bhāgineyyaṁ puṇṇaṁ nāma māṇavaṁ pabbājetvā bhagavantaṁ
  vanditvā āpucachitvā nivāsatthāya sayaṁ chaddantadahaṁ gato. Puṇṇo pana
  bhagavantaṁ dassanāya therena saddhiṁ āgantvā "mayhaṁ pabbajitakiccaṁ matthakaṁ pāpetvā
  dasabalassa santikaṁ gamissāmī"ti kapilavatthupureyeva 1- ohīno, so yonisomanasikāraṁ
  karonto nacirasseva arahattaṁ patvā bhagavantaṁ upasaṅkami. Ettha pana anuruddhatthero
  ca upālitthero ca ime dveā therā bhagavato kapilavatthupuraṁ pavisitvā
  ñātisamāgamadivase pabbajitā viya dassitā, taṁ pana khandhakapāḷiyā aṭṭhakathāya
  ca na sameti. Vīmaṁsitvā gahetabbaṁ.
      Atha satthā sāriputtattherādīnaṁ pañcannaṁ bhikkhusatānaṁ cittācāramaññāya
  attano guṇe kathetumārabhi. Tena vuttaṁ:-
      [63] "etesaṁ Cittamaññāya opammakusalo muni
            kaṅkhacchedo mahāvīro kathesi attano guṇan"ti.
      Tattha opammakusaloti upamāya kusalo. Kaṅkhacchedoti sabbasattānaṁ
  saṁsayacchedako.

  *  *  *  *  *  *
  Footnote: 1 chaṂa. kapilapureyeva
-------------------------------------------------
[page 087]
      Idāni ye guṇe kathesi. Te dassetuṁ:-
       [64] "cattāro Te asaṅkhyeyyā koṭi yesaṁ na nāyati
             sattakāyo ca ākāso cakkavāḷā canantakā
             buddhañāṇaṁ appameyyaṁ na sakkā ete vijānitun"ti 1-
  vuttaṁ.
      Tattha cattāroti gaṇanaparicchedo. Eteti idāni vattabbe atthe
  nidasseti. Asaṅkhyeyyāti saṅkhyātumasakkuṇeyyattā asaṅkhyeyyā, gaṇanapathaṁ
  vītivattāti attho koṭīti ādi vā anto vā mariyādā. Yesanti yesaṁ catunnaṁ
  asaṅkhyeyyānaṁ. Na nāyatīti na paññāyati. Idāni te vuttappakāre cattāro
  asaṅkhyeyye dassetuṁ "sattakāyo"tiādi vuttaṁ. Sattakāyoti sattasamūho, sattakāyo
  ananto aparimāṇo appameyyo. Tathā ākāso ākāsassāpi anto natthi.
  Tathā cakkavāḷāni anantāni eva. Buddhañāṇaṁ sabbaññutaññāṇaṁ appameyyaṁ.
  Na sakkā ete vijānitunti yasmā panete anantā, tasmā na sakkā
  vijānituṁ.
      [65] Idāni satthā attano iddhivikubbane sañjātacchariyabbhutānaṁ
  devamanussādīnaṁ kinnāmetaṁ acchariyaṁ, itopi visiṭṭhataraṁ acchariyaṁ abbhutaṁ atthi,
  mama taṁ suṇāthāti dhammadesanaṁ vaḍḍhento:-
            "kimetaṁ acchariyaṁ loke yaṁ me iddhivikubbanaṁ
             aññe bahū acchariyā abbhutā lomahaṁsanā"ti.-
  ādimāha.
      Tattha kinti paṭikkhepavacanaṁ. Etanti idaṁ iddhivikubbanaṁ sandhāyāha.
  Yanti yaṁsaddo "yaṁ taṁ apucchimha akittayīno, aññaṁ taṁ pucchāma tadiṅgha

  *  *  *  *  *  *
  Footnote: 1 khu.buddha. 33/64/445
-------------------------------------------------
[page 088]
  Brūhī"tiādīsu 1- upayogavacane dissati. "aṭṭhānametaṁ Bhikkhave anavakāso, yaṁ
  ekissā lokadhātuyā dve arahanto sammāsambuddhā"ti 2- ettha kāraṇavacane.
  "yaṁ Vipassī bhagavā kappe udapādī"ti 3- ettha bhumme. "yaṁ Kho me bhante
  devānaṁ tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ bhagavato"ti-
  ādīsu 4- paccattavacane. Idhāpi paccattavacane daṭṭhabbo. "aññe Bahū mama
  acchariyā abbhutavisesā santīti dīpeti.
      Idāni te acchariye dassento:-
      [66] "yadāhaṁ Tusite kāye santusito nāmahaṁ tadā
            dasasahassī samāgamma yācanti pañjalī maman"ti-
  ādimāha.
      Tattha yadāti yasmiṁ kāle. Ahanti attānaṁ niddisati. Tusite kāyeti
  tusitasaṅkhāte devanikāye. Yadā panāhaṁ samattiṁsa pāramiyo pūretvā pañca
  mahāpariccāge pariccajitvā ñātatthacariyalokatthacariyabuddhatthacariyānaṁ koṭiṁ patvā
  sattasatakamahādānāni datvā sattakkhattuṁ paṭhaviṁ kampetvā vessantarattabhāvato
  cavitvā dutiye cittavāre tusitabhavane nibbatto tadāpi santusito nāma
  devarājā ahosiṁ. Dasasahassī samāgammāti dasasahassacakkavāḷesu devatā
  sannipatitvāti attho. Yācanti pañjalī mamanti maṁ upasaṅkamitvā "mārisa tayā
  dasa pāramiyo pūrentena na sakkasampattiṁ na mārasampattiṁ na brahmasampattiṁ
  na cakkavattisampattiṁ patthentena pūritā, lokanittharaṇatthāya pana buddhattaṁ
  patthayamānena pūritā, so tava kālo mārisa buddhattāya samayo mārisa
  buddhattāyā"ti yācanti mamanti. Tena vuttaṁ:-

  *  *  *  *  *  *
  Footnote: 1 khu.su. 25/1059/535, khuṃahā. 29/506/337 (syā) khu.cūḷa. 30/161/81 (syā)
  2 aṅ.ekaka. 20/277/29, Ma.u. 14/129/115, abhi.vi. 35/809/410
  3 dīṃahā. 10/4/2 4 dīṃahā. 10/293/189
-------------------------------------------------
[page 089]
      [67] "kālo Kho te 1- mahāvīra uppajja mātukucchiyaṁ
            sadevakaṁ tārayanto bujjhassu amataṁ padan"ti.
      Tattha kālo teti kālo tava, ayameva vā pāṭho. Uppajjāti paṭisandhiṁ
  gaṇha, "okkamā"tipi pāṭho. Sadevakanti sadevakaṁ lokanti attho. Tārayantoti
  ettha pāramiyo pūrentopi tārayati nāma, pāramiyo matthakaṁ pāpentopi tārayati
  nāma, vessantarattabhāvato cavitvā tusitapure paṭisandhiṁ gahetvā saṭṭhivassasata-
  sahassādhikāni sattapaṇṇāsavassakoṭiyo tattha tiṭṭhantopi tārayati nāma, devatāhi
  yācito pañcavidhaṁ mahāvilokitaṁ viloketvā mahāmāyādeviyā kucchismiṁ paṭisandhiṁ
  gaṇhantopi dasamāse gabbhavāsaṁ vasantopi tārayati nāma, ekūnatiṁsa vassāni
  agāramajjhe tiṭṭhantopi tārayati nāMa. Rāhulabhaddassa jātadivase channasahāyo
  kaṇṭhakaṁ āruyha nikkhamantopi tīṇi rajjāni atikmitvā anomāya nāma nadiyā
  tīre pabbajantopi tārayati nāma, chabbassāni padhānaṁ karontopi visākhā-
  puṇṇamāyaṁ mahābodhimaṇḍaṁ āruyha mārabalaṁ vidhamitvā paṭhamayāme pubbenivāsaṁ
  anussaritvā majjhimayāme dibbacakkhuṁ visodhetvā pacchimayāme dvādasaṅgaṁ
  paṭiccasamuppādaṁ anulomapaṭilomato sammasitvā sotāpattimaggaṁ paṭivijjhantopi
  tārayati nāma, sotāpattiphalakkhaṇepi, sakadāgāmimaggakkhaṇepi, sakadāgāmiphalakkhaṇepi,
  anāgāmimaggakkhaṇepi, anāgāmiphalakkhaṇepi, arahattamaggakkhaṇepi, arahatta-
  phalakkhaṇepi tārayati nāma, yadā aṭṭhārasadevatākoṭisahassehi pañcavaggiyānaṁ
  amatapānaṁ adāsi, tato paṭṭhāya tārayi nāmāti vuccati. Tena vuttaṁ:-
          "sadevakaṁ tārayanto bujjhassu amataṁ padan"ti.
      Atha mahāsatto devatāhi yāciyamānopi devatānaṁ paṭiññaṁ adatvāva
  kāladīpadesakulajanettiāyuparicchedavasena pañcavidhaṁ mahāvilokanaṁ nāma vilokesi.

  *  *  *  *  *  *
  Footnote: 1 Ma. kāloyaṁ te
-------------------------------------------------
[page 090]
  Tattha "kālo nu kho, na kālo"ti paṭhamaṁ kālaṁ vilokesi. Tattha vassasatasahassato
  uddhaṁ āyukālo kālo nāma na hoti. Kasmā? jātijarāmaraṇādīnaṁ apākatattā,
  buddhānañca dhammadesanā nāma tilakkhaṇamuttā nāma natthi, tesaṁ aniccaṁ
  dukkhamanattāti kathentānaṁ "kinnāmete kathentī"ti na saddahanti, tato abhisamayo
  na hoti, tasmiṁ asati aniyyānikaṁ sāsanaṁ hoti. Tasmā so akālo. Vassasatato
  ūno āyukālopi kālo na hoti. Kasmā? tadā sattā ussannakilesā
  honti, ussannakilesānañca dinno ovādo ovādaṭṭhāne na tiṭṭhati, tasmā
  sopi akālo. Vassasatasahassato paṭṭhāya heṭṭhā vassasatato paṭṭhāya uddhaṁ
  āyukālo kālo nāMa. Idāni vassasatāyukā manussāti atha bodhisatto
  "nibbattitabbakālo"ti addasa.
      Tato dīpaṁ olokento "jambudīpeyeva buddhā nibbattantī"ti dīpaṁ
  passi. Tato "jambudīpo nāma mahā dasayojanasahassaparimāṇo, katarasmiṁ nu kho
  padese buddhā nibbattantī"ti tesaṁ vilokento majjhimadesaṁ passi. Tato kulaṁ
  vilokento "buddhā nāma lokasammate kule nibbattanti, idāni khattiyakulaṁ
  lokasammataṁ, tattha nibbattissāmi, suddhodano nāma me rājā pitā bhavissatī"ti
  kulaṁ addasa. Tato mātaraṁ vilokento "buddhamātā nāma lolā surādhuttā na
  hoti, akhaṇḍapañcasīlāti ayañca mahāmāyā nāma devī edisā, ayaṁ me mātā
  bhavissatīti kittakaṁ assā āyū"ti āvajjento dasannaṁ māsānaṁ upari
  sattadivasāni passi. Iti imaṁ pañcavidhavilokanaṁ viloketvā "kālo me mārisa
  buddhabhāvāyā"ti devatānaṁ paṭiññaṁ datvā tattha yāvatāyukaṁ ṭhatvā tato cavitvā
  sakyarājakule māyādeviyā kucchiyaṁ paṭisandhiṁ aggahesi. Tena vuttaṁ:-
-------------------------------------------------
[page 091]
       [68] "tusitā Kāyā cavitvāna yadā okkami kucchiyaṁ
             dasasahassī lokadhātu kampittha dharaṇī tadā"ti-
  ādi.
      Tattha okkamīti okkamiṁ pāvisiṁ. Kucchiyanti mātukucchimhi. Dasasahassī
  lokadhātu, kampitthāti sato sampajāno pana bodhisatto mātukucchiṁ okkamanto
  ekūnavīsatiyā paṭisandhicittesu mettāpubbabhāgassa somanassasahagatañāṇasampayutta-
  asaṅkhārikakusalacittassa sadisamahāvipākacittena āsāḷhipuṇṇamāyaṁ uttarāsāḷha-
  nakkhatteneva paṭisandhiṁ aggahesi. Tadā dasasahassīlokadhātu sakalāpi kampi
  saṅkampi sampakampīti attho. Dharaṇīti dhāreti sabbe thāvarajaṅgameti dharaṇī, paṭhavī.
      [69] Sampajānova nikkhaminti ettha yadā panāhaṁ sato sampajānova
  mātukucchito dhammāsanato otaranto dhammakathiko viya nisseṇito otaranto
  puriso viya ca dve hatthe ca pāde ca pasāretvā ṭhitakova mātukucchisambhavena
  kenaci asucinā amakkhitova nikkhamiṁ. Sādhukāraṁ pavattentīti sādhukāraṁ pavattayanti,
  sādhukāraṁ dentīti attho. Pakampitthāti kampittha, okkamanepi mātukucchito
  nikkhamanepi dasasahassī pakampitthāti attho.
      [70] Atha bhagavā gabbhokkantiādīsu attanā samasamaṁ adisvā gabbhokkanti-
  ādīsu attano acchariyadassanattaṁ "okkanti me samo natthī"ti imaṁ
  gāthamāha. Tattha okkantīti gabbhokkantiyaṁ, bhummatthe paccattavacanaṁ, paṭisandhig-
  gahaṇeti attho. Meti mayā. Samoti sadiso natthi. Jātitoti ettha jāyati etāya
  mātuyāti mātā "jātī"ti vuccati, tato jātito mātuyāti attho. Abhinikkhameti
  mātukucchito abhinikkhamane pasave satīti attho. Sambodhiyanti ettha pasatthā
  sundarā bodhi sambodhi. Ayaṁ pana bodhisaddo rukkhamagganibbānasabbaññutaññāṇādīsu
-------------------------------------------------
[page 092]
  Dissati. "bodhirukkhamūle Paṭhamākisambuddho"ti 1- ca, "antarā
  ca gayaṁ antarā ca bodhin"ti 2- ca āgataṭṭhāne hi rukkho bodhīti vuccati.
  "bodhi Vuccati catūsu maggesu ñāṇan"ti 3- āgataṭṭhāne. Maggo. "patvāna
  Bodhiṁ amataṁ asaṅkhatan"ti āgataṭṭhāne nibbānaṁ. "pappoti Bodhiṁ
  varabhūrimedhaso"ti 4- āgataṭṭhāne sabbaññutaññāṇaṁ. Idha pana bhagavato
  arahattamaggañāṇaṁ adhippetaṁ. Apare "sabbaññutaññāṇan"tipi vadanti, tassaṁ
  sambodhiyaṁ 5- ahaṁ seṭṭhoti attho.
      Kasmā pana bhagavā sambodhiṁ paṭicca attānaṁ pasaṁsatīti? sabbaguṇadāyakattā.
  Bhagavato hi sambodhi sabbaguṇadāyikā sabbepi niravasese buddhaguṇe dadāti, na
  pana aññesaṁ. Aññesaṁ pana kassaci arahattamaggo arahattaphalameva deti,
  kassaci tisso vijjā, kassaci cha abhiññā, kassaci catasso paṭisambhidā, kassaci
  sāvakapāramiñāṇaṁ, paccekabuddhānaṁ paccekabodhiñāṇameva deti. Buddhānaṁ pana
  sabbaguṇasampattiṁ deti. Tasmā bhagavā sabbaguṇadāyakattā "sambodhiyaṁ ahaṁ
  seṭṭho"ti attānaṁ pasaṁsati. Apica bhūmiṁ cāletvā sambodhiṁ pāpuṇi, tasmā
  "sambodhiyaṁ ahaṁ seṭṭho"ti vadati. Dhammacakkappavattaneti ettha dhammacakkaṁ pana
  duvidhaṁ hoti paṭivedhañāṇañca desanāñāṇañcāti. Tattha paññāpabhāvitaṁ attano
  ariyaphalāvahaṁ paṭivedhañāṇaṁ karuṇāpabhāvitaṁ sāvakānaṁ ariyaphalāvahaṁ desanāñāṇaṁ.
  Paṭivedhañāṇaṁ lokuttaraṁ kusalaṁ upekkhāsahagataṁ avitakkāvicāraṁ, desanāñāṇaṁ lokiyaṁ
  abyākataṁ, ubhayampi panetaṁ aññehi asādhāraṇaṁ. Idha pana desanāñāṇaṁ
  adhippetaṁ.

  *  *  *  *  *  *
  Footnote: 1 viṃahā. 4/1/1, khu.u. 25/1/93
  2 Maṃū. 21/285/246, MaṂa. 13/341/323, viṃahā. 4/11/11
  3 khu.cūḷa. 30/667/321 (syā) 4 dī.pā. 11/217/137 5 Sī. sammāsambodhiyaṁ
-------------------------------------------------
[page 093]
      [71] Idāni bhagavato gabbhokkamaneva paṭhavīkampanādikaṁ pavattiṁ sutvā
  "aho acchariyaṁ loke"ti devatāhi ayaṁ gāthā vuttā. Tattha buddhānaṁ
  guṇamahantatāti aho buddhānaṁ guṇamahantabhāvo, aho buddhānaṁ mahānubhāvoti
  attho. Dasasahassī lokadhātu, chappakāraṁ pakampathāti dasasu cakkavāḷasahassesu
  mahāpaṭhavī chappakāraṁ pakampittha calittha. Kathaṁ? puratthimato unnamati pacchimato
  onamati, pacchimato unnamati puratthimato onamati, uttarato unnamati dakkhiṇato
  onamati, dakkhiṇato unnamati uttarato onamati, majjhimato unnamati pariyantato
  onamati, pariyantato unnamati majjhimato onamatīti evaṁ chappakāraṁ
  anilabalacalitajalataraṅgabhaṅgasaṅghaṭṭitā viya nāvā catunahutādhikadviyojanasatasahassabahalā
  paṭhavīsandhārakajalapariyantā acetanāpi samānā sacetanā viya ayaṁ mahāpaṭhavī
  pītiyā naccantī viya akampitthāti attho. Obhāso ca mahā āsīti atikkammeva
  devānaṁ devānubhāvaṁ uḷāro obhāso ahosīti attho. Accheraṁ lomahaṁsananti
  accherañca lomahaṁsanañca ahosīti attho.
      [72] Idāni paṭhavīkampanālokapātubhāvādīsu acchariyesu vattamānesu
  bhagavato pavattidassanatthaṁ "bhagavā tamhi samaye"tiādigāthāyo vuttā. Tattha
  lokajeṭṭhoti lokaseṭṭho. Sadevakanti sadevakassa lokassa, sāmiatthe
  upayogavacanaṁ daṭṭhabbaṁ. Dassayantoti pāṭihāriyaṁ dassento.
      [73] Caṅkamantovāti dasalokadhātusahassāni ajjhottharitvā ṭhite tasmiṁ
  ratanamaye caṅkame caṅkamamānova kathesi. Lokanāyakoti atha satthā manosilātale
  sīhanādaṁ nadanto sīho viya gajjanto pāvussakamegho viya ca ākāsagaṅgaṁ
  otārento viya aṭṭhaṅgasamannāgatena 1- savanīyena kamanīyena brahmassarena
  nānānayavicittaṁ catusaccapaṭisaṁyuttaṁ tilakkhaṇāhataṁ madhuradhammakathaṁ kathesīti attho.

  *  *  *  *  *  *
  Footnote: 1 dīṃahā. 10/185-301/181-195
-------------------------------------------------
[page 094]
      Antarā na nivatteti, catuhatthe caṅkame yathāti ettha satthārā pana
  nimmitassa tassa caṅkamassa ekā koṭi pācīnacakkavāḷamukhavaṭṭiyaṁ ekā
  pacchimacakkavāḷamukhavaṭṭiyaṁ evaṁ ṭhite tasmiṁ ratanacaṅkame caṅkamamāno satthā ubho
  koṭiyo patvāva nivattati, antarā ubho koṭiyo apatvā na nivattati.
  Yathā catuhatthappamāṇe caṅkame caṅkamamāno ubho koṭiyo sīghameva patvā
  nivattati, evaṁ antarā na nivattatīti attho. Kiṁ pana bhagavā dasasahassayojanap-
  pamāṇāyāmaṁ caṅkamaṁ rassamakāsi, tāvamahantaṁ vā attabhāvaṁ nimminīti? na
  panevamakāsi. Acinteyyo buddhānaṁ buddhānubhāvo. Akaniṭṭhabhavanato paṭṭhāya
  yāva avīci, tāva ekaṅgaṇā ahosi. Tiriyato ca dasacakkavāḷasahassāni
  ekaṅgaṇāni ahesuṁ. Devā manusse passanti, manussāpi deve passanti.
  Yathā sabbe devamanussā pakatiyā caṅkamamānaṁ passanti, evaṁ bhagavantaṁ caṅkamamānaṁ
  passiṁsūti. Bhagavā pana caṅkamantova dhammaṁ deseti antarā samāpattiñca
  samāpajjati.
      Atha āyasmā sāriputto aparimitasamayasamupacitakusalabalajanitadvattiṁsavaralakkhaṇopasobhitaṁ
  asītānubyañjanavirājitaṁ varasarīraṁ saradasamaye paripuṇṇaṁ viya rajanikaraṁ
  sabbaphāliphullaṁ viya ca yojanasatubbedhaṁ pāricchattakaṁ aṭṭhārasaratanubbedhaṁ
  byāmappabhāparikkhepasassirikaṁ varakanakagirimiva jaṅgamaṁ anopamāya buddhalīlāya anopamena
  buddhasirivilāsena caṅkamantaṁ dasasahassidevagaṇaparivutaṁ bhagavantaṁ addasa. Disvāna
  "ayaṁ pana sakalāpi dasasahassī lokadhātu sannipatitā, mahatiyā panettha
  dhammadesanāya bhavitabbaṁ, buddhavaṁsadesanā pana bahūpakārā bhagavati pasādāvahā,
  yannūnāhaṁ dasabalassa abhinīhārato paṭṭhāya buddhavaṁsaṁ paripuccheyyan"ti cintetvā
  ekaṁsaṁ cīvaraṁ katvā bhagavantaṁ upasaṅkamitvā dasanakhasamujjalaṁ jalajāmalāvikalakamalamakulasadisaṁ
-------------------------------------------------
[page 095]
  Añjaliṁ sirasi katvā bhagavantaṁ "kīdiso te mahāvīrā"tiādikaṁ paripucchi.
  Tena vuttaṁ:-
      [74] "sāriputto Mahāpañño samādhijjhānakovido
           paññāya pāramippatto pucchati lokanāyakaṁ.
      [75] Kīdiso te mahāvīra abhinīhāro naruttama
           kamhi kāle tayā dhīra 1- patthitā bodhimuttamā"ti-
  ādi. Kā nāmāyaṁ anusandhīti? pucchānusandhi nāMa. Tisso hi anusandhiyo
  pucchānusandhi ajjhāsayānusandhi yathānusandhīti. Tattha "evaṁ vutte aññataro
  bhikkhu 2- bhagavantaṁ etadavoca kiṁ nu kho bhante orimaṁ tīraṁ kiṁ pārimaṁ tīran"ti 3-
  evaṁ pucchantānaṁ bhagavatā vissajjitasuttavasena pucchānusandhi veditabbā.
      "atha Kho aññatarassa bhikkhuno evaṁ cetaso parivitakko udapādi' iti
  kira bho rūpaṁ anattā, vedanā, saññā, saṅkhārā, viññāṇaṁ anattā,
  anattakatāni kammāni kamattānaṁ 4- phusissantī'ti. Atha kho bhagavā tassa bhikkhuno
  cetasā cetoparivitakkamaññāya bhikkhū āmantesi ṭhānaṁ kho panetaṁ bhikkhave
  vijjati, yaṁ idhekacco moghapuriso avidvā avijjāgato taṇhādhipateyyena cetasā
  satthusāsanaṁ atidhāvitabbaṁ maññeyya' iti kira bho rūpaṁ anattā, vedanā,
  saññā, saṅkhārā, viññāṇaṁ anattā, anattakatāni kammāni kamattānaṁ phusissantī'ti
  .pe. Taṁ kiṁ maññatha bhikkhave, rūpaṁ niccaṁ vā aniccaṁ vā "5- evaṁ paresaṁ
  ajjhāsayaṁ viditvā bhagavatā vuttavasena ajjhāsayānusandhi veditabbā.
      Yena pana dhammena ādimhi desanā uṭṭhitā, tassa dhammassa
  anurūpadhammavasena vā paṭikkhepavasena vā yesu suttesu uparidesanā āgacchati,
  tesaṁ vasena yathānusandhi veditabbā. Tena vuttaṁ "pucchānusandhī"ti.

  *  *  *  *  *  *
  Footnote: 1 vīra (syā) 2 Sī.,Maṇando gopālako
  3 saṁ.saḷā. 18/323/224 (syā) 4 Sī. kathamattānaṁ 5 Ma.u. 14/90/70-1
-------------------------------------------------
[page 096]
      Tattha paññāya pāramippattoti sāvakapāramiñāṇassa matthakaṁ patto. Pucchatīti
  apucchi. Tattha pucchā nāma adiṭṭhajotanāpucchā diṭṭhasaṁsandanāpucchā vimaticchedanā-
  pucchā anumatipucchā kathetukamyatāpucchāti pañcavidhā hoti. Tatthāyaṁ therassa katamā
  pucchāti ce? yasmā panāyaṁ buddhavaṁso kappasatasahassādhikāsaṅkhyeyyopacitañña-
  sambhārānaṁ paccekabuddhānaṁ kappasatasahassādhikāsaṅkhyeyyocitapuññasambhārānaṁ
  dvinnaṁ aggasāvakānañca kappasatasahassopacitapuññasambhārānaṁ sesamahāsāvakānaṁ
  vā avisayo, sabbaññubuddhānaṁyeva visayo, tasmā therassa adiṭṭhajotanā
  pucchāti veditabbā.
      Kīdisoti pucchanākāro, kiṁ pakāroti attho. Teti tava. Abhinīhāroti
  abhinīhāro nāma buddhabhāvatthaṁ mānasaṁ bandhitvā "buddhabyākaraṇaṁ aladdhā na
  uṭṭhahissāmī"ti vīriyamadiṭṭhāya nipajjanaṁ. Tena vuttaṁ:-
         "kīdiso te mahāvīra abhinīhāro naruttamā"ti.
      Kamhi kāleti kasmiṁ kāle. Patthitāti icchitā abhikaṅkhitā, "buddho
  bodheyyaṁ mutto moceyyan"tiādinā nayena buddhabhāvāya paṇidhānaṁ kadā katanti
  apucchi. Bodhīti sammāsambodhi, arahattamaggañāṇassa ca sabbaññutaññāṇassa
  cetaṁ adhivacanaṁ. Uttamāti sāvakabodhipaccekabodhīhi seṭṭhattā uttamāti vuttā.
  Ubhinnamantarā makāro padasandhikaro.
      Idāni buddhabhāvakārake dhamme pucchanto:-
      [76] "dānaṁ Sīlañca nekkhammaṁ paññāvīriyañca kīdisaṁ
           khantisaccamadhiṭṭhānaṁ mettūpekkhā ca kīdisā.
      [77] Dasa pāramī mahāvīra kīdisī lokanāyaka
           kathaṁ upapāramī puṇṇā paramatthapāramī kathan"ti
  āha.
-------------------------------------------------
[page 097]
      Tattha dānapāramiyaṁ tāva bāhirabhaṇḍapariccāgo pāramī nāma, aṅgapariccāgo
  upapāramī nāMa. Jīvitapariccāgo paramatthapāramī nāmāti. Esa nayo
  sesapāramīsupi. Evaṁ dasa pāramiyo dasa upapāramiyo dasa paramatthapāramiyoti
  samattiṁsa pāramiyo honti. Tattha bodhisattassa dānapāramitāya pūritattabhāvānaṁ
  parimāṇaṁ nāma natthi. Ekantena panassa sasapaṇḍitajātake:-
             "bhikkhāya upagataṁ disvā sakattānaṁ pariccajiṁ
              dānena me samo natthi esā me dānapāramī"ti 1-
  evaṁ paraṁ jīvitapariccāgaṁ karontassa dānapāramī paramatthapāramī nāma jātā.
      Tathā sīlapāramitāya pūritattabhāvānaṁ parimāṇaṁ nāma natthi. Ekanteneva
  panassa saṅkhapālajātake:-
             "sūlehi vinivijjhante koṭṭayantepi sattibhi
              bhojaputte na kuppāmi esā me sīlapāramī"ti 2-
  evaṁ attapariccāgaṁ karontassa sīlapāramī paramatthapāramī nāma jātā.
      Tathā mahārajjaṁ pahāya nekkhammapāramiyā pūritattabhāvānaṁ parimāṇaṁ nāma
  natthi. Ekantena panassa cūḷasuttasomajātake:-
             "mahārajjaṁ hatthagataṁ kheḷapiṇḍaṁva chaḍḍayiṁ
              cajato na hoti lagganaṁ esā me nekkhammapāramī"ti 3-
  evaṁ nissaṅgatāya rajjaṁ chaḍḍetvā nikkhamantassa nekkhammapāramī paramatthapāramī
  nāma jātā.
      Tathā mahosadhapaṇḍitakālādīsu paññāpāramiyā pūritattabhāvānaṁ parimāṇaṁ
  nāma natthi. Ekantena panassa sattubhattakapaṇḍitakāle:-

  *  *  *  *  *  *
  Footnote: 1 khu.cariyā. 33/10/567 (syā), abhi.A. 1/78
  2 khu.cariyā. 33/20/578 (syā), abhi.A. 1/78 3 abhi.A. 1/78
-------------------------------------------------
[page 098]
            "paññāya Vicinantohaṁ brāhmaṇaṁ mocayiṁ dukkhā
             paññāya me samo natthi esā me paññāpāramī"ti 1-
  antobhastagataṁ 2- sappaṁ dassentassa paññāpāramī paramatthapāramī nāma jātā.
      Tathā vīriyapāramitāya pūritattabhāvānaṁ parimāṇaṁ nāma natthi. Ekantena panassa
  parimāṇaṁ mahājanakajātake:-
           "atīradassī jalamajjhe hatā sabbeva mānusā
            cittassa aññathā natthi esā me vīriyapāramī"ti 1-
  evaṁ mahāsamuddaṁ tarantassa vīriyapāramī paramatthapāramī nāma jātā.
      Tathā khantivādijātake:-
          "acetanaṁva koṭṭente tiṇhena pharasunā mamaṁ
           kāsirāje na kuppāmi esā me khantipāramī"ti 3-
  evaṁ acetanabhāvena viya mahādukkhaṁ adhivāsentassa khantipāramī paramatthapāramī
  nāma jātā.
      Tathā mahāsuttasomajātake:-
          "saccavācaṁnurakkhanto cajitvā mama jīvitaṁ
           mocesiṁ ekasataṁ khattiye esā me saccapāramī"ti 3-
  evaṁ jīvitaṁ cajitvā saccaṁ anurakkhantassa saccapāramī paramatthapāramī nāma
  jātā.
      Tathā mūgapakkhajātake:-
          "mātā pitā na me dessā attā me na ca dessiyo
           sabbaññutaṁ piyaṁ mayhaṁ tasmā vataṁ adhiṭṭhahin"ti
  evaṁ jīvitampi pariccajitvā vataṁ adhiṭṭhahantassa adhiṭṭhānapāramī paramatthapāramī
  nāma jātā.

  *  *  *  *  *  *
  Footnote: 1 abhi.A. 1/79 2 Sī. antobhassataragataṁ 3 abhi.A. 1/79
-------------------------------------------------
[page 099]
      Tathā suvaṇṇasāmajātake 1-:-
          "na maṁ koci uttasati napi 2- bhāyāmi kassaci
           mettābalenupatthaddho ramāmi pavane tadā"ti 3-
  evaṁ jīvitampi anoloketvā mettāyantassa mettāpāramī paramatthapāramī nāma
  jātā.
      Tathā lomahaṁsajātake:-
          "susāne seyyaṁ kappemi chavaṭṭhikaṁ upanidhāyahaṁ 4-
           gāmaṇḍalā 5- upagantvā 6- rūpaṁ dassentinappakan"ti 7-
  evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ
  upādentesupi upekkhaṁ anativattantassa upekkhāpāramī paramatthapāramī nāma
  jātā. Ayamettha saṅkhepo, vitthāro pana cariyāpiṭakato gahetabbo.
      Idāni therena puṭṭhassa bhagavato byākaraṇaṁ dassentehi saṅgītikārakehi:-
       [78] "tassa Puṭṭho viyākāsi karavīkamadhuragiro
             nibbāpayanto hadayaṁ hāsayanto sadevakaṁ.
              [79] Atītabuddhānaṁ jinānaṁ desitaṁ
                   nikīḷitaṁ 8- buddhaparamparāgataṁ
                   pubbenivāsānugatāya buddhiyā
                   pakāsayī lokahitaṁ sadevake"ti
  vuttaṁ.

  *  *  *  *  *  *
  Footnote: 1 Sī. ekarājajātake 2 napihaṁ (syā) 3 khu.cariyā. 33/33/593
  4 upanidhāya (syā) 5 Sī.,i. gomaṇḍalā 6 upāgantvā (syā)
  7 khu.cariyā. 33/35/594 (syā) 8 Sī.,i.,Ma. nikīnitaṁ
-------------------------------------------------
[page 100]
      Tattha tassa puṭṭho viyākāsīti tena dhammasenāpatinā puṭṭho hutvā
  tassa byākāsi, attano abhinīhārato paṭṭhāya abhisambodhipariyosānaṁ sabbaṁ
  buddhavaṁsaṁ kathesīti attho. Karavīkamadhuragiroti karavīkasakuṇassa viya madhurā girā
  yassa so karavīkamadhuragiro, karavīkamadhuramañjussaroti attho. Tatridaṁ karavīkānaṁ
  madhurassaratā karavīkasakuṇā kira madhurarasaṁ ambapakkaṁ mukhatuṇḍakena paharitvā
  paggharitaṁ phalarasaṁ pivitvā pakkhena tāḷaṁ datvā vikūjamāne catuppadā madamattā viya saḷituṁ
  ārabhanti, gocarapasutāpi catuppadagaṇā mukhagatānipi tiṇāni chaḍdetvā taṁ nādaṁ
  suṇanti, vāḷamigā khuddakamige anubandhamānā ukkhittaṁ pādaṁ anikkhipitvā
  cittakatā viya tiṭṭhanti, anubandhamigāpi maraṇabhayaṁ hitvā tiṭṭhanti, ākāse
  pakkhandantā pakkhinopi pakkhe pasāretvā tiṭṭhanti, udake macchāpi kaṇṇapaṭalaṁ
  acālentā taṁ saddaṁ suṇamānā tiṭṭhanti. Evaṁ madhurassarā karavīkā. 1- Nibbāpayanto
  hadayanti kilesaggisantattasabbajanamānasaṁ dhammakathāmatadhārāya sītibhāvaṁ janayantoti
  attho. Hāsayantoti tosayanto. Sadevakaṁ lokaṁ.
      Atītabuddhānanti atītānaṁ buddhānaṁ. 2- Amhākaṁ bhagavato abhinīhārassa
  purato pana taṇhaṅkaro medhaṅkaro saraṇaṅkaro dīpaṅkaroti cattāro buddhā
  ekasmiṁ kappe nibbattiṁsu. Tesaṁ aparabhāge koṇḍaññādayo tevīsati 2- buddhāti
  sabbe dīpaṅkarādayo catuvīsati buddhā idha "atītabuddhā"ti adhippetā, tesaṁ
  atītabuddhānaṁ. Jinānanti tasseva vevacanaṁ. Desitanti kathitaṁ. Catuvīsatiyā buddhānaṁ
  catusaccapaṭisaṁyuttaṁ dhammakathaṁ. Nikīḷitanti tesaṁ caritaṁ. Kappajātigottāyubodhisāvaka-
  sannipātaupaṭṭhākamātāpituputtabhariyāparicchedādikaṁ nikīḷitaṁ nāMa. Buddhaparamparā-
  gatanti dīpaṅkaradasabalato paṭṭhāya yāva kassapaparamparato āgataṁ desitaṁ nikīḷitaṁ vāti

  *  *  *  *  *  *
  Footnote: 1 su.vi. 2/38/48, pa.sū. 3/386/276 2 Sī.,i. ayaṁ pāṭho na dissati
-------------------------------------------------
[page 101]
  Attho. Pubbenivāsānugatāya buddhiyāti ekampi jātiṁ dvepi jātiyoti 1- evaṁ
  vibhattaṁ pubbe nivuṭṭhakkhandhasantānasaṅkhātaṁ pubbenivāsaṁ anugatā upagatā tāya
  pubbenivāsānugatāya buddhiyā. Pubbenivāsānussatiñāṇenāti attho. Pakāsayīti
  byākāsi. Lokahitanti sabbalokahitaṁ buddhavaṁsaṁ. Sadevaketi sadevake loketi.
  Attho.
      [80] Atha bhagavā karuṇāsītalena hadayena sadevakaṁ lokaṁ savane
  niyojento "pītipāmojjajanan"tiādimāha. Tattha pītipāmojjajanananti
  pītipāmojjakaraṁ pītiyā pubbabhāgaṁ pāmojjaṁ, pañcavaṇṇāya pītiyā jananti attho.
  Sokasallavinodanti sokasaṅkhātānaṁ sallānaṁ vinodanaṁ viddhaṁsanaṁ. Sabbasampatti-
  paṭilābhanti sabbāpi devamanussasampattiādayo sampattiyo paṭilabhanti etenāti
  sabbasampattipaṭilābho, taṁ sabbasampattipaṭilābhaṁ buddhavaṁsadesananti attho.
  Cittīkatvāti citte katvā, buddhānussatiṁ purakkhatvāti attho. Suṇāthāti nisāmetha
  nibodhatha. Meti maMa.
      [81] Madanimmadananti jātimadādīnaṁ sabbamadānaṁ nimmadanakaraṁ. Sokanudanti
  soko nāma ñātibyasanādīhi phuṭṭhassa cittasantāPo. Kiñcāpi atthato
  domanassameva hoti, evaṁ santepi anto nijjhānalakkhaṇo, cetaso
  parinijjhāyanaraso, anusocanapaccuppaṭṭhāno, taṁ sokaṁ nudatīti sokanudo, taṁ sokanudaṁ.
  Saṁsāraparimocananti saṁsārabandhanato parimocanakaraṁ. "saṁsārasamatikkaman"tipi Pāṭho,
  tassa saṁsārasamatikkamakaranti attho.
      Sabdukkhakkhayanti ettha dukkhasaddo dukkhavedanādukkhavatthudukkhārammaṇadukkha-
  paccayadukkhaṭṭhānādīsu dissati. Ayañhi "dukkhassa ca pahānā"tiādīsu 2-

  *  *  *  *  *  *
  Footnote: 1 viṃahāvi. 1/12/5, Maṃū. 12/148, 384, 431/108, 344,379, MaṂa. 13/233/209
  2 dī.Sī. 9/232/76, Maṃū. 12/383, 430/343, 378, viṃahāvi. 1/11/5
-------------------------------------------------
[page 102]
  Dukkhavedanāyaṁ dissati. "jātipi Dukkhā jarāpi dukkhā"tiādīsu 1- dukkhavatthusmiṁ.
  "yasmā Ca kho mahāli rūpaṁ dukkhaṁ dukkhānupatitaṁ dukkhāvakkantan"tiādīsu 2-
  dukkhārammaṇe. "dukkho Pāpassa accayo"tiādīsu 3- dukkhapaccaye. "yāvañcidaṁ
  Bhikkhave na sukaraṁ 4- akkhānena pāpuṇituṁ yāva dukkhā nirayā"tiādīsu 5-
  dukkhaṭṭhāne. Idha panāyaṁ dukkhavatthusmiṁ dukkhapaccayepi ca daṭṭhabbo. Tasmā
  jātiādisabbadukkhakkhayakaranti attho. 6- Magganti ettha kusalatthikehi maggīyati,
  kilese vā mārento gacchatīti maggoti buddhavaṁsadesanā vuccati, taṁ nibbānassa
  maggabhūtaṁ buddhavaṁsadesanaṁ. Sakkaccanti sakkaccaṁ cittīkatvā, ohitasotā hutvāti
  attho. Paṭipajjathāti adhitiṭṭhatha, 7- suṇāthāti attho. Atha vā pītipāmojjajananaṁ
  sokasallavinodanaṁ sabbasampattipaṭilābhahetubhūtaṁ imaṁ buddhavaṁsadesanaṁ sutvā idāni
  madanimmadanādiguṇavisesāvahaṁ sabbadukkhakkhayaṁ buddhabhāvamaggaṁ paṭipajjathāti sabbesaṁ
  devamanussānaṁ buddhattaṁ paṇidhāya ussāhaṁ janeti. Sesamettha uttānamevāti.
                    Iti madhuratthavilāsiniyā buddhavaṁsaṭṭhakathāya
                      ratanacaṅkamanakaṇḍavaṇṇanā niṭṭhitā.
              Niṭṭhitā ca sabbākārena abbhantaranidānassatthavaṇṇanā.
                         -----------------
                       2. Sumedhapatthanākathāvaṇṇanā
              idāni:-
      [1-2] "kappe Ca satasahasse caturo ca asaṅkhiye
              amaraṁ nāma nagaraṁ dassaneyyaṁ manoraman"ti-
  ādinayappavattāya buddhavaṁsavaṇṇanāya okāso anuppatto. Sā panesā
  buddhavaṁsavaṇṇanā yasmā suttanikkhepaṁ vicāretvā vuccamānā pākaṭā hoti, tasmā

  *  *  *  *  *  *
  Footnote: 1 dīṃahā. 10/387/260, saṁṃahā. 19/1081/367 2 saṁ.kha. 17/60/58
  3 khuḍha. 25/117/37 4 cha. sukarā 5 Ma.u. 14/250/218
  6 abhi.A. 1/2/89 7 Ma. adhiṭṭhatha
-------------------------------------------------
[page 103]
  Suttanikkhepavicāraṇā tāva veditabbā. Cattāro hi suttanikkhepā attajjhasayo
  parajjhāsayo pucchāvasiko aṭṭhuppattikoti. Tattha yāni suttāni bhagavā parehi
  anajjhiṭṭho kevalaṁ attano ajjhāsayena kathesi. Seyyathidaṁ:- ākaṅkheyyasuttaṁ 1-
  vatthasuttanti 2- evamādīni, tesaṁ attajjhāsayo nikkhePo.
      Yāni vā pana "paripakkā kho rāhulassa vimuttiparipācanīyā dhammā,
  yannūnāhaṁ rāhulaṁ uttariṁ āsavānaṁ khaye vineyyan"ti 3- evaṁ paresaṁ ajjhāsayaṁ
  khantiṁ manaṁ bujjhanakabhāvañca oloketvā parajjhāsayavasena kathitāni. Seyyathidaṁ:-
  rāhulovādasuttaṁ 4- dhammacakkappavattanasuttanti 5- evamādīni, tesaṁ parajjhāsayo
  nikpekho.
      Bhagavantaṁ upasaṅkamitvā te te devamanussā pañhaṁ pucchanti. Evaṁ
  puṭṭhena pana bhagavatā yāni kathitāni devatāsaṁyutta 6- bojjhaṅgasaṁyuttādīni, 7-
  tesaṁ pucchāvasiko nikkhePo.
      Yāni vā pana uppannaṁ kāraṇaṁ paṭicca desitāni 8- dhammadāyādaputtamaṁsūpamādīni,
  9- tesaṁ aṭṭhuppattiko nikkhePo. Evametesu catūsu suttanikkhepesu
  imassa buddhavaṁsassa pucchāvasiko nikkhePo. Pucchāvasena hi bhagavatā ayaṁ
  nikkhitto. Kassa pucchāvasena? āyasmato sāriputtattherassa. Vuttañhetaṁ asmiṁ
  nidānasmiṁ eva:-
          "sāriputto mahāpuñño samādhijjhānakovido
           paññāya pāramippatto pucchati lokanāyakaṁ
           kīdiso te mahāvīra abhinīhāro naruttamā"ti 10-
  ādi. Tenesā buddhavaṁsadesanā pucchāvasikāti veditabbā.

  *  *  *  *  *  *
  Footnote: 1 Maṃū. 12/64/43, Ma.u. 14/416/356 2 Maṃū. 12/70/48
  3 Ma.u. 14/416/356, saṁ.saḷā. 18/187/132 (syā)
  4 MaṂa. 13/113/91 5 viṃahā. 4/13/13,saṁṃahā. 19/1081/367,
  khu.paṭi. 31/598-506 (syā) 6 saṁ.sa. 15/1/1
  7 saṁṃahā. 19/182/58 8 Maṃū. 12/29/17
  9 saṁṇi. 16/63/95 10 khu.buddha 33/1 (74)/414 (syā)
-------------------------------------------------
[page 104]
      Tattha kappe ca satasahasseti ettha kappasaddo panāyaṁ abhisaddahanavohārakāla-
  paññattichedanavikappanalesasamantabhāvāayukappamahākappādīsu dissati. Tathā
  hi "okappanīyametaṁ bhoto gotamassa. Yathā taṁ arahato sammāsambuddhassā"tiādī 1-
  abhisaddahane dissati. "anujānāmi Bhikkhave pañcahi samaṇakappehi phalaṁ
  paribhuñjitun"ti 2- evamādīsu vohāre. "yena Sudaṁ niccakappaṁ viharāmī"tiādīsu 3-
  kāle. "iccāyasmā Kappo"ti 4- ca, "nigrodhakappo iti tassa nāmaṁ, tayā kataṁ bhagavā
  brāhmaṇassā"ti 5- ca eāmādīsu paññattiyaṁ. "alaṅkato Kappitakesamassū"ti 6-
  evamādīsu chedane. "kappati Dvaṅgulakappo"tiādīsu 7- vikappe. "itthi Vappo
  nipajjitun"tiādīsu 8- lese. "kevalakappaṁ Jetavanaṁ obhāsetvā"tiādīsu 9-
  samantabhāve. "tiṭṭhatu Bhante bhagavā kappaṁ, tiṭṭhatu sugato kappan"ti 10-
  ettha āyukappe. "kīva Dīgho nu kho bhante kappo"ti 11- ettha mahākappe.
  Ādisaddena "satthukappena vata kira bho mayaṁ sāvakena saddhiṁ mantayamānā na
  jānimhā"ti 12- ettha paṭibhāge. "kappo Naṭṭho hoti. Kappakatokāso jiṇṇo
  hotī"ti 13- ettha vinayakappe. Idha pana mahākappe daṭṭhabbo. Tasmā kappe ca
  satasahasseti mahākappānaṁ satasahassānanti attho. 14- Caturo ca asaṅkhiyeti
  "catunnaṁ asaṅkhyeyyānaṁ matthake"ti vacanaseso daṭṭhabbo. Kappasatasahassādhikānaṁ
  catunnaṁ asaṅkhyeyyānaṁ matthaketi attho. Amaraṁ nāma nagaranti "amaran"ti ca
  "amaravatī"ti ca laddhanāmaṁ nagaraṁ ahosi. Keci panettha aññenāpi pakārena

  *  *  *  *  *  *
  Footnote: 1 Maṃū. 12/387/345 2 vi.cūḷa. 7/250/7 3 Maṃū. 12/387/345
  4 khu.su. 25/1099/544, khu.cūḷa. 30/366/176 5 khu.su. 25/347/399
  6 khu.jā. 28/912/321 (syā) 7 vi.cūḷa. 7/446/286
  8 aṅ.aṭṭhaka. 23/185 (95)/345 (syā)
  9 Ma.u. 14/387/333, khu.su. 25/13, khu.su. 25/91/355
  10 dīṃahā. 10/167, 178/92, 102, khu.u. 25/51/180
  11 saṁṇi. 16/128-29/175 12 Maṃū. 12/260/221 13 viṃahāvi. 2/371/287
  14 su.vi. 1/29/96, su.vi. 3/275/154, sā.pa. 1/1/15,
  mano.pū. 2/128/269, khu.A. 1/101
-------------------------------------------------
[page 105]
  Vaṇṇayanti, kiṁ tehi, nāmamattaṁ panetaṁ tassa nagarassa. Dassaneyyanti suvibhatta-
  vicitracaccaradvāracatukkasiṅghāṭakapākāraparikkhepapāsādahammiyabhavanasamalaṅkatattā-
  dassanīyaṁ. Manoramanti samasuciparamaramaṇīyabhūmibhāgattā chāyūdakasampannattā
  sulabhāhārattā sabbopakaraṇayuttattā ca samiddhattā devamanussādīnaṁ mano
  ramayatīti manoramaṁ
      dasahi saddehi avivittanti hatthisaddena assasaddena rathasaddena
  bherisaddena saṅkhasaddena mudiṅgasaddena vīṇāsaddena gītasaddena sammatāḷa-
  saddena "bhuñjatha pivatha khādathā"ti dasamena saddenāti imehi dasahi saddehi
  avivittaṁ ahosi, sabbakālaṁ anupamussavasamajjanāṭakā kīḷantīti attho.
  Annapānasamāyuttanti annena catubbidhena āhārena ca pānena ca suṭṭhu
  āyutaṁ annapānasamāyutaṁ, iminā subhikkhatā dassitā, bahuannapānasamāyutanti attho.
      Idāni te dasa sadde vatthuto dassanatthaṁ:-
          "hatthisaddaṁ assasaddaṁ bherisaṅkharathāni ca
           khādatha pivatha ceva annapānena ghositan"ti
  vuttaṁ.
      Tattha hatthisaddanti hatthīnaṁ koñcanādasaddena, karaṇatthe upayogavacanaṁ
  daṭṭhabbaṁ. Esa nayo sesapadesupi. Bherisaṅkharathāni cāti bherisaddena ca
  saṅkhasaddena ca rathasaddena cāti attho. Liṅgavipariyāsena vuttaṁ, khādatha pivathāti
  evamādinayappavattena annapānapaṭisaṁyuttena ghositaṁ abhināditanti attho.
  Etthāha:- tesaṁ pana saddānaṁ ekadesova dassito, na sakaloti? na
  Ekadeso sakalo dasavidho dassitova. Kathaṁ? bherisaddena mudiṅgasaddo saṅgahito,
  Saṅkhasaddena vīṇāgītasammatāḷasaddā saṅgahitāti daseva dassitā.
-------------------------------------------------
[page 106]
      Evaṁ ekena pariyāyena nagarasampattiṁ vaṇṇetvā puna tameva dassetuṁ:-
         [3] "nagaraṁ Sabbaṅgasampannaṁ sabbakammamupāgataṁ
              sattaratanasampannaṁ nānājanasamākulaṁ
              samiddhaṁ devanagaraṁva āvāsaṁ puññakamminan"ti
  vuttaṁ
      tattha sabbaṅgasampannanti pākāragopuraṭṭālakādisabbanagarāvayavasampannaṁ,
  paripuṇṇasabbavittūpakaraṇadhanadhaññatiṇakaṭṭhodakanti vā attho. Sabbakammamupāgatanti
  sabbakammantena upagataṁ, samupagatasabbakammantanti attho. Sattaratanasampannanti
  paripuṇṇamuttādisattaratanaṁ, cakkavattinivāsabhūmito vā hatthiratanādīhi sattaratanehi
  sampannaṁ. Nānājanasamākulanti nānāvidhadesabhāsehi 1- janehi samākulaṁ. Samiddhanti
  manussopabhogasabbopakaraṇehi samiddhaṁ phītaṁ. Devanagaraṁvāti devanagaraṁ viya
  ālakamandā viya amaravatī samiddhanti vuttaṁ hoti. Āvāsaṁ puññakamminanti
  āvasanti ettha puññakammino janāti āvāso. "āvāso"ti Vattabbe
  "āvāsan"ti liṅgabhedaṁ katvā vuttanti veditabbaṁ. Paññāyati tenāti puññaṁ,
  kularūpamahābhogissariyavasena 2- paññāyatīti attho. Punātīti vā puññaṁ.
  Sabbakusalamalarajāpavāhakattā puññaṁ kammaṁ yesaṁ atthi te puññakammino, tesaṁ
  puññakamminaṁ āvāsabhūtanti attho.
      Tattha sumedho nāma brāhmaṇo paṭivasati ubhato sujāto mātito ca
  pitito ca, saṁsuddhagahaṇiko yāva sattamā kulaparivaṭṭā akkhitto anupakuṭṭho
  jātivādena, abhirūpo dassanīyo pāsādiko paramāya vaṇṇapokkharatāya
  samannāgato, so tiṇṇaṁ vedānaṁ pāragū ahosi sanighaṇḍukeṭubhānaṁ

  *  *  *  *  *  *
  Footnote: 1 Sī.,i. nānāvesa... 2 Sī.,i. kularūpamativibhavissariyavasena
-------------------------------------------------
[page 107]
  Sākkharappabhedānaṁ itihāsapañcamānaṁ padako veyyākaraṇo anavayo lokāyatamahāpurisa-
  lakkhaṇesu. Tassa pana daharakāleyeva mātāpitaro kālamakaṁsu. Athassa rāsivaḍḍhako
  amacco āyapotthakaṁ āharitvā suvaṇṇarajatamaṇimuttādivividharatanabharite gabbhe
  viravitvā "ettakaṁ te kumāra mātu santakaṁ, ettakaṁ pitu santakaṁ, ettakaṁ
  ayyakapayyakānaṁ santakan"ti yāva sattamā kulaparivaṭṭā dhanaṁ ācikkhitvā "etaṁ
  paṭipajjāhī"ti niyyātesi. So "sādhū"ti sampaṭicchitvā puññāni karonto
  agāraṁ ajjhāvasi. Tena vuttaṁ:-
         [4] "nagare Amaravatiyā sumedho nāma brāhmaṇo
              anekakoṭisannicayo pahūtadhanadhaññavā.
         [5] Ajjhāyako mantadharo tiṇṇaṁ vedāna pāragū
              lakkhaṇe itihāse ca sadhamme pāramiṁ gato"ti.
      Tattha nagare amaravatiyāti amaravatīsaṅkhāte nagare. Sumedho nāmāti ettha
  "medhā"ti paññā vuccati. Sā tassa sundarā pasatthāti sumedhoti paññāyittha.
  Brāhmaṇoti brahmaṁ aṇati sikkhatīti brāhmaṇo, mante sajjhāyatīti attho.
  Akkharacintakā pana "brahmuno apaccaṁ brāhmaṇo"ti vadanti. Ariyā pana
  bāhitapāpattā brāhmaṇāti. Anekakoṭisannicayoti koṭīnaṁ sannicayo
  koṭisannicayo, aneko koṭisannicayo yassa soyaṁ anekakoṭisannicayo,
  anekakoṭidhanasannicayoti attho. Pahūtadhanadhaññavāti bahuladhanadhaññavā. Purimaṁ
  bhūmigatagabbhagatadhanadhaññavasena vuttaṁ, idaṁ niccaparibhogūpagatadhanadhaññavasena vuttanti
  veditabbaṁ.
      Ajjhāyakoti na jhāyatīti ajjhāyako, jhānabhāvanārahitoti attho.
  Vuttañhetaṁ "na dānime jhāyantīti. Na dānime jhāyantīti kho vāseṭṭha
-------------------------------------------------
[page 108]
 `ajjhāyakā Ajjhāyakātveva tatiyaṁ 1- akkharaṁ upanibbattan"ti 2- evaṁ
  paṭhamakappikakāle jhānavirahitānaṁ brāhmaṇānaṁ garahavacanaṁ uppannaṁ. Idāni mantaṁ
  jhāyatīti ajjhāyako, mante parivattetīti iminā atthena pasaṁsavacanaṁ katvā
  voharanti. Mante dhāretīti mantadharo. Tiṇṇaṁ vedānanti iruvedayajuvedasāmavedānaṁ
  tiṇṇaṁ vedānaṁ. Ayaṁ pana vedasaddo ñāṇasomanassaganthesu dissati. Tathā
  hesa "yaṁ brāhmaṇaṁ vedagumābhijaññā, 3- akiñcanaṁ kāmabhave asattan"tiādīsu 4-
  ñāṇe dissati. "ye Vedajātā vicaranti loke"tiādīsu 5- somanasse. "tiṇṇaṁ
  Vedānaṁ pāragū sanighaṇḍukeṭubhānan"tiādīsu 6- ganthe. Idhāpi ganthe. 7- Pāragūti
  tiṇṇaṁ vedānaṁ oṭṭhapahatakaraṇamattena pāraṁ gatoti pāragū. Lakkhaṇeti
  itthilakkhaṇapurisalakkhaṇamahāpurisalakkhaṇādike lakkhaṇe. Itihāseti itiha āsa, itiha
  āsāti īdisavacanapaṭisaṁyutte purāṇasaṅkhāte ganthavisese. Sadhammeti brāhmaṇānaṁ
  sake dhamme sake ācariyake vā. Pāramiṁ gatoti pāraṁ gato, disāpāmokkho
  ācariyo ahosīti attho.
      Athekadivasaṁ so dasaguṇagaṇārādhitapaṇḍito sumedhapaṇḍito uparipāsādavaratale
  rahogato hutvā pallaṅkaṁ ābhujitvā nisinno cintesi "punabbhave
  paṭisandhiggahaṇaṁ nāma dukkhaṁ, tathā nibbattanibbattaṭṭhāne sarīrabhedanaṁ,
  ahañca jātidhammo jarādhammo byādhidhammo maraṇadhammo, evaṁ bhūtena
  mayā ajātiṁ ajaraṁ abyādhiṁ amaraṇaṁ sukhaṁ sivaṁ nibbānaṁ pariyesituṁ vaṭṭati,
  avassaṁ bhavacārakato muccitvā nibbānagāminā ekena maggena bhavitabban"ti.
  Tena vuttaṁ:-

  *  *  *  *  *  *
  Footnote: 1 Sī.,Ma. dutiyaṁ 2 dī.pā. 11/132/81 3 Sī. vedagumaddasāni
  4 khu.su. 25/1066/537 5 aṅ.catukka. 21/57/72
  6 dī.Sī. 9/256/87 7 pa.sū. 1/75/186
-------------------------------------------------
[page 109]
         [6] "rahogato Nisīditvā evaṁ cintesahaṁ tadā
              dukkho punabbhavo nāma sarīrassa ca bhedanaṁ.
         [7] Jātidhammo jarādhammo byādhidhammo sahaṁ tadā
              ajaraṁ amaraṁ khemaṁ pariyesissāmi nibbutiṁ.
         [8] Yaṁnūnimaṁ pūtikāyaṁ nānākuṇapapūritaṁ
              chaḍḍayitvāna gaccheyyaṁ anapekkho anatthiko.
         [9] Atthi hehiti so 1- maggo na so sakkā na hetuye
              pariyesissāmi taṁ maggaṁ bhavato parimuttiyā"ti.
      Ettha pana gāthāsambandhañca anuttānapadānamatthañca vatvāva gamissāMa.
  Tattha rahogatoti rahasi gato, rahasi ṭhāne nisinno. Evaṁ cintesahanti evaṁ
  cintesiṁ ahaṁ. Evanti iminā cintanākāraṁ dasseti. Tadāti tasmiṁ
  sumedhapaṇḍitakāle. "evaṁ Cintesahan"ti bhagavā iminā attanā saddhiṁ sumedhapaṇḍitaṁ
  ekattaṁ karoti. Tasmā tadā so sumedho ahamevāti pakāsento "evaṁ
  cintesahaṁ tadā"ti bhagavā uttamapurisavasenāha. Jātidhammoti jātisabhāvo. Esa
  nayo sesapadesupi. Nibbutinti nibbānaṁ.
      Yaṁnūnāti parivitakkanatthe nipāto, yadi panāhanti attho. Pūtikāyanti
  pūtibhūtaṁ kāyaṁ. Nānākuṇapapūritanti muttakarīsapubbalohitapittasemhakheḷasiṅghāṇikādi-
  anekakuṇapapūritaṁ. 2- Anapekkhoti anālayo. Atthīti avassaṁ upalabbhati. Hehitīti
  bhavissati, parivitakkanavacanamidaṁ. Na so sakkā na hetuyeti tena maggena 3- na
  sakkā na bhavituṁ. So pana maggo hetuyeti hetubhāvāya na na hoti,
  hetuyevāti attho. Bhavato parimuttiyāti bhavabandhanavimuttiyāti attho.

  *  *  *  *  *  *
  Footnote: 1 Sī. yo 2 Sī....bharitaṁ 3 Sī. ekena pana maggena
-------------------------------------------------
[page 110]
      Idāni attanā parivitakkitamatthaṁ sampādayituṁ "yathāpī"tiādimāha. Yathā
  hi loke dukkhassa paṭipakkhabhūtaṁ sukhaṁ nāma atthi, evaṁ bhave sati tappaṭipakkhena
  vibhavenāpi bhavitabbaṁ, yathā ca uṇhe sati tassa vūpasamabhūtaṁ sītalampi atthi, evaṁ
  rāgādiaggīnaṁ vūpasamena nibbānena bhavitabbaṁ. Yathā ca pāpassa lāmakassa
  dhammassa paṭipakkhabhūto kalyāṇo anavajjadhammopi atthiyeva, evameva pāpikāya
  jātiyā sati sabbajātikhepanato ajātisaṅkhātena nibbānenāpi bhavitabbamevāti.
  Tena vuttaṁ:-
         [10] "yathāpi Dukkhe vijjante sukhaṁ nāmapi vijjati
              evaṁ bhave vijjamāne vibhavopicchitabbako.
         [11] Yathāpi uṇhe vijjante aparaṁ vijjati sītalaṁ
              evaṁ tividhaggi vijjante nibbānaṁ icchitabbakaṁ.
         [12] Yathāpi pāpe vijjante kalyāṇamapi vijjati
              evameva jāti vijjante ajātipicchitabbakan"ti.
      Tattha yathāpīti opammatthe nipāto. Sukhanti kāyikacetasikasukhaṁ, suṭṭhu dukkhaṁ
  khaṇatīti sukhaṁ. Bhaveti janane. Vibhavoti ajananaṁ, janane vijjamāne ajananadhammopi
  icchitabbo. Tividhaggi vijjanteti tividhe rāgādike aggimhi vijjamāneti
  attho. Nibbānanti tassa tividhassa rāgādiaggissa nibbāpanaṁ upasamanaṁ nibbānañca
  icchitabbaṁ. Pāpeti akusale lāmake. Kalyāṇamapīti kusalamapi. Evamevāti evamevaṁ.
  Jāti vijjanteti jātiyā vijjamānāyāti attho. Liṅgabhedañca vibhattilopañca
  katvā vuttaṁ. Ajātipīti jātikhepanaṁ ajātinibbānampi icchitabbaṁ.
      Athāhaṁ parampi cintesiṁ "yathā nāma gūtharāsimhi nimuggena purisena
  dūratova kamalakuvalayapuṇḍarīkasaṇḍamaṇḍitaṁ vimalasalilaṁ taḷākaṁ disvā' katarena nu
-------------------------------------------------
[page 111]
  Kho maggena tattha gantabban'ti taḷākaṁ gavesituṁ yuttaṁ. Yaṁ tassa agavesanaṁ,
  na so tassa taḷākassa doso, tassa purisasseva doso. Evameva
  kilesamaladhovane amatamahātaḷāke vijjamāne yaṁ tassa agavesanaṁ, na so
  amatasaṅkhātassa nibbānamahātaḷākassa doso, purisasseva doso. Yathā pana
  corehi saṁparivārito puriso palāyanamagge vijjamānepi sace so na palāyati,
  na so tassa maggassa doso, tassa purisasseva doso. Evameva kilesacorehi
  parivāretvā gahitassa purisassa vijjamāneyeva nibbānamahānagaragāmimhi sive
  mahāmagge tassa maggassa agavesanaṁ nāma na maggassa doso, purisasseva
  doso. Yathā byādhipīḷito puriso vijjamāne byādhitikicchake vejje sace
  taṁ vejjaṁ gavesitvā taṁ byādhiṁ na tikicchāpeti, na so vejjassa doso,
  tassa purisasseva doso. Evameva pana yo kilesabyādhiparipīḷito
  kilesavūpasamamaggakovidaṁ vijjamānameva ācariyaṁ na gavesati, tasseva doso, na
  kilesabyādhivināyakassa ācariyassa doso"ti. Tena vuttaṁ:-
         [13] "yathā Gūthagato puriso taḷākaṁ disvāna pūritaṁ
              na gavesati taṁ taḷākaṁ na doso taḷākassa so.
         [14] Evaṁ kilesamaladhovaṁ vijjante amatantaḷe
              na gavesati taṁ taḷākaṁ na doso amatantaḷe.
         [15] Yathā arīhi pariruddho vijjante gamanampathe
              na palāyati so puriso na doso añjasassa so.
         [16] Evaṁ kilesapariruddho vijjamāne sive pathe
              na gavesati taṁ maggaṁ na doso sivamañjase.
         [17] Yathāpi byādhito puriso vijjamāne tikicchake
              na tikicchāpeti taṁ byādhiṁ na doso so tikicchake.
-------------------------------------------------
[page 112]
         [18] Evaṁ kilesabyādhīhi dukkhito patipīḷito
              na gavesati taṁ ācariyaṁ na doso so vināyake"ti.
      Tattha gūthagatoti gūthakūpagato, gūthena gato makkhito vā. Kilesamaladhovanti
  kilesamalasodhane, 1- bhummatthe paccattavacanaṁ. Amatantaḷeti amatasaṅkhātassa
  taḷākassa, sāmiatthe bhummavacanaṁ daṭṭhabbaṁ, anussaraṁ pakkhipitvā vuttaṁ.
  Arīhīti paccatthikehi. Pariruddhoti samantato niruddho. Gamanampatheti gamanapathe.
  Chandāvināsatthaṁ anussarāgamanaṁ katvā vuttaṁ. Na palāyatīti yadi na
  palāyeyya. So purisoti so corehi pariruddho puriso. Añjasassāti maggassa.
  Maggassa hi:-
            "maggo pantho patho pajjo añjasaṁ vaṭumāyanaṁ
              nāvā uttarasetu ca kullo ca bhisi saṅkamo"ti 2-
  bahūni nāmāni. Svāyamidha añjasanāmena vutto. Siveti sabbupaddavābhāvato
  sive. Sivamañjaseti sivassa añjasassāti attho. Tikicchaketi vejje.
  Na tikicchāpetīti na tikicchāpeyya. Na doso so tikicchaketi tikicchakassa
  doso natthi, byādhitasseva dosoti attho. Dukkhitoti sañjātakāyikacetasikadukkho.
  Ācariyanti mokkhamaggācariyaṁ. Vināyaketi ācariyassa.
      Evaṁ panāhaṁ cintetvā uttarimpi evaṁ cintesiṁ "yathāpi maṇḍanakajātiko
  puriso kaṇṭhe āsattaṁ kuṇapaṁ chaḍḍetvā sukhī gaccheyya, evaṁ mayāpi imaṁ
  pūtikāyaṁ chaḍḍetvā anapekkhena nibbānamahānagaraṁ pavisitabbaṁ. Yathā ca
  naranāriyo ukkārabhūmiyaṁ uccārapassāvaṁ katvā na taṁ ucchaṅgena vā ādāya
  dasante vā veṭhetvā ādāya gacchanti atha kho jigucchamānā oloketumpi

  *  *  *  *  *  *
  Footnote: 1 Sī.,i...ḍhovane 2 khu.cūḷa. 30/568/277 (syā)
-------------------------------------------------
[page 113]
  Anicchantā anapekkhā chaḍḍetvā gacchanti, evaṁ mayāpi imaṁ pūtikāyaṁ
  anapekkhena chaḍḍetvā amataṁ nibbānanagaraṁ pavisituṁ vaṭṭati. Yathā ca nāvikā
  nāma jajjaraṁ nāvaṁ udakagāhiniṁ chaḍḍetvā anapekkhāva gacchanti, evamahampi
  imaṁ navahi vaṇamukhehi paggharantaṁ kāyaṁ chaḍḍetvā anapekkho nibbānamahānagaraṁ
  pavisissāmi. Yathā ca koci puriso muttāmaṇiveḷuriyādīni nānāvidhāni ratanāni
  ādāya corehi saddhiṁ maggaṁ gacchanto attano ratanavināsabhayena te core
  chaḍḍetvā khemaṁ maggaṁ gaṇhāti, evamayampi pūtikāyo ratanavilopakacorasadiso.
  Sacāhaṁ ettha taṇhaṁ karissāmi, ariyamaggakusaladhammaratanāni me nassissanti,
  tasmā mayā imaṁ mahācorasadisaṁ karajakāyaṁ chaḍḍetvā nibbānamahānagaraṁ pavisituṁ
  vaṭṭatī"ti. Tena vuttaṁ:-
         [19] "yathāpi Kuṇapaṁ puriso kaṇṭhe baddhaṁ jigucchiya
              mocayitvāna gaccheyya sukhī serī sayaṁvaSī.
         [20] Tathevimaṁ pūtikāyaṁ nānākuṇapasañcayaṁ
              chaḍḍayitvāna gaccheyyaṁ anapekkho anatthiko.
         [21] Yathā uccāraṭṭhānamhi 1- karīsaṁ naranāriyo
              chaḍḍayitvāna gacchanti anapekkhā anatthikā.
         [22] Evamevāhaṁ imaṁ kāyaṁ nānākuṇapapūritaṁ
              chaḍḍayitvāna gacchissaṁ vaccaṁ katvā yathā kuṭiṁ.
         [23] Yathāpi jajjaraṁ nāvaṁ paluggaṁ udagāhiniṁ 2-
              sāmī chaḍḍetvā gacchanti anapekkhā anatthikā.
         [24] Evamevāhaṁ imaṁ kāyaṁ navacchiddaṁ dhuvassavaṁ
              chaḍḍayitvāna gacchissaṁ jiṇṇanāvaṁva sāmikā.

  *  *  *  *  *  *
  Footnote: 1 Ma. ussāsaṭṭhānamhi, ussāsaṭhānamhi (syā)
  2 Sī. udakagāhīṇiṁ, paluttaṁ udakagāhiniṁ (syā)
-------------------------------------------------
[page 114]
         [25] Yathāpi puriso corehi gacchanto bhaṇḍamādiya
              bhaṇḍacchedabhayaṁ disvā chaḍḍayitvāna gacchati.
         [26] Evameva ayaṁ kāyo mahācorasamo viya
              pahāyimaṁ gamissāmi kusalacchedanābhayā"ti.
      Tattha yathāpi kuṇapaṁ purisoti yathāpi daharo yuvā maṇḍanakajātiko
  puriso ahikuṇapena vā kukkurakuṇapena vā manussakuṇapena vā kaṇṭhe
  āsattena aṭṭīyitvā harāyitvā jigucchitvā taṁ kuṇapaṁ mocetvā gaccheyya.
  Sukhīti sukhito. Serīti yathicchakavihārī. Nānākuṇapasañcayanti anekavidhakuṇaparāsibhūtaṁ.
  "nānākuṇapapūritan"tipi Pāṭho.
      Uccāraṭṭhānamhīti uccārenti vaccaṁ karonti etthāti uccāro,
  uccāro ca so ṭhānañceti uccāraṭṭhānaṁ. Atha vā ussāsiyyatīti ussāso,
  vaccassetaṁ nāmaṁ, tassa ṭhānaṁ ussāsaṭṭhānaṁ, tasmiṁ ussāsaṭṭhānamhi,
  ukkāraṭṭhāneti attho. Vaccaṁ katvā yathā kuṭinti vaccaṁ katvā kuṭiṁ naranāriyo
  viyāti attho.
      Jajjaranti jiṇṇaṁ. Palugganti palujjantiṁ, vikirantinti attho.
  Udagāhininti udakagāhiniṁ. Sāmīti nāvāsāmikā. Navacchiddanti cakkhusotādīhi
  navahi vaṇamukhehi chiddāvacchiddehi yuttattā navacchiddaṁ. Dhuvassavanti
  dhuvanissandaṁ, niccaṁ paggharaṇāsucinti attho.
      Bhaṇḍamādiyāti yaṅkiñci bhaṇḍaṁ ādiya. Bhaṇḍacchedabhayaṁ disvāti
  bhaṇḍassa acchindanena bhayaṁ disvāti attho. Evamevāti so bhaṇḍamādāya
  gacchanto puriso viya. Ayaṁ kāyoti ayaṁ pana kucchitānaṁ paramajegucchānaṁ
  āyoti kāyo. Āyoti uppattiṭṭhānaṁ. Āyanti tatoti āyo, kucchitā
  kesādayo. Iti kucchitānaṁ kesādīnaṁ āyoti kāyo. Mahācorasamo viyāti
-------------------------------------------------
[page 115]
  Cakkhuādīhi rūpādīsu piyarūpesu sārajjanādivasena pāṇātipātādinnādānādicoro 1-
  hutvā sabbakusalaṁ vilumpatīti mahācorasamo. Tasmā yathā so ratanabhaṇḍamādāya
  corehi saddhiṁ gacchanto puriso te core pahāya gacchati, evamevāhampi
  imaṁ mahācorasamaṁ kāyaṁ pahāya attano sotthibhāvakaraṁ maggaṁ gavesituṁ
  gamissāmīti atthasambandho veditabbo. Kusalacchedanābhayāti kusaladhammavilopanabhayenāti 2-
  attho.
      Athevaṁ sumedhapaṇḍito nānāvidhāhi upamāhi nekkhammakāraṇaṁ cintetvā
  punapi cintesi "imaṁ mahādhanarāsiṁ saṁharitvā mayhaṁ pitupitāmahādayo paralokaṁ
  gacchantā ekakahāpaṇampi gahetvā na gatā, mayā pana gahetvā gamanakāraṇaṁ
  kātuṁ vaṭṭatī"ti gantvā rañño ārocesi "ahaṁ mahārāja jātijarādīhi
  upaddutahadayo agārasmā anagāriyaṁ pabbajissāmi, mayhaṁ anekakoṭisatasahassaṁ
  dhanaṁ atthi, taṁ devo paṭipajjatū"ti rājā āha "na mayhaṁ te dhanena attho,
  tvaṁyeva yadicchakaṁ karohī"ti.
      So ca "sādhu devā"ti nagare bheriṁ carāpetvā mahājanassa dānaṁ datvā
  vatthukāme ca kilesakāme ca pahāya amaravaranagarasadisato amaranagarato nikkhamitvā
  ekakova nānāmigagaṇavante himavante dhammikaṁ nāma pabbataṁ nissāya assamaṁ
  katvā tattha paṇṇasālaṁ katvā pañcadosavivajjitaṁ caṅkamaṁ māpetvā aṭṭhaguṇasamupetaṁ
  abhiññābalaṁ samāharituṁ navadosasamannāgataṁ sāṭakaṁ pajahitvā dvādasaguṇamupāgataṁ
  vākacīraṁ nivāsetvā pabbaji. Evaṁ pana so pabbajito aṭṭhadosasamākiṇṇaṁ
  paṇṇasālaṁ pahāya dasaguṇasamannāgataṁ rukkhamūlaṁ upagantvā sabbadhaññavikatiṁ
  pahāya pavattaphalabhojano hutvā nisajjaṭṭhānacaṅkamanavasena padhānaṁ padahanto

  *  *  *  *  *  *
  Footnote: 1 Sī.,i....paro 2 Ma. kusalakamMa...
-------------------------------------------------
[page 116]
  Sattāhabbhantareyeva aṭṭhannaṁ samāpattīnaṁ pañcannañca abhiññānaṁ lābhī ahosi.
  Tena vuttaṁ:-
         [27] "evāhaṁ Cintayitvāna nekakoṭisataṁ dhanaṁ
              nāthānāthānaṁ datvāna himavantamupāgamiṁ.
         [28] Himavantassāvidūre dhammiko nāma 1- pabbato
              assamo sukato mayhaṁ paṇṇasālā sumāpitā.
         [29] Caṅkamaṁ tattha māpesiṁ pañcadosavivajjitaṁ
              aṭṭhaguṇasamupetaṁ abhiññābalamāhariṁ.
         [30] Sāṭakaṁ pajahiṁ tattha navadosasamupāgataṁ
              vākacīraṁ nivāsesiṁ dvādasaguṇamupāgataṁ.
         [31] Aṭṭhadosasamākiṇṇaṁ pajahiṁ paṇṇasālakaṁ
              upāgamiṁ rukkhamūlaṁ guṇe dasahupāgataṁ.
         [32] Vāpitaṁ ropitaṁ dhaññaṁ pajahiṁ niravasesato
              anekaguṇasampannaṁ pavattaphalamādiyiṁ.
         [33] Tatthappadhānaṁ padahiṁ nisajjaṭṭhānacaṅkame
              abbhantaramhi sattāhe abhiññābalapāpuṇin"ti.
      Tattha evāhanti evaṁ ahaṁ, heṭṭhā vuttappakārena cintetvāti attho.
  Nāthānāthānanti sanāthānamanāthānañca aḍḍhānañceva daliddānañca "atthikā
  gaṇhantū"ti saha koṭṭhāgārehi datvāti attho. Himavantassāvidūreti
  himavantapabbatarājassa avidūre samīpe. Dhammiko nāma pabbatoti evaṁnāmako pabbato,
  kasmā panāyaṁ dhammikoti? yebhuyyena pana bodhisattā isipabbajjaṁ pabbajitvā

  *  *  *  *  *  *
  Footnote: 1 Sī. dhammako nāma
-------------------------------------------------
[page 117]
  Taṁ pabbataṁ upanissāya abhiññāyo nibbattetvā samaṇadhammaṁ akaṁsu. Tasmā
  samaṇadhammassa nissayabhūtattā "dhammiko"tveva pākaṭo ahosi. Assamo sukato
  mayhantiādinā sumedhapaṇḍitena assamapaṇṇasālā caṅkamā sahatthā māpitā
  viya vuttā, na ca pana sahatthā māpitā, kintu sakkena devena pesite
  vissakammunā 1- devaputtena nimmitā. Bhagavā pana tadā attano puññānubhāvena
  nibbattaṁ taṁ sampadaṁ sandhāya "sāriputta tasmiṁ pabbate:-
             assamo sukato mayhaṁ paṇṇasālā sumāpitā
             caṅkamaṁ tattha māpesiṁ pañcadosavivajjitan"ti-
  ādimāha.
      Tattha paṇṇasālāti paṇṇachadanasālā. Tatthāti tasmiṁ assamapade.
  Pañcadosavivajjitanti pañcahi caṅkamadosehi vivajjitaṁ. Katame pañca caṅkamadosā
  nāma? thaddhavisamatā antorukkhatā gahanacchannatā atisambādhatā ativisālatāti
  imehi pañcahi dosehi vivajjitaṁ. Ukkaṭṭhaparicchedena dīghato saṭṭhiratano
  vitthārato diyaḍḍharatano caṅkamo vutto. Atha vā pañcadosavivajjitanti pañcahi
  nīvaraṇadosehi vivajjitaṁ parihīnaṁ abhiññābalamāharinti iminā uttarapadena
  sambandho daṭṭhabbo. 2- Aṭṭhaguṇasamupetanti "evaṁ samāhite citte parisuddhe
  pariyodāte anaṅgaṇe vigatūpakkilese mudubhūte kammaniye ṭhite āneñjappatte"ti
  evaṁ vuttehi aṭṭhaguṇehi 3- samannāgataṁ abhiññābalaṁ āhariṁ ānesinti attho.
      Keci pana "aṭṭhahi samaṇasukhehi upetaṁ, aṭṭhimāni samaṇasukhāni nāma
  dhanadhaññapariggahābhāvo, anavajjapiṇḍapātapariyesanabhāvo, nibbutapiṇḍabhuñjanabhāvo,
  raṭṭhaṁ pīḷetvā dhanadhaññādīsu gaṇhantesu rājapurisesu

  *  *  *  *  *  *
  Footnote: 1 Ma. vissukammunā 2 abhi.A. 1/39
  3 viṃahā.vi. 1/12/5, dī.Sī. 9/234, 236/77-84.
  Maṃū. 12/384-6, 431-3/344, 379-80
-------------------------------------------------
[page 118]
  Raṭṭhapīḷanakilesābhāvo, upakaraṇesu nicchandarāgabhāvo, coravilopane nibbhayabhāvo,
  rājarājamahāmattehi asaṁsaṭṭhabhāvo, catūsu disāsu appaṭihatabhāvoti imehi aṭṭhahi
  samaṇasukhehi upetaṁ samupetaṁ assamaṁ māpesin"ti assamena sambandhaṁ katvā
  vadanti, taṁ pāḷiyā na sameti.
      Sāṭakanti vatthaṁ. Tatthāti tasmiṁ assame. Navadosamupāgatanti sāriputta
  tattha vasanto attano nivatthapārutaṁ mahagghasāṭakaṁ pajahiṁ pariccajiṁ. Sāṭakaṁ
  pajahanto ca tattha nava dose disvā pajahinti dīpeti. Tāpasapabbajjaṁ
  pabbajitānaṁ hi sāṭakasmiṁ nava dosā pakāsitā. Katame nava? sāṭakassa
  mahagghabhāvo, parapaṭibaddhabhāvo, paribhogena lahukaṁ kilissanabhāvo, kiliṭṭho ca
  dhovitabbo puna rajitabbo ca hoti paribhogena jīraṇabhāvo, jiṇṇassa puna
  tunnakaraṇaṁ vā aggaḷadānaṁ vā kātabbaṁ hoti puna pariyesanāya durabhisambhavabhāvo,
  tāpasapabbajjāya ananucchavikabhāvo, paccatthikānaṁ sādhāraṇabhāvo, yathā naṁ na
  paccatthikā gaṇhanti, evaṁ gopetabbo hoti paridahato vibhūsanaṭṭhānabhāvo,
  gahetvā carantassa mahicchabhāvoti etehi navahi dosehi 1- upagataṁ sāṭakaṁ pahāya
  vākacīraṁ nivāsesinti dīpeti. Vākacīranti muñjatiṇaṁ hīrāhīraṁ katvā ganthetvā
  kataṁ vākamayacīraṁ nivāsanapārupanatthāya ādiyinti attho. Dvādasaguṇamupāgatanti
  dvādasahi ānisaṁsehi upetaṁ. Ettha guṇasaddo ānisaṁsaṭṭho "sataguṇā dakkhiṇā
  pāṭikaṅkhitabbā"tiādīsu 2- viya. Makāro padasandhikaro. Vākacīrasmiṁ dvādasānisaṁsā
  appagghatā, aparāyattatā, sahatthā kātuṁ sakkuṇeyyatā, (3)- paribhogena
  jiṇṇepi sibbitabbābhāvo, corabhayābhāvo, pariyesantassa sukhena karaṇabhāvo,
  tāpasapabbajjāya sāruppabhāvo, sevamānassa vibhūsanaṭṭhānābhāvo, cīvarappaccaye

  *  *  *  *  *  *
  Footnote: 1 apadāna-ṭṭha. 1/11 (chaṂa.) 2 Ma.u. 14/379/324
  3 Ma. (paribhogena saṇikaṁ kilissati)
-------------------------------------------------
[page 119]
  Appicchabhāvo, paribhogasukhabhāvo, vākuppattiyā sulabhabhāvo, vākacīre naṭṭhepi
  anapekkhabhāvoti imehi dvādasahi guṇehi sampannaṁ. 1-
      Atha sumedhapaṇḍito tattha paṇṇasālāyaṁ viharanto paccūsasamaye paccuṭṭhāya
  attano nikkhamanakāraṇaṁ paccavekkhamāno evaṁ kira cintesi "ahaṁ pana
  navakanakakaṭakanūpurādisaṅghaṭṭanasaddasammissitamadhurahasitakathitagehajanaramaṇīyaṁ
  uḷāravibhavasobhitaṁ suravarabhavanākāramagāraṁ kheḷapiṇḍaṁ viya pahāya vivekārāmatāya
  sabbajanapāpapavāhanaṁ tapovanaṁ paviṭṭhosmi, idha pana me paṇṇasālāya vāso
  dutiyo gharāvāso viya hoti, handāhaṁ rukkhamūle vaseyyan"ti. Tena vuttaṁ:-
        #[31] "aṭṭhadosasamākiṇṇaṁ pajahiṁ paṇṇasālakan"ti.
      Tattha aṭṭhadosasamākiṇṇanti aṭṭhahi dosehi samākiṇṇaṁ saṁyuttaṁ. Katamehi
  aṭṭhahi? mahāsambhārehi nipphādanīyatā, tiṇapaṇṇamattikādīhi niccaṁ paṭijagganīyatā,
  senāsanaṁ nāma mahallakassa pāpuṇātīti avelāya vuṭṭhāpiyamānassa cittekaggatā
  na hotīti vuṭṭhāpanīyabhāvo, sītuṇhassa paṭighātena kāyassa sukhumālakaraṇabhāvo,
  gharaṁ paviṭṭhena yaṅkiñci pāpaṁ sakkā kātunti garahapaṭicchādanakaraṇabhāvo,
  "mayhamidan"ti sapariggahabhāvo, gehassa atthibhāvo sadutiyakavāso,
  ūkāmaṅkuṇagharagoḷikādīnaṁ 2- sādhāraṇatāya bahusādhāraṇabhāvoti iti ime aṭṭha ādīnave 3-
  disvā mahāsatto paṇṇasālaṁ pajahiṁ.
      Guṇe dasahupāgatanti channaṁ paṭikkhipitvā dasahi guṇehi upetaṁ, rukkhamūlaṁ
  upagatosmīti attho. Katamehi dasahi? appasamārambhatā, upagamanamattamevettha
  hotīti sulabhānavajjatā, abhiṇhaṁ tarupaṇṇavikāradassanena aniccasaññā-
  samuṭṭhāpanatā, senāsanamaccherābhāvo, tattha hi pāpaṁ karonto lajjatīti

  *  *  *  *  *  *
  Footnote: 1 apadāna-ṭṭha. 1/11, abhi.A. 1/41
  2 Sī. ūkāmaṅguṇa... 3 apadāna-ṭṭha. 1/12 (chaṂa.)
-------------------------------------------------
[page 120]
  Pāpakaraṇārahābhāvo, pariggahakaraṇābhāvo, devatāhi saha vāso, channapaṭikkhepo,
  paribhogasukhatā, rukkhamūlasenāsanassa gatagataṭṭhāne sulabhatāya anapekkhabhāvoti
  iti ime dasa guṇe 1- disvā rukkhamūlaṁ upagatosmīti vadati. Āha ca:-
            "vaṇṇito buddhaseṭṭhena nissayoti ca bhāsito
             nivāso pavivittassa rukkhamūlasamo kuto.
             Āvāsamaccherahare devatāparipālite
             pavivitte vasanto hi rukkhamūlamhi subbato.
             Abhirattāni nīlāni paṇḍūni patitāni ca
             passanto tarupaṇṇāni niccasaññaṁ panūdati.
             Tasmā hi buddhadāyajjaṁ bhāvanābhiratālayaṁ
             vivittaṁ nātimaññeyya rukkhamūlaṁ vicakkhaṇo"ti. 2-
      Atha sumedhapaṇḍito paṇṇasālāya diṭṭhadoso hutvā rukkhamūlasenāsane
  laddhānisaṁso viharanto uttaripi cintesi "āhāratthāya me gāmagamanaṁ
  āhārapariyesanadukkhaṁ, nāhaṁ kenaci pārijuññena nikkhamitvā āhāratthāya pabbajito,
  āhārapariyesanamūlassa ca dukkhassa pamāṇaṁ natthi, yannūnāhaṁ pavattaphalena
  yāpeyyan"ti. Imaṁ pana atthavisesaṁ dīpento:-
     #[32-33] "vāpitaṁ ropitaṁ dhaññaṁ pajahiṁ niravasesato
               anekaguṇasampannaṁ pavattaphalamādiyin"ti-
  ādimāha.
      Tattha vāpitanti vapitvā nipphannaṁ. Ropitanti ropitvā nipphannaṁ,
  vapanaropanavasena duvidhāva sassanipphatti, taṁ duvidhampi attano appicchatāya

  *  *  *  *  *  *
  Footnote: 1 apadāna-ṭṭha. 1/13 (chaṂa.) 2 visuddhi. 1/93 (syā)
-------------------------------------------------
[page 121]
  Pahāya pavattaphalena yāpesiṁ. Pavattaphalanti sayameva patitaphalaṁ ādiyinti
  paribhuñjiṁ.
             "pavattaphalasantuṭṭho Aparāyattajīviko
              pahīnāhāraloluppo hoti cātuddiso muni.
              Jahāti rasataṇhañca ājīvo tassa sujjhati
              tasmā hi nātimaññeyya pavattaphalabhojanan"ti 1-
  evaṁ pavattamāno sumedhapaṇḍito nacirasseva antosattāhe aṭṭha samāpattiyo
  pañca abhiññāyo ca pāpuṇi. Imamatthaṁ pakāsentena "tatthappadhānaṁ padahin"tiādi
  vuttaṁ. Tattha tatthāti tasmiṁ assame. Padhānanti vīriyaṁ, vīriyaṁ hi padahitabbato
  padhānabhāvakaraṇato vā "padhānan"ti vuccati. Padahinti vīriyamārabhiṁ.
  Nisajjaṭṭhānacaṅkameti nisajjāya ca ṭhānena ca caṅkamena ca.
      Sumedhapaṇḍito pana seyyaṁ paṭikkhipitvā nisajjaṭṭhānacaṅkameheva
  rattindivaṁ vītināmetvā sattāhabbhantareyeva abhiññābalaṁ pāpuṇi. Evaṁ pana
  abhiññābalaṁ patvā sumedhatāpase samāpattisukhena vītināmente tadā
  sabbajanasaṅgahakaro mārabalabhayaṁkaro ñāṇadīpaṅkaro dīpaṅkaro nāma satthā loke
  udapādi.
      Saṅkhepeneva tassāyamanupubbikathā:- ayaṁ kira dīpaṅkaro nāma mahāsatto
  samattiṁsa pāramiyo pūretvā vessantarattabhāvasadise attabhāve ṭhito
  paṭhavikampanādīni mahādānāni datvā āyupariyosāne tusitapure nibbattitvā tattha
  yāvatāyukaṁ ṭhatvā dasasahassacakkavāḷadevatāhi sannipatitvā:-
            "kālo kho te 2- mahāvīra uppajja mātukucchiyaṁ
             sadevakaṁ tārayanto bujjhassu amataṁ padan"ti 3-

  *  *  *  *  *  *
  Footnote: 1 visuddhi. 1/83 thokaṁ visadisaṁ (syā) 2 pāḷi. kāloyaṁ te
  3 khu.buddha. 33/1/413 (syā)
-------------------------------------------------
[page 122]
  Vutte tato so devatānaṁ vacanaṁ sutvā ca pañca mahāvilokanāni viloketvā
  tato cuto rammavatīnagare attano yasavibhūtiyā vijitavāsudevassa naradevassa
  sudevassa nāma rañño kule sumedhāya deviyā kucchismiṁ āsāḷhipuṇṇamiyā
  uttarāsāḷhanakkhattena paṭisandhiṁ gahetvā mahatā parivārena parihariyamāno
  mahādeviyā kucchimhi maṇikūṭagato viya kenaci asucinā amakkhito dasa māse
  vasitvā saliladharavivaragato saradakālacando viya tassā udarato nikkhami.
                           Dvattiṁsa pubbanimitta
      tassa pana dīpaṅkarakumārassa paṭisandhikkhaṇepi vijātakkhaṇepi dvattiṁsa
  pubbanimittāni 1- pāṭihāriyāni pāturahesuṁ. Sabbesu sabbaññubodhisattesu
  mātukucchiṁ okkamantesu nikkhamantesu sambujjhantesu dhammacakkaṁ pavattantesūti
  imesu catūsu ṭhānesu dvattiṁsa pāṭihāriyāni pavattanteva. Tasmā mayā
  pākaṭattā dīpaṅkarakumārassa jātiyaṁ dassitāni:-
                  "dīpaṅkare cārukare kumāre
                   sivaṅkare santikareva jāte 2-
                   pakampi saṅkampi tadā samantā
                   sahassasaṅkhyā dasalokadhātu.
          Cakkavāḷasahassesu dasasahasseva devatā
          ekasmiṁ cakkavāḷasmiṁ tadā sannipatiṁsu tā.
          Bodhisattaṁ mahāsattaṁ jātamattantu devatā
          paṭhamaṁ paṭiggaṇhiṁsu pacchā taṁ manujā pana.

  *  *  *  *  *  *
  Footnote: 1 su.vi. 2/31/34-5, pa.sū. 3/207/134-5, apadāna-ṭṭha. 1/62-63
  jātaka-ṭṭha. 1/60-61 (chaṂa.) 2 Sī. santikaretha jāte
-------------------------------------------------
[page 123]
                   Avāditā kenaci cammanaddhā
                   supokkharā dundubhiyo ca vīṇā
                   aghaṭṭitānābharaṇāni tasmiṁ
                   khaṇe samantā madhuraṁ raviṁsu.
                   Chijjiṁsu sabbattha ca bandhanāni
                   sayaṁ vigacchiṁsu ca sabbarogā
                   rūpāni passiṁsu ca jātiandhā
                   saddaṁ samantā badhirā suṇiṁsu.
                   Anussatiṁ jātijaḷā manussā
                   labhiṁsu yānaṁ padasāva paṅgulā
                   videsayātā sayameva nāvā
                   sapaṭṭanaṁ sīghamupāgamiṁsu.
                   Ākāsaṭṭhaṁ 1- bhūmigatañca sabbaṁ
                   sayaṁ samantā ratanaṁ viroci
                   nibbāyi ghore niraye hutāso
                   nadīsu toyampi ca nappavatti.
                   Lokantare dukkhanirantarepi
                   pabhā uḷārā vipulā ahosi
                   tathā tadā santataraṅgamālo
                   mahāsamuddo madhurodakoyaṁ.

  *  *  *  *  *  *
  Footnote: 1 Sī.,i. ākāsagaṁ
-------------------------------------------------
[page 124]
                   Na vāyi vāto pharuso kharo vā
                   samphullapupphā taravo ahesuṁ
                   viroci cando adhikaṁ satāro
                   na cāpi uṇho suriyo ahosi.
                   Khagā nabhamhāpi 1- ca rukkhato ca
                   haṭṭhāva heṭṭhā paṭhavī bhajiṁsu
                   mahācatuddīpagato ca megho
                   pavassi toyaṁ madhuraṁ samantā.
                   Ṭhatvāva dibbe bhavane sakasmiṁ
                   pasannacittā pana devatāyo 2-
                   nacciṁsu gāyiṁsu ca vādayiṁsu
                   seḷiṁsu tā keḷimakaṁsu ceva.
                   Sayaṁ kira dvāramahākavāṭā
                   khaṇeva tasmiṁ vivaṭā ahesuṁ
                   mahājane neva khudā pipāsā
                   pīḷesi lokaṁ kira kañci kañci.
                   Ye niccaverā pana pāṇisaṅghā
                   te mettacittaṁ paramaṁ labhiṁsu
                   kākā ulūkehi cariṁsu saddhiṁ
                   koṇā 3- varāhehi akaṁsu keḷiṁ.

  *  *  *  *  *  *
  Footnote: 1 Sī.,i.,Ma. nagamhā 2 i. devakāyā 3 Ma. kokā
-------------------------------------------------
[page 125]
                   Ghorāpi sappānamukhāpi sappā 1-
                   kīḷiṁsu kāmaṁ nakulehi saddhiṁ
                   gaṇhiṁsu majjārasiresu yūkā 2-
                   vissatthacittā gharamūsikāpi.
                   Buddhantarenāpi aladdhatoye
                   pisācaloke vigatā pipāsā
                   khujjā ahesuṁ samacārukāyā
                   mūgā ca vācaṁ madhuraṁ labhiṁsu.
                   Pasannacittā pana pāṇisaṅghā
                   tadaññamaññaṁ piyamālapiṁsu
                   assā ca hesiṁsu pahaṭṭhacittā
                   gajjiṁsu mattā varavāraṇāpi.
                   Surabhicandanacuṇṇasamākulā
                   kusumakuṅkumadhūpasugandhinī
                   vividhacārumahaddhajamālinī
                   dasasahassi ahosi samantato"ti.
      Tatra hissa dasasahassilokadhātukampo sabbaññutaññāṇapaṭilābhassa
  pubbanimittaṁ, devatānaṁ ekacakkavāḷe sannipāto dhammacakkappavattanakāle
  ekappahāreneva sannipatitvā dhammapaṭiggahaṇassa pubbanimittaṁ, paṭhamaṁ devatānaṁ
  paṭiggahaṇaṁ catunnaṁ rūpāvacarajjhānānaṁ paṭilābhassa pubbanimittaṁ, pacchā manussānaṁ

  *  *  *  *  *  *
  Footnote: 1 Ma. ghoravisānaghorāpi sappā 2 Ma. majjārasaresu yutā
-------------------------------------------------
[page 126]
  Paṭiggahaṇaṁ catunnaṁ arūpāvacarajjhānānaṁ paṭilābhassa pubbanimittaṁ cammanaddhadundubhīnaṁ
  sayameva vajjanaṁ mahantiyā dhammabheriyā anusāvanassa pubbanimittaṁ, vīṇābharaṇānaṁ
  sayameva vajjanaṁ anupubbavihārapaṭilābhassa pubbanimittaṁ, bandhanānaṁ sayameva chedo
  asmimānasamucchedassa pubbanimittaṁ, mahājanassa sabbarogavigamo catusaccaphalapaṭilābhassa
  pubbanimittaṁ, jaccandhānaṁ rūpadassanaṁ dibbacakkhupaṭilābhassa pubbanimittaṁ, badhirānaṁ
  saddassavanaṁ dibbasotadhātupaṭilābhassa pubbanimittaṁ.
      Jātijaḷānaṁ anussatuppādo catusatipaṭṭhānapaṭilābhassa pubbanimittaṁ,
  paṅgulānaṁ padasā gamanaṁ caturiddhipādapaṭilābhassa pubbanimittaṁ, videsagatānaṁ
  nāvānaṁ sapaṭṭanāgamanaṁ catupaṭisambhidādhigamassa. Ratanānaṁ sayameva virocanaṁ
  dhammobhāsapaṭilābhassa, niraye agginibbāyanaṁ ekādasagginibbāyanassa, nadīsu
  toyassa nappavattanaṁ catuvesārajjapaṭilābhassa, lokantare āloko avijjandhakāraṁ
  vidhametvā ñāṇālokadassanassa, mahāsamuddassa madhurodakatā nibbānarasena
  ekarasabhāvassa, vātassa avāyanaṁ dvāsaṭṭhidiṭṭhigatabhedanassa, tarūnaṁ pupphitabhāvo
  vimuttipupphehi pupphitabhāvassa pubbanimittaṁ.
      Candassa ativirocanaṁ bahujanakantatāya pubbanimittaṁ, sūriyassa nātiuṇhavimalabhāvo
  kāyikacetasikasukhuppattiyā, khagānaṁ nagādīhi paṭhavigamanaṁ ovādaṁ
  sutvā mahājanassa pāṇehi saraṇagamanassa, mahato catuddīpagatameghassa pavassanaṁ
  mahato dhammavassassa, devatānaṁ sakasakabhavanesveva ṭhatvā naccādīhi kīḷanaṁ
  buddhabhāvaṁ patvā udānudānassa, 1- dvārakavāṭānaṁ sayameva vivaraṇaṁ
  aṭṭhaṅgikamaggadvāravivaraṇassa, khudāpīḷanassa abhāvo kāyagatāsatiyā amatapaṭilābhassa,
  pipāsāpīḷanassa abhāvo vimuttisukhena sukhitabhāvassa, verīnaṁ mettacittapaṭilābho

  *  *  *  *  *  *
  Footnote: 1 Sī. uddānuddānassa
-------------------------------------------------
[page 127]
  Catubrahmavihārapaṭilābhassa, dasasahassilokadhātuyā ekadhajamālitā ariyadhajamālitāya
  pubbanimittaṁ, sesavisesā pana sesabuddhaguṇapaṭilābhassa pubbanimittānīti veditabbā.
      Atha dīpaṅkarakumāro mahatiyā sampattiyā paricāriyamāno anukkamena
  bhaddaṁ yobbanaṁ patvā tiṇṇaṁ utūnaṁ anucchavikesu tīsu pāsādesu devalokasiriṁ
  viya rajjasirimanubhavanto uyyānakīḷāya gamanasamaye anukkamena
  jiṇṇabyādhimatasaṅkhāte tayo devadūte disvā sañjātasaṁvego nivattitvā
  sudassananagarasadisavibhavasobhaṁ rammavatī nāma nagaraṁ pāvisi. Nagaraṁ pavisitvā puna catutthavāre
  hatthācariyaṁ pakkosāpetvā etadavoca "ahaṁ tāta uyyānadassanatthāya nikkhamissāmi
  hatthiyānāni kappāpehī"ti. So "sādhu devā"ti paṭisuṇitvā caturāsītihatthisahassāni
  kappāpesi. Atha vissakammo 1- nāma devaputto bodhisattaṁ nānāvirāgavasananivāsanaṁ
  āmukkamuttāhārakeyūraṁ 2- ruciranavakanakaṭakamakuṭakuṇḍaladharaṁ paramasurabhikusumamālasamalaṅkata-
  siroruhaṁ samalaṅkari kira. Atha dīpaṅkarakumāro devakumāro viya caturāsītiyā
  hatthisahassehi parivuto hatthikkhandhavaragato mahatā balakāyena parivuto ratijananaṁ uyyānaṁ
  pavisitvā hatthikkhandhato orayha taṁ uyyānamanusañcaritvā paramaruciradassane
  sakahadayasītale silātale nisīditvā pabbajjāya cittaṁ uppādesi. Taṅkhaṇaññeva
  suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa
  cakkhupathe pāturahosi.
      Mahāpuriso taṁ disvā "kimidan"ti pucchitvā "samaṇaparikkhāro"ti sutvā
  alaṅkārabhaṇḍaṁ omuñcitvā pasādhanabhaṇḍāgārikassa hatthe datvā maṅgalakhaggamādāya
  saddhiṁ makuṭena kese chanditvā antalikkhe ākāse ukkhipi. Atha sakko
  devarājā suvaṇṇacaṅkoṭakena taṁ kesamakuṭaṁ ādāya sinerumuddhani tiyojanappamāṇaṁ
  indanīlamaṇimayaṁ makuṭacetiyaṁ nāma akāsi. Atha mahāpuriso devadattiyaṁ arahattadhajaṁ

  *  *  *  *  *  *
  Footnote: 1 Ma. visukammo 2 Sī. āmuttamuttaṅkita...
-------------------------------------------------
[page 128]
  Kāsāvaṁ paridahitvā sāṭakayugaṁ ākāse khipi. Taṁ brahmā paṭiggahetvā
  brahmaloke dvādasayojanikaṁ sabbaratanamayaṁ cetiyamakāsi. Dīpaṅkarakumāraṁ pana
  pabbajjantaṁ ekā purisakoṭi anupabbaji. Tāya pana parisāya parivuto bodhisatto
  dasa māse padhānacariyaṁ acari. Atha visākhapuṇṇamāya aññataraṁ nagaraṁ piṇḍāya
  pāvisi.
      Tasmiṁ kira nagare taṁdivasaṁ devatānaṁ balikaraṇatthāya nirudakapāyāsaṁ paciṁsu.
  Tassa pana mahāsattassa saparisassa piṇḍāya paviṭṭhassa manussā adaṁsu. Taṁ kira
  sabbesaṁ koṭisaṅkhyānaṁ bhikkhūnaṁ pariyattaṁ ahosi. Mahāpurisassa pana patte
  devatā dibbojaṁ pakkhipiṁsu. Taṁ paribhuñjitvā tattheva sālavane divāvihāraṁ
  vītināmetvā sāyanhasamaye paṭisallānā vuṭṭhāya gaṇaṁ vissajjetvā sunandena
  nāmājīvakena dinnā aṭṭha tiṇamuṭṭhiyo gahetvā pipphalibodhirukkhamūlaṁ gantvā
  tiṇasantharaṁ santharitvā navutihatthaṁ bodhikkhandhaṁ piṭṭhito katvā pallaṅkaṁ ābhujitvā
  caturaṅgavīriyaṁ adhiṭṭhahitvā bodhirukkhamūle nisīdi.
      Tato mārabalaṁ vidhamitvā rattiyā paṭhamayāme pubbenivāsaṁ anussaritvā
  majjhimayāme dibbacakkhuṁ visodhetvā pacchimayāme anulomapaṭilomavasena paccayākāraṁ
  sammasitvā ānāpānacatutthajjhānaṁ samāpajjitvā tato vuṭṭhāya pañcasu khandhesu
  abhinivisitvā udayabbayavasena samapaññāya lakkhaṇāni disvā yāva gotrabhuñāṇaṁ
  vipassanaṁ vaḍḍhetvā aruṇodaye ariyamaggena sakalabuddhaguṇe paṭivijjhitvā
  buddhasīhanādaṁ naditvā sattasattāhaṁ bodhisamīpeyeva vītināmetvā brahmuno
  dhammadesanaṁ paṭiññāya sunandārāme dhammacakkaṁ pavattetvā koṭisatānaṁ devamanussānaṁ
  dhammāmataṁ pāyetvā catuddīpikamahāmegho viya dhammavassaṁ vassento mahājanassa
  bandhanamokkhaṁ karonto janapadacārikaṁ vicari.
-------------------------------------------------
[page 129]
      Tadā kira sumedhapaṇḍito samāpattisukhena vītināmento neva paṭhavikampanamaddasa
  na tāni nimittāni. Tena vuttaṁ:-
      [34] "evaṁ Me siddhippattassa vasībhūtassa sāsane
           dīpaṅkaro nāma jino uppajji lokanāyako.
      [35] Uppajjante ca jāyante bujjhante dhammadesane
           caturo nimitte nāddasaṁ jhānaratisamappito"ti.
      Tattha evanti idāni vattabbaṁ nidasseti. Meti maMa. Siddhippattassāti
  pañcābhiññāsiddhippattassa. Vasībhūtassāti bhūtavasissa, ciṇṇavasībhāvamupagatassāti
  attho. Sāsaneti vivekamānasānaṁ 1- sāsane, anādaralakkhaṇe sāmivacanaṁ daṭṭhabbaṁ.
  Jinoti kilesārijayanena jino.
      Uppajjanteti paṭisandhiggahaṇe. Jāyanteti mātukucchito nikkhamane.
  Bujjhanteti anuttaraṁ sammāsambodhiṁ abhisambujjhante. Dhammadesaneti
  dhammacakkappavattane. Caturo nimitteti cattāri nimittāni. Dīpaṅkarassa dasabalassa
  paṭisandhijātibodhidhammacakkappavattanesu catūsu ṭhānesu dasasahassilokadhātukampanādīni
  nimittānīti attho. Etthāha:- tāni pana bahūni nimittāni, kasmā "caturo
  nimitte"ti vuttaṁ, ayuttaṁ nanūti? nāyuttaṁ. Yadipi etāni bahūni nimittāni,
  catūsu ṭhānesu pana pavattattā "caturo nimitte"ti vuttaṁ. Nāddasanti nāddasiṁ.
  Idāni tesaṁ catunnaṁ nimittānaṁ adassane kāraṇaṁ niddisanto "jhānaratisamappito"ti
  āha. Jhānaratīti samāpattisukhassetaṁ adhivacanaṁ. Jhānaratiyā samappitattā
  samaṅgībhūtattā tāni nimittāni nāddasanti attho.

  *  *  *  *  *  *
  Footnote: 1 Sī.,i. vemānasatāpasānaṁ
-------------------------------------------------
[page 130]
      Atha tasmiṁ kāle dīpaṅkaradasabalo catūhi khīṇāsavasatasahassehi parivuto
  anupubbena cārikaṁ caramāno paramarammaṁ rammaṁ nāma nagaraṁ patvā
  sudassanamahāvihāre paṭivasati. Rammanagaravāsino "dīpaṅkaro kira dasabalo anuttaraṁ
  sammāsambodhiṁ patvā pavattitapavaradhammacakko anupubbena cārikaṁ caramāno
  rammanagaraṁ patvā sudassanamahāvihāre paṭivasatī"ti sutvā sappiādīni bhesajjāni
  gahetvā bhuttapātarāsā suddhuttarāsaṅgā 1- pupphadhūpagandhahatthā yena buddho
  tenupasaṅkamiṁsu, upasaṅkamitvā satthāraṁ vanditvā pupphādīhi pūjetvā ekamantaṁ
  nisīditvā atimadhuraṁ dhammakathaṁ sutvā svātanāya bhagavantaṁ nimantetvā
  uṭṭhāyāsanā dasabalaṁ padakkhiṇaṁ pakkamiṁsu.
      Te punadivase asadisamahādānaṁ sajjetvā maṇḍapaṁ kāretvā
  vimalakomalehi nīluppalehi chādetvā catujjātigandhena paribhaṇḍaṁ kāretvā
  lājapañcamāni surabhikusumāni vikiritvā maṇḍapassa catūsu koṇesu sītalamadhuravāripuṇṇā
  cāṭiyo ṭhapetvā kadalipaṇṇehi pidahitvā maṇḍapopari jayasumanakusumasadisaṁ
  paramaruciradassanaṁ celavitānaṁ bandhitvā suvaṇṇamaṇirajatatārakāhi racayitvā tattha
  gandhadāmapupphadāmapattadāmaratanadāmāni olambetvā dhūpehi duddinaṁ katvā sakalañca taṁ
  rammaṁ rammanagaraṁ sammaṭṭhaṁ saphalakadaliyo ca pupphasamalaṅkate puṇṇaghaṭe ca
  ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu
  passesu sāṇipākārehi parikkhipitvā dīpaṅkaradasabalassa āgamanamaggaṁ
  alaṅkarontā udakaparibhinnaṭṭhānesu paṁsuṁ pakkhipitvā cikkhallakampi paṭhavī
  asamaṁ samaṁ katvā muttāsadisāhi vālukāhi ākiranti, lājapañcamehi
  ca pupphehi ākiranti, saphalakadalikamuke ca patiṭṭhāpenti.

  *  *  *  *  *  *
  Footnote: 1 Sī. sauttarāsaṅgā, i. suttarāsaṅgā
-------------------------------------------------
[page 131]
      Atha tasmiṁ kāle sumedhatāpaso attano assamapadato uggantvā
  rammanagaravāsīnaṁ tesaṁ manussānaṁ uparibhāgena ākāsena gacchanto te
  haṭṭhapahaṭṭhe maggaṁ sodhente ca alaṅkaronte ca disvā "kiṁ nu kho kāraṇan"ti
  cintetvā sabbesaṁ passantānaññeva ākāsato oruyha ekamante ṭhatvā te
  manusse pucchi "ambho kassatthāya tumhe imaṁ maggaṁ sodhethā"ti. Tena vuttaṁ:-
        [36] "paccantadesavisaye Nimantetvā tathāgataṁ
             tassa āgamanaṁ maggaṁ sodhenti tuṭṭhamānasā.
        [37] Ahantena samayena nikkhamitvā sakassamā
             dhunanto vākacīrāni gacchāmi ambare tadā.
        [38] Vedajātaṁ janaṁ disvā tuṭṭhahaṭṭhaṁ pamoditaṁ
             orohitvāna gaganā manusse pucchi tāvade.
        [39] Tuṭṭhahaṭṭho pamudito vedajāto mahājano
             kassa sodhīyati maggo añjasaṁ vaṭumāyanan"ti. 1-
      Tattha paccantadesavisayeti majjhimadesasseva ekapasse paccantadesasaññite
  janapade. Tassa āgamanaṁ magganti tena āgantabbaṁ magganti attho. Ahantena
  samayenāti ahaṁ tasmiṁ samaye, bhummatthe cetaṁ karaṇavacanaṁ daṭṭhabbaṁ. Sakassamāti
  attano assamapadato nikkhamitvā. Dhunantoti odhunanto. "tena Samayena "ca,
  "tadā "cāti imesaṁ dvinnaṁ padānaṁ ekatthattā purimassa nikkhamanakiriyāya
  pacchimassa ca gamanakiriyāya saddhiṁ sambandho veditabbo, itarathā punaruttidosā
  na muccati. Tadāti tasmiṁ samaye.

  *  *  *  *  *  *
  Footnote: 1 khu.buddha. 33/36-39/451
-------------------------------------------------
[page 132]
      Vedajātanti sañjātasomanassaṁ. Tuṭṭhahaṭṭhaṁ pamoditanti imāni tīṇi
  padāni aññamaññavevacanāni aññamaññassa atthadīpanāni. Atha vā sukhena
  tuṭṭhaṁ, pītiyā haṭṭhaṁ, pāmojjena pamuditaṁ. Orohitvānāti otaritvā. Manusse
  pucchīti mānuse pucchi. Ayameva vā pāṭho. Tāvadeti tadā, taṅkhaṇeyevāti
  attho. Idāni pucchitamatthaṁ dassentena "tuṭṭhahaṭṭho pamudito"tiādi vuttaṁ.
  Tattha ayaṁ mahājano tuṭṭhahaṭṭho pamoditahadayo hutvā maggaṁ sodheti, kiṁ
  kāraṇā sodheti, kassatthāya vā sodhetīti evaṁ "sodheti "saddaṁ āharitvā
  attho daṭṭhabbo, itarathā na yujjati. Sodhīyatīti suddhabhāvo karīyati. Maggo
  añjasaṁ vaṭumāyananti maggassevetāni vevacanāni.
      Evaṁ tena sumedhatāpasena puṭṭhā te manussā āhaṁsu "bhante sumedha kiṁ
  na jānātha dīpaṅkaro nāma buddho anuttaraṁ sammāsambodhiṁ patvā
  pavattitapavaradhammacakko janapadacārikaṁ caramāno anukkamena amhākaṁ nagaraṁ patvā
  sudassanamahāvihāre paṭivasati, mayaṁ taṁ bhagavantaṁ nimantetvā tasseva buddhassa
  bhagavato āgamanamaggaṁ sodhemā"ti. Tato taṁ sutvā sumedhapaṇḍito cintesi
  "buddhoti kho panesa ghosopi dullabho, pageva buddhuppādo, tena hi mayāpi
  imehi manussehi saddhiṁ dasabalassa āgamanamaggaṁ sodhetuṁ vaṭṭatī"ti. So te
  manusse āha "sace bho tumhe imaṁ maggaṁ buddhassa sodhetha, mayhampi ekaṁ
  okāsaṁ detha, ahampi tumhehi saddhiṁ buddhassa maggaṁ sodhessāmī"ti. Tato te
  "sādhū"ti sampaṭicchitvā "ayaṁ sumedhapaṇḍito mahiddhiko mahānubhāvo"ti
  jānamānā dubbisodhanaṁ udakasambhinnaṁ ativiya visamaṁ ekaṁ okāsaṁ sallakkhetvā
  "imaṁ okāsaṁ tumhe sodhetha, alaṅkarotha cā"ti adaṁsu. Tato sumedhapaṇḍito
  buddhārammaṇaṁ pītiṁ uppādetvā cintesi "ahaṁ pana imaṁ okāsaṁ iddhiyā
-------------------------------------------------
[page 133]
  Paramadassanīyaṁ kātuṁ pahomi, evaṁ kate pana maṁ na paritosessati. Ajja pana
  mayā kāyaveyyāvaccaṁ kātuṁ vaṭṭatī"ti paṁsuṁ āharitvā taṁ padesaṁ pūreti.
      Tassa pana tasmiṁ padese asodhite vippakateyeva rammanagaravāsino
  manussā bhagavato kālamārocesuṁ "niṭṭhitaṁ bhante bhattan"ti evaṁ tehi kāle
  ārocite dasabalo jayasumanakusumasadisavaṇṇaṁ dupaṭṭacīvaraṁ timaṇḍalaṁ paṭicchādetvā
  nivāsetvā tassupari suvaṇṇapāmaṅgena jayasumanakusumakalāpaṁ parikkhipanto viya
  vijjulatāsassirikaṁ kāyabandhanaṁ bandhitvā kanakagirisikharamatthake lākhārasaṁ
  parisiñcanto viya suvaṇṇacetiyaṁ pavāḷajālena parikkhipanto viya ca suvaṇṇagghikaṁ
  rattakambalena paṭimuñcanto viya ca saradasamayarajanikaraṁ rattavalāhakena
  paṭicchādento viya ca lākhārasena tintakiṁsukakusumasadisavaṇṇaṁ rattavarapaṁsukūlacīvaraṁ
  pārupitvā gandhakuṭidvārato kañcanaguhato sīho viya nikkhamitvā gandhakuṭipamukhe
  aṭṭhāsi. Atha sabbe bhikkhū attano attano pattacīvaramādāya bhagavantaṁ
  parivārayiṁsu. Te pana parivāretvā ṭhitā bhikkhū evarūpā ahesuṁ:-
           "appicchā pana santuṭṭhā vattāro vacanakkhamā
            pavivittā asaṁsaṭṭhā vinītā pāpagarahino.
            Sabbepi sīlasampannā samādhijjhānakovidā
            paññāvimuttisampannā tipañcacaraṇāyutā.
            Khīṇāsavā vasippattā iddhimanto yasassino
            santindriyā damappattā suddhā khīṇapunabbhavā"ti.
      Iti bhagavā sayaṁ vītarāgo vītarāgehi vītadoso vītadosehi vītamoho
  vītamohehi parivuto ativiya virocittha. Atha satthā mahānubhāvānaṁ khīṇāsavānaṁ
-------------------------------------------------
[page 134]
  Chaḷabhiññānaṁ catūhi satasahassehi parivuto marugaṇaparivuto 1- dasasatanayano viya
  brahmagaṇaparivuto hāritamahābrahmā viya ca aparimitasamayasamupacitakusalabalajanitāya
  anopamāya buddhalīḷāya tārāgaṇaparivuto saradasamayarajanikaro viya ca gaganatalaṁ taṁ
  maggaṁ alaṅkatapaṭiyattaṁ paṭipajji.
                    Suvaṇṇavaṇṇāya pabhāya dhīro
                    suvaṇṇavaṇṇe kira maggarukkhe
                    suvaṇṇavaṇṇe kusume karonto
                    suvaṇṇavaṇṇo paṭipajji maggaṁ.
      Sumedhatāpasopi tena alaṅkatapaṭiyattena saggena āgacchantassa
  dīpaṅkarassa bhagavato dvattiṁsamahāpurisalakkhaṇapaṭimaṇḍitaṁ asītyānubyañjanehi
  anurañjitaṁ byāmappabhāya parikkhepaṁ sassirikaṁ indanīlamaṇisadisaṁ ākāse
  nānappakārā vijjulatā viya chabbaṇṇabuddharasmiyo vissajjentaṁ rūpasobhaggappattaṁ
  attabhāvaṁ akkhīni ummīletvā oloketvā "ajja mayā dasabalassa
  jīvitapariccāgaṁ kātuṁ vaṭṭatī"ti "mā bhagavā kalale akkami, maṇimayaphalakasetuṁ
  akkamanto viya saddhiṁ catūhi khīṇāsavasatasahassehi mama piṭṭhiṁ akkamanto gacchatu,
  taṁ me bhavissati dīgharattaṁ hitāya sukhāyā"ti kese mocetvā ajinajaṭāvākacīrāni
  kāḷavaṇṇe kalale pattharitvā tattheva kalalapiṭṭhe nipajji, tena vuttaṁ:-
        [40] "te Me puṭṭhā viyākaṁsu `buddho loke anuttaro
              dīpaṅkaro nāma jino uppajji lokanāyako
              tassa sodhīyati maggo añjasaṁ vaṭumāyanaṁ.'
        [41] Buddhoti vacanaṁ 2- sutvāna pīti uppajji tāvade
              buddho buddhoti kathayanto somanassaṁ pavedayiṁ.

  *  *  *  *  *  *
  Footnote: 1 Sī.,Ma. amaragaṇa... 2 Sī.,i.,Ma. mama
-------------------------------------------------
[page 135]
        [42] Tattha ṭhatvā vicintesiṁ tuṭṭho saṁviggamānaso
            `idha bījāni ropissaṁ khaṇo ve mā upaccagā.'
        [43] Yadi budadhassa sodhetha ekokāsaṁ dadātha me
             ahampi sodhayissāmi añjasaṁ vaṭumāyanaṁ.
        [44] Adaṁsu te mamokāsaṁ sodhetuṁ añjasaṁ tadā
             buddho buddhoti cintento maggaṁ sodhemahaṁ tadā.
        [45] Aniṭṭhite mamokāse dīpaṅkaro mahāmuni
             catūhi satasahassehi chaḷabhiññehi tādihi
             khīṇāsavehi vimalehi paṭipajji añjasaṁ jino.
        [46] Paccuggamanā vattanti vajjanti bheriyo bahū
             āmoditā naramarū sādhukāraṁ pavattayuṁ.
        [47] Devā manusse passanti manussāpi ca devatā
             ubhopi te pañjalikā anuyanti tathāgataṁ.
        [48] Devā dibbehi turiyehi manussā mānusehi ca
             ubhopi te vajjayantā anuyanti tathāgataṁ.
        [49] Dibbaṁ mandāravaṁ pupphaṁ padumaṁ pārichattakaṁ
             disodisaṁ okiranti ākāsanabhagatā marū.
        [50] Dibbaṁ candanacuṇṇañca varagandhañca kevalaṁ
             disodisaṁ okiranti ākāsanabhagatā marū.
        [51] Campakaṁ saralaṁ nīpaṁ nāgapunnāgaketakaṁ
             disodisaṁ ukkhipanti bhūmitalagatā naRā.
-------------------------------------------------
[page 136]
        [52] Kese muñcitvāhaṁ tattha vākacīrañca cammakaṁ
             kalale pattharitvāna avakujjo nipajjahaṁ.
        [53] Akkamitvāna maṁ buddho saha sissehi gacchatu
             mā naṁ kalale akkamittha 1- hitāya me bhavissatī"ti.
      Tattha viyākaṁsūti byākariṁsu. "dīpaṅkaro Nāma jino. Tassa sodhīyati
  patho"tipi pāṭho. Somanassaṁ pavedayinti somanassamanubhavinti attho. Tattha ṭhatvāti
  yasmiṁ padese ākāsato otari, tattheva ṭhatvā. Saṁviggamānasoti pītivimhitamānaso.
  Idhāti imasmiṁ dīpaṅkare puññakkhette. Bījānīti kusalabījāni. Ropissanti
  ropissāmi. Khaṇoti aṭṭhakkhaṇavirahito navamo khaṇasannipāto. Atidullabho so
  mayā paṭiladdho. Veti nipātamattaṁ. Mā upaccagāti so mā accagamā, mā
  atikkamīti attho. Dadāthāti detha. Teti ye me puṭṭhā manussā, teti attho.
  Sodhemahaṁ tadāti sodhemi ahaṁ tadā. Aniṭṭhiteti apariyosite 2- vippakate.
  Khīṇāsavehīti ettha cattāro āsavā kāmāsavo bhavāsavo diṭṭhāsavo
  avijjāsavoti 3- ime cattāro āsavā yesaṁ khīṇā pahīnā samucchinnā
  paṭippassaddhā abhabbuppattikā ñāṇagginā daḍḍhā, te khīṇāsavā, tehi khīṇāsavehi.
  Khīṇāsavattāyeva vimalehi.
      Devā manusse passantīti ettha devānaṁ manussadassane vattabbaṁ natthi,
  pakatidassanavasena pana yathā manussā idha ṭhatvā passanti, evaṁ devāpi
  manusse passantīti attho. Devatāti deve. Ubhopīti ubho devāmanussā.
  Pañjalikāti katapañjalikā, ubhopi hatthe sirasi patiṭṭhāpetvāti attho. Anuyanti

  *  *  *  *  *  *
  Footnote: 1 ma akkamittho 2 Sī. aparisodhite
  3 khu.cūḷa. 30/411/196 (syā)
-------------------------------------------------
[page 137]
  Tathāgatanti tathāgatassa pacchato yanti, anuyoge sati sāmiatthe upayogavacanaṁ
  hotīti lakkhaṇaṁ. Tena vuttaṁ "anuyanti tathāgatan"ti. Vajjayantāti vādentā.
      Mandāravanti mandāravapupphaṁ. Disodisanti disato disato. Okirantīti
  avakiranti. Ākāsanabhagatāti ākāsasaṅkhāte nabhasi gatā. Atha vā ākāsaṁ gatā
  saggagatāva. "nabho"ti Hi saggo vuccati. Marūti amaRā. Saralanti saralatarukusumaṁ.
  Nīpanti kadambapupphaṁ. Nāgapunnāgaketakanti nāgapunnāgaketakapupphāni ca.
  Bhūmitalagatāti bhūmigatā.
      Kese muñcitvāhanti ahaṁ kese baddhā kalāpakuṭilajaṭā muñcitvā,
  vippakiritvāti attho. Tatthāti mayhaṁ dinne okāse. Cammakanti cammakkhaṇḍaṁ.
  Kalaleti cikkhallakaddame. Avakujjoti adhomukho hutvā. Nipajjahanti nipajjiṁ ahaṁ.
  Mā nanti ettha māti paṭisedhatthe nipāto. Nanti padapūraṇatthe nipāto,
  buddho kalale mā akkamitthāti attho. Hitāya me bhavissatīti taṁ kalale
  anakkamanaṁ dīgharattaṁ mama hitatthāya bhavissatīti. "sukhāya Me bhavissatī"tipi
  pāṭho.
     Tato sumedhapaṇḍito kalalapiṭṭhe nipanno evaṁ cintesi "sacāhaṁ
  iccheyyaṁ sabbakilese jhāpetvā saṁghanavako hutvā rammanagaraṁ paviseyyaṁ,
  aññātakavesena pana me kilese jhāpetvā nibbānappattiyā kiccaṁ natthi,
  yannūnāhaṁ dīpaṅkaradasabalo viya paramābhisambodhiṁ patvā dhammanāvaṁ āropetvā
  mahājanaṁ saṁsārasāgarā uttāretvā pacchā parinibbāyeyyaṁ, idaṁ me patirūpan"ti.
  Tato aṭṭha dhamme samodhānetvā buddhabhāvāya abhinīhāraṁ katvā nipajji. Tena
  vuttaṁ:-
-------------------------------------------------
[page 138]
        [54] "paṭhaviyaṁ Nipannassa evaṁ me āsi cetaso
             icchamāno ahaṁ ajja kilese jhāpaye maMa.
        [55] Kiṁ me aññātavesena dhammaṁ sacchikatenidha
             sabbaññutaṁ pāpuṇitvā buddho hessaṁ 1- sadevake.
        [56] Kiṁ me ekena tiṇṇena purisena thāmadassinā
             sabbaññutaṁ pāpuṇitvā santāressaṁ sadevakaṁ.
        [57] Iminā me adhikārena katena purisuttame
             sabbaññutaṁ pāpuṇitvā 2- tāremi janataṁ bahuṁ.
        [58] Saṁsārasotaṁ chinditvā viddhaṁsetvā tayo bhave
             dhammanāvaṁ samāruyha santāressaṁ sadevakan"ti.
      Tattha paṭhaviyaṁ nipannassāti puthaviyā nipannassa. Ayameva vā pāṭho.
  Cetasoti cetaso parivitakko ahosīti attho. "evaṁ Me āsi cetanā"tipi
  pāṭho. Icchamānoti ākaṅkhamāno. Kileseti kilissanti upatāpentīti kilesā,
  rāgādayo dasa. Jhāpayeti jhāpeyyaṁ, mama kilese jhāpaye ahanti attho.
      Kinti paṭikkhepavacanaṁ. Aññātavesenāti apākaṭavesena, aviññātena
  paṭicchannena. Idha pana bhikkhū viya āsavakkhayaṁ katvā kiṁ, buddhakare dhamme
  pūretvā paṭisandhijātibodhidhammacakkappavattanesu mahāpaṭhavikampanaṁ katvā buddho
  bodhetā, tiṇṇo tāretā, mutto mocetā bhaveyyanti adhippāyo. Sadevaketi
  sadevake loke.

  *  *  *  *  *  *
  Footnote: 1 matto moce (syā) 2 pāpuṇāmi (syā)
-------------------------------------------------
[page 139]
      Thāmadassināti attano thāmabalaṁ passamānena. Santāressanti santāressāmi.
  Sadevakanti sadevakaṁ sattanikāyaṁ, sadevakaṁ lokaṁ vā. Adhikārenāti adhivisiṭṭhena
  kārena, buddhassa mama jīvitaṁ pariccajitvā kalalapiṭṭhe sayanenādhikārenāti attho.
      Saṁsārasotanti kammakilesavasena yonigativiññāṇaṭṭhitinavasattāvāsesu ito
  cito ca saṁsaraṇaṁ saṁsāro. Yathāha:-
              "khandhānañca paṭipāṭi dhātuāyatanāna ca
               abbocchinnaṁ vattamānā saṁsāroti pavuccatī"ti. 1-
      Saṁsāro ca so sotañceti saṁsārasotaṁ, taṁ saṁsārasotaṁ. 2- Atha vā saṁsārassa
  sotaṁ saṁsārasotaṁ, saṁsārakāraṇaṁ taṇhāsotaṁ chinditvāti attho. Tayo bhaveti
  kāmarūpārūpabhave. Tibhavanibbattakakammakilesā tayo bhavāti adhippetā. Dhammanāvanti
  ariyaṁ aṭṭhaṅgikaṁ maggaṁ. So hi caturoghuttaraṇaṭṭhena "dhammanāvā"ti vuccati.
  Samāruyhāti āruyha. Santāressanti santāressāmi. Yasmā pana buddhattaṁ
  patthentassa:-
         [59] Manussattaṁ liṅgasampatti hetu satthāradassanaṁ
              pabbajjā guṇasampatti adhikāro ca chandatā
              aṭṭhadhammasamodhānā abhinīhāro samijjhati. 3-
      Tattha manussattanti manussattabhāveyeva ṭhatvā buddhattaṁ patthentassa
  patthanā samijjhati, na nāgajātiādīsu ṭhitānaṁ. Kasmāti ce? ahetukabhāvato.
      Liṅgasampattīti manussattabhāve vattamānassāpi purisaliṅge ṭhitasseva
  patthanā samijjhati, na itthiyā vā paṇḍakanapuṁsakaubhatobyañjanakānaṁ vā

  *  *  *  *  *  *
  Footnote: 1 visuddhi. 3/145 (syā), su.vi. 2/95/94, sā.pa. 2/60/110, mano.pū. 2/199/435,
  abhi.A. 1/11, uḍāna.A. 39/289, itivuttaka.A. 14/66, thera.A. 1/236, 316
  2 Ma. taṁ chinditvā 3 abhi.A. 1/76, udāna.A. 137
-------------------------------------------------
[page 140]
  Samijjhati. Kasmāti ce? lakkhaṇapāripūriyā abhāvato. Vuttañhetaṁ "aṭṭhānametaṁ
  bhikkhave anavakāso, yaṁ itthī arahaṁ assa sammāsambuddho"ti 1- vitthāro. Tasmā
  itthiliṅge ṭhitassa manussajātikassāpi patthanā na samijjhati.
      Hetūti purisassāpi tasmiṁ attabhāve arahattappattiyā hetusampannasseva
  patthanā samijjhati, no itarassa.
      Satthāradassananti sace jīvamānakabuddhasseva santike pattheti patthanā
  samijjhati. Parinibbute bhagavati cetiyassa santike vā bodhirukkhamūle vā paṭimāya
  vā paccekabuddhabuddhasāvakānaṁ vā santike patthanā na samijjhati. Kasmā?
  bhabbābhabbake ñatvā kammavipākaparicchedakañāṇena paricchinditvā byākātuṁ
  asamatthattā. Tasmā buddhassa santikeyeva patthanā samijjhati.
      Pabbajjāti buddhassa bhagavato santike patthentassāpi kammakiriyāvādīsu
  tāpasesu vā bhikkhūsu vā pabbajitasseva patthanā samijjhati, no gihiliṅge
  ṭhitassa. Kasmā? pabbajitāyeva hi bodhisattā sambodhiṁ adhigacchanti, na gahaṭṭhā.
  Tasmā ādimhi paṇidhānakālepi pabbajiteneva bhavitabbaṁ.
      Guṇasampattīti pabbajitassāpi aṭṭhasamāpattilābhino pañcābhiññasseva
  samijjhati, na pana imāya guṇasampattiyā virahitassa. Kasmā? nigguṇassa
  tadabhāvato.
      Adhikāroti guṇasampannenāpi yena attano jīvitaṁ buddhānaṁ pariccattaṁ
  hoti, tassa iminā adhikārena sampannasseva samijjhati, na itarassa.
      Chandatāti abhinīhārasampannassāpi yassa buddhakārakadhammānaṁ atthāya
  mahanto chando vāyāmo ca ussāho ca pariyeṭṭhi ca. Tasseva

  *  *  *  *  *  *
  Footnote: 1 Ma.u. 14/130/115, aṅ.ekaka. 20/279/29, abhi.vi. 35/805/410
-------------------------------------------------
[page 141]
  Samijjhati, na itarassa. Tatridaṁ chandamahantatāya opammaṁ:- sace hi evamassa
  "yo pana sakalacakkavāḷagabbhaṁ ekodakībhūtaṁ attano bāhubalena uttaritvā
  pāraṁ gantuṁ samattho, so buddhattaṁ pāpuṇāti. Yo panimaṁ attano dukkaraṁ na
  maññati' ahaṁ imaṁ uttaritvā pāraṁ gamissāmī'ti "evaṁ mahatā chandena
  ussāhena samannāgato hoti, tassa patthanā samijjhati, na itarassa. 1-
      Sumedhapaṇḍito pana ime aṭṭha dhamme samodhānetvāva buddhabhāvāya
  abhinīhāraṁ katvā nipajji. Dīpaṅkaropi bhagavā āgantvā sumedhapaṇḍitassa
  sīsabhāge ṭhatvā kalalapiṭṭhe nipannaṁ sumedhatāpasaṁ disvā "ayaṁ tāpaso
  buddhattāya abhinīhāraṁ katvā nipanno, ijjhissati nu kho etassa patthanā
  udāhu no"ti anāgataṁsañāṇaṁ pesetvā upadhārento "ito kappasatasahassādhikāni
  cattāri asaṅkhyeyyāni atikkamitvā gotamo nāma buddho bhavissatī"ti ñatvā
  ṭhitakova parisamajjhe byākāsi "passatha no tumhe bhikkhave imaṁ uggatapaṁ
  tāpasaṁ kalalapiṭṭhe nipannan"ti. Evaṁ bhanteti. Ayaṁ buddhattāya abhinīhāraṁ katvā
  nipanno, samijjhissati imassa tāpasassa patthanā, ayaṁ hi ito kappasatasahassādhikānaṁ
  catunnaṁ asaṅkhyeyyānaṁ matthake gotamo nāma buddho loke bhavissati.
  Tasmiṁ panassa attabhāve kapilavatthu nāma nagaraṁ nivāso bhavissati, mahāmāyā nāma
  devī mātā, suddhodano nāma rājā pitā, upatisso ca kolito ca dve aggasāvakā,
  ānando nāma upaṭṭhāko, khemā ca uppalavaṇṇā ca dve aggasāvikā bhavissanti.
  Ayaṁ paripakkañāṇo hutvā mahābhinikkhamanaṁ nikkhamitvā mahāpadhānaṁ padahitvā nigrodhamūle
  sujātāya nāma kumāriyā dinnaṁ pāyāsaṁ paṭiggahetvā nerañjarāya tīre paribhuñjitvā
  bodhimaṇḍaṁ āruyha assattharukkhamūle abhisambujjhissatīti. Tena vuttaṁ:-
         [60] "dīpaṅkaro Lokavidū āhutīnaṁ paṭiggaho
              ussīsake maṁ ṭhatvāna idaṁ vacanamabravi.

  *  *  *  *  *  *
  Footnote: 1 suttanipāta-ṭṭha. 1/43, apadāna-ṭṭha. 1/18-19, (chaṂa.).
  cariyāpiṭaka.A. 393 pakiṇṇakakathā (syā)
-------------------------------------------------
[page 142]
        [61] Passatha imaṁ tāpasaṁ jaṭilaṁ uggatāpanaṁ
             aparimeyyito kappe buddho loke bhavissati.
        [62] Ahū kapilavhayā rammā nikkhamitvā tathāgato
             padhānaṁ padahitvāna katvā dukkarakārikaṁ.
        [63] Ajapālarukkhamūlasmiṁ nisīditvā tathāgato
             tattha pāyāsaṁ paggayha nerañjaramupehiti.
        [64] Nerañjarāya tīramhi pāyāsaṁ ada 1- so jino
             paṭiyattavaramaggena bodhimūlamupehiti.
        [65] Tato padakkhiṇaṁ katvā bodhimaṇḍaṁ anuttaro
             assattharukkhamūlamhi bujjhissati mahāyaso.
        [66] Imassa janikā mātā māyā nāma bhavissati
             pitā suddhodano nāma ayaṁ hessati gotamo.
        [67] Anāsavā vītarāgā santacittā samāhitā
             kolito upatisso ca aggā hessanti sāvakā
             ānando nāmupaṭṭhāko upaṭṭhissatimaṁ jinaṁ.
        [68] Khemā uppalavaṇṇā ca aggā hessanti sāvikā
             anāsavā vītarāgā santacittā samāhitā.
        [69] Bodhi tassa bhagavato assatthoti pavuccati
             citto ca hatthāḷavako aggā hessantupaṭṭhakā
             uttarā nandamātā ca aggā hessantupaṭṭhikā"ti.

  *  *  *  *  *  *
  Footnote: 1 Sī. ādāya
-------------------------------------------------
[page 143]
      Tattha lokavidūti sabbathā viditalokattā pana lokavidū. Bhagavā hi
  sabhāvato samudayato nirodhato nirodhūpāyatoti sabbathāpi lokaṁ avedi aññāsi
  paṭivijjhi. Tasmā lokavidūti vuccati. Yathāha:-
                  "tasmā have lokavidū sumedho
                   lokantagū vūsitabrahmacariyo
                   lokassa antaṁ samitāvi ñatvā
                   nāsīsatī lokamimaṁ parañcā"ti. 1-
      Apica tayo lokā saṅkhāraloko sattaloko okāsalokoti. Tattha
  saṅkhāraloko nāma paṭiccasamuppannā paṭhaviādayo dhammā. Sattaloko nāma
  saññino asaññino nevasaññināsaññino ca sattā. Okāsaloko nāma
  sattānaṁ nivāsaṭṭhānaṁ. Ime pana tayopi lokā bhagavatā yathāsabhāvato viditā,
  tasmā lokavidūti vuccati. Āhutīnaṁ paṭiggahoti dānānaṁ paṭiggahetuṁ arahattā
  dakkhiṇeyyattā āhutīnaṁ paṭiggaho. Ussīsake maṁ ṭhatvānāti mama sīsasamīpe
  ṭhatvā idaṁ idāni vattabbaṁ vacanaṁ abravīti attho. Jaṭilanti jaṭā assa
  santīti jaṭilo. Taṁ jaṭilaṁ. Uggatāpananti uggatāpasaṁ. Ahūti ahani, athāti
  attho. Ayameva vā pāṭho. Kapilavhayāti kapilāvhayā abhidhānā. Rammāti
  ramaṇīyato. Padhānanti vīriyaṁ. Ehītīti essati gamissati. Sesagāthāsu
  uttānamevāti.
      Tato sumedhapaṇḍito "mayhaṁ kira patthanā samijjhissatī"ti sañjātasomanasso
  ahosi. Mahājano dīpaṅkaradasabalassa vacanaṁ sutvā "sumedhatāpaso kira
  buddhabījaṅkuro"ti haṭṭhatuṭṭho ahosi. Evañcassa ahosi "yathā nāma puriso nadiṁ

  *  *  *  *  *  *
  Footnote: 1 saṁ.sa. 15/107/75, aṅ. catukka. 21/45/54
-------------------------------------------------
[page 144]
  Taranto ujukena titthena tarituṁ asakkonto heṭṭhātitthena uttarati, evameva
  mayaṁ dīpaṅkaradasabalassa sāsane maggaphalaṁ alabhamānā anāgate yadā tvaṁ buddho
  bhavissasi, tadā tava sammukhā maggaphalaṁ sacchikātuṁ samatthā bhaveyyāmā"ti patthanaṁ
  akaṁsu. Dīpaṅkaradasabalo bodhisattaṁ mahāsattaṁ pasaṁsitvā aṭṭhahi pupphamuṭṭhīhi
  pūjetvā padakkhiṇaṁ katvā pakkāmi. Tepi catusatasahassā khīṇāsavā bodhisattaṁ
  pupphehi ca gandhehi ca pūjetvā padakkhiṇaṁ katvā pakkamiṁsu. Devamanussā pana
  tatheva pūjetvā vanditvā pakkamiṁsu.
      Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi
  parivuto rammanagaravāsīhi pūjiyamāno devatāhi abhivandiyamāno 1- sañjhāppabhānurañjita-
  varakanakagirisikharo viya jaṅgamamāno anekesu pāṭihāriyesu vattamānesu tena
  alaṅkatapaṭiyattena maggena gantvā nānāsurabhikusumagandhavāsitaṁ cuṇṇasammodagandhaṁ
  samussitadhajapaṭākaṁ gandhānubaddhahadayehi 2- bhamaragaṇehi gumbagumbāyamānaṁ 3-
  dhūpandhakāraṁ amarapurasadisasobhaṁ abhirammaṁ rammanagaraṁ pavisitvā paññatte mahārahe
  buddhāsane yugandharamatthake saradasamayarucirakararajanikaro timiranikaranidhanakaro
  kamalavanavikasanakaro divasakaro viya dasabaladivasakaro nisīdi. Bhikkhusaṁghopi paṭipāṭiyā
  attano attano pattāsane nisīdi. Rammanagaravāsino pana upāsakā
  saddhādiguṇasampannā nānāvidhakhajjādīhi samalaṅkataṁ vaṇṇagandharasasampannaṁ asadisaṁ
  sukhanidānaṁ dānaṁ buddhappamukhassa bhikkhusaṁghassa adaṁsu.
      Atha kho bodhisatto dasabalassa byākaraṇaṁ sutvā buddhabhāvaṁ karatalagatamiva
  maññamāno pamuditahadayo sabbesu paṭikkantesu sayanā vuṭṭhāya "pāramiyo
  vicinissāmī"ti puppharāsimatthake pallaṅkaṁ ābhujitvā nisīdi. Evaṁ nisinne
  mahāsatte sakaladasasahassacakkavāḷadevatā sādhukāraṁ datvā "ayya sumedhatāpasa

  *  *  *  *  *  *
  Footnote: 1 Sī.,i. abhinandiyamāno 2 Ma. gandhāvabaddha... 3 Sī.,i. gumugumāyamānaṁ
-------------------------------------------------
[page 145]
  Porāṇakabodhisattānaṁ pallaṅkaṁ ābhujitvā' pāramiyo vicinissāmī'ti nisinnakāle
  yāni pubbanimittāni nāma paññāyanti, tāni sabbānipi ajja pātubhūtāni,
  nissaṁsayena tvaṁ buddho bhavissasi, mayametaṁ jānāma' yassetāni nimittāni
  paññāyanti, so ekanteneva buddho bhavissati, tasmā tvaṁ attano vīriyaṁ
  daḷhaṁ katvā paggaṇhā"ti bodhisattaṁ nānappakārāhi thutīhi abhitthaviṁsu. Tena
  vuttaṁ:-
        [70] "idaṁ Sutvāna vacanaṁ asamassa mahesino
             āmoditā naramarū buddhabījaṁ kira 1- ayaṁ.
        [71] Ukkuṭṭhisaddā vattanti apphoṭenti hasanti ca
             katañjalī namassanti dasasahassī sadevakā.
        [72] Yadimassa lokanāthassa virajjhissāmi sāsanaṁ
             anāgatamhi addhāne hessāma sammukhā imaṁ.
        [73] Yathā manussā nadiṁ tarantā paṭititthaṁ virajjhiya
             heṭṭhātitthe gahetvāna uttaranti mahānadiṁ.
        [74] Evameva mayaṁ sabbe yadi muñcāmimaṁ jinaṁ
             anāgatamhi addhāne hessāma sammukhā imaṁ.
        [75] Dīpaṅkaro lokavidū āhutīnaṁ paṭiggaho
             mama kammaṁ pakittetvā dakkhiṇapādamuddhari.
        [76] Ye tatthāsuṁ jinaputtā padakkhiṇamakaṁsu maṁ
             devā manussā asurā ca abhivādetvāna pakkamuṁ.

  *  *  *  *  *  *
  Footnote: 1 Sī.,i. buddhabījaṅkaro, buddhavījaṅkaro ayaṁ (syā)
-------------------------------------------------
[page 146]
        [77] Dassanaṁ me atikkante sasaṁghe lokanāyake
             sayanā vuṭṭhahitvāna pallaṅkaṁ ābhujiṁ tadā.
        [78] Sukhena sukhito homi pāmojjena pamodito
             pītiyā ca abhissanno pallaṅkaṁ ābhujiṁ tadā.
        [79] Pallaṅkena nisīditvā evaṁ cintesahaṁ tadā
             vasībhūto ahaṁ jhāne abhiññāpāramiṁ gato. 1-
        [80] Sahassiyamhi lokamhi isayo natthi me samā
             asamo iddhidhammesu alabhiṁ īdisaṁ sukhaṁ.
        [81] Pallaṅkābhujane mayhaṁ dasasahassādhivāsino
             mahānādaṁ pavattesuṁ dhuvaṁ buddho bhavissasi.
        [82] Yā pubbe bodhisattānaṁ pallaṅkavaramābhuje
             nimittāni padissanti tāni ajja padissare.
        [83] Sītaṁ byapagataṁ hoti uṇhañca upasammati
             tāni ajja padissanti dhuvaṁ buddho bhavissasi.
        [84] Dasasahassī lokadhātu nissaddā honti nirākulā
             tāni ajja padissanti dhuvaṁ buddho bhavissasi.
        [85] Mahāvātā na vāyanti na sandanti savantiyo
             tāni ajja padissanti dhuvaṁ buddho bhavissasi.
        [86] Thalajā dakajā pupphā sabbe pupphanti tāvade
             tepajja pupphitā sabbe dhuvaṁ buddho bhavissasi.

  *  *  *  *  *  *
  Footnote: 1 chaṂa. abhiññāsu pāramiṁ gato
-------------------------------------------------
[page 147]
        [87] Latā vā yadi vā rukkhā 1- phalabhārā honti tāvade 1-
             tepajja phalitā sabbe dhuvaṁ buddho bhavissasi.
        [88] Ākāsaṭṭhā ca bhummaṭṭhā ratanā jotanti tāvade
             tepajja ratanā jotanti dhuvaṁ buddho bhavissasi.
        [89] Mānussakā ca dibbā ca turiyā vajjanti tāvade
             tepajjubho abhiravanti dhuvaṁ buddho bhavissasi.
        [90] Vicittapupphā gaganā abhivassanti tāvade
             tepi ajja padissanti dhuvaṁ buddho bhavissasi.
        [91] Mahāsamuddo ābhujati dasasahassī pakampati
             tepajjubho abhiravanti dhuvaṁ buddho bhavissasi.
        [92] Niraye dasasahasse aggī nibbanti tāvade
             tepajja nibbutā aggī dhuvaṁ buddho bhavissasi.
        [93] Vimalo hoti sūriyo sabbā dissanti tārakā
             tepi ajja padissanti dhuvaṁ buddho bhavissasi.
        [94] Anovaṭṭhena udakaṁ mahiyā ubbhijji tāvade
             tampajjubbhijjate mahiyā dhuvaṁ buddho bhavissasi.
        [95] Tārāgaṇā virocanti nakkhattā gaganamaṇḍale
             visākhā candimāyuttā dhuvaṁ buddho bhavissasi.
        [96] Bilāsayā darīsayā nikkhamanti sakāsayā
             tepajja āsayā chuddhā dhuvaṁ buddho bhavissasi.

  *  *  *  *  *  *
  Footnote: 1-1 ka. phalaṁ dhārenti tāvade
-------------------------------------------------
[page 148]
        [97] Na honti arati sattānaṁ santuṭṭhā honti tāvade
             tepajja sabbe santuṭṭhā dhuvaṁ buddho bhavissasi.
        [98] Rogā tadupasammanti jighacchā ca vinassati
             tānipajja padissanti dhuvaṁ buddho bhavissasi.
        [99] Rāgo tadā tanu hoti doso moho vinassati
             tepajja vigatā 1- sabbe dhuvaṁ buddho bhavissasi.
       [100] Bhayaṁ tadā na bhavati ajjapetaṁ padissati
             tena liṅgena jānāma dhuvaṁ buddho bhavissasi.
       [101] Rajonuddhaṁsatī uddhaṁ ajjapetaṁ padissati
             tena liṅgena jānāma dhuvaṁ buddho bhavissasi.
       [102] Aniṭṭhagandho pakkamati dibbagandho pavāyati
             sopajja vāyatī gandho dhuvaṁ buddho bhavissasi.
       [103] Sabbe devā padissanti ṭhapayitvā 2- arūpino
             tepajja sabbe dissanti dhuvaṁ buddho bhavissasi.
       [104] Yāvatā nirayā nāma sabbe dissanti tāvade
             tepajja sabbe dissanti dhuvaṁ buddho bhavissasi.
       [105] Kuṭṭā 3- kavāṭā selā ca na hontāvaraṇā tadā
             ākāsabhūtā tepajja dhuvaṁ buddho bhavissasi.
       [106] Cutī ca upapattī ca khaṇe tasmiṁ na vijjati
             tānipajja padissanti dhuvaṁ buddho bhavissasi.

  *  *  *  *  *  *
  Footnote: 1 Ma. vihatā 2 pāḷi. ṭhapetvā ca 3 pāḷi. kuṭā,
-------------------------------------------------
[page 149]
       [107] Daḷhaṁ paggaṇha vīriyaṁ mā nivatta abhikkama
             mayampetaṁ vijānāma dhuvaṁ buddho bhavissasī"ti.
      Tattha idaṁ sutvāna vacananti idaṁ dīpaṅkarassa bhagavato bodhisattassa
  byākaraṇavacanaṁ sutvā. Asamassāti samassa sadisassa abhāvato asamassa. Yathāha:-
            "na me ācariyo atthi sadiso me na vijjati
             sadevakasmiṁ lokasmiṁ natthi me paṭipuggalo"ti. 1-
      Mahesinoti mahante sīlasamādhipaññākkhandhe esi gavesīti mahesī, tassa
  mahesino. Naramarūti narā ca amarā ca, ukkaṭṭhaniddeso panāyaṁ sabbepi
  dasasahassilokadhātuyā nāgasupaṇṇayakkhādayopi āmoditāva. Buddhabījaṁ kira ayanti
  ayaṁ kira buddhaṅkuro uppannoti āmoditāti attho.
      Ukkuṭṭhisaddāti unnādasaddā vattanti. Apphoṭentīti hatthehi bāhā
  abhihananti. Dasasahassīti dasasahassilokadhātuyo. Sadevakāti saha devehi sadevakā
  dasasahassī namassantīti attho. Yadimassāti yadi imassa, ayameva vā pāṭho.
  Virajjhissāmāti yadi na sampāpuṇissāMa. Anāgatamhi addhāneti anāgate kāle.
  Hessāmāti bhavissāMa. Sammukhāti sammukhībhūtā. Imanti imassa, sāmiatthe
  upayogavacanaṁ.
      Nadiṁ tarantāti nadītaraṇakā. "naditarantā"tipi Pāṭho. Paṭitītthanti
  paṭimukhatitthaṁ. Virajjhiyāti virajjhitvā. Yadi muñcāmāti yadi imaṁ bhagavantaṁ
  muñcitvā akatakiccā gamissāmā"ti 2- attho. Mama kammaṁ pakittetvāti
  mama bhāvitamattaṁ byākaritvā. Dakkhiṇapādamuddharīti dakkhiṇaṁ pādaṁ ukkhipi,
  "katapadakkhiṇo"tipi pāṭho.

  *  *  *  *  *  *
  Footnote: 1 vi. mahā. 4/11/11, Maṃū. 12/285/246, MaṂa. 13/341/323
  2 Sī.,i. bhavissāmāti
-------------------------------------------------
[page 150]
      Jinaputtāti dīpaṅkarassa satthuno sāvakā. Devā manussā asurā ca,
  abhivādetvāna pakkamunti devādayo sabbepi ime maṁ tikkhattuṁ padakkhiṇaṁ katvā
  pupphādīhi pūjetvā suppatiṭṭhitapañcaṅgā vanditvā nivattitvā punappunaṁ
  oloketvā madhuratthabyañjanāhi nānappakārāhi thutīti vaṇṇentā pakkamiṁsu.
  "narā Nāgā ca gandhabbā, abhivādetvāna pakkamun"tipi pāṭho.
      Dassanaṁ me atikkanteti mama dassanavisayaṁ bhagavati atikkante. "jahite
  Dassanūpacāre"tipi pāṭho. Sasaṁgheti saddhiṁ saṁghena sasaṁgho, tasmiṁ sasaṁghe. Sayanā
  vuṭṭhahitvānāti nipannaṭṭhānato kalalato uṭṭhahitvā. Pallaṅkaṁ ābhujinti
  katapallaṅko hutvā puppharāsimhi nisīdinti attho. "haṭṭho Haṭṭhena cittena,
  āsanā vuṭṭhahiṁ tadā"tipi pāṭho. So uttānatthova.
      Pītiyā ca abhissannoti pītiparipphuṭo. Vasībhūtoti vasībhāvappatto. Jhāneti
  rūpāvacarārūpāvacarajjhānesu. Sahassiyamhīti dasasahassiyaṁ. Lokamhīti lokadhātuyā.
  Me samāti mayā sadisā. Avisesena "me samā natthī"ti vatvā idāni tameva
  niyamento "asamo iddhidhammesū"ti āha. Tattha iddhidhammesūti pañcasu
  iddhidhammesūti attho. Alabhinti paṭilabhiṁ. Īdisaṁ sukhanti īdisaṁ somanassaṁ.
      Atha sumedhatāpaso dasabalassa byākaraṇaṁ sutvā buddhabhāvaṁ karatalagatakālamiva
  maññamāno pamuditahadayo dasasu lokadhātusahassesu suddhāvāsamahābrahmāno
  atītabuddhassāvino niyatabodhisattānaṁ byākaraṇe uppajjamānapāṭihāriyadassanena
  tathāgatavacanassa avitathataṁ pakāsento maṁ paritosayantā imā gāthāyo āhaṁsūti
  dassento bhagavā "pallaṅkābhujane mayhan"tiādimāha.
      Tattha pallaṅkābhujane mayhanti mama pallaṅkābhujane. Ayameva vā pāṭho.
  Dasasahassādhivāsinoti dasasahassivāsino mahābrahmāno. Yā pubbeti yāni
-------------------------------------------------
[page 151]
  Pubbe, vibhattilopaṁ katvā vuttanti veditabbaṁ. Pallaṅkavaramābhujeti
  varapallaṅkābhujane. Nimittāni padissantīti nimittāni padissiṁsūti attho.
  Atītavacane vattabbe vattamānavacanaṁ vuttaṁ. Kiñcāpi vuttaṁ, atītavasena attho
  gahetabbo. Tāni ajja padissareti pubbepi niyatabodhisattānaṁ pallaṅkābhujane
  yāni nimittāni uppajjiṁsu, tāni nimittāni ajja padissare. Tasmā tvaṁ dhuvameva
  buddho bhavissasīti attho. Na pana tāniyeva nimittāni uppajjiṁsu, taṁsadisattā
  "tāni ajja padissare"ti vuttanti veditabbaṁ.
      Sītanti sītattaṁ. Byapagatanti gataṁ vigataṁ. Tānīti sītavigamanauṇhupasamanānīti
  attho. Nissaddāti asaddā anigghosā. Nirākulāti anākulā, ayameva vā
  pāṭho. Na sandantīti na vahanti nappavattanti. Savantiyoti nadiyo. Tānīti
  avāyanāsandanāni. Thalajāti paṭhavitalapabbatarukkhesu jātāni. Dakajāti odakāni
  pupphāni. Pupphantīti pubbe bodhisattānaṁ pupphiṁsu, atītatthe vattamānavacanaṁ
  heṭṭhā vuttanayeneva veditabbaṁ. Tepajja pupphitānīti tāni pupphāni ajja
  pupphitānīti attho.
      Phalabhārāti phaladhaRā. Tepajjāti tepi ajja, pulliṅgavasena "tepī"ti
  vuttaṁ "latā vā rukkhā vā"ti vuttattā. Phalitāti sañjātaphalā. Ākāsaṭṭhā ca
  bhummaṭṭhā cāti ākāsagatā ca bhūmigatā ca. Ratanānīti muttādīni ratanāni.
  Jotantīti obhāsanti. Mānussakāti manussānaṁ santakā mānussakā. Dibbāti
  devānaṁ santakā dibbā. Turiyāti ātataṁ vitataṁ ātatavitataṁ susiraṁ ghananti pañca
  turiyāni. Tattha ātataṁ nāma cammapariyonaddhesu bheriādīsu ekatalaturiyaṁ. Vitataṁ
  nāma ubhayatalaṁ. Ātatavitataṁ nāma sabbato pariyonaddhaṁ mahativallakiādikaṁ. Susiraṁ
  nāma vaṁsādikaṁ. Ghanaṁ nāma sammatāḷādikaṁ. Vajjantīti heṭṭhā vuttanayena vajjiṁsu,
  atītatthe vattamānavacanaṁ veditabbaṁ. Esa nayo upari īdisesu vacanesupi.
-------------------------------------------------
[page 152]
  Abhiravantīti tatra tatra kusalehi sumuñcitā suppatāḷitā suvāditā viya abhiravanti,
  abhinadantīti attho.
      Vicittapupphāti vicitrāni nānāgandhavaṇṇāni pupphāni. Abhivassantīti
  abhivassiṁsu, nipatiṁsūti attho. Tepīti tānipi vicitrapupphāni abhivassantāni
  padissanti, devabrahmagaṇehi okiriyamānānīti adhippāyo. Ābhujatīti osakkati.
  Tepajjabhoti tepi ajja ubho mahāsamuddadasasahassiyo. Abhiravantīti abhinadanti.
  Nirayeti nirayesu. Dasasahassāti anekadasasahassā. Nibbantīti sammanti, santiṁ
  upentīti attho. Tārakāti nakkhattāni, tepi ajja padissatīti tepi sūriyassa
  vimalabhāvā tārakā ajja divā dissanti.
      Anovaṭṭhenāti anovaṭṭhe, bhummatthe karaṇavacanaṁ. Atha vā anovaṭṭheti
  anabhivaṭṭhepi. Nāti nipātamattaṁ "sutvā na dūtavacanan"tiādīsu viya.
  Tampajjubbhujjateti tampi udakaṁ ajja ubbhijjati, ubbhijjitvā uṭṭhahatīti
  attho. Mahiyāti paṭhaviyā, nissakkavacanaṁ. Tārāgaṇāti gahanakkhattādayo sabbe tāragaṇā.
  Nakkhattāti nakkhattatārakā ca. Gaganamaṇḍaleti sakalagaganamaṇḍalaṁ virocantīti
  attho. Bilāsayāti bilāsayā ahinakulakumbhīlagodhādayo. Darīsayāti jharāsayā.
  Ayameva vā pāṭho. Nikkhamantīti nikkhamiṁsu. Sakāsayāti attano attano āsayato.
  "tadāsayā"tipi Pāṭho. Tattha tadā tasmiṁ kāle, āsayato, bilatoti attho.
  Chuddhāti suchuddhā suvuddhāritā, nikkhantāti attho.
      Aratīti ukkaṇṭhā. Santuṭṭhāti paramena santuṭṭhena santuṭṭhā. Vinassatīti
  vigacchati. Rāgoti kāmarāgo. Tadā tanu hotīti oramattako hoti, iminā
  pariyuṭṭhānābhāvaṁ dīpeti. Vihatāti vinaṭṭhā. Tadāti pubbe, bodhisattānaṁ
  pallaṅkābhujaneti attho. Na bhavatīti na hoti. Ajjapetanti ajja tava
-------------------------------------------------
[page 153]
  Pallaṅkābhujanepi etaṁ bhayaṁ na hotevāti attho. Tena liṅgena jānāmāti tena
  kāraṇena sabbeva mayaṁ jānāma, yaṁ tvaṁ buddho bhavissasīti attho.
      Anuddhaṁsatīti na uggacchati. 1- Aniṭṭhagandhoti duggandho. Pakkamatīti pakkami
  vigacchi. Pavāyatīti pavāyi. Sopajjāti sopi dibbagandho ajja. Padissantīti
  padissiṁsu. Tepajjāti tepi sabbe devā ajja. Yāvatāti paricchedanatthe
  nipāto, yattakāti attho. Kuṭṭāti 2- pākāRā. Na hontāvaraṇāti āvaraṇakarā
  na ahesuṁ. Tadāti pubbe. Ākāsabhūtāti te kuṭṭakavāṭapabbatā āvaraṇaṁ
  tirokaraṇaṁ kātuṁ asakkontā, ajaṭākāsabhūtāti attho. Cutīti maraṇaṁ. Upapattīti
  paṭisandhiggahaṇaṁ. Khaṇeti pubbe bodhisattānaṁ pallaṅkābhujanakkhaṇe. Na vijjatīti
  nāhosi. Tānipajjāti tānipi ajja cavanabhavanānīti 3- attho. Mā nivattīti mā
  paṭikkami. Abhikkamāti parakkaMa. Sesamettha uttānamevāti.
      Tato sumedhapaṇḍito dīpaṅkarassa dasabalassa ca dasasahassacakkavāḷa-
  devatānañca vacanaṁ sutvā bhiyyoso mattāya sañjātussāho hutvā cintesi
  "buddhā nāma amoghavacanā, natthi buddhānaṁ kathāya aññathattaṁ. Yathā hi
  ākāse khittassa leḍḍussa patanaṁ dhuvaṁ, jātassa maraṇaṁ, aruṇe uggate
  sūriyassa abbhuggamanaṁ, 4- āsayā nikkhantassa sīhassa sīhanādanadanaṁ, garugabbhāya
  itthiyā bhāramoropanaṁ 5- dhuvaṁ avassambhāvī, evameva buddhānaṁ vacanaṁ nāma dhuvaṁ
  amoghaṁ, addhā ahaṁ buddho bhavissāmīti. Tena vuttaṁ:-
       [108] "buddhassa Vacanaṁ sutvā dasasahassīnacūbhayaṁ
               tuṭṭhahaṭṭho pamodito evaṁ cintesahaṁ tadā.

  *  *  *  *  *  *
  Footnote: 1 Sī.,i. anuddhaṁ gacchati na bhavati na hoti 2 ka. kuḍḍāti
  3 Sī.,i. vacanauppajjanānīti 4 Sī.,i. uṭṭhānaṁ 5 Sī.,i. bhāramocanaṁ
-------------------------------------------------
[page 154]
       [109] Advejjhavacanā buddhā amoghavacanā jinā
             vitathaṁ natthi buddhānaṁ dhuvaṁ buddho bhavāmahaṁ.
       [110] Yathā khittaṁ nabhe leḍḍu dhuvaṁ patati bhūmiyaṁ
             tatheva buddhaseṭṭhānaṁ vacanaṁ dhuvasassataṁ
             vitathaṁ natthi buddhānaṁ dhuvaṁ buddho bhavāmahaṁ.
       [111] Yathāpi sabbasattānaṁ maraṇaṁ dhuvasassataṁ
             tatheva buddhaseṭṭhānaṁ vacanaṁ dhuvasassataṁ
             vitathaṁ natthi buddhānaṁ dhuvaṁ buddho bhavāmahaṁ.
       [112] Yathā rattikkhaye patte sūriyuggamanaṁ dhuvaṁ
             tatheva buddhaseṭṭhānaṁ vacanaṁ dhuvasassataṁ
             vitathaṁ natthi buddhānaṁ dhuvaṁ buddho bhavāmahaṁ.
       [113] Yathā nikkhantasayanassa sīhassa nadanaṁ dhuvaṁ
             tatheva buddhaseṭṭhānaṁ vacanaṁ dhuvasassataṁ
             vitathaṁ natthi buddhānaṁ dhuvaṁ buddho bhavāmahaṁ.
       [114] Yathā āpannasattānaṁ bhāramoropanaṁ dhuvaṁ
             tatheva buddhaseṭṭhānaṁ vacanaṁ dhuvasassataṁ
             vitathaṁ natthi buddhānaṁ dhuvaṁ buddho bhavāmahan"ti.
      Tattha buddhassa vacanaṁ sutvā, dasasahassīnacūbhayanti dīpaṅkarasammāsambuddhassa
  ca dasasahassacakkavāḷadevatānañca vacanaṁ sutvā. Ubhayanti ubhayesaṁ, sāmiatthe
  paccattavacanaṁ, ubhayavacanaṁ vā. Evaṁ cintesahanti evaṁ cintesiṁ ahiṁ.
      Advejjhavacanāti dvedhā appavattavacanā, ekaṁsavacanāti attho.
  "acchiddavacanā"tipi Pāṭho, tassa niddosavacanāti attho. Amoghavacanāti
-------------------------------------------------
[page 155]
  Avitathavacanā. Vitathanti vitathavacanaṁ natthīti attho. Dhuvaṁ buddho bhavāmahanti
  ahaṁ ekaṁseneva buddho bhavissāmīti niyatavasena avassambhāvivasena ca vattamānavacanaṁ
  katanti veditabbaṁ.
      Sūriyuggamananti sūriyassa udayanaṁ, ayameva vā pāṭho. Dhuvasassatanti
  ekaṁsabhāvī ceva sassatañca. Nikkhantasayanassāti sayanato nikkhantassa.
  Āpannasattānanti garugabbhānaṁ, gabbhinīnanti attho. Bhāramoropananti
  bhāraoropanaṁ, gabbhassa oropananti, attho. Makāro padasandhikaro,
  sesametthāpi uttānamevāti.
      "svāhaṁ Addhā buddho bhavissāmī"ti evaṁ katasanniṭṭhāno buddhakārake
  dhamme upadhāretuṁ "kahaṁ nu kho buddhakārakā dhammā"ti uddhaṁ adho disāsu
  vidisāsū"ti anukkamena sakalaṁ dhammadhātuṁ vicinanto pubbe porāṇakehi
  bodhisattehi āsevitanisevitaṁ paṭhamaṁ dānapāramiṁ disvā evaṁ attānaṁ ovadi
  "sumedhapaṇḍita tvaṁ ito paṭṭhāya paṭhamaṁ dānapāramiṁ pūreyyāsi. Yathā hi
  nikujjito udakakumbho nissesaṁ katvā udakaṁ vamatiyeva na paccāharati, evameva
  dhanaṁ vā yasaṁ vā puttadāraṁ vā aṅgapaccaṅgaṁ vā anoloketvā sabbattha 1-
  yācakānaṁ sabbaṁ icchiticchitaṁ nissesaṁ katvā dadamāno bodhimūle nisīditvā
  buddho bhavissasī"ti paṭhamaṁ dānapāramiṁ daḷhaṁ katvā adhiṭṭhāsi. Tena
  vuttaṁ:-
       [115] "handa Buddhakare dhamme vicināmi ito cito
             uddhaṁ adho dasa disā yāvatā dhammadhātuyā.
       [116] Vicinanto tadā dakkhiṁ paṭhamaṁ dānapāramiṁ
             pubbakehi mahesīhi anuciṇṇaṁ mahāpathaṁ.

  *  *  *  *  *  *
  Footnote: 1 Sī.,i. sabbasampatti
-------------------------------------------------
[page 156]
       [117] Imaṁ tvaṁ paṭhamaṁ tāva daḷhaṁ katvā samādiya
             dānapāramitaṁ gaccha yadi bodhiṁ pattumicchasi.
       [118] Yathāpi kumbho sampuṇṇo yassa kassaci adho kato
             vamatevudakaṁ nissesaṁ na tattha parirakkhati.
       [119] Tatheva yācake disvā hīnamukkaṭṭhamajjhime
             dadāhi dānaṁ nissesaṁ kumbho viya adho kato"ti,
      tattha handāti vavassaggatthe nipāto. Buddhakare dhammeti buddhattare
  dhamme. Buddhattakarā nāma dhammā dānapāramitādayo dasa dhammā. Vicināmīti
  vicinissāmi, vīmaṁsissāmi upaparikkhissāmīti attho. Ito citoti ito ito,
  ayameva vā pāṭho. Tattha tattha vicināmīti attho. Uddhanti devaloke.
  Adhoti manussaloke. Dasa disāti dasasu disāsu, kattha nu kho te buddhakārakadhammā
  uddhaṁ adho tiriyaṁ disāsu vidisāsūti adhippāyo. Yāvatā dhammadhātuyāti
  ettha yāvatāti paricchedavacanaṁ. Dhammadhātuyāti sabhāvadhammassa, pavattanīti vacanaseso
  daṭṭhabbo. Kiṁ vuttaṁ hoti? yāvatikā sabhāvadhammānaṁ kāmarūpārūpadhammānaṁ pavatti,
  tāvatikaṁ vicinissāmīti vuttaṁ hoti.
      Vicinantoti vīmaṁsanto upaparikkhanto. Pubbakehīti porāṇakehi
  bodhisattehi. Anuciṇṇanti ajjhāciṇṇaṁ 1- āsevitaṁ. Samādiyāti samādiyanaṁ
  karohi, ajja paṭṭhāya ayaṁ paṭhamaṁ dānapāramī pūretabbā mayāti evaṁ
  samādiyāti attho. Dānapāramitaṁ gacchāti dānapāramiṁ gaccha, pūrayāti attho,
  yadi bodhiṁ pattumicchasīti bodhimūlamupagantvā anuttaraṁ sammāsambodhiṁ pattuṁ
  icchasi ce. Yassa kassacīti udakassa vā khīrassa vā yassa kassaci sampuṇaṇo.

  *  *  *  *  *  *
  Footnote: 1 Sī.,i. āciṇṇaṁ
-------------------------------------------------
[page 157]
  Sampuṇṇasaddayoge sati sāmivacanaṁ icchanti saddavidū. Karaṇatthe vā sāmivacanaṁ,
  yena kenacīti attho, adho katoti heṭṭhāmukhīkato. Na tattha parirakkhatīti
  tasmiṁ vamane na parirakkhati, nissesaṁ udakaṁ vamatevāti attho. Hīnamukkaṭṭhamajjhimeti
  hīnamajjhimapaṇīte, makāro padasandhikaro. Kumbho viya adho katoti
  heṭṭhāmukhīkato viya kumbho. Yācake upagate disvā "tvaṁ sumedha attano
  anavasesetvā sabbadhanapariccāgena dānapāramiṁ aṅgapariccāgena upapāramiṁ,
  jīvitapariccāgena paramatthapāramiñca pūrehī"ti evaṁ attanāva attānaṁ
  ovadi.
      Athassa "na ettakeheva buddhakārakehi dhammehi bhavitabban"ti uttarimpi
  upadhārayato dutiyaṁ sīlapāramiṁ disvā etadahosi "sumedhapaṇḍita tvaṁ ito
  paṭṭhāya sīlapāramiṁ pūreyyāsi. Yathā camarī migo nāma jīvitampi anoloketvā
  attano vālameva rakkhati, evaṁ tvampi ito paṭṭhāya jīvitampi anoloketvā
  sīlameva rakkhanto buddho bhavissasī"ti dutiyaṁ sīlapāramiṁ daḷhaṁ katvā adhiṭṭhāsi.
  Tena vuttaṁ:-
       [120] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [121] Vicinanto tadā dakkhiṁ dutiyaṁ sīlapāramiṁ
             pubbakehi mahesīhi āsevitanisevitaṁ.
       [122] Imaṁ tvaṁ dutiyaṁ tāva daḷhaṁ katvā samādiya
             sīlapāramitaṁ gaccha yadi bodhiṁ pattumicchasi.
       [123] Yathāpi camarī vālaṁ kismiñci paṭilaggitaṁ
             upeti maraṇaṁ tattha na vikopeti vāladhiṁ.
-------------------------------------------------
[page 158]
       [124] Tatheva catūsu bhūmīsu sīlāni paripūraya
             parirakkha sabbadā sīlaṁ camarī viya vāladhin"ti.
      Tattha na heteti na hi eteyeva. Bodhipācanāti maggaparipācanā.
  Sabbaññutaññāṇaparipācanā vā. Dutiyaṁ sīlapāraminti sīlaṁ nāma sabbesaṁ
  kusaladhammānaṁ patiṭṭhā, sīle patiṭṭhito kusaladhammehi na parihāyati, sabbepi
  lokiyalokuttaraguṇe paṭilabhati. Tasmā sīlapāramī pūretabbāti dutiyaṁ sīlapāramiṁ
  addakkhinti attho.
      Āsevitanisevitanti bhāvitañceva bahulīkatañca. Camarīti camarī migo.
  Kismiñcīti yattha katthaci rukkhalatākaṇṭakādīsu aññatarasmiṁ. Paṭilaggitanti
  paṭivilaggitaṁ. Tatthāti yattha vilaggitaṁ, tattheva ṭhatvā maraṇaṁ upagacchati.
  Na vikopetīti na chindati. Vāladhinti vālaṁ chinditvā na gacchati, tattheva
  maraṇaṁ upetīti attho.
      Catūsu bhūmīsu sīlānīti catūsu ṭhānesu vibhattisīlāni, pātimokkhasaṁvaraindriya-
  saṁvarāajīvapārisuddhipaccayasannissitavasenāti attho. Bhūmivasena pana dvīsuyeva bhūmīsu
  pariyāpannaṁ tampi catusīlamevāti. Paripūrayāti khaṇḍachiddasabalādiabhāvena paripūraya.
  Sabbadāti sabbakālaṁ. Camarī viyāti camarī migo viya. Sesametthāpi
  uttānatthamevāti.
      Athassa "na ettakeheva buddhakārakehi dhammehi bhavitabban"ti uttarimpi
  upadhārayato tatiyaṁ nekkhammapāramiṁ disvā etadahosi "sumedhapaṇḍita tvaṁ ito
  paṭṭhāya nekkhammapāramimpi pūreyyāsi. Yathāpi suciraṁ bandhanāgāre vasamāno
  puriso na tattha sinehaṁ karoti, atha kho ukkaṇṭhito avasitukāmo hoti,
  evameva tvampi sabbabhave bandhanāgārasadise katvā passa, sabbabhavehi
-------------------------------------------------
[page 159]
  Ukkaṇṭhito muccitukāmo hutvā nekkhammābhimukhova hohi, evaṁ buddho bhavissasī"ti
  tatiyaṁ nekkhammapāramiṁ daḷhaṁ katvā adhiṭṭhāsi. Tena vuttaṁ:-
       [125] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [126] Vicinanto tadā dakkhiṁ tatiyaṁ nekkhammapāramiṁ
             pubbakehi mahesīhi āsevitanisevitaṁ.
       [127] Imaṁ tvaṁ tatiyaṁ tāva daḷhaṁ katvā samādiya
             nekkhammapāramitaṁ gaccha yadi bodhiṁ pattumicchasi.
       [128] Yathā andughare puriso ciravuṭṭho dukhaṭṭito
             na tattha rāgaṁ janeti 1- muttiṁyeva gavesati.
       [129] Tatheva tvaṁ sabbabhave passa andughare viya
             nekkhammābhimukho hohi bhavato parimuttiyā"ti.
      Tattha andughareti bandhanāgāre. Ciravuṭṭhoti cirakālaṁ vuṭṭho. Dukhaṭaṭitoti
  dukkhapīḷito. Na tattha rāgaṁ janetīti tattha andughare rāgaṁ sinehaṁ na janeti
  na uppādeti. "imaṁ Andugharaṁ muñcitvā nāhaṁ aññattha gamissāmī"ti evaṁ
  tattha rāgaṁ na janeti, kintu 2- muttiṁyeva mokkhameva gavesatīti adhippāyo.
  Nekkhammābhimukhoti nikkhamanābhimukho hoti. Bhavatoti sabbabhavehi. Parimuttiyāti
  parimocanatthāya. "nekkhammābhimukho Hutvā, sambodhiṁ pāpuṇissasī"tipi pāṭho.
  Sesamettha uttānatthamevāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato catutthaṁ paññāpāramiṁ disvā etadahosi "sumedhapaṇḍita tvaṁ ito

  *  *  *  *  *  *
  Footnote: 1 pāḷi. abhijaneti 2 Sī.,i. kiṁ karosi
-------------------------------------------------
[page 160]
  Paṭṭhāya paññāpāramimpi pūreyyāsi. Hīnamajjhimukkaṭṭhesu kañci avajjetvā
  sabbepi paṇḍite upasaṅkamitvā pañhaṁ puccheyyāsi. Yathāpi piṇḍacāriko bhikkhu
  hīnādibhedesu kulesu kiñci kulaṁ avivajjetvā paṭipāṭiyā piṇḍāya caranto khippaṁ
  yāpanamattaṁ labhati, evameva tvampi sabbe paṇḍite upasaṅkamitvā pucchanto
  buddho bhavissasī"ti catutthaṁ paññāpāramiṁ daḷhaṁ katvā adhiṭṭhāsi. Tena vuttaṁ:-
       [130] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [131] Vicinanto tadā dakkhiṁ catutthaṁ paññāpāramiṁ
             pubbakehi mahesīhi āsevitanisevitaṁ.
       [132] Imaṁ tvaṁ catutthaṁ tāva daḷhaṁ katvā samādiya
             paññāpāramitaṁ gaccha yadi bodhiṁ pattumicchasi.
       [133] Yathāpi bhikkhu bhikkhanto hīnamukkaṭṭhamajjhime
             kulāni ca vivajjento evaṁ labhati yāpanaṁ.
       [134] Tatheva tvaṁ sabbakālaṁ paripucchaṁ budhaṁ janaṁ
             paññāya pāramiṁ gantvā sambodhiṁ pāpuṇissasī"ti.
      Tattha bhikkhantoti piṇḍāya caranto. Hīnamukkaṭṭhamajjhimeti hīnamukkaṭṭhamajjhimāni
  kulānīti attho. Liṅgavipariyāso kato. Na vivajjentoti na pariharanto
  gharapaṭipāṭiṁ muñcitvā caranto vivajjeti nāma, evamakatvāti attho. Yāpananti
  yāpanamattaṁ pāṇadhāraṇaṁ āhāraṁ labhatīti attho. Paripucchanti "kiṁ bhante kusalaṁ,
  kiṁ sāvajjaṁ. Kiṁ anavajjan"tiādinā 1- nayena tattha abhiññāte paṇḍite jane
  upasaṅkamitvā paripucchantoti attho budhaṁ jananti paṇḍitaṁ janaṁ. "budhe Jane"tipi

  *  *  *  *  *  *
  Footnote: 1 dī.pā. 11/84, 216/51, 136
-------------------------------------------------
[page 161]
  Pāṭho. Paññāya pāraminti paññāya pāraṁ. "paññāpāramitaṁ Gantvā"tipi pāṭho.
  Sesametthāpi uttānamevāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato pañcamaṁ vīriyapāramiṁ disvā etadahosi "sumedhapaṇḍita tvaṁ ito
  paṭṭhāya vīriyapāramimpi pūreyyāsi. Yathāpi sīho migarājā sabbairiyāpathesu
  daḷhavīriyo hoti, evaṁ tvampi sabbabhavesu sabbairiyāpathesu daḷhavīriyo
  anolīnavīriyo samāno buddho bhavissasī"ti pañcamaṁ vīriyapāramiṁ daḷhaṁ katvā
  adhiṭṭhāsi. Tena vuttaṁ:-
       [135] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [136] Vicinanto tadā dakkhiṁ pañcamaṁ vīriyapāramiṁ
             pubbakehi mahesīhi āsevitanisevitaṁ.
       [137] Imaṁ tvaṁ pañcamaṁ tāva daḷhaṁ katvā samādiya
             vīriyapāramitaṁ gaccha yadi bodhiṁ pattumicchasi.
       [138] Yathāpi sīho migarājā nisajjaṭṭhānacaṅkame
             alīnavīriyo hoti paggahitamano sadā.
       [139] Tatheva tvaṁ sabbabhave paggaṇha vīriyaṁ daḷhaṁ
             vīriyapāramitaṁ gantvā sambodhiṁ pāpuṇissasī"ti.
      Tattha alīnavīriyoti anolīnavīriyo. Sabbabhaveti jātajātabhave, sabbesu
  bhavesūti attho. "āraddhavīriyo Hutvā, sambodhiṁ pāpuṇissasī"tipi pāṭho.
  Sesametthāpi uttānamevāti.
-------------------------------------------------
[page 162]
      Athassa "na ettakeheva buddhakārakadhammehi bhavitabban"ti uttarimpi
  upadhārayato chaṭṭhamaṁ khantipāramiṁ disvā etadahosi "sumedhapaṇḍita tvaṁ ito
  paṭṭhāya khantipāramiṁ paripūreyyāsi, sammānanepi avamānanepi khamova bhaveyyāsi.
  Yathā hi paṭhaviyaṁ nāma sucimpi pakkhipanti asucimpi, na ca tena paṭhavī sinehaṁ vā
  paṭighaṁ vā karoti, khamati sahati adhivāsetiyeva, evameva tvampi sabbesaṁ
  sammānanāvamānanesu khamo samāno buddho bhavissasī"ti chaṭṭhamaṁ khantipāramiṁ
  daḷhaṁ katvā adhiṭṭhāsi. Tena vuttaṁ:-
       [140] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [141] Vicinanto tadā dakkhiṁ chaṭṭhamaṁ khantipāramiṁ
             pubbakehi mahesīhi āsevitanisevitaṁ.
       [142] Imaṁ tvaṁ chaṭṭhamaṁ tāva daḷhaṁ katvā samādiya
             tattha advejjhamānaso sambodhiṁ pāpuṇissasi.
       [143] Yathāpi paṭhavī nāma sucimpi asucimpi ca
             sabbaṁ sahati nikkhepaṁ na karoti paṭighaṁ tayā.
       [144] Tatheva tvampi sabbesaṁ sammānāvamānakkhamo
             khantipāramitaṁ gantvā sambodhiṁ pāpuṇissasī"ti.
     Tattha tatthāti tassaṁ khantipāramiyaṁ. Advejjhamānasoti ekaṁsamānaso. Sucimpīti
  candanakuṅkumagandhamālādisucimpi. Asucampīti ahikukkuramanussakuṇapagūthamuttakheḷa-
  siṅghāṇikādiasucimpi. Sahatīti khamati, adhivāseti. Nikkhepanti nikkhittaṁ.
  Paṭighanti kodhaṁ. Tayāti tāya vuttiyā, tāya nikkhittatāya vā. "paṭighaṁ Dayan"tipi
  pāṭho. Tassa tena nikkhepena paṭighānurodhaṁ na karotīti attho. Sammānāvamānakkhamoti
-------------------------------------------------
[page 163]
  Sabbesaṁ sammānanāvamānanasaho tvampi bhavāti attho. "tatheva Tvampi sabbabhave,
  sammānanavimānakkhamo"tipi paṭhanti. "khantiyā Pāramiṁ gantvā"tipi pāṭho, tassā
  khantiyā pāramipūraṇavasena gantvāti attho. Sesametthāpi uttānamevāti. Ito
  paraṁ ettakampi avatvā yattha yattha viseso atthi, taṁ tameva vatvā pāṭhantaraṁ
  dassetvā gamissāmāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato sattamaṁ saccapāramiṁ disvā etadahosi "sumedhapaṇḍita tvaṁ ito
  paṭṭhāya saccapāramimpi pūreyyāsi, asaniyā matthake patamānāyapi dhanādīnaṁ
  atthāya chandādīnaṁ vasena sampajānamusāvādaṁ nāma mā bhāsi. Yathāpi osadhītārakā
  nāma sabbautūsu attano gamanavīthiṁ vijahitvā aññāya vīthiyā na gacchati,
  sakavīthiyāva gacchati, evameva tvampi saccaṁ pahāya musāvādaṁ nāma avadantoyeva
  buddho bhavissasī"ti sattamaṁ saccapāramiṁ daḷhaṁ katvā adhiṭṭhāsiṁ. Tena vuttaṁ:-
       [145] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [146] Vicinanto tadā dakkhiṁ sattamaṁ saccapāramiṁ
             pubbakehi mahesīhi āsevitanisevitaṁ.
       [147] Imaṁ tvaṁ sattamaṁ tāva daḷhaṁ katvā samādiya
             tattha advejjhavacano sambodhiṁ pāpuṇissasi.
       [148] Yathāpi osadhī nāma tulābhūtā sadevake
             samaye utuvasse vā na vokkamati vīthito.
       [149] Tatheva tvampi saccesu mā vokkamasi vīthito
             saccapāramitaṁ gantvā sambodhiṁ pāpuṇissasī"ti.
-------------------------------------------------
[page 164]
      Tattha tatthāti saccapāramiyaṁ. Advejjhavacanoti avitathavacano. Osadhī nāmāti
  osadhītārakā, osadhagahaṇe osadhītārakaṁ uditaṁ disvā osadhaṁ gaṇhanti. Tasmā
  "osadhītārakā"ti vuccati. Tulābhūtāti pamāṇabhūtā. Sadevaketi sadevakassa lokassa.
  Samayeti vassasamaye. Utuvasseti hemantagimhesu. "samaye Utuvaṭṭe"tipi pāṭho.
  Tassa samayeti gimhe. Utuvaṭṭeti hemante ca vassāne cāti attho. Na vokkamati
  vīthitoti taṁtaṁutumhi attano gamanavīthito na vokkamati na vigacchati, cha māse pacchimaṁ
  disaṁ gacchati, cha māse pubbaṁ disaṁ gacchatīti. Atha vā osadhī nāmāti
  siṅgiverapipphalimaricādikaṁ osadhaṁ. Na vokkamatīti yaṁ yaṁ phaladānasamatthaṁ osadhaṁ,
  taṁ taṁ phaladānaṁ okkamma attano phalaṁ adatvā na nivattati. Vīthitoti gamanavīthito,
  pittaharo pittaṁ harateva, vātaharo vātaṁ harateva, semhaharo semhaṁ haratevāti
  attho. Sesametthāpi uttānamevāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato aṭṭhamaṁ adhiṭṭhānapāramiṁ disvā etadahosi "sumedhapaṇḍita tvaṁ
  ito paṭṭhāya adhiṭṭhānapāramimpi pūreyyāsi, yaṁ adhiṭṭhāsi, tasmiṁ adhiṭṭhāne
  niccalo bhaveyyāsi, yathā pabbato nāma sabbadisāsu vāte paharantepi
  na kampati na calati, attano ṭhāneyeva tiṭṭhati, evameva tvampi attano
  adhiṭṭhāne niccalo hontova buddho bhavissasī"ti aṭṭhamaṁ adhiṭṭhānapāramiṁ
  daḷhaṁ katvā adhiṭṭhāsīti. Tena vuttaṁ:-
       [150] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [151] Vicinanto tadā dakkhiṁ aṭṭhamaṁ adhiṭṭhānapāramiṁ
             pubbakehi mahesīhi āsevitanisevitaṁ.
-------------------------------------------------
[page 165]
       [152] Imaṁ tvaṁ aṭṭhamaṁ tāva daḷhaṁ katvā samādiya
             tattha tvaṁ acalo hutvā sambodhiṁ pāpuṇissasi.
       [153] Yathāpi pabbato selo acalo suppatiṭṭhito
             na kampati bhusavātehi sakaṭṭhāneva tiṭṭhati.
       [154] Tatheva tvaṁ adhiṭṭhāne sabbadā acalo bhava
             adhiṭṭhānapāramitaṁ gantvā sambodhiṁ pāpuṇissasī"ti.
      Tattha seloti silāmayo. Acaloti niccalo. Suppatiṭṭhitoti acalattāva
  suṭṭhu patiṭṭhito. "yathāpi Pabbato acalo, nikhāto suppatiṭṭhito"tipi pāṭho.
  Bhusavātehīti balavavātehi. Sakaṭṭhānevāti attano ṭhāneyeva, yathāṭhitaṭṭhāneyevāti
  attho. Sesametthāpi uttānamevāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato navamaṁ mettāpāramiṁ disvā etadahosi "sumedhapaṇḍita tvaṁ ito
  paṭṭhāya mettāpāramiṁ pūreyyāsi, hitesupi ahitesupi ekacittova bhaveyyāsi.
  Yathāpi udakaṁ nāma pāpajanassapi kalyāṇajanassapi sītabhāvaṁ ekasadisaṁ katvā
  pharati, evameva tvampi sabbasattesu mettacittena ekacittova hutvā buddho
  bhavissasī"ti navamaṁ mettāpāramiṁ daḷhaṁ katvā adhiṭṭhāsī"ti. Tena vuttaṁ:-
       [155] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [156] Vicinanto tadā dakkhiṁ navamaṁ mettāpāramiṁ
             pubbakehi mahesīhi āsevitanisevitaṁ.
       [157] Imaṁ tvaṁ navamaṁ tāva daḷhaṁ katvā samādiya
             mettāya asamo hohi yadi bodhiṁ pattumicchasi.
-------------------------------------------------
[page 166]
       [158] Yathāpi udakaṁ nāma kalyāṇe pāpake jane
             samaṁ pharati sītena pavāheti rajomalaṁ.
       [159] Tatheva tvaṁ hitāhite samaṁ mettāya bhāvaya
             mettāpāramitaṁ gantvā sambodhiṁ pāpuṇissasī"ti.
      Tattha asamo hohīti mettābhāvanāya asadiso hohi. Tattha "tvaṁ samasamo
  hohī"tipi pāṭho. So uttānatthova. Samanti tulyaṁ. Pharatīti phusati. Pavāhetīti
  visodheti. Rajoti āgantukarajaṁ. Malanti sarīre uṭṭhitaṁ sedamalādiṁ. "rajamalan"tipi
  Pāṭho. Soyevattho. Hitāhiteti hite ca ahite ca, mitte ca amitte cāti
  attho. Mettāya bhāvayāti mettaṁ bhāvaya vaḍḍhehi. Sesametthāpi uttānamevāti.
      Athassa "na ettakeheva buddhakārakadhammehi bhavitabban"ti uttarimpi
  upadhārayato dasamaṁ upekkhāpāramiṁ disvā etadahosi "sumedhapaṇḍita tvaṁ ito
  paṭṭhāya upekkhāpāramiṁ paripūreyyāsi, sukhepi dukkhepi majjhattova bhaveyyāsi.
  Yathāpi paṭhavī nāma sucimpi asucimpi ca pakkhipamāne majjhattāva hoti, evameva
  tvampi sukhadukkhesu majjhattova honto buddho bhavissasī"ti dasamaṁ upekkhāpāramiṁ
  daḷhaṁ katvā adhiṭṭhāsi. Tena vuttaṁ:-
       [160] "na Hete ettakāyeva buddhadhammā bhavissare
             aññepi vicinissāmi ye dhammā bodhipācanā.
       [161] Vicinanto tadā dakkhiṁ dasamaṁ upekkhāpāramiṁ
             pubbakehi mahesīhi āsevitanisevitaṁ.
       [162] Imaṁ tvaṁ dasamaṁ tāva daḷhaṁ katvā samādiya
             tulābhūto daḷho hutvā sambodhiṁ pāpuṇissasi.
       [163] Yathāpi paṭhavī nāma nikkhittaṁ asuciṁ suciṁ
             upekkhati ubhopete kopānunayavajjitā.
-------------------------------------------------
[page 167]
       [164] Tatheva tvaṁ sukhadukkhe tulābhūto sadā bhava
             upekkhāpāramitaṁ gantvā sambodhiṁ pāpuṇissasī"ti.
      Tattha tulābhūtoti majjhattabhāve ṭhito, yathā tulāya daṇḍo samaṁ tulito
  samaṁ tiṭṭhati, na namati na unnamati, evameva tvampi sukhadukkhesu tulāsadiso
  hutvā sambodhiṁ pāpuṇissasi. Kopānunayavajjitāti paṭighānurodhavajjitā.
  "dayākopavivijjitā"tipi Pāṭho, soyevattho. Sesaṁ khantipāramiyaṁ vuttanayeneva
  veditabbaṁ.
      Tato sumedhapaṇḍito ime dasa pāramidhamme vicinitvā tato paraṁ cintesi
  "imasmiṁ loke bodhisattehi paripūretabbā bodhipācanā buddhattakarā 1- dhammā
  ettakāyeva, na ito bhiyyo, imā pana pāramiyo uddhaṁ ākāsepi natthi, na
  heṭṭhā paṭhaviyampi, na puratthimādīsu disāsupi atthi, mayhaṁyeva pana hadayamaṁsantareyeva
  patiṭṭhitā"ti. Evaṁ tāsaṁ attano hadaye patiṭṭhitabhāvaṁ disvā sabbāpi
  tā daḷhaṁ katvā adhiṭṭhāya punappunaṁ sammasanto anulomapaṭilamaṁ sammasi,
  pariyante gahetvā ādimhi pāpesi, ādimhi gahetvā pariyante ṭhapesi.
  Majjhe gahetvā ubhato osāpesi, ubhato koṭīsu gahetvā majjhe osāpesi.
  Bāhirabhaṇḍapariccāgo pāramiyo nāma, aṅgapariccāgo upapāramiyo nāma,
  jīvitapariccāgo paramatthapāramiyo nāmāti dasa pāramiyo dasa upapāramiyo dasa
  paratthapāramiyoti samatiṁsa pāramiyo yamakatelaṁ 2- vinivaṭṭento viya sammasi. Tassa
  dasa pāramiyo sammasantassa dhammatejena catunahutādikadviyojanasatasahassabahalā
  vipulā ayaṁ mahāpaṭhavī hatthinā akkantanaḷakalāpo viya uppīḷiyamānaṁ ucchuyantaṁ
  viya ca mahāviravaṁ viravamānā saṅkampi sampakampi sampavedi. Kulālacakkaṁ viya
  telayantacakkaṁ viya ca paribbhami. Tena vuttaṁ:-

  *  *  *  *  *  *
  Footnote: 1 Sī. buddhakārakā 2 Ma. yantayamakatelaṁ
-------------------------------------------------
[page 168]
       [165] "ettakāyeva Te loke ye dhammā bodhipācanā
             tatuddhaṁ natthi aññatra daḷhaṁ tattha patiṭṭhaha.
       [166] Ime dhamme sammasato sabhāvasarasalakkhaṇe
             dhammatejena vasudhā dasasahassī pakampatha.
       [167] Calatī ravatī paṭhavī ucchuyantaṁva pīḷitaṁ
             telayante yathā cakkaṁ evaṁ kampati medanī"ti.
      Tattha ettakāyevāti niddiṭṭhānaṁ pāramitānaṁ anūnādhikabhāvassa dassanatthaṁ
  vuttaṁ. Tatuddhanti tato dasapāramīhi uddhaṁ natthi. Aññatrāti aññaṁ, lakkhaṇaṁ
  saddasatthato gahetabbaṁ. Tato dasapāramito añño buddhakārakadhammo natthīti
  attho. Tatthāti tāsu dasasu pāramīsu. Patiṭṭhahāti patiṭṭha, paripūrento tiṭṭhāti
  attho.
      Ime dhammeti pāramidhamme. Sammasatoti upaparikkhantassa. Anādaratthe
  sāmivacanaṁ daṭṭhabbaṁ. Sabhāvasarasalakkhaṇeti sabhāvasaṅkhātena sarasalakkhaṇena
  sammasantassāti attho. Dhammatejenāti pāramipavicayañāṇatejena. 1- Vasudhāti vasūti
  ratanaṁ vuccati, taṁ dhāreti, dhīyati vā etthāti vasudhā. Kā sā? medanī. 2-
  Pakampathāti pakampittha. Sumedhapaṇḍite pana pāramiyo vicinante tassa ñāṇatejena
  dasasahassī pakampitthāti attho.
      Calatīti chappakārā 3- kampi. Ravatīti nadati vikūjati. Ucchuyantaṁva pīḷitanti
  nippīḷitaṁ ucchuyantaṁ viya. "guḷayantaṁva Pīḷitan"tipi pāṭho. Soyevattho.
  Telayanteti telapīḷanayante. Yathā cakkanti cakkikānaṁ mahācakkayantaṁ viya. Evanti yathā
  telapīḷanacakkayantaṁ paribbhamati kampati, evaṁ ayaṁ medanī kampatīti attho.
  Sesamettha uttānamevāti.

  *  *  *  *  *  *
  Footnote: 1 Sī.,i....paricaYu... 2 Sī. medinī 3 Sī.,i. cakkākāraṁ
-------------------------------------------------
[page 169]
      Evaṁ mahāpaṭhaviyā kampamānāya rammanagaravāsino manussā bhagavantaṁ
  parivisayamānā saṇṭhātuṁ asakkontā yugandharavātabbhāhatā mahāsālā viya mucchitā
  papatiṁsu. Ghaṭādīni kulālabhaṇḍāni pavaṭṭentāni aññamaññaṁ paharantāni
  cuṇṇavicuṇṇāni ahesuṁ. Mahājano bhītatasito satthāraṁ upasaṅkamitvā "kiṁ nu kho
  bhagavā' nāgāvaṭṭo ayaṁ, bhūtayakkhadevatāsu aññatarāvaṭṭo vā'ti na hi mayaṁ
  etaṁ jānāMa. Api ca kho sabbopi ayaṁ mahājano bhayena upadduto, kiṁ nu
  kho imassa lokassa pāpakaṁ bhavissati, udāhu kalyāṇaṁ, kathetha no etaṁ
  kāraṇan"ti pucchiṁsu.
      Atha satthā tesaṁ kathaṁ sutvā "tumhe mā bhāyittha, mā kho cintayittha,
  natthi vo ito nidānaṁ bhayaṁ, yo so mayā ajja sumedhapaṇḍito' anāgate
  gotamo nāma buddho bhavissatī'ti byākato, so idāni pāramiyo sammasati,
  tassa sammasantassa dhammatejena sakaladasasahassī lokadhātu ekappahārena kampati
  ceva viravati cā"ti āha. Tena vuttaṁ:-
       [168] "yāvatā Parisā āsi buddhassa parivesane
             pavedhamānā sā tattha mucchitā seti bhūmiyaṁ.
       [169] Ghaṭānekasahassāni kumbhīnañca satā bahū
             sañcuṇṇamathitā tattha aññamaññaṁ paghaṭṭitā.
       [170] Ubbiggā tasitā bhītā bhantā byathitamānasā
             mahājanā samāgamma dīpaṅkaramupāgamuṁ.
       [171] Kiṁ bhavissati lokassa kalyāṇamatha pāpakaṁ
             sabbo upadduto loko taṁ vinodehi cakkhuMa.
-------------------------------------------------
[page 170]
       [172] Tesaṁ tadā saññāpesi dīpaṅkaro mahāmuni
             vissatthā hotha mā bhātha imasmiṁ paṭhavikampane.
       [173] Yamahaṁ ajja byākāsiṁ budadho loke bhavissati
             eso sammasatī dhammaṁ pubbakaṁ jinasevitaṁ.
       [174] Tassa sammasato dhammaṁ buddhabhūmiṁ asesato
             tenāyaṁ kampitā paṭhavī dasasahassī sadevake"ti.
      Tattha yāvatāti yāvatikā. Āsīti ahosi. "yā Tadā parisā āsī"tipi
  pāṭho, tassa yā tattha parisā ṭhitā āsīti attho. Pavedhamānāti kampamānā.
  Sāti sā parisā. Tatthāti tasmiṁ parivesanaṭṭhāne. Setīti sayittha.
      Ghaṭāti ghaṭānaṁ, sāmiatthe paccattavacanaṁ, ghaṭānaṁ nekasahassānīti attho.
  Sañcuṇṇamathitāti cuṇṇā ceva mathitā ca, mathitasañcuṇṇāti attho. Aññamaññaṁ
  paghaṭṭitāti aññamaññaṁ pahaṭā. Ubbiggāti utrāsahadayā. Tasitāti sañjātatāsā.
  Bhītāti bhayabhītā. Bhantāti phandanamānasā, vibbhantacittāti attho. Sabbāni
  panetāni aññamaññavevacanāni. Samāgammāti samāgantvā. Ayameva vā pāṭho.
      Upaddutoti upahato. 1- Taṁ vinodehīti taṁ upaddutabhayaṁ vinodehi, vināsayāti
  attho. Cakkhumāti pañcahi cakkhūhi cakkhuMa. Tesaṁ tadāti te jane tadā,
  upayogatthe sāmivacanaṁ. Saññāpesīti ñāpesi bodhesi. Vissatthāti vissatthacittā.
  Mā bhāthāti mā bhāyatha. Yamahanti yaṁ ahaṁ sumedhapaṇḍitaṁ. Dhammanti pāramidhammaṁ.
  Pubbakanti porāṇaṁ. Jinasevitanti jinehi bodhisattakāle sevitanti attho.
  Buddhabhūminti pāramidhammaṁ. 2- Tenāti tena sammasanakāraṇena. Kampitāti calitā.
  Sadevaketi sadevake loke.

  *  *  *  *  *  *
  Footnote: 1 Sī.,i. upahato byathito 2 Sī.,i. buddhapāramiṁ
-------------------------------------------------
[page 171]
      Tato mahājano tathāgatassa vacanaṁ sutvā haṭṭhatuṭṭho mālāgandhavilepanādīni
  ādāya rammanagarato nikkhamitvā bodhisattaṁ upasaṅkamitvā mālāgandhādīhi
  pūjetvā vanditvā padakkhiṇaṁ katvā rammanagarameva pāvisi. Atha kho bodhisatto
  dasa pāramiyo sammasitvā vīriyaṁ daḷhaṁ katvā adhiṭṭhāya nisinnāsanā vuṭṭhāsi.
  Tena vuttaṁ:-
       [175] "buddhassa Vacanaṁ sutvā mano nibbāyi tāvade
             sabbe maṁ upasaṅkamma punāpi maṁ abhivandisuṁ.
       [176] Samādiyitvā buddhaguṇaṁ daḷhaṁ katvāna mānasaṁ
             dīpaṅkaraṁ namassitvā āsanā vuṭṭhahiṁ tadā"ti.
      Tattha mano nibbāyīti mahājanassa paṭhavikampane ubbiggahadayassa tattha
  kāraṇaṁ sutvā mano nibbāyi, santiṁ agamāsīti attho. "jano Nibbāyī"tipi
  pāṭho, so uttānoyeva. Samādiyitvāti sammā ādiyitvā, samādāyāti attho.
  Buddhaguṇanti pāramiyo. Sesaṁ uttānameva.
      Atha kho bodhisattaṁ dayitasabbasattaṁ āsanā vuṭṭhahantaṁ sakaladasasahassa-
  cakkavāḷadevatā sannipatitvā dibbehi mālāgandhādīhi pūjetvā "ayya sumedhatāpasa
  tayā ajja dīpaṅkaradasabalassa pādamūle mahati patthanā patthitā, sā
  te anantarāyena samijjhatu, mā te tattha bhayaṁ vā chambhitattaṁ vā
  ahosi. Sarīre te appamattakopi rogo mā uppajjatu. Khippaṁ pāramiyo
  pūretvā sammāsambodhiṁ paṭivijjha. Yathā pupphūpagaphalūpagā rukkhā samaye pupphanti
  ceva phalanti ca, tatheva tvampi taṁ samayaṁ anatikkamitvā khippaṁ sambodhiṁ
  phusassū"tiādīni thutimaṅgalāni payirudāhaṁsu, evaṁ payirudāhitvā bodhisattaṁ
  abhivādetvā attano attano devaṭṭhānameva agamaṁsu. Bodhisattopi devatāhi abhitthuto
-------------------------------------------------
[page 172]
  "ahaṁ Dasa pāramiyo pūretvā kappasatasahassādhikānaṁ catunnaṁ asaṅkhyeyyānaṁ
  matthake buddho bhavissāmī"ti vīriyaṁ daḷhaṁ katvā adhiṭṭhāya ākāsamabbhuggantvā
  isigaṇavantaṁ himavantaṁ agamāsi. Tena vuttaṁ:-
       [177] "dibbaṁ Mānusakaṁ pupphaṁ devā mānusakā ubho
             samokiranti pupphehi vuṭṭhahantassa āsanā.
       [178] Vedayanti ca te sotthiṁ devā mānusakā ubho
             mahantaṁ patthitaṁ tuyhaṁ taṁ labhassu yathicchitaṁ.
       [179] Sabbītiyo vivajjantu soko rogo vinassatu
             mā te bhavantvantarāyā 1- phusa khippaṁ bodhimuttamaṁ.
       [180] Yathāpi samaye patte pupphanti pupphino dumā
             tatheva tvaṁ mahāvīra buddhañāṇehi pupphasu.
       [181] Yathā ye keci sambuddhā pūrayuṁ dasa pāramī
             tatheva tvaṁ mahāvīra pūraya dasa pāramī.
       [182] Yathā ye keci sambuddhā bodhimaṇḍamhi 2- bujjhare
             tatheva tvaṁ mahāvīra bujjhassu jinabodhiyaṁ.
       [183] Yathā ye keci sambuddhā dhammacakkaṁ pavattayuṁ
             tatheva tvaṁ mahāvīra dhammacakkaṁ pavattaya.
       [184] Puṇṇamāye yathā cando parisuddho virocati
             tatheva tvaṁ puṇṇamano viroca dasasahassiyaṁ.
       [185] Rāhumutto yathā sūriyo tāpena atirocati
             tatheva lokā muccitvā viroca siriyā tuvaṁ.

  *  *  *  *  *  *
  Footnote: 1 Sī.,i. tvantarāyo 2 Ma. bodhimūlamhi
-------------------------------------------------
[page 173]
       [186] Yathā yā kāci nadiyo osaranti mahodadhiṁ
             evaṁ sadevakā lokā osarantu tavantike.
       [187] Tehi thutappasattho so dasa dhamme samādiya
             te dhamme paripūrento pavanaṁ pāvisī tadā"ti.
      Tattha dibbanti mandaravapāricchattakasantānakusesayādikaṁ dibbakusumaṁ devā
  mānusakā ca mānusapupphaṁ gahetvāti attho. Samokirantīti mamopari samokiriṁsūti
  attho. Vuṭṭhahantassāti vuṭṭhahato. Vedayantīti nivedayiṁsu saññāpesuṁ. Sotthinti
  sotthibhāvaṁ. Idāni vedayitākāradassanatthaṁ "mahantaṁ patthitaṁ tuyhan"tiādi
  vuttaṁ. Tayā pana sumedhapaṇḍita mahantaṁ ṭhānaṁ patthitaṁ, taṁ yathāpatthitaṁ labhassūti
  attho.
      Sabbītiyoti entīti ītiyo, sabbā ītiyo sabbītiyo, upaddavā.
  Vivajjantūti mā hontu. Soko rogo vinassatūti socanasaṅkhāto soko
  rujanasaṅkhāto rogo ca vinassatu. Teti tava. Mā bhavantvantarāyāti mā
  bhavantu antarāyā. Phusāti adhigaccha pāpuṇāhi. Bodhinti arahattamaggañāṇaṁ
  sabbaññutaññāṇampi vaṭṭati. Uttamanti seṭṭhaṁ 1- sabbabuddhaguṇadāyakattā
  arahattamaggañāṇaṁ "uttaman"ti vuttaṁ. 1-
      Samayeti tassa tassa rukkhassa pupphanasamaye sampatteti attho. Pupphinoti
  pupphanakā. Buddhañāṇehīti aṭṭhārasahi buddhañāṇehi. Pupphasūti pupphassu. Pūrayunta
  pūrayiṁsu. Pūrayāti paripūraya. Bujjhareti bujjhiṁsu. Jinabodhiyanti jinānaṁ buddhānaṁ
  bodhiyā, sabbaññubodhimūleti attho. Puṇṇamāyeti puṇṇamāsiyaṁ. Puṇṇamanoti
  paripuṇṇamanoratho.

  *  *  *  *  *  *
  Footnote: 1-1 Sī.,i. ime pāṭhā na dissanti
-------------------------------------------------
[page 174]
      Rāhumuttoti rāhunā sobbhānunā mutto. Tāpenāti patāpena, ālokena.
  Lokā muccitvāti lokadhammehi alitto hutvāti attho. Virocāti virāja.
  Siriyāti buddhasiriyā. Osarantīti mahāsamuddaṁ pavisanti. Osarantūti upagacchantu.
  Tavantiketi tava santikaṁ. Tehīti devehi. Thutappasatthoti thuto ceva pasattho ca,
  thutehi vā dīpaṅkarādīhi pasatthoti thutappasattho. Dasa dhammeti dasa pāramidhamme.
  Pavananti mahāvanaṁ, dhammikapabbate mahāvanaṁ pāvisīti attho. Sesagāthā sūttānā
  evāti.
                    Iti madhuratthavilāsiniyā buddhavaṁsaṭṭhakathāya
                     sumedhapatthanākathāvaṇṇanā niṭṭhitā.
                           -------------
                        3. Dīpaṅkarabuddhavaṁsavaṇṇanā
      rammanagaravāsinopi te upāsakā buddhappamukhassa bhikkhusaṁghassa mahādānaṁ
  datvā puna bhagavantaṁ bhuttāviṁ onītapattapāṇiṁ mālāgandhādīhi pūjetvā
  vanditvā dānānumodanaṁ sotukāmā upanisīdiṁsu. Atha satthā tesaṁ paramamadhuraṁ
  hadayaṅgamaṁ dānānumodanamakāsi:-
               "dānaṁ nāma sukhādīnaṁ nidānaṁ paramaṁ mataṁ
                nibbānaṁ pana sopānaṁ patiṭṭhāti pavuccati.
                Dānaṁ tāṇaṁ manussānaṁ dānaṁ bandhu parāyanaṁ
                dānaṁ dukkhādhipannānaṁ sattānaṁ paramā gati.
                Dukkhanittharaṇaṭṭhena dānaṁ nāvāti dīpitaṁ
                bhayarakkhaṇato dānaṁ nagaranti ca vaṇṇitaṁ.
-------------------------------------------------
[page 175]
                Dānaṁ durāsadaṭṭhena vuttamāsivisoti ca
                dānaṁ lobhamalādīhi padumaṁ anupalittato.
                Natthi dānasamo loke purisassa avassayo
                paṭipajjatha tasmā taṁ kiriyājjhāsayena ca.
                Saggalokanidānāni dānāni patimā idha
                ko hi nāma naro loke na dadeyya hite rato.
                Sutvā devesu sampattiṁ ko naro dānasambhavaṁ
                na dajjā sukhappadaṁ dānaṁ 1- dānaṁ cittappamodanaṁ.
                Dānena paṭipannena accharāparivārito
                ramate suciraṁ kālaṁ nandane suranandane.
                      Pītimuḷāraṁ vindati dātā
                      gāravamasmiṁ gacchati loke
                      kittimanantaṁ 2- yāti ca dātā
                      vissanīyo hoti ca dātā.
                Datvā dānaṁ yāti naro so bhogasamiddhiṁ dīghañcāyu 3-
                sussaratampi ca vindati rūpaṁ sagge saddhiṁ kīḷati deveti 4-
                vimānesu ṭhatvā nānā mattamayūrābhirutesu.
                Corārirājodakapāvakānaṁ dhanaṁ asādhāraṇameva dānaṁ
                dadāti taṁ sāvakañāṇabhūmiṁ paccekabhūmiṁ pana buddhabhūmin"ti-
  evamādinā nayena dānānumodanaṁ katvā dānānisaṁsaṁ pakāsetvā tadanantaraṁ
  sīlakathaṁ kathesi. Sīlaṁ nāmetaṁ idhalokaparalokasampattīnaṁ mūlaṁ.
                Sīlaṁ sukhānaṁ paramaṁ nidānaṁ sīlena sīlī tidivaṁ payāti
                sīlaṁ hi saṁsāramupāgatassa tāṇañca leṇañca parāyanañca.

  *  *  *  *  *  *
  Footnote: 1 Sī.,i. sukhasandānaṁ 2 Sī.,i. khyātimanantaṁ 3 Sī.,i. dīghañcāyuṁ
  4 Sī. kila tidīvehi
-------------------------------------------------
[page 176]
                      Avassayo sīlasamo janānaṁ
                      kuto panañño idha vā parattha
                      sīlaṁ guṇānaṁ paramā patiṭṭhā
                      yathā dharā thāvarajaṅgamānaṁ.
               Sīlaṁ kireva kalyāṇaṁ sīlaṁ loke anuttaraṁ
               ariyavuttisamācāro yena vuccati sīlavā. 1-
      Sīlālaṅkārasamo alaṅkāro natthi, sīlagandhasamo gandho natthi, sīlasamaṁ
  kilesamalavisodhanaṁ natthi, sīlasamaṁ pariḷāhūpasamaṁ natthi, sīlasamaṁ kittijananaṁ natthi,
  sīlasamaṁ saggārohaṇasopānaṁ natthi, nibbānanagarappavesane ca sīlasamaṁ dvāraṁ
  natthi. Yathāha:-
              "sobhantevaṁ na rājāno muttāmaṇivibhūsitā
               yathā sobhanti yatino sīlabhūsanabhūsitā.
               Sīlagandhasamo gandho kuto nāma bhavissati
               yo samaṁ anuvāte ca paṭivāte ca vāyati. 2-
                       Na pupphagandho paṭivātameti
                       na candanaṁ taggaramallikā vā
                       satañca gandho paṭivātameti
                       sabbā disā sappuriso pavāyati.
                Candanaṁ tagaraṁ vāpi uppalaṁ atha vassikī
                etesaṁ gandhajātānaṁ sīlagandho anuttaro. 3-

  *  *  *  *  *  *
  Footnote: 1 khu.jā. 27/469/120 (syā)
  2 visuddhi. 1/12 (syā) 3 khuḍha. 25/54-5/26
-------------------------------------------------
[page 177]
                Na gaṅgā yamunā cāpi 1- sarabhū vā sarasvatī 2-
                ninnagā vāciravatī mahī vāpi mahānadī.
                Sakkuṇanti visodhetuṁ taṁ malaṁ idha pāṇinaṁ
                visodhayati sattānaṁ yaṁ ve sīlajalaṁ malaṁ.
                Na taṁ sajaladā vātā na cāpi haricandanaṁ
                neva hārā na maṇayo na candakiraṇaṅkuRā.
                Samayantīdha sattānaṁ pariḷāhaṁ surakkhitaṁ
                yaṁ sameti idaṁ ariyaṁ sīlaṁ accantasītalaṁ.
                Attānuvādādibhayaṁ viddhaṁsayati sabbadā 3-
                janeti kittihāsañca 4- sīlaṁ sīlavato 5- sadā.
                Saggārohaṇasopānaṁ aññaṁ sīlasamaṁ kuto
                dvāraṁ vā pana nibbāna- nagarassa pavesane.
                Guṇānaṁ mūlabhūtassa dosānaṁ balaghātino
                iti sīlassa jānātha ānisaṁsamanuttaran"ti. 6-
      Evaṁ bhagavā sīlānisaṁsaṁ dassetvā "idaṁ pana sīlaṁ nissāya ayaṁ saggo
  labhatī"ti dassanatthaṁ tadanantaraṁ saggakathaṁ kathesi. Ayaṁ saggo nāma iṭṭho kanto
  manāpo ekantasukho niccamettha kīḷā niccaṁ sampattiyo labhanti. Cātumahārājikā
  devā navutivassasatasahassāni dibbasukhaṁ dibbasampattiṁ paṭilabhanti. Tāvatiṁsā
  tisso vassakoṭiyo saṭṭhi ca vassasatasahassānīti evamādisaggaguṇapaṭisaṁyuttakathaṁ

  *  *  *  *  *  *
  Footnote: 1 visuddhi. vāpi 2 visuddhi. sarassati (syā)
  3 visuddhi. sabbaso (syā) 4 kittiṁ hāsañca (syā.), Sī.,i. kittisātañca
  5 sīlavataṁ (syā)
  6 viññeyyaṁ, ānisaṁsakathāmukhaṁ (syā) visuddhi. 1/11-12 (syā)
-------------------------------------------------
[page 178]
  Kathesi. Evaṁ saggakathāya palobhetvā puna "ayampi saggo anicco adhuvo na tattha
  chandarāgo kātabbo"ti kāmānaṁ ādīnavaṁ okāraṁ saṅkilesaṁ nekkhamme ānisaṁsañca
  pakāsetvā amatapariyosānaṁ dhammakathaṁ kathesi. Evaṁ tassa mahājanassa dhammaṁ desetvā
  ekacce saraṇesu ca ekacce pañcasīlesu ca ekacce sotāpattiphale ca
  ekacce sakadāgāmiphale ekacce anāgāmiphale ekacce catūsupi phalesu
  ekacce tīsu vijjāsu ekacce chasu abhiññāsu ekacce aṭṭhasu samāpattīsu
  patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva
  pāvisi. Tena vuttaṁ:-
        [1] "tadā Te bhojayitvāna sasaṁghaṁ lokanāyakaṁ
            upagacchuṁ saraṇaṁ tassa dīpaṅkarassa satthuno.
        [2] Saraṇāgamane kañci niveseti tathāgato
            kañci pañcasu sīlesu sīle dasavidhe paraṁ.
        [3] Kassaci deti sāmaññaṁ caturo phalamuttame
            kassaci asame dhamme deti so paṭisambhidā.
        [4] Kassaci varasamāpattiyo aṭṭha deti narāsabho
            tisso kassaci vijjāyo chaḷabhiññā pavecchati.
        [5] Tena yogena janakāyaṁ ovadati mahāmuni
            tena vitthārikaṁ āsi lokanāthassa sāsanaṁ.
        [6] Mahāhanusabhakkhandho dīpaṅkarasanāmako
            bahū jane tārayati parimoceti duggatiṁ.
        [7] Bodhaneyyaṁ janaṁ disvā satasahassepi yojane
            khaṇena upagantvāna bodheti taṁ mahāmunī"ti.
-------------------------------------------------
[page 179]
      Tattha teti te rammanagaravāsino upāsakā. Saraṇanti ettha saraṇaṁ
  saraṇagamanaṁ saraṇassa gantvā ca veditabbā. Sarati hiṁsati vināsetīti saraṇaṁ,
  kiṁ taṁ? ratanattayaṁ. Taṁ pana saraṇagatānaṁ teneva saraṇagamanena bhayaṁ santāsaṁ dukkhaṁ
  duggatiṁ parikkilesaṁ hanati hiṁsati vināsetīti saraṇanti vuccatīti. Vuttañhetaṁ:-
                "ye keci buddhaṁ saraṇaṁ gatāse
                 na te gamissanti apāyabhūmiṁ 1-
                 pahāya mānusaṁ dehaṁ
                 devakāyaṁ paripūressanti. 2-
                 Ye keci dhammaṁ saraṇaṁ gatāse
                 na te gamissanti apāyabhūmiṁ 1-
                 pahāya mānusaṁ dehaṁ
                 devakāyaṁ paripūressanti. 2-
                 Ye keci saṁghaṁ saraṇaṁ gatāse
                 na te gamissanti apāyabhūmiṁ 1-
                 pahāya mānusaṁ dehaṁ
                 devakāyaṁ paripūressantī"ti. 2-
      Saraṇagamanaṁ nāma ratanattayaparāyanākārappavatto cittuppādo. Saraṇassa
  gantā nāma taṁsamaṅgīpuggalo. Evaṁ tāva saraṇaṁ saraṇagamanaṁ saraṇassa gantā
  cāti idaṁ tayaṁ veditabbaṁ.
      Tassāti taṁ dīpaṅkaraṁ, upayogatthe sāmivacanaṁ daṭṭhabbaṁ. "upagacchuṁ Saraṇaṁ
  tatthā"tipi pāṭho. Satthunoti satthāraṁ. Saraṇāgamane kañcīti kañci puggalaṁ

  *  *  *  *  *  *
  Footnote: 1 Sī.,i. apāyaṁ 2 dīṃahā. 10/332/217, saṁ.sa. 15/37/30
-------------------------------------------------
[page 180]
  Saraṇagamane nivesetīti attho. Kiñcāpi paccuppannavasena vuttaṁ, atītakālavasena
  pana attho gahetabbo. Esa nayo sesesupi. "kassaci Saraṇāgamane"tipi pāṭho,
  tassapi soyevattho. Kañci pañcasu sīlesūti kañci puggalaṁ pañcasu viratisīlesu
  nivesesīti attho. "kassaci Pañcasu sīlesū"tipi pāṭho, soyevattho. Sīle
  dasavidhe paranti aparaṁ puggalaṁ dasavidhe sīle nivesesīti attho. "kassaci Kusale
  dasā"tipi pāṭho, tassa kañci puggalaṁ dasa kusaladhamme samādapesīti attho.
  Kassaci deti sāmaññanti ettha paramatthato sāmaññanti maggo vuccati. Yathāha:-
            "katamañca bhikkhave sāmaññaṁ? ayameva ariyo aṭṭhaṅgiko
        maggo, seyyathidaṁ? sammādiṭṭhi .pe. Sammāsamādhi. Idaṁ vuccati
        bhikkhave sāmaññan"ti. 1-
      Caturo phalamuttameti cattāri uttamāni phalānīti attho. Makāro
  padasandhikaro. Liṅgavipariyāsena vuttaṁ. Yathopanissayaṁ cattāro magge cattāri ca
  sāmaññaphalāni kassaci adāsīti attho. Kassaci asame dhammeti kassaci asadise
  cattāro paṭisambhidādhamme adāsi.
      Kassaci varasamāpattiyoti kassaci pana nīvaraṇavigamena padhānabhūtā aṭṭha
  samāpattiyo adāsi. Tisso kassaci vijjāyoti kassaci puggalassa upanissayavasena
  dibbacakkhuñāṇapubbenivāsānussatiñāṇāasavakkhayañāṇānaṁ vasena tisso vijjāyo.
  Chaḷabhiññā pavecchatīti cha abhiññāyo kassaci adāsi.
      Tena yogenāti tena nayena tenānukkamena ca. Janakāyanti janasamūhaṁ.
  Ovadatīti ovadi. Kālavipariyāsena vuttanti veditabbaṁ. Ito uparipi īdisesu

  *  *  *  *  *  *
  Footnote: 1 saṁ. mahā. 19/35-6/19
-------------------------------------------------
[page 181]
  Atītakālavaseneva attho gahetabbo. Tena vitthārikaṁ āsīti tena dīpaṅkarassa
  bhagavato ovādena anusāsaniyā vitthārikaṁ vitthataṁ visālībhūtaṁ sāsanaṁ ahosi.
      Mahāhanūti mahāpurisānaṁ kira dvepi hanūni paripuṇṇāni dvādasiyā
  pakkhassa candasadisākārāni hontīti mahantāni hanūni yassa so mahāhanu,
  sīhahanūti vuttaṁ hoti. Usabhakkhandhoti usabhasseva khandho yassa bhavati, so usabhakkhandho.
  Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. 1-
  Dīpaṅkarasanāmakoti dīpaṅkarasanāmo. Bahū jane tārayatīti bahū buddhaveneyyajane
  tāresi. Parimocetīti parimocesi. Duggatinti duggatito. Nissakkatthe
  upayogavacanaṁ.
      Idāni tāraṇaparimocanakaraṇākāradassanatthaṁ 2- "bodhaneyyaṁ janan"ti gāthā
  vuttā. Tattha bodhaneyyaṁ jananti bodhaneyyaṁ pajaṁ, ayameva vā pāṭho. Disvāti
  buddhacakkhunā vā samantacakkhunā vā disvā. Satasahassepi yojaneti
  anekasatasahassepi yojane ṭhitaṁ. Idaṁ pana dasasahassiyaṁyeva sandhāya vuttanti daṭṭhabbaṁ.
      Dīpaṅkaro kira satthā buddhattaṁ patvā bodhimūle sattasattāhaṁ
  vītināmetvā aṭṭhame sattāhe mahābrahmuno dhammajjhesanaṁ paṭiññāya
  sunandārāme dhammacakkaṁ pavattetvā koṭisataṁ devamanussānaṁ dhammāmataṁ pāyesi.
  Ayaṁ paṭhamo abhisamayo ahosi.
      Atha satthā attano puttassa samavaṭṭakkhandhassa usabhakkhandhassa nāma
  ñāṇaparipākaṁ ñatvā taṁ atrajaṁ pamukhaṁ katvā rāhulovādasadisaṁ dhammaṁ desetvā
  devamanussānaṁ navutikoṭiyo dhammāmataṁ pāyesi. Ayaṁ dutiyo abhisamayo ahosi.

  *  *  *  *  *  *
  Footnote: 1 Ma. suvaṭṭacārukkhandhoti attho 2 Sī. tāraṇaparimocanākāradassanatthaṁ
-------------------------------------------------
[page 182]
      Puna bhagavā amaravatīnagaradvāre mahāsirīsarukkhamūle yamakapāṭihāriyaṁ katvā
  mahājanassa bandhanāmokkhaṁ devagaṇaparivuto divasakarātirekajutivisarabhavane 1- tāvatiṁsabhavane
  pāricchattakamūle paramasītale paṇḍukambalasilātale nisīditvā sabbadevagaṇapītisañjananiṁ
  attano jananiṁ sumedhādeviṁ pamukhaṁ katvā sabbalokaviditavisuddhidevo devadevo
  dīpaṅkaro bhagavā sabbasattahitakaraṁ paramātirekagambhīrasukhumaṁ buddhivisadakaraṁ sattappakaraṇaṁ
  abhidhammapiṭakaṁ desetvā navutidevakoṭisahassānaṁ dhammāmataṁ pāyesi. Ayaṁ tatiyo
  abhisayo ahosi. Tena vuttaṁ:-
        [8] "paṭhamābhisamaye Buddho koṭisatamabodhayi
            dutiyābhisamaye nātho navutikoṭimabodhayi.
        [9] Yadā ca devabhavanamhi buddho dhammamadesayi
            navutikoṭisahassānaṁ tatiyābhisamayo ahū"ti.
      Dīpaṅkarassa pana bhagavato tayo sāvakasannipātā ahesuṁ. Tattha
  sunandārāme koṭisatasahassānaṁ paṭhamo sannipāto ahosi. Tena vuttaṁ:-
       [10] "sannipātā Tayo āsuṁ dīpaṅkarassa satthuno
            koṭisatasahassānaṁ paṭhamo āsi samāgamo"ti.
      Athāparena samayena dasabalo catūhi bhikkhusatasahassehi parivuto
  gāmanigamanagarapaṭipāṭiyā mahājanānuggahaṁ karonto cārikaṁ caramāno anukkamena
  ekasmiṁ padese mahājanakatasakkāraṁ sabbalokavissutaṁ amanussapariggahitaṁ atibhayānakaṁ
  olambāmbudharaparicumbitakūṭaṁ vividhasurabhitaru kusumavāsitakūṭaṁ nānāmigagaṇavicaritakūṭaṁ
  nāradakaṭaṁ nāma paramaramaṇīyaṁ pabbataṁ sampāpuṇi. So kira pabbato nāradena
  nāma yakkhena pariggahito ahosi. Tattha pana tassa yakkhassa anusaṁvaccharaṁ
  mahājano manussabaliṁ upasaṁharati.

  *  *  *  *  *  *
  Footnote: 1 Sī.,i....juti viya surabhavane
-------------------------------------------------
[page 183]
      Atha dīpaṅkaro kira bhagavā tassa mahājanassa upanissayasampattiṁ disvā
  tato bhikkhusaṁghaṁ cātuddisaṁ pesetvā adutiyo asahāyo mahākaruṇābalavasaṅgatahadayo
  tañca yakkhaṁ vinetuṁ taṁ nāradapabbataṁ abhiruhi. Atha so manussabhakkho
  sakahitanirapekkho paravadhadakkho yakkho makkhaṁ asahamāno kodhaparetamānaso dasabalaṁ
  bhiṁsāpetvā palāpetukāmo taṁ pabbataṁ cālesi. So kira pabbato tena
  cāliyamāno bhagavato ānubhāvena tasseva matthake patamāno viya ahosi.
      Tato so bhīto "handa naṁ agginā jhāpessāmī"ti mahattaṁ atibhīmadassanaṁ
  aggikkhandhaṁ nibbattesi. So aggikkhandho paṭivāte khitto viya attanova dukkhaṁ
  janesi, na pana bhagavato cīvare aṁsumattampi daḍḍhuṁ samattho ahosi. Yakkho pana
  "samaṇo daḍḍho, na daḍḍho"ti olokento dasabalaṁ saradasamayavimalakaranikaraṁ
  sabbajanaratikaraṁ rajanikaramiva sītalajalatalagatakamalakaṇikāya nisinnaṁ viya bhagavantaṁ
  disvā cintesi "aho ayaṁ samaṇo mahānubhāvo, yaṁ yaṁ imassāhaṁ anatthaṁ
  karomi, so so mamūpariyeva patati, imaṁ pana samaṇaṁ muñcitvā aññaṁ me
  paṭisaraṇaṁ parāyanaṁ natthi, paṭhaviyaṁ upakkhalitā paṭhaviṁyeva nissāya uṭṭhahanti,
  handāhaṁ imaṁyeva samaṇaṁ saraṇaṁ gamissāmī"ti.
      Athevaṁ pana so cintetvā bhagavato cakkālaṅkatatalesu pādesu sirasā
  nipatitvā "accayo maṁ bhante accagamā"ti vatvā bhagavantaṁ saraṇaṁ agamāsi.
  Athassa bhagavā anupubbikathaṁ kathesi. So desanāpariyosāne dasahi yakkhasahassehi
  saddhiṁ sotāpattiphale patiṭṭhahi. Tasmiṁ kira divase sakalajambudīpatalavāsino
  manussā tassa balikammatthaṁ ekekagāmato ekekaṁ purisaṁ āhariṁsu. Aññañca
  bahutilataṇḍulakulatthamuggamāsādiṁ sappinavanītatelamadhuphāṇitādiñca āhariṁsu. Atha
  so yakkho taṁ divasaṁ ābhatataṇḍulādikaṁ sabbaṁ tesaṁyeva datvā te
  balikammatthāya ānītamanusse dasabalassa niyyātesi.
-------------------------------------------------
[page 184]
      Atha satthā te manusse ehibhikkhupabbajjāya pabbājetvā anto
  sattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato
  caturaṅgasamannāgate sannipāte pātimokkhamuddisi. Caturaṅgāni nāma
  sabbeva ehibhikkhū honti, sabbe chaḷabhiññā honti, sabbe anāmantitāva
  āgatā, paṇṇarasūposathadivaso cāti imāni cattāri aṅgāni nāMa. Ayaṁ dutiyo
  sannipāto ahosi. Tena vuttaṁ:-
       [11] "puna Nāradakūṭamhi pavivekagate jine
            khīṇāsavā vītamalā samiṁsu sattakoṭiyo"ti.
      Tattha pavivekagateti gaṇaṁ pahāya gate. Samiṁsūti sannipatiṁsu.
      Yadā pana dīpaṅkaro lokanāyako sudassananāmake pabbate
  vassāvāsamupagacchi, tadā kira jambudīpavāsino manussā anusaṁvaccharaṁ giraggasamajjaṁ
  karonti. Tasmiṁ kira samajje sannipatitā manussā dasabalaṁ disvā dhammakathaṁ
  sutvā tatra pasīditvā pabbajiṁsu. Mahāpavāraṇadivase satthā tesaṁ ajjhāsayānukūlaṁ
  vipassanākathaṁ kathesi. Taṁ sutvā te sabbe saṅkhāre sammasitvā vipassanānupubbena
  maggānupubbena ca arahattaṁ pāpuṇiṁsu. Atha satthā navutikoṭisahassehi saddhiṁ
  pavāresi. Ayaṁ tatiyo sannipāto ahosi. Tena vuttaṁ:-
       [12] "yamhi Kāle mahāvīro sudassanasiluccaye
            navutikoṭisahassehi pavāresi mahāmuni.
            Ahantena samayena jaṭilo uggatāpano
            antalikkhamhi caraṇo pañcābhiññāsu pāragū"ti.
-------------------------------------------------
[page 185]
      Ayaṁ gāthā aṭṭhasāliniyā dhammasaṅgahaṭṭhakathāya nidānavaṇṇanāya dīpaṅkara-
  buddhavaṁse 1- likhitā. Imasmiṁ pana buddhavaṁse natthi. Natthibhāvoyeva panassā
  yuttataro. Kasmāti ce? heṭṭhā sumedhakathāsu kathitattāti.
      Dīpaṅkare kira bhagavati dhammaṁ desente dasasahassānañca
  vīsatisahassānañca 2- dhammābhisamayo ahosiyeva. Ekassa pana dvinnaṁ tiṇṇaṁ
  catunnanti ca ādivasena abhisamayānaṁ anto natthi. Tasmā dīpaṅkarassa bhagavato
  sāsanaṁ vitthārikaṁ bāhujaññaṁ ahosi. Tena vuttaṁ:-
       [13] "dasavīsasahassānaṁ Dhammābhisamayo ahu
            ekadvinnaṁ abhisamayo gaṇanāto asaṅkhiyo"ti.
      Tattha dasavīsasahassānanti dasasahassānaṁ vīsatisahassānañca. Dhammābhisamayoti
  catusaccadhammappaṭivedho. Ekadvinnanti ekassa ceva dvinnañca. Tiṇṇaṁ catunnaṁ
  .pe. Dasannantiādinā nayena asaṅkhyeyyāti attho. Evaṁ asaṅkhyeyyābhi-
  samayattā ca vitthārikaṁ mahantappattaṁ bahūhi paṇḍitehi devamanussehi niyyānikanti
  jaññaṁ 3- jānitabbaṁ adhisīlasikkhādīhi iddhañca samādhiādīhi phītañca ahosi. Tena
  vuttaṁ:-
       [14] "vitthārikaṁ Bāhujaññaṁ iddhaṁ phītaṁ ahū tadā
            dīpaṅkarassa bhagavato sāsanaṁ suvisodhitan"ti.
      Tattha suvisodhitanti suṭṭhu bhagavatā sodhitaṁ visuddhaṁ kataṁ. Dīpaṅkaraṁ kira
  satthāraṁ sabbakālaṁ chaḷabhiññānaṁ mahiddhikānaṁ bhikkhūnaṁ cattāri satasahassāni
  parivārenti. Tena ca samayena ye sekkhā kālakiriyaṁ karonti, te garahitā

  *  *  *  *  *  *
  Footnote: 1 abhi.A. 1/76-7 2 Ma. vīsatisacattālīsasahassānañca 3 Sī.,i. ñātañca
-------------------------------------------------
[page 186]
  Bhavanti, sabbe khīṇāsavā hutvāva parinibbāyantīti adhippāyo. Tasmā hi tassa
  bhagavato sāsanaṁ supupphitaṁ susamiddhaṁ khīṇāsavehi bhikkhūhi ativiya sobhittha. Tena
  vuttaṁ:-
       [15] "cattāri Satasahassāni chaḷabhiññā mahiddhikā
            dīpaṅkaraṁ lokaviduṁ parivārenti sabbadā.
       [16] Ye keci tena samayena jahanti mānusaṁ bhavaṁ
            appattamānasā sekhā garahitā bhavanti te.
       [17] Supupphitaṁ pāvacanaṁ arahantehi tādihi
            khīṇāsavehi vimalehi upasobhati sabbadā"ti.
      Tattha cattāri satasahassānīti gaṇanāya dassitā evaṁ dassitagaṇanā ime
  bhikkhūti dassanatthaṁ "chaḷabhiññā mahiddhikā"ti vuttanti evamattho gahetabbo.
  Atha vā chaḷabhiññā mahiddhikāti chaḷabhiññānaṁ mahiddhikānanti sāmiatthe
  paccattavacanaṁ daṭṭhabbaṁ. Parivārenti sabbadāti niccakālaṁ dasabalaṁ parivārenti,
  bhagavantaṁ muñcitvā katthaci na gacchantīti adhippāyo. Tena samayenāti tasmiṁ
  samaye. Ayaṁ pana samayasaddo samavāyādīsu navasu atthesu dissati. Yathāha:-
            "samavāye khaṇe kāle samūhe hetudiṭṭhisu
             paṭilābhe pahāne ca paṭivedhe ca dissatī"ti. 1-
      Idha so kāle daṭṭhabbo, tasmiṁ kāleti attho. Mānusaṁ bhavanti
  manussabhāvaṁ. Appattamānasāti appattaṁ anadhigataṁ mānasaṁ yehi te appamattamānasā.
  Mānasanti rāgassa ca cittassa ca arahattassa ca adhivacanaṁ. "antalikkhacaro

  *  *  *  *  *  *
  Footnote: 1 su.vi. 1/1/31, pa.sū. 1/1/8, sā.pa. 1/1/8, mano.pū. 1/1/8,
  khuddaka.A. 92, abhi.A. 1/104
-------------------------------------------------
[page 187]
  Pāso, yvāyaṁ carati mānaso"ti 1- hi ettha pana rāgo "mānaso"ti vutto.
  "cittaṁ Mano mānasaṁ hadayaṁ paṇḍaran"ti 2- ettha cittaṁ. "appattamānaso Sekho,
  kālaṁ kayirā janesutā"ti 3- ettha arahattaṁ. Idhāpi arahattameva adhippetaṁ. 4-
  Tasmā appattārahattaphalāti attho. Sekhāti kenaṭṭhena sekhā?
  sekhadhammapaṭilābhaṭṭhena sekhā. Vuttañhetaṁ "kittāvatā nu kho bhante sekho hotīti? idha
  bhikkhave bhikkhu sekhāya sammādiṭṭhiyā samannāgato hoti .pe. Sekhena
  sammāsamādhinā samannāgato hoti. Ettāvatā kho bhikkhave sekho hotī"ti. 5-
  Apica sikkhantīti sekhā. Vuttañhetaṁ "sikkhati, sikkhatīti kho bhikkhu tasmā
  sekhoti vuccati. Kiñca sikkhati? adhisīlampi sikkhati, adhicittampi sikkhati,
  adhipaññampi sikkhatīti kho bhikkhu tasmā sekhoti vuccatī"ti. 6-
      Supupphitanti suṭṭhu vikasitaṁ. Pāvacananti pasatthaṁ vacanaṁ, vuddhippattaṁ vā
  vacanaṁ pavacanaṁ, pavacanameva pāvacanaṁ, sāsananti attho. Upasobhatīti abhirājati
  ativirocati. Sabbadāti sabbakālaṁ. "upasobhati Sadevake"tipi pāṭho.
      Tassa dīpaṅkarassa bhagavato rammavatī nāma nagaraṁ ahosi, sudevo nāma
  khattiyo pitā, sumedhā nāma devī mātā, sumaṅgalo ca tisso cāti dve
  aggasāvakā, sāgato nāma upaṭṭhāko, nandā ca sunandā cāti dve
  aggasāvikā. Bodhi tassa bhagavato pipphalirukkho ahosi, asītihatthubbedho,
  satasahassavassāni āyūti. Kiṁ panimesaṁ jātanagarādīnaṁ dassane payojananti ce?
  vuccate:- yassa yadi neva jātanagaraṁ na pitā na mātā paññāyeyya, imassa
  pana neva jātanagaraṁ na pitā na mātā paññāyati, devo vā sakko vā

  *  *  *  *  *  *
  Footnote: 1 vi. 4/33/28, saṁ.sa. 15/151/135
  2 abhi.saṁ. 34/6/22, abhi.vi. 35/184/103,
  khuṃahā. 29/4/3, khu.cūḷa. 30/630/303 (syā)
  3 saṁ.sa. 15/159/146 4 abhi.A. 1/190
  5 saṁṃahā. 19/13/11 6 aṅṭika. 20/86/225
-------------------------------------------------
[page 188]
  Yakkho vā māro vā brahmā vā esa maññe, devānampi īdisaṁ pāṭihāriyaṁ
  anacchariyanti maññamānā na sotabbaṁ na saddahitabbaṁ maññeyyuṁ, tato
  abhisamayo na bhaveyya, asati abhisamaye niratthako buddhuppādo bhaveyya, aniyyānikaṁ
  sāsanaṁ, tasmā sabbabuddhānaṁ jātanagarādiko paricchedo dassetabbo. Tena
  vuttaṁ:-
       [18] "nagaraṁ Rammavatī nāma sudevo nāma khattiyo
            sumedhā nāma janikā dīpaṅkarassa satthuno.
       [19] 1- Dasa vassahassāni agāraṁ ajjhāvasī jino
            haṁsā koñcā mayūrā ca tayo pāsādamuttamā.
       [20] Tīṇi satasahassāni nāriyo samalaṅkatā
            padumā nāma sā nārī usabhakkhandho nāma atrajo.
       [21] Nimitte caturo disvā hatthiyānena nikkhami
            anūnadasamāsāni padhānaṁ padahī jino.
       [22] Padhānacāraṁ caritvāna abujjhi mānasā muni
            brahmunā yācito santo dīpaṅkaro mahāmuni.
       [23] Vattacakko mahāvīro nandārāme vasī jino
            nisinno sirisamūlamhi akāsi titthiyamaddanaṁ. 1-
       [24] Sumaṅgalo ca tisso ca ahesuṁ aggasāvakā
            sāgato nāmupaṭṭhāko dīpaṅkarassa satthuno.
       [25] Nandā ceva sunandā ca ahesuṁ aggasāvikā
            bodhi tassa bhagavato pipphalīti pavuccati.

  *  *  *  *  *  *
  Footnote: 1-1 chaṂa. aṭṭhakathāyaṁ imā gāthāyo na dissanti
-------------------------------------------------
[page 189]
       [26] 1- Tapussabhallikā nāma ahesuṁ aggupaṭṭhakā
            sirimā soṇā upaṭṭhikā dīpaṅkarassa satthuno. 1-
       [27] Asītihatthamubbedho dīpaṅkaro mahāmuni
            sobhati dīparukkhova sālarājāva phullito
            2- pabhā niddhāvatī tassa samantā dasayojane. 2-
       [28] Satasahassavassāni āyu tassa mahesino
            tāvatā tiṭṭhamāno so tāresi janataṁ bahuṁ.
       [29] Jotayitvāna saddhammaṁ santāretvā mahājanaṁ
            jalitvā aggikkhandhova nibbuto so sasāvako.
       [30] Sā ca iddhi so ca yaso tāni ca pādesu cakkaratanāni
            sabbaṁ tamantarahitaṁ 3- nanu rittā sabbasaṅkhārā"ti.
            4- Dīpaṅkaro jino satthā nandārāmamhi nibbuto
            tattheva tassa jinathūpo chattiṁsubbedhayojano.
            Pattacīvaraṁ parikkhāraṁ paribhogañca satthuno
            bodhimūle tadā thūpo tiyojanasamuggato"ti. 4-
      Tattha sudevo nāma khattiyoti sudevo nāmassa khattiyo pitā ahosīti
  attho. Janikāti janetti. Pipphalīti pilakkhakapītanarukkho bodhi. Asītihatthamubbedhoti
  asītihatthaṁ uccaggato. Dīparukkhovāti sampajjalitadīpamālākulo dīparukkho viya
  ārohapariṇāhasaṇṭhānaparipūrisampanno dvattiṁsavaralakkhaṇānubyañjanasamalaṅkatasarīro
  vipphuritaraṁsijālāvisaratārāgaṇasamujjalamiva gaganatalaṁ bhagavā dharamānakāle.

  *  *  *  *  *  *
  Footnote: 1-1 chaṂa. ayaṁ gāthā na dissati 2-2 chaṂa. ime pāṭhā na dissanti
  3 Sī.,ka. samantarahitaṁ 4-4 chaṂa. buddhavaṁsaṭṭhakathāyaṁ imā gāthāyo na dissanti
-------------------------------------------------
[page 190]
  Sobhatīti sobhittha. Sālarājāva phullitoti pupphito sabbaphāliphullo sālarājarukkho
  viya ca sabbaphāliphullo yojanasatubbedho pāricchatto viya ca asītihatthubbedho
  bhagavā ativiya sobhati.
      Satasahassavassānīti vassasatasahassāni tassa āyūti attho. Tāvatā
  tiṭṭhamānoti tāvatakaṁ kālaṁ tiṭṭhamāno. Janatanti janasamūhaṁ. Santāretvā
  mahājananti tārayitvā mahājanaṁ. "santāretvā Sadevakan"tipi pāṭho, tassa
  sadevakaṁ lokanti attho. Sā ca iddhīti sā ca sampatti ānubhāvo. So ca
  yasoti so ca parivāro. Sabbaṁ tamantarahitanti taṁ sabbaṁ vuttappakāraṁ
  sampattijātaṁ antarahitaṁ apagatanti 1- attho. Nanu rittā sabbasaṅkhārāti sabbe
  pana saṅkhatadhammā nanu rittā tucchā, niccasārādirahitāti attho.
      Ettha pana nagarādiparicchedo pāḷiyamāgatova. Sambahulavāro nāgato,
  so ānetvā dīpetabbo. Seyyathidaṁ? puttaparicchedo bhariyāparicchedo
  pāsādaparicchedo agāravāsaparicchedo nāṭakitthiparicchedo abhinikkhamanaparicchedo
  padhānaparicchedo vihāraparicchedo upaṭṭhākaparicchedoti. Etesampi dīpane kāraṇaṁ
  heṭṭhā vuttameva. Tassa pana dīpaṅkarassa bhariyānaṁ tisatasahassaṁ 2- ahosi.
  Tassa aggamahesī padumā nāma, tassa pana putto usabhakkhandho nāMa. Tena
  vuttaṁ:-
          "bhariyā padumā nāma vibuddhapadumānanā
           atrajo usabhakkhandho dīpaṅkarassa satthuno.
           Haṁsā koñcā mayūrākkhyā pāsādāpi tayo matā
           dasa vassasahassāni agāraṁ avasī kira.

  *  *  *  *  *  *
  Footnote: 1 Sī.,i. sabbaṁ samantarahitanti vuttapakārasampattiyo tā antarahitā apagatāti
  2 Sī.,i. satasahassaṁ
-------------------------------------------------
[page 191]
           Hatthiyānena nikkhanto nandārāme jino vasī
           mando nāmassupaṭṭhāko lokānandakaro kirā"ti.
      Sabbabuddhānaṁ pana pañca vemattāni honti āyuvemattaṁ pamāṇavemattaṁ
  kulavemattaṁ padhānavemattaṁ rasmivemattanti. Tattha āyuvemattaṁ nāma keci dīghāyukā
  honti keci appāyukā. Tathā hi dīpaṅkarassa pana bhagavato vassasatasahassaṁ
  āyuppamāṇaṁ ahosi, amhākaṁ bhagavato vassasataṁ.
      Pamāṇavemattaṁ nāma keci dīghā honti keci rassā. Tathā hi
  dīpaṅkaro asītihatthappamāṇo ahosi, amhākaṁ pana bhagavā aṭṭhārasahatthappamāṇo.
      Kulavemattaṁ nāma keci khattiyakule nibbattanti keci brāhmaṇakule.
  Tathā hi dīpaṅkarādayo khattiyakule nibbattiṁsu, kakusandhakoṇāgamanādayo
  brāhmaṇakule.
      Padhānavemattaṁ nāma kesañci padhānaṁ ittarameva hoti yathā kassapassa
  bhagavato, kesañci addhaniyaṁ amhākaṁ bhagavato viya.
      Rasmivemattaṁ nāma maṅgalassa bhagavato sarīrarasmiṁ dasasahassilokadhātuṁ
  pharitvā aṭṭhāsi. Amhākaṁ bhagavato byāmamattaṁ. Tatra rasmivemattaṁ ajjhāsayapaṭibaddhaṁ
  hoti. Yo yattakaṁ icchasi, tassa tattakaṁ sarīrappabhā pharati. Maṅgalassa pana
  "dasasahassilokadhātuṁ pharatū"ti ajjhāsayo ahosi, paṭividdhaguṇesu pana kassaci
  vemattaṁ nāma natthi. 1-
      Tathā sabbabuddhānaṁ cattāri avijahitaṭṭhānāni nāma honti. Bodhipallaṅko
  avijahito ekasmiṁyeva ṭhāne hoti. Dhammacakkappavattanaṭṭhānaṁ isipatane

  *  *  *  *  *  *
  Footnote: 1 su.vi. 2/19
-------------------------------------------------
[page 192]
  Migadāye avijahitameva hoti. Devorohaṇakāle saṅkassanagaradvāre paṭhamapādakkamo
  avijahitova hoti. Jetavane gandhakuṭiyā cattāri mañcapadaṭṭhānāni
  avijahitāneva honti. Vihāropi avijahitova. So pana khuddako vā mahanto
  vā hoti.
      Aparaṁ pana amhākaṁyeva bhagavato sahajātaparicchedañca nakkhattaparicchedañca
  visesaṁ, amhākaṁ sabbaññubodhisattena kira saddhiṁ rāhulamātā ānandatthero
  channo kaṇṭhako assarājā nidhikumbhā mahābodhirukkho kāḷudāyīti imāni
  satta sahajātāni. Mahāpuriso kira uttarāsāḷhanakkhatteneva mātukucchiṁ okkami,
  mahābhinikkhamanaṁ nikkhami, dhammacakkaṁ pavattesi, yamakapāṭihāriyaṁ akāsi.
  Visākhanakkhattena jāto ca abhisambuddho ca parinibbuto ca, māghanakkhattena tassa
  sāvakasannipāto ceva āyusaṅkhāravosajjanañca ahosi, assayujanakkhattena
  devorohaṇanti ettakaṁ āharitvā dīpetabbaṁ. Ayaṁ sambahulavāraparicchedo.
  Sesagāthā sūttānā evāti.
      Iti bhagavā dīpaṅkaro yāvatāyukaṁ ṭhatvā sabbabuddhakiccaṁ katvā anukkamena
  anupādisesāya nibbānadhātuyā parinibbāyi.
      Yasmiṁ kira kappe dīpaṅkaradasabalo udapādi, tasmiṁ aññepi taṇhaṅkaro
  medhaṅkaro saraṇaṅkaroti tayo buddhā ahesuṁ. Tesaṁ santike bodhisattassa
  byākaraṇaṁ natthi. Tasmā te idha na dassitā. Aṭṭhakathāyaṁ pana tamhā kappā
  ādito paṭṭhāyuppannuppanne sabbabuddhe dassetuṁ idaṁ vuttaṁ:-
           "taṇhaṅkaro medhaṅkaro athopi saraṇaṅkaro
            dīpaṅkaro ca sambuddho koṇḍañño dvipaduttamo.
-------------------------------------------------
[page 193]
            Maṅgalo ca sumano ca revato sobhito muni
            anomadassī padumo nārado padumuttaro.
            Sumedho ca sujāto ca piyadassī mahāyaso
            atthadassī dhammadassī siddhattho lokanāyako.
            Tisso phusso ca sambuddho vipassī sikhi vessabhū
            kakusandho koṇāgamano kassapo cāpi nāyako.
            Ete ahesuṁ sambuddhā vītarāgā samāhitā
            sataraṁsīva uppannā mahātamavinodanā
            jalitvā aggikkhandhāva nibbutā te sasāvakā"ti.
                  Ettāvatā nātisaṅkhepavitthāravasena katāya
                     madhuratthavilāsiniyā buddhavaṁsāṭṭhakathāya
                      dīpaṅkarabuddhavaṁsavaṇṇanā niṭṭhitā.
                        Niṭṭhito paṭhamo buddhavaṁso.
                           -------------
                        4. Koṇḍaññabuddhavaṁsavaṇṇanā
      dīpaṅkare kira bhagavati parinibbute tassa sāsanaṁ vassasatasahassaṁ
  pavattittha. Atha buddhānubuddhānaṁ sāvakānaṁ antaradhānena sāsanampissa
  antaradhāyi. Athassa aparabhāge ekamasaṅkhyeyyamatikkamitvā ekasmiṁ kappe
  koṇḍañño nāma satthā udapādi. So pana bhagavā soḷasāsaṅkhyeyyaṁ
  kappānañca satasahassaṁ pāramiyo pūretvā bodhiñāṇaṁ paripācetvā
  vessantarattabhāvasadise attabhāve ṭhatvā tato cavitvā tusitapure nibbattitvā tattha
-------------------------------------------------
[page 194]
  Yāvatāyukaṁ ṭhatvā devatānaṁ paṭiññaṁ datvā tusitapurato cavitvā rammavatīnagare
  sunandassa nāma rañño kule sujātāya nāma deviyā kucchismiṁ paṭisandhiṁ
  aggahesi. Tassapi paṭisandhikkhaṇe dīpaṅkarabuddhavaṁse vuttappakārāni dvattiṁsa
  pāṭihāriyāni nibbattiṁsu. So devatāhi katārakkhasaṁvidhāno dasannaṁ māsānaṁ
  accayena mātukucchito nikkhamitvā sabbasattuttaro uttarābhimukho sattapadavītihārena
  gantvā sabbā ca disā viloketvā āsabhiṁ vācaṁ nicchāresi "aggohamasmi
  lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi
  dāni punabbhavo"ti. 1-
      Tato kumārassa nāmakaraṇadivase nāmaṁ karontā "koṇḍañño"ti
  nāmamakaṁsu. So hi bhagavā koṇḍaññagotto ahosi. Tassa kira tayo pāsādā
  ahesuṁ rāmasurāmasubhanāmakā paramaramaṇīyā. Tesu tīṇi satasahassāni nāṭakitthīnaṁ
  naccagītavāditakusalānaṁ sabbakālaṁ paccupaṭṭhitāni ahesuṁ. Tassa rucidevī nāma
  aggamahesī ahosi, vijitaseno nāmassa putto ahosi. So dasavassasahassāni
  agāraṁ ajjhāvasi.
      So pana jiṇṇabyādhimatapabbajite disvā ājaññarathena nikkhamitvā
  pabbajitvā dasa māse padhānacariyaṁ cari. Koṇḍaññakumāraṁ pana pabbajantaṁ
  dasa janakoṭiyo anupabbajiṁsu. So tehi parivuto dasa māse padhānacariyaṁ
  caritvā visākhapuṇṇamāya sunandagāme samasahitaghanapayodharāya yasodharāya nāma
  seṭṭhidhītāya dinnaṁ paramamadhuraṁ madhupāyāsaṁ paribhuñjitvā phalapallavaṅkurasamalaṅkate
  sālavane divāvihāraṁ vītināmetvā sāyanhasamaye gaṇaṁ pahāya sunandakājīvakena
  dinnā aṭṭha tiṇamuṭṭhiyo gahetvā sālakalyāṇirukkhaṁ tikkhattuṁ padakkhiṇaṁ

  *  *  *  *  *  *
  Footnote: 1 dīṃahā. 10/31/13, Ma.u. 14/207/173
-------------------------------------------------
[page 195]
  Katvā pubbadisābhāgaṁ oloketvā bodhirukkhaṁ piṭṭhito katvā aṭṭhapaṇṇāsa-
  hatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya
  mārabalaṁ vidhamitvā rattiyā paṭhamayāme pubbenivāsānussatiñāṇaṁ visodhetvā
  majjhimayāme dibbacakkhuṁ visodhetvā pacchimayāme paccayākāraṁ sammasitvā
  ānāpānacatutthajjhānato vuṭṭhāya pañcasu khandhesu abhinivisitvā udayabbayavasena 1-
  samapaññāya lakkhaṇāni disvā yāva gotrabhuñāṇaṁ vipassanaṁ vaḍḍhetvā cattāri
  maggañāṇāni cattāri ca phalañāṇāni catasso paṭisambhidā catuyoniparicchedakañāṇaṁ
  pañcagatiparicchedakañāṇaṁ cha asādhāraṇañāṇāni sakale ca buddhaguṇe paṭivijjhitvā
  paripuṇṇasaṅkappo bodhimūle nisinnova:-
          "anekajātisaṁsāraṁ sandhāvissaṁ anibbisaṁ
           gahakāraṁ gavesanto dukkhā jāti punappunaṁ.
           Gahakāraka diṭṭhosi puna gehaṁ na kāhasi
           sabbā te phāsukā bhaggā gahakūṭaṁ visaṅkhataṁ
           visaṅkhāragataṁ cittaṁ taṇhānaṁ khayamajjhagā. 2-
           Ayoghanahatasseva jalato jātavedaso
           anupubbūpasantassa yathā na ñāyate gati.
           Evaṁ sammā vimuttānaṁ kāmabandhoghatārinaṁ
           paññāpetuṁ gatī natthi pattānaṁ acalaṁ sukhan"ti 3-
  evaṁ udānaṁ udānetvā sattasattāhaṁ bodhimūleyeva phalasamāpattisukhena
  vītināmetvā aṭṭhame sattāhe brahmuno ajjhesanaṁ paṭicca "kassa nu kho
  ahaṁ paṭhamaṁ dhammaṁ deseyyan"ti 4- upadhārento attanā saddhiṁ pabbajitā dasa

  *  *  *  *  *  *
  Footnote: 1 Sī.,i. udayavyayavasena 2 khuḍha. 25/153-4/44 3 khu.u. 25/80/230-1
  4 viṃahā. 4/10/10, Maṃū. 12/284/245, MaṂa. 13/340/322
-------------------------------------------------
[page 196]
  Bhikkhukoṭiyo addasa. "ime Pana kulaputtā samupacitakusalamūlā maṁ pabbajantaṁ
  anupabbajitā mayā saddhiṁ padhānaṁ caritvā maṁ upaṭṭhahiṁsu, handāhaṁ imesaṁ
  sabbapaṭhamaṁ dhammaṁ deseyyan"ti evaṁ upadhāretvā "idāni pana te kattha
  vasantī"ti olokento "ito aṭṭhārasayojanike rammavatīnagare 1- devavane
  viharantī"ti disvā "tesaṁ dhammaṁ desetuṁ gamissāmī"ti pattacīvaramādāya seyyathāpi
  nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ
  samiñjeyya, evameva bodhimūle antarahito devavane pāturahosi.
      Tasmiñca samaye tā dasa bhikkhukoṭiyo rammavatīnagaraṁ 2- upanissāya
  devavane viharanti. Te pana bhikkhū dasabalaṁ dūratova āgacchantaṁ disvā
  pasannamānasā paccuggantvā bhagavato pattacīvaraṁ paṭiggahetvā buddhāsanaṁ
  paññāpetvā satthu gāravaṁ katvā bhagavantaṁ vanditvā parivāretvā ekamantaṁ
  nisīdiṁsu. Tatra koṇḍañño dasabalo munigaṇaparivuto buddhāsane nisinno
  tidasagaṇaparivuto dasasatanayano viya vimalagaganatalagato saradasamayarajanikaro viya
  tārāgaṇaparivuto puṇṇacando viya virocittha. Atha satthā tesaṁ sabbabuddhanisevitaṁ
  anuttaraṁ tiparivaṭṭaṁ dvādasākāraṁ dhammacakkappavattanasuttantaṁ kathetvā
  dasabhikkhukoṭippamukhā satasahassadevamanussakoṭiyo dhammāmataṁ pāyesi. Tena vuttaṁ:-
       [1] "dīpaṅkarassa Aparena koṇḍañño nāma nāyako
           anantatejo amitayaso appameyyo durāsado.
       [2] Dharaṇūpamo khamanena sīlena sāgarūpamo
           samādhinā merūpamo 3- ñāṇena gaganūpamo.
       [3] Indriyabalabojjhaṅga- maggasaccappakāsanaṁ
           pakāsesi sadā buddho hitāya sabbapāṇinaṁ.

  *  *  *  *  *  *
  Footnote: 1 Sī.,i. amaravatīnagare, chaṂa. arundhavatīnagare
  2 Sī.,i. amaravatīnagaraṁ, chaṂa. arundhavatīnagaraṁ 3 Sī. merūsamo
-------------------------------------------------
[page 197]
       [4] Dhammacakkaṁ pavattente koṇḍaññe lokanāyake
           koṭisatasahassānaṁ paṭhamābhisamayo ahū"ti.
      Tattha dīpaṅkarassa aparenāti dīpaṅkarassa satthuno aparabhāgeti attho.
  Koṇḍañño nāmāti attano gottavasena samadhigatanāmadheyyo. Nāyakoti
  vināyako. Anantatejoti attano sīlaguṇañāṇapuññatejena anantatejo. Heṭṭhato
  avīci upari bhavaggaṁ tiriyato anantā lokadhātuyo etthantare ekapuggalopi
  tassa mukhaṁ oloketvā ṭhātuṁ samattho nāma natthi. Tena vuttaṁ "anantatejo"ti.
  Amitayasoti anantaparivāro. Tassa hi bhagavato vassasatasahassāni yāva
  parinibbānasamayaṁ etthantare bhikkhuparisāya gaṇanaparicchedo nāma nāhosi. Tasmā
  "amitayaso"ti vuccati. Amitaguṇakittipi "amitayaso"ti vuccati. Appameyyoti
  guṇagaṇaparimāṇavasena nappameyyoti appameyyo. Yathāha:-
                    "buddhopi buddhassa bhaṇeyya vaṇṇaṁ
                     kappampi ce aññamabhāsamāno
                     khīyetha kappo ciradīghamantare
                     vaṇṇo na khīyetha tathāgatassā"ti. 1-
      Tasmā appameyyaguṇagaṇattā "appameyyo"ti vuccati. Durāsadoti
  durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado,
  durabhibhavanīyoti attho.
      Dharaṇūpamoti dharaṇīsamo. Khamanenāti khantiyā, catunahutādhikadviyojanasatasahassabahalā
  mahāpaṭhavī viya pakativātena lābhālābhaiṭṭhāniṭṭhādīhi akampanabhāvato

  *  *  *  *  *  *
  Footnote: 1 su.vi. 1/304/259, su.vi. 3/141/63, pa.sū. 3/425/304, adāna.A. 360
-------------------------------------------------
[page 198]
  "dharaṇūpamo"ti Vuccati. Sīlena sāgarūpamoti sīlasaṁvarena velānātikkamanabhāvena
  sāgarasamo. "mahāsamuddo Bhikkhave ṭhitadhammo velaṁ nātivattatī"ti 1- hi vuttaṁ.
      Samādhinā merūpamoti samādhipaṭipakkhabhūtadhammajanitakampābhāvato merunā
  girivarena samo, sadisoti attho. Merugirivaro viya thiratarasarīroti vā. Ñāṇena
  gaganūpamoti ettha bhagavato ñāṇassa anantabhāvena anantākāsena upamā katā.
  Cattāri anantāni vuttāni bhagavatā. Yathāha:-
            "sattakāyo ca ākāso cakkavāḷā canantakā
             buddhañāñaṁ appameyyaṁ na sakkā ete vijānitun"ti.
      Tasmā anantassa ñāṇassa anantena ākāsena upamā katāti.
      Indriyabalabojjhaṅgamaggasaccappakāsananti etesaṁ indriyabalabojjhaṅga-
  maggasaccānaṁ gahaṇena satipaṭṭhānasammappadhāniddhipādāpi gahitāva honti. Tasmā
  indriyādīnaṁ catusaṅkhepānaṁ vasena sattattiṁsabodhipakkhiyadhammānaṁ pakāsanadhammaṁ
  pakāsesi, desesīti attho. Hitāyāti hitatthaṁ. Dhammacakkaṁ pavattenteti
  desanāñāṇe pavattiyamāne.
      Tato aparabhāge mahāmaṅgalasamāgame dasasu cakkavāḷasahassesu devatāyo
  sukhume attabhāve māpetvā imasmiññeva cakkavāḷe sannipatiṁsu. Tattha kira
  aññataro devaputto koṇḍaññadasabalaṁ maṅgalapañhaṁ pucchi. Tassa bhagavā
  maṅgalāni kathesi. Tattha navutikoṭisahassāni arahattaṁ pāpuṇiṁsu. Sotāpannādīnaṁ
  gaṇanaparicchedo nāma nāhosi. Tena vuttaṁ:-
       [5] "tato Parampi desente naramarūnaṁ samāgame
            navutikoṭisahassānaṁ dutiyābhisamayo ahū"ti.

  *  *  *  *  *  *
  Footnote: 1 vi. cūḷa. 7/384/206, aṅ. aṭṭhaka. 23/109, 110/210 (syā)
-------------------------------------------------
[page 199]
      Tattha tato parampīti tato aparabhāgepi. Desenteti bhagavati dhammaṁ
  desente. Naramarūnanti narānañceva amarānañca, yadā pana bhagavā gaganatale
  titthiyamānamaddanaṁ yamakapāṭihāriyaṁ karonto dhammaṁ desesi, tadā asītikoṭi-
  sahassāni arahattaṁ pāpuṇiṁsu. Tīsu phalesu patiṭṭhitā gaṇanapathaṁ vītivattā. Tena
  vuttaṁ:-
       [6] "titthiye Abhimaddanto yadā dhammamadesayi
            asītikoṭisahassānaṁ tatiyābhisamayo ahū"ti.
      Tattha tadāsaddaṁ ānetvā attho daṭṭhabbo. Yadā bhagavā dhammaṁ
  desesi. Tadā asītikoṭisahassānaṁ dhammābhisamayo ahūti.
      Koṇḍañño kira satthā abhisambodhiṁ patvā paṭhamavassaṁ candavatīnagaraṁ
  upanissāya candārāme vihāsi. Tattha sucindharassa nāma brāhmaṇamahāsālassa
  putto bhaddamāṇavo 2- nāma yasodharabrāhmaṇassa putto subhaddamāṇavo ca
  koṇḍaññassa buddhassa sammukhā dhammadesanaṁ sutvā pasannamānasā dasahi
  māṇavakasahassehi saddhiṁ tassa santike pabbajitvā arahattaṁ pāpuṇiṁsu.
      Atha koṇḍañño satthā jeṭṭhamāsapuṇṇamāya subhaddattherappamukhena
  koṭisatasahassena parivuto pātimokkhamuddisi, so paṭhamo sannipāto ahosi. Tato
  aparabhāge koṇḍaññasatthuno putte vijitasene nāma arahattaṁ patte taṁpamukhassa
  koṭisahassassa majjhe bhagavā pātimokkhaṁ uddisi, so dutiyo sannipāto ahosi.
  Athāparena samayena dasabalo janapadacārikaṁ caranto udenarājānaṁ nāma
  navutikoṭijanaparivāraṁ pabbājesi saddhiṁ tāya parisāya. Tasmiṁ pana arahattaṁ
  patte taṁpamukhehi navutiyā arahantakoṭīhi bhagavā parivuto pātimokkhaṁ uddisi,
  so tatiyo sannipāto ahosi. Tena vuttaṁ:-

  *  *  *  *  *  *
  Footnote: 1 Sī.,i. dhammābhisamayo
-------------------------------------------------
[page 200]
       [7] "sannipātā Tayo āsuṁ koṇḍaññassa mahesino
           khīṇāsavānaṁ vimalānaṁ santacittāna tādinaṁ.
       [8] Koṭisatasahassānaṁ paṭhamo āsi samāgamo
           dutiyo koṭisahassānaṁ tatiyo navutikoṭinan"ti.
      Tadā kira amhākaṁ bodhisatto vijitāvī nāma cakkavattī hutvā
  candavatīnagare paṭivasati. So kira anekanaravaraparivuto salilanidhinivasanaṁ
  sameruyugandharaṁ aparimitavasudharaṁ vasundharaṁ adaṇḍena asatthena dhammena paripāleti. Atha
  koṇḍañño buddhopi koṭisatasahassakhīṇāsavaparivuto janapadacārikaṁ caramāno
  anupubbena candavatīnagaraṁ sampāpuṇi.
      So vijitāvī kira rājā "sammāsambuddho kira amhākaṁ nagaraṁ
  anuppatto"ti sutvā paccuggantvā bhagavato vasanaṭṭhānaṁ saṁvidahitvā svātanāya
  saddhiṁ bhikkhusaṁghena nimantetvā punadivase bhattavidhiṁ suṭṭhu paṭiyādetvā
  koṭisatasahassasaṁghassa buddhappamukhassa bhikkhusaṁghassa mahādānaṁ adāsi. Bodhisatto
  bhagavantaṁ bhojetvā anumodanāvasāne "bhante temāsaṁ mahājanasaṅgahaṁ karonto
  idheva vasathā"ti yācitvā tayo māse nirantaraṁ buddhappamukhassa bhikkhusaṁghassa
  asadisamahādānaṁ adāsi.
      Atha satthā bodhisattaṁ "anāgate gotamo nāma buddho bhavissatī"ti
  byākaritvā dhammamassa desesi. So satthu dhammakathaṁ sutvā rajjaṁ niyyātetvā
  pabbajitvā tīṇi piṭakāni uggahetvā aṭṭha samāpattiyo pañca ca abhiññāyo
  uppādetvā aparihīnajjhāno brahmaloke nibbatti. Tena vuttaṁ:-
       [9] "ahantena Samayena vijitāvī nāma khattiyo
           samuddaṁ antamantena issariyaṁ vattayāmahaṁ.
-------------------------------------------------
[page 201]
       [10] Koṭisatasahassānaṁ vimalānaṁ mahesinaṁ
            saha lokagganāthena paramannena tappayiṁ.
       [11] Sopi maṁ buddho byākāsi koṇḍañño lokanāyako
            aparimeyyito kappe buddho loke bhavissati
            1- ahu kapilavhayā rammā nikkhamitvā tathāgato. 1-
       [12] Padhānaṁ padahitvāna katvā dukkarakārikaṁ
            2- ajapālarukkhamūlasmiṁ nisīditvā tathāgato
            tattha pāyāsaṁ paggayha nerañjaramupehati.
            Nerañjarāya tīramhi pāsāyaṁ adi so jino
            paṭiyattavaramaggena bodhimūlamhi ehiti.
            Tato padakkhiṇaṁ katvā bodhimaṇḍaṁ anuttaraṁ 2-
            assattharukkhamūlamhi 3- bujjhissati mahāyaso.
       [13] Imassa janikā mātā māyā nāma bhavissati
            pitā suddhodano nāma ayaṁ hessati gotamo.
       [14] Kolito upatisso ca aggā hessanti sāvakā
            4- anāsavā vītarāgā santacittā samāhitā 4-
            ānando nāmupaṭṭhāko upaṭṭhissati taṁ jinaṁ.
       [15] Khemā uppalavaṇṇā ca aggā hessanti sāvikā
            5- anāsavā vītarāgā santacittā samāhitā 5-
            bodhi tassa bhagavato assatthoti pavuccati.

  *  *  *  *  *  *
  Footnote: 1-1 chaṂa. ime pāṭhā na dissanti 2-2 chaṂa. ime pāṭhā na dissanti
  3 chaṂa. assatthamūle sambuddho 4-4 chaṂa. ime pāṭhā na dissanti
-------------------------------------------------
[page 202]
       [16] Citto ca hatthāḷavako aggā hessantupaṭṭhakā
            nandamātā ca uttarā aggā hessantupaṭṭhikā
            āyu vassasataṁ tassa gotamassa yasassino.
       [17] Idaṁ sutvāna vacanaṁ asamassa mahesino
            āmoditā naramarū buddhabījaṁ kira ayaṁ. 1-
       [18] Ukkuṭṭhisaddā vattanti apphoṭenti dasanti ca
            katañjalī namassanti dasasahassidevatā. 2-
       [19] Yadimassa lokanāthassa virajjhissāma sāsanaṁ
            anāgatamhi addhāne hessāma sammukhā imaṁ.
       [20] Yathā manussā nadiṁ tarantā paṭititthaṁ virajjhiya
            heṭṭhātitthe 3- gahetvāna uttaranti mahānadiṁ.
       [21] Evameva mayaṁ sabbe yadi muñcāmimaṁ jinaṁ
            anāgatamhi addhāne hessāma sammukhā imaṁ.
       [22] Tassāhaṁ vacanaṁ sutvā bhiyyo cittaṁ pasādayiṁ
            tameva atthaṁ sādhento mahārajjaṁ jine adaṁ
            mahārajjaṁ daditvāna 4- pabbajiṁ tassa santike.
       [23] Suttantaṁ vinayañcāpi navaṅgaṁ satthusāsanaṁ
            sabbaṁ pariyāpuṇitvāna sobhayiṁ jinasāsanaṁ.
       [24] Tatthappamatto viharanto nissajjaṭṭhānacaṅkame
            abhiññāpāramiṁ gantvā brahmalokamagañchahan"ti.

  *  *  *  *  *  *
  Footnote: 1 Sī.,i. ka. buddhabījaṅkuro ayaṁ 2 dasasahassī sadevakā (syā)
  3 heṭṭhātitthaṁ (syā) 4 Sī.,i. cajitvāna
-------------------------------------------------
[page 203]
      Tattha ahantena samayenāti ahaṁ tasmiṁ samaye. Vijitāvī nāmāti evaṁnāmako
  cakkavattirājā ahosiṁ. Samuddaṁ antamantenāti ettha cakkavāḷapabbataṁ sīmaṁ
  mariyādaṁ katvā ṭhitaṁ samuddaṁ antaṁ katvā issariyaṁ vattayāmīti attho. Ettāvatā
  na pākaṭaṁ hoti.
      Rājā kira cakkavattī cakkaratanānubhāvena vāmapassena sineruṁ katvā
  samuddassa uparibhāgena aṭṭhayojanasahassappamāṇaṁ pubbavidehaṁ gacchati. Tattha rājā
  cakkavattī "pāṇo na hantabbo, adinnaṁ nādātabbaṁ, kāmesumicchā na
  caritabbā, musā na bhāsitabbā, majjaṁ na pātabbaṁ, yathābhuttañca bhuñjathā"ti
  ovādaṁ deti. 1- Evaṁ ovāde dinne taṁ cakkaratanaṁ vehāsaṁ abbhuggantvā
  puratthimaṁ samuddaṁ ajjhogāhati. Yathā yathā ca taṁ ajjhogāhati, tathā tathā
  saṅkhittaūmivipphāraṁ hutvā ogacchamānaṁ mahāsamuddasalilaṁ yojanamattaṁ oggantvā
  antosamuddaṁ ubhosu passesu veḷuriyamaṇibhitti viya paramadassanīyaṁ hutvā tiṭṭhati,
  evaṁ puratthimasāgarapariyantaṁ gantvā taṁ cakkaratanaṁ paṭinivattati. Paṭinivattamāne
  ca tasmiṁ sā parisā aggato hoti, majjhe rājā cakkavattī ante cakkaratanaṁ
  hoti. Tampi jalaṁ jalantena viyogaṁ asahamānamiva nemimaṇḍalapariyantaṁ abhihanantameva
  tīramupagacchati.
      Evaṁ rājā cakkavattī puratthimasamuddapariyantaṁ pubbavidehaṁ abhivijinitvā
  dakkhiṇasamuddapariyantaṁ jambudīpaṁ vijetukāmo cakkaratanadesitena maggena dakkhiṇa-
  samuddābhimukho gacchati. Taṁ dasasahassayojanappamāṇaṁ jambudīpaṁ abhivijinitvā dakkhiṇa-
  samuddato paccuttaritvā sattayojanasahassappamāṇaṁ amaragoyānaṁ vijetuṁ heṭṭhā vutta-
  nayeneva gantvā tampi sāgarapariyantaṁ abhivijinitvā pacchimasamuddatopi uttaritvā

  *  *  *  *  *  *
  Footnote: 1 dīṃahā. 10/244/151, dī.pā. 11/86/53, Ma.u. 14/256/22
-------------------------------------------------
[page 204]
  Aṭṭhayojanasahassappamāṇaṁ uttarakuruṁ vijetuṁ tatheva gantvā taṁ samuddapariyantaṁ
  katvā tatheva abhivijiya uttarasamuddatopi paccuttarati. Ettāvatā raññā
  cakkavattinā sāgarapariyantāya paṭhaviyā issariyaṁ adhigataṁ hoti. Tena vuttaṁ:-
  "samuddaṁ antamantena, issariyaṁ vattayāmahan"ti.
      Koṭisatasahassānanti koṭisatasahassāni. Ayameva vā pāṭho. Vimalānanti
  khīṇāsavānaṁ. Saha lokagganāthenāti saddhiṁ dasabalena koṭisatasahassānanti attho.
  Paramannenāti paṇītena annena. Tappayinti tappesiṁ. Aparimeyyito kappeti
  ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṁ
  bhaddakappeti attho.
      Padhānanti vīriyaṁ. Tameva atthaṁ sādhentoti tameva buddhakārakamatthaṁ
  dānapāramiṁ pūrento sādhento nipphādentoti attho. Mahārajjanti cakkavattirajjaṁ.
  Jineti bhagavati, sampadānatthe vā bhummaṁ daṭṭhabbaṁ. Adanti adāsiṁ. Evamatthaṁ
  sādhentoti iminā sambandho daṭṭhabbo. "mahārajjaṁ Jine dadin"ti paṭhanti
  keci. Daditvānāti cajitvā. Suttantanti suttantapiṭakaṁ. Vinayanti vinayapiṭakaṁ.
  Navaṅganti suttageyyādinavaṅgaṁ. Sobhayiṁ jinasāsananti āgamādhigamehi lokiyehi
  samalaṅkariṁ. Tatthāti tassa bhagavato sāsane. Appamattoti satisampanno.
  Brahmalokamagañchahanti brahmalokaṁ agañchiṁ ahaṁ.
      Imassa pana koṇḍaññabuddhassa rammavatī nāma nagaraṁ ahosi, sunando
  nāma rājā pitā, sujātā nāma devī mātā, bhaddo ca subhaddo ca dve
  aggasāvakā, anuruddho nāmupaṭṭhāko, tissā ca upatissā ca dve aggasāvikā,
  sālakalyāṇirukkho bodhi, aṭṭhāsītihatthubbedhaṁ sarīraṁ, vassasatasahassāni āyuppamāṇaṁ
-------------------------------------------------
[page 205]
  Ahosi, tassa rucidevī nāma aggamahesī ahosi, vijitaseno 1- nāmassa putto,
  cando nāmupaṭṭhāko rājā. Candārāme kira vasīti. Tena vuttaṁ:-
       [25] "nagaraṁ Rammavatī nāma sunando nāma khattiyo
            sujātā nāma janikā koṇḍaññassa mahesino.
       [26] Dasavassasahassāni agāramajjhe ca so vasi
            ruci suruci subho ca tayo pāsādamuttamā.
       [27] Tīṇi satasahassāni nāriyo samalaṅkatā
            rucidevī nāma sā nārī jīvitaseno nāma atrajo.
       [28] Nimitte caturo disvā rathayānena nikkhami
            anūnadasamāsāni padhānaṁ padahī jino.
       [29] Brahmunā yācito sanno koṇḍañño dipaduttamo
            vattacakko mahāvīro devānañca mahāvane.
       [30] Bhaddo ceva subhaddo ca ahesuṁ aggasāvakā
            anuruddho nāmupaṭṭhāko koṇḍaññassa mahesino.
       [31] Tissā ca upatissā ca ahesuṁ aggasāvikā
            sālakalyāṇiko bodhi koṇḍaññassa mahesino.
       [32] Soṇo ca upasoṇo ca ahesuṁ aggupaṭṭhakā
            nandā ceva sirimā ca ahesuṁ aggupaṭṭhikā.
       [33] So aṭṭhāsīti hatthāni accuggato mahāmuni
            sobhate uḷurājāva sūriyo majjhantike yathā.

  *  *  *  *  *  *
  Footnote: 1 Sī.,i. jinaseno
-------------------------------------------------
[page 206]
       [34] Vassasatasahassāni āyu vijjati tāvade
            tāvatā tiṭṭhamāno so tāresi janataṁ bahuṁ.
       [35] Khīṇāsavehi vimalehi vicittā āsi medanī
            yathā hi gaganamuḷūbhi evaṁ so upasobhatha.
       [36] Tepi nāgā appameyyā asaṅkhobhā durāsadā
            vijjupātaṁva dassetvā nibbutā te mahāyasā.
       [37] Sā ca atuliyā jinassa iddhi ñāṇaparibhāvito ca samādhi
            sabbaṁ tamantarahitaṁ 1- nanu rittā sabbasaṅkhārā"ti.
      Tattha sālakalyāṇikoti sālakalyāṇirukkho, so buddhakāle ceva
  cakkavattikāle ca nibbattati, nāññadā. So ekāheneva uṭṭhāti kira.
  Khīṇāsavehi vimalehi, vicittā āsi medanīti ayaṁ medanī khīṇāsavehi ekakāsāvapajjotā
  vicittā paramadassanīyā ahosi. Yathā hīti opammatthe nipāto. Uḷūbhīti
  nakkhattehi, tārāgaṇehi gaganatalaṁ viya khīṇāsavehi vicittā ayaṁ medanī sobhitthāti
  attho.
      Asaṅkhobhāti aṭṭhahi lokadhammehi akkhobhā avikāRā. Vijjupātaṁva dassetvāti
  vijjupātaṁ viya dassayitvā, "vijjuppātaṁvā"tipi pāṭho. Koṇḍaññabuddhassa kira
  kāle parinibbāyamānā bhikkhū sattatālappamāṇamākāsamabbhuggantvā
  asitajaladharavivaragatā vijjutalā viya samantato vijjotamānā tejodhātuṁ samāpajjitvā
  nirupādānā dahanā viya parinibbāyiṁsu. Tena vuttaṁ "vijjupātaṁva dassetvā"ti.
  Atuliyāti atulyā asadisā. Ñāṇaparibhāvitoti ñāṇena vaḍḍhito. Sesagāthā
  heṭṭhā vuttanayattā uttānā evāti.

  *  *  *  *  *  *
  Footnote: 1 Sī.,Ma. samantarahitaṁ
-------------------------------------------------
[page 207]
        Koṇḍañño nāma sambuddho 1- candārāmamhi nibbuto 2-
        tattheva 3- cetiyo tassa sattayojanamussitoti. 4-
        Na heva dhātuyo tassa satthuno vikiriṁsu tā
        ṭhitā ekaghanā hutvā suvaṇṇapaṭimā viyāti.
      Sakalajambudīpavāsino manussā samāgantvā sattayojanikaṁ sattaratanamayaṁ
  haritālamanosilāya mattikākiccaṁ telasappīhi udakakiccaṁ katvā niṭṭhāpesunti.
                      Koṇḍaññabuddhavaṁsavaṇṇanā niṭṭhitā.
                        Niṭṭhito dutiyo buddhavaṁso.
                          ---------------
                         5. Maṅgalabuddhavaṁsavaṇṇanā
      koṇḍaññe kira satthari parinibbute tassa sāsanaṁ vassasatasahassaṁ
  pavattittha. Buddhānubuddhānaṁ sāvakānaṁ antaradhānena sāsanamassa antaradhāyi.
  Koṇḍaññassa pana aparabhāge ekamasaṅkhyeyyamatikkamitvā ekasmiṁyeva kappe
  cattāro buddhā nibbattiṁsu maṅgalo, sumano, revato, sobhatoti. Tattha maṅgalo
  pana lokanāyako kappasatasahassādhikāni soḷasa asaṅkhyeyyāni pāramiyo pūretvā
  tusitapure nibbattitvā tattha yāvatāyukaṁ ṭhatvā pañcasu pubbanimittesu
  uppannesu buddhakolāhalaṁ nāma udapādi, tadā dasasahassacakkavāḷe devatāyo ekasmiṁ
  cakkavāḷe sannipatitvā āyācanti:-
          "kālo kho te mahāvīra uppajja mātukucchiyaṁ
           sadevakaṁ tārayanto bujjhassu amataṁ padan"ti. 5-

  *  *  *  *  *  *
  Footnote: 1 pāḷi. siridharo buddho 2 chaṂa. candārāme manorame
  3 chaṂa. nibbāyi 4 chaṂa. sattayojaniko kato
  5 khu.buddha. 33/1/413 (syā)
-------------------------------------------------
[page 208]
      Evaṁ devehi āyācito katapañcavilokano tusitā kāyā cavitvā
  sabbanagaruttame uttaranagare anuttarassa uttarassa nāma rañño kule uttarāya
  nāma deviyā kucchismiṁ paṭisandhiṁ gaṇhi. Tadā anekāni pāṭihāriyāni pāturahesuṁ.
  Tāni dīpaṅkarabuddhavaṁse vuttanayeneva veditabbāni. Tassā uttarāya kira
  mahādeviyā kucchismiṁ sabbalokamaṅgalassa maṅgalassa mahāsattassa paṭisandhiggahaṇato
  paṭṭhāya sarīrappabhā rattindivaṁ asītihatthappamāṇaṁ padesaṁ pharitvā candāloka-
  sūriyālokehi anabhibhavanīyā hutvā aṭṭhāsi. Sā ca aññenālokena vinā attano
  sarīrappabhāsamudayeneva andhakāraṁ vidhamitvā aṭṭhasaṭṭhiyā dhātīhi paricāriyamānā
  vicarati.
      Sā kira devatāhi katārakkhā dasannaṁ māsānaṁ accayena paramasurabhikusuma-
  phaladharasākhāviṭape kamalakuvalayasamalaṅkate rurusīhabyagghagajagavayamahiṁsapasadavividhamigagaṇa-
  vicarite paramaramaṇīye uttaramadhuruyyāne nāma maṅgaluyyāne maṅgalamahāpurisaṁ
  vijāyi. So jātamattova mahāsatto sabbā disā viloketvā uttarābhimukho
  sattapadavītihārena gantvā āsabhiṁ vācaṁ nicchāresi. Tasmiñca khaṇe sakaladasa-
  sahassilokadhātūsu devatā dissamānasarīrā dibbamālādīhi samalaṅkatagattā tattha tattha
  ṭhatvā jayamaṅgalathutivacanāni sampavattesuṁ. Pāṭihāriyāni vuttanayāneva. Nāmaggahaṇadivase
  panassa lakkhaṇapāṭhakā sabbamaṅgalasampattiyā jātoti "maṅgalakumāro "tveva
  nāmaṁ kariṁsu.
      Tassa kira yasavā rucimā sirimāti tayo pāsādā ahesuṁ. Yasavatīdevippamukhāni
  tiṁsanāṭakitthisahassāni ahesuṁ. Tattha mahāsatto navavassasahassāni dibbasukhasadisaṁ
  sukhaṁ anubhavitvā yasavatiyā aggamahesiyā kucchismiṁ sīlavaṁ nāma puttaṁ labhitvā
  cattāri nimittāni disvā alaṅkataṁ paṇḍaraṁ nāma sundaraturaṅgavaramāruyha
-------------------------------------------------
[page 209]
  Mahābhinikkhamanaṁ nikkhamitvā pabbaji. Taṁ pana pabbajantaṁ tisso manussakoṭiyo
  anupabbajiṁsu. Tehi parivuto mahāpuriso aṭṭha māse padhānacariyamacari.
      Tato visākhapuṇṇamāya uttaragāme uttaraseṭṭhino dhītāya uttarāya nāma
  dinnaṁ pakkhittadibbojaṁ madhupāyāsaṁ paribhuñjitvā surabhikusumālaṅkate nīlobhāse
  manorame sālavane divāvihāraṁ vītināmetvā uttarena nāma ājīvakena dinnā
  aṭṭha tiṇamuṭṭhiyo gahetvā asitañjanagirisaṅkāsaṁ akkantavarakanakajālakūṭaṁva
  sītacchāyaṁ vividhamigagaṇasampātavirahitaṁ mandamāluteritāya ghanasākhāya samalaṅkataṁ
  naccantamiva pītiyā virocamānaṁ nāgabodhiṁ upasaṅkamitvā mattavaranāgagāmī nāgabodhiṁ
  padakkhiṇaṁ katvā pubbuttarapasse ṭhatvā aṭṭhapaṇṇāsahatthavitthataṁ tiṇasantharaṁ
  santharitvā tattha pallaṅkaṁ ābhujitvā caturaṅgasamannāgataṁ vīriyaṁ adhiṭṭhahitvā
  sabalaṁ mārabalaṁ viddhaṁsetvā pubbenivāsadibbacakkhuñāṇāni paṭilabhitvā
  paccayākārasammasanaṁ katvā khandhesu aniccādivasena abhinivisitvā anukkamena
  anuttaraṁ sammāsambodhiṁ patvā:-
            "anekajātisaṁsāraṁ sandhāvissaṁ anibbisaṁ
             gahakāraṁ gavesanto dukkhā jāti punappunaṁ.
             Gahakāraka diṭṭhosi puna gehaṁ na kāhasi
             sabbā te phāsukā bhaggā gahakūṭaṁ visaṅkhataṁ
             visaṅkhāragataṁ cittaṁ taṇhānaṁ khayamajjhagā"ti 1-
  udānaṁ udānesi.
      Maṅgalassa pana sammāsambuddhassa aññehi buddhehi adhikatarā sarīrappabhā
  ahosi. Yathā pana aññesaṁ sammāsambuddhānaṁ samantā asītihatthappamāṇā vā

  *  *  *  *  *  *
  Footnote: 1 khuḍha. 25/153-4/44
-------------------------------------------------
[page 210]
  Byāmappamāṇā vā sarīrappabhā ahosi, na evaṁ tassa. Tassa pana bhagavato
  sarīrappabhā niccakālaṁ dasasahassilokadhātuṁ pharitvā aṭṭhāsi. Tarugirigharapākāra-
  ghaṭakavāṭādayo suvaṇṇapaṭṭapariyonaddhā viya ahesuṁ. Navutivassasatasahassāni āyu
  tassa ahosi. Ettakaṁ kālaṁ candasūriyatārakādīnaṁ pabhā natthi. Rattindivaparicchedo
  na paññāyittha. Divā sūriyālokena viya 1- sattā niccaṁ buddhālokeneva
  sabbakammāni karontā vicariṁsu. Sāyaṁ pupphanakakusumānaṁ pāto ca ravanakasakuṇādīnañca
  vasena loko rattindivaparicchedaṁ sallakkhesi.
      Kiṁ pana aññesaṁ buddhānaṁ ayamānubhāvo natthīti? no natthi. Tepi hi
  Ākaṅkhamānā dasasahassilokadhātuṁ tato vā bhiyyo ābhāya phareyyuṁ. Maṅgalassa
  pana bhagavato pubbapatthanāvasena aññesaṁ byāmappabhā viya sarīrappabhā niccameva
  dasasahassilokadhātuṁ pharitvā aṭṭhāsi. So kira bodhisattakāle vessantarattabhāvasadise
  attabhāve saputtadāro vaṅkapabbatasadise pabbate vasi. Atheko sabbajanaviheṭhako
  kharadāṭhiko nāma manussabhakkho mahesakkho yakkho mahāpurisassa dānajjhāsayataṁ
  sutvā brāhmaṇavaṇṇena upasaṅkamitvā mahāsattaṁ dve dārake yāci. Mahāsatto
  "dadāmi brāhmaṇassa puttake"ti haṭṭhapahaṭṭho udakapariyantaṁ paṭhaviṁ kampento
  dve dārake adāsi. Atha kho yakkho tassa passantasseva mahāpurisassa taṁ
  brāhmaṇavaṇṇaṁ pahāya analajālapiṅgalavirūpanayano visamavirūpakuṭilabhīmadāṭho
  cipiṭakavirūpanāso kapilapharusadīghakeso navadaḍḍhatālakkhandhasadisakāyo hutvā te dārake
  muḷālakalāpaṁ viya gahetvā khādi. Mahāpurisassa yakkhaṁ oloketvā mukhe vivaṭamatte
  aggijālaṁ viya lohitadhāraṁ uggirantaṁ tassa mukhaṁ disvāpi kesaggamattampi 1-
  domanassaṁ na uppajji. "sudinnaṁ Vata me dānan"ti cintayato panassa sarīre

  *  *  *  *  *  *
  Footnote: 1 Ma.vinā 2 Ma. appamattampi
-------------------------------------------------
[page 211]
  Mahantaṁ pītisomanassaṁ udapādi. So "imassa me nissandena anāgate iminā
  nīhārena rasmiyo nikkhamantū"ti patthanamakāsi. Tassa taṁ patthanaṁ nissāya
  buddhabhūtassa sarīrato rasmiyo nikkhamitvā ettakaṁ ṭhānaṁ phariṁsu.
      Aparampi pubbacariyaṁ tassa atthi. Ayaṁ kira bodhisattakāle ekassa
  buddhassa cetiyaṁ disvā "imassa buddhassa mama jīvitaṁ pariccajituṁ vaṭṭatī"ti
  daṇḍadīpikāveṭhananiyāmena sakalasarīraṁ veṭhāpetvā ratanamattamakuḷaṁ satasahassagghanikaṁ
  suvaṇṇapātiṁ sugandhasappissa pūrāpetvā tattha sahassavaṭṭiyo jāletvā taṁ
  sīsenādāya sakalasarīraṁ jālāpetvā jinacetiyaṁ padakkhiṇaṁ karonto sakalarattiṁ
  vītināmesi. Evaṁ yāva aruṇuggamanā vāyamantassa lomakūpamattampi usumaṁ na
  gaṇhi. Padumagabbhaṁ paviṭṭhakālo viya ahosi. Dhammo hi nāmesa attānaṁ
  rakkhantaṁ rakkhati. Tenāha bhagavā:-
                    "dhammo have rakkhati dhammacāriṁ
                     dhammo suciṇṇo sukhamāvahāti
                     esānisaṁso dhamme suciṇṇe
                     na duggatiṁ gacchati dhammacārī"ti. 1-
      Imassāpi kammassa nissandena tassa sarīrobhāso dasasahassilokadhātuṁ
  pharitvā aṭṭhāsi. 2- Tena vuttaṁ:-
        [1] "koṇḍaññassa Aparena maṅgalo nāma nāyako
            tamaṁ loke nihantvāna dhammokkamabhidhārayi.
        [2] Atulāsi pabhā tassa jinehaññehi uttariṁ
            candasūriyappabhaṁ hantvā dasasahassī virocatī"ti.

  *  *  *  *  *  *
  Footnote: 1 khuṭhera. 26/303/318, khu.jā. 27/1420, 2283/290. 473 (syā)
  2 abhi.A. 1/64
-------------------------------------------------
[page 212]
      Tattha tamanti lokandhakārañca hadayatamañca. Nihantvānāti abhibhavitvā. 1-
  Dhammokkanti ettha ayaṁ pana ukkāsaddo suvaṇṇakāramūsādīsu anekesu
  atthesu dissati. Tathā hi "saṇḍāsena jātarūpaṁ gahetvā ukkāmukhe
  pakkhipeyyā"ti 2- āgataṭṭhāne suvaṇṇakārānaṁ mūsā "ukkā"ti veditabbā.
  "ukkaṁ Bandheyya, ukkaṁ bandhitvā ukkāmukhaṁ ālimpeyyā"ti 2- āgataṭṭhāne
  kammārānaṁ aṅgārakapallaṁ. "kammārānaṁ Yathā ukkā, anto jhāyati no bahī"ti 3-
  āgataṭṭhāne kammāruddhanaṁ. "evaṁvipāko Ukkāpāto bhavissatī"ti 4- āgataṭṭhāne
  vāyuvego "ukkā"ti vuccati. "ukkāsu Dhāriyamānāsū"ti 5- āgataṭṭhāne dīpikā
  "ukkā"ti vuccati. Idhāpi dīpikā ukkāti adhippetā. 6- Tasmā idha dhammamayaṁ
  ukkaṁ abhidhārayi, avijjandhakārapaṭicchannassa avijjandhakārābhibhūtassa lokassa
  dhammamayaṁ ukkaṁ dhāresīti attho.
      Atulāsīti atulyā āsi. Ayameva vā pāṭho, aññehi buddhehi asadisā
  ahosīti attho. Jinedaññehīti jinehi aññehi. Candasūriyappabhaṁ hantvāti
  candasūriyānaṁ pabhaṁ abhihantvā dasasahassī virocatīti candasūriyālokaṁ vinā
  buddhālokeneva dasasahassī virocatīti attho.
      Maṅgalasammāsambuddho pana adhigatabodhiñāṇo bodhimūleyeva sattasattāhāni
  vītināmetvā brahmuno dhammāyācanaṁ sampaṭicchitvā "kassa nu kho ahaṁ dhammaṁ
  deseyyan"ti 7- upadhārento attanā saha pabbajitānaṁ bhikkhūnaṁ tisso koṭiyo
  upanissayasampannaṁ addasa. Athassa etadahosi "ime kulaputtā maṁ pabbajantaṁ
  anupabbajitā upanissayasampannā ca, te mayā visākhapuṇṇamāya vivekatthikena

  *  *  *  *  *  *
  Footnote: 1 Ma. abhivihacca 2 Ma.u. 14/360/311 3 khu.jā. 28/631 (syā)
  4 dī.Sī. 9/24, 208/11, 69 5 dī.Sī. 9/159/49-50
  6 pa.sū. 1/75/187
  7 viṃahā. 4/10/10, Maṃū. 12/284/245, MaṂa. 13/340/322
-------------------------------------------------
[page 213]
  Vissajjitā sirivaḍḍhananagaraṁ upanissāya sirivanagahanaṁ gantvā viharanti, handāhaṁ
  tattha gantvā dhammaṁ tesaṁ desessāmī"ti attano pattacīvaraṁ gahetvā haṁsarājā
  viya gaganatalamabbhuggantvā sirivanagahane paccuṭṭhāsi. Te ca bhikkhū bhagavantaṁ
  vanditvā antevāsikavattaṁ dassetvā bhagavantaṁ parivāretvā nisīdiṁsu. Tesaṁ
  bhagavā sabbabuddhanisevitaṁ dhammacakkappavattanasuttantaṁ kathesi. Tato tisso
  bhikkhukoṭiyo arahattaṁ pāpuṇiṁsu. Devamanussānaṁ koṭisatasahassānaṁ dhammābhisamayo
  ahosi. Tena vuttaṁ:-
        [3] "sopi Buddho pakāsesi caturo saccavaruttame
            te te saccarasaṁ pitvā vinodenti mahātamaṁ.
        [4] Patvāna bodhimatulaṁ paṭhame dhammadesane
            koṭisatasahassānaṁ dhammābhisamayo ahū"ti.
      Tattha caturoti cattāri. Saccavaruttameti saccāni ca varāni ca saccavarāni,
  saccāni uttamānīti attho. "cattāro Saccavaruttame"tipi pāṭho, tassa cattāri
  saccavarāni uttamānīti attho. Te teti te te devamanussā buddhena bhagavatā
  vinītā. Saccarasanti catusaccapaṭivedhāmatarasaṁ pivitvā. Vinodenti mahātamanti tena
  tena maggena pahātabbaṁ mohatamaṁ vinodenti, viddhaṁsentīti attho. Patvānāti
  paṭivijjhitvā. Bodhinti ettha panāyaṁ bodhisaddo:-
            magge phale ca nibbāne rukkhe paññattiyaṁ tathā
            sabbaññute ca ñāṇasmiṁ bodhisaddo panāgato.
      Tathā hi panesa "bodhi vuccati catūsu maggesu ñāṇan"tiādīsu 1- magge
  āgato. "upasamāya Abhiññāya sambodhāya saṁvattatī"ti 2- ettha phale. "patvāna

  *  *  *  *  *  *
  Footnote: 1 khu.cūḷa. 30/595, 667/292, 321 (syā)
  2 viṃahā. 4/13/13, mū. 12/33/20, MaṂa. 13/316/296, Ma.u. 14/323/296
  saṁṃahā. 19/1081/376, khu.paṭi. 31/598/505, (syā)
-------------------------------------------------
[page 214]
  Bodhiṁ amataṁ asaṅkhatan"ti ettha nibbāne. "antarā Ca gayaṁ antarā ca
  bodhin"ti 1- ettha assattharukkhe. "bodhi Kho rājakumāro bhoto gotamassa
  pāde sirasā vandatī"ti 2- ettha paññattiyaṁ. "pappoti Bodhiṁ varabhūrimedhaso"ti 3-
  ettha sabbaññutaññāṇe. Idhāpi sabbaññutaññāṇe daṭṭhabbo. Arahattamaggañāṇepi
  vaṭṭati. 4- Atulanti tularahitaṁ pamāṇātītaṁ, appamāṇanti attho. Sambodhiṁ
  patvā dhammaṁ desentassa tassa bhagavato paṭhame dhammadesaneti attho gahetabbo.
      Yadā pana cittaṁ nāma nagaraṁ upanissāya viharanto campakarukkhamūle
  kaṇḍambarukkhamūle amhākaṁ bhagavā viya titthiyānaṁ mānamaddanaṁ yamakapāṭihāriyaṁ
  katvā surāsurayuvatisambhavane ruciranavakanakarajatamayavarabhavane tāvatiṁsabhavane pāricchattaka-
  rukkhamūle paṇḍukambalasilātale nisīditvā abhidhammaṁ kathesi, tadā koṭisatasahassānaṁ
  devatānaṁ dhammābhisamayo ahosi, ayaṁ dutiyo abhisamayo. Yadā pana sunando
  nāma cakkavattirājā surabhinagare pūritacakkavattito hutvā cakkaratanaṁ paṭilabhi. Taṁ
  kira maṅgaladasabale loke uppanne cakkaratanaṁ ṭhānā osakkitaṁ disvā sunando
  rājā vigatānando brāhmaṇe paripucchi "imaṁ cakkaratanaṁ mama kusalena nibbattaṁ,
  kasmā ṭhānā osakkitan"ti. Tato te tassa rañño osakkanakāraṇaṁ byākariṁsu.
  "cakkavattirañño Āyukkhayena vā pabbajjūpagamanena vā buddhapātubhāvena vā
  cakkaratanaṁ ṭhānā osakkatīti vatvā tuyhaṁ pana mahārāja āyukkhayo natthi,
  atidīghāyuko tvaṁ, maṅgalo pana sammāsambuddho loke uppanno, tena te
  cakkaratanaṁ osakkitan"ti. Taṁ sutvā sunando cakkavattirājā saparijano taṁ
  cakkaratanaṁ sirasā vanditvā āyāci "yāvāhaṁ tavānubhāvena maṅgaladasabalaṁ

  *  *  *  *  *  *
  Footnote: 1 viṃahā. 4/11/11, Maṃū. 12/285/264, MaṂa. 13/341/323
  2 vi.cūḷa. 7/268/31, MaṂa. 13/324/305 3 dī.pā. 11/217/137
  4 pa.sū. 1/13/60, udāna.A. 29
-------------------------------------------------
[page 215]
  Sakkarissāmi, tāva tvaṁ mā antaradhāyassū"ti. Atha naṁ cakkaratanaṁ yathāṭhāneyeva
  aṭṭhāsi.
      Tato samupāgatānando sunando cakkavattirājā chattiṁsayojanaparimaṇḍalāya
  parisāya parivuto sabbalokamaṅgalaṁ maṅgaladasabalaṁ upasaṅkamitvā sasāvakasaṁghaṁ
  satthāraṁ mahādānena santappetvā arahantānaṁ koṭisatasahassānaṁ kāsikavatthāni
  datvā tathāgatassa sabbaparikkhāre datvā sakalalokavimhayakaraṁ bhagavato pūjaṁ katvā
  maṅgalaṁ sabbalokanāthaṁ upasaṅkamitvā dasanakhasamodhānasamujjalaṁ vimalakamalamakuḷasamamañjaliṁ
  sirasi katvā vanditvā dhammassavanatthāya ekamantaṁ nisīdi. Puttopi tassa
  anurājakumāro nāma tatheva nisīdi.
      Tadā sunandacakkavattirājappamukhānaṁ tesaṁ bhagavā anupubbikathaṁ kathesi.
  Sunando cakkavattī saddhiṁ parisāya saha paṭisambhidāhi arahattaṁ pāpuṇi. Atha
  satthā tesaṁ pubbacariyaṁ olokento iddhimayapattacīvarassa upanissayaṁ disvā
  cakkajālasamalaṅkataṁ dakkhiṇahatthaṁ pasāretvā "etha bhikkhavo"ti āha. Sabbe
  taṅkhaṇaṁyeva duvaṅgulakesā iddhimayapattacīvaradharā vassaṭṭhikattherā 1- viya
  ākappasampannā hutvā bhagavantaṁ parivārayiṁsu. Ayaṁ tatiyo abhisamayo ahosi. Tena
  vuttaṁ:-
        [5] "surindadevabhavane Buddho dhammamadesayi
            koṭisatasahassānaṁ 2- dutiyābhisamayo ahu.
        [6] Yadā sunando cakkavattī sambuddhaṁ upasaṅkami
            tadā āhani 3- sambuddho dhammabheriṁ varuttamaṁ.

  *  *  *  *  *  *
  Footnote: 1 Sī.,i. vassasatikattherā 2 Sī.,i. nava koṭisatasahassānaṁ.
  3 Ma. ahani, evamaññatthāpi
-------------------------------------------------
[page 216]
        [7] Sunandassānucarā janatā tadāsuṁ navutikoṭiyo
            sabbepi te niravasesā ahesuṁ ehibhikkhukā"ti.
      Tattha surindadevabhavaneti puna devindabhavaneti attho. Dhammanti abhidhammaṁ.
  Āhanīti abhihani. Varuttamanti varo bhagavā uttamaṁ dhammabherinti attho.
  Anucarāti nibaddhacarā sevakā. Āsunti ahesuṁ. "tadāsi Navutikoṭiyo"tipi
  pāṭho. Tassa janatā āsi, sā janatā kittakāti ce, navutikoṭiyoti
  attho.
      Atha maṅgale kira lokanāthe mekhale pure viharante tasmiṁyeva pure
  sudevo ca dhammaseno ca māṇavakā māṇavakasahassaparivārā 1- tassa bhagavato
  santike ehibhikkhupabbajjāya pabbajiṁsu. Māghapuṇṇamāya dvīsu aggasāvakesu
  saparivāresu arahattaṁ pattesu satthā koṭisatasahassabhikkhugaṇamajjhe pātimokkhaṁ
  uddisi, ayaṁ paṭhamo sannipātoti ahosi. Puna uttarārāme nāma anuttare
  ñātisamāgame pabbajitānaṁ koṭisatasahassānaṁ samāgame pātimokkhaṁ uddisi, ayaṁ
  dutiyo sannipāto ahosi. Sunandacakkavattibhikkhugaṇasamāgame navutikoṭisahassānaṁ
  bhikkhūnaṁ majjhe pātimokkhaṁ uddisi, ayaṁ tatiyo sannipāto ahosi. Tena
  vuttaṁ:-
        [8] "sannipātā Tayo āsuṁ maṅgalassa mahesino
            koṭisatasahassānaṁ paṭhamo āsi samāgamo.
        [9] Dutiyo koṭisatasahassānaṁ tatiyo navutikoṭinaṁ
            khīṇāsavānaṁ vimalānaṁ tadā āsi samāgamo"ti. 2-

  *  *  *  *  *  *
  Footnote: 1 Sī.,i. dasamāṇavakasahassehi parivutā
  2 pāḷi. koṭisatasahassānaṁ dutiyo āsi samāgamo
  tatiye navutikoṭīnaṁ tatiyo āsi samāgamo
  khīṇāsavānaṁ vimalānaṁ tadā āsi samāgamo.
-------------------------------------------------
[page 217]
      Tadā amhākaṁ bodhisatto surucibrāhmaṇagāme suruci nāma brāhmaṇo
  hutvā tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ
  itihāsapañcamānaṁ padako veyyākaraṇo lokāyatamahāpurisalakkhaṇesu anavayo ahosi.
  So satthāraṁ upasaṅkamitvā dasabalassa madhuradhammakathaṁ sutvā bhagavati pasīditvā
  saraṇaṁ gantvā "sve mayhaṁ bhikkhaṁ gaṇhathā"ti sasāvakasaṁghaṁ bhagavantaṁ nimantesi. So
  bhagavatā "brāhmaṇa kittakehi bhikkhūhi te attho"ti vutto "kittakā pana
  vo bhante parivārā bhikkhū"ti āha. Tadā paṭhamasannipātova hoti, tasmā
  "koṭisatasahassan"ti vutte "yadi evaṁ bhante sabbehipi saddhiṁ mayhaṁ bhikkhaṁ
  gaṇhathā"ti nimantesi. Satthā adhivāsesi.
      Brāhmaṇo bhagavantaṁ svātanāya nimantetvā attano gharaṁ gacchanto
  cintesi "ahaṁ ettakānaṁ bhikkhūnaṁ yāgubhattavatthādīni dātuṁ sakkomi, nisīdanaṭṭhānaṁ
  pana kathaṁ bhavissatī"ti. Tassa kira sā cintanā caturāsītiyojanasahassappamāṇe
  merumatthake ṭhitassa devarājassa dasasatanayanassa paṇḍukambalasilāsanassa
  uṇhākāraṁ janesi. Atha sakko devarājā āsanassa uṇhabhāvaṁ disvā "ko
  nu kho maṁ imamhā ṭhānā cāvetukāmo"ti samuppannaparivitakko dibbena
  cakkhunā manussalokaṁ olokento mahāpurisaṁ disvā "ayaṁ mahāsatto
  buddhappamukhaṁ bhikkhusaṁghaṁ nimantetvā tassa nisīdanatthāya cintesi. Mayāpi
  tattha gantvā puññakoṭṭhāsaṁ gahetuṁ vaṭṭatī"ti vaḍḍhakīvaṇṇaṁ nimminitvā
  vāsipharasuhattho mahāpurisassa purato pāturahosi. So "atthi nu kho kassaci bhatiyā
  kattabbakamman"ti āha.
      Mahāsatto disvā "kiṁ kammaṁ kātuṁ sakkhissasī"ti āha. Mama ajānanasippaṁ
  nāma natthi, yo yo yaṁ yaṁ icchati maṇḍapaṁ vā pāsādaṁ vā aññaṁ vā kiñci
  nivesanādikaṁ, tassa tassa taṁ taṁ kātuṁ samatthomhīti. Tena hi mayhaṁ kammaṁ
-------------------------------------------------
[page 218]
  Atthīti. Kiṁ ayyāti. Svātanāya mayā koṭisatasahassabhikkhū nimantitā, tesaṁ
  nisīdanamaṇḍapaṁ karissasīti. Ahaṁ nāma kareyyaṁ, sace me bhatiṁ dātuṁ sakkhissathāti.
  Sakkhissāmi tātāti. "yadi Evaṁ sādhu karissāmī"ti vatvā ekaṁ padesaṁ
  olokesi. So dvādasayojanappamāṇo padeso kasiṇamaṇḍalaṁ viya samatalo
  paramaramaṇīyo ahosi. Puna so "ettake ṭhāne sattaratanamayo daṭṭhabbasāramaṇḍo
  maṇḍapo uṭṭhahatū"ti cintetvā olokesi. Tato tāvadeva maṇḍapasadiso
  paṭhavītalaṁ bhinditvā maṇḍapo uṭṭhahi. Tassa sovaṇṇamayesu thambhesu rajatamayā
  ghaṭakā ahesuṁ, rajatamayesu thambhesu sovaṇṇamayā ghaṭakā, maṇitthambhesu
  pavāḷamayā pavāḷamayesu thambhesu maṇimayā ghaṭakā, sattaratanamayesu thambhesu
  sattaratanamayā ghaṭakā ahesuṁ.
      Tato "maṇḍapassa antarantarāpi kiṅkiṇikajālā olambatū"ti olokesi,
  saha olokanena kiṅkiṇikajālaṁ olambi, yassa mandavāteritassa pañcaṅgikasseva
  turiyassa paramamanoramo madhuro saddo niccharati, dibbasaṅgītivattanakālo
  viya ahosi. "antarantarā Dibbagandhadāmapupphadāmapattadāmasattaratanadāmāni
  olambantū"ti cintesi, saha cintāya dāmāni olambiṁsu. "koṭisatasahassasaṅkhyānaṁ
  Bhikkhūnaṁ āsanāni ca kappiyamahagghapaccattharaṇāni ādhārakāni ca paṭhaviṁ bhinditvā
  uṭṭhahantū"ti cintesi, tāvadeva uṭṭhahiṁsu. "koṇe Koṇe ekekā udakacāṭi
  uṭṭhahatū"ti cintesi, taṅkhaṇaṁyeva udakacāṭiyo paramasītalena madhurena suvisuddha-
  sugandhakappiyavārinā puṇṇā kadalipaṇṇapihitamukhā uṭṭhahiṁsu. So dasasatanayano
  ettakaṁ māpetvā brāhmaṇassa santikaṁ gantvā "ehi ayya tava
  maṇḍapaṁ disvā mayhaṁ bhatiṁ dehī"ti āha. Mahāpuriso gantvā taṁ maṇḍapaṁ
  olokesi. Tassa olokentasseva sakalasarīraṁ pañcavaṇṇāya pītiyā nirantaraṁ
  phuṭaṁ ahosi.
-------------------------------------------------
[page 219]
      Athassa maṇḍapaṁ olokayato etadahosi "nāyaṁ maṇḍapo manussabhūtena
  kato, mayhaṁ ajjhāsayaṁ mayhaṁ guṇaṁ āgamma addhā sakkassa devarañño bhavanaṁ
  uṇhaṁ ahosi, tato sakkena devānamindena ayaṁ maṇḍapo nimmito"ti.
  "na Kho pana me yuttaṁ evarūpe maṇḍape ekadivasaṁyeva dānaṁ dātuṁ, sattāhaṁ
  dassāmī"ti cintesi. Bāhirakadānaṁ nāma tattakampi samānaṁ 1- bodhisattānaṁ
  hadayaṁ tuṭṭhiṁ kātuṁ na sakkoti, alaṅkatasīsaṁ vā chinditvā añjitāni vā
  akkhīni uppāṭetvā hadayamaṁsaṁ vā ubbaṭṭetvā dinnakāle bodhisattānaṁ
  cāgaṁ nissāya tuṭṭhi nāma hoti. Amhākaṁ bodhisattassa hi sivijātake 2-
  devasikaṁ pañcakahāpaṇasatasahassāni vissajjetvā catūsu nagaradvāresu nagaramajjheti
  pañcasu ṭhānesu dānaṁ dentassa taṁ dānaṁ cāgatuṭṭhiṁ uppādetuṁ nāsakkhi.
  Yadā panassa brāhmaṇavaṇṇena āgantvā sakko devarājā akkhīni yāci,
  tadā so tāni cakkhūni uppāṭetvā adāsi, dadamānasseva hāso uppajji,
  kesaggamattampi cittassa aññathattaṁ nāhosi. Evaṁ sabbaññubodhisattānaṁ
  bāhiradānaṁ nissāya titti nāma natthi. Tasmā sopi mahāpuriso "mayā
  koṭisatasahassasaṅkhānaṁ bhikkhūnaṁ dānaṁ dātuṁ vaṭṭatī"ti cintetvā tasmiṁ maṇḍape
  nisīdāpetvā sattāhaṁ gavapānaṁ nāma dānaṁ adāsi.
      Ettha gavapānanti mahante mahante kolambe khīrassa pūretvā uddhanesu
  āropetvā ghanapākapakke khīre thokathoke taṇḍule pakkhipitvā pakkamadhusakkhara-
  cuṇṇasappīhi abhisaṅkhatabhojanaṁ vuccati. Idameva catumadhurabhojanantipi vuccati.
  Manussāyeva pana parivisituṁ nāsakkhiṁsu. Devāpi ekantarikā hutvā parivisiṁsu.
  Dvādasayojanappamāṇampi taṁ ṭhānaṁ te bhikkhū gaṇhituṁ nappahosiyeva, te pana

  *  *  *  *  *  *
  Footnote: 1 Sī.,i. kittakampi samānaṁ 2 khu.jā. 27/2066 ādi/419 (syā)
-------------------------------------------------
[page 220]
  Bhikkhū attano attano ānubhāvena nisīdiṁsu. Pariyosānadivase sabbasaṁ bhikkhūnaṁ
  patte dhovāpetvā bhesajjatthāya sappinavanītamadhuphāṇitādīnaṁ pūretvā ticīvarehi
  saddhiṁ adāsi. Tattha saṁghanavakabhikkhunā laddhacīvarasāṭakā satasahassagghanikā
  ahesuṁ.
      Atha satthā anumodanaṁ karonto "ayaṁ mahāpuriso evarūpaṁ mahādānaṁ
  adāsi, ko nu kho bhavissatī"ti upadhārento "anāgate kappasatasahassādhikānaṁ
  dvinnaṁ asaṅkhyeyyānaṁ matthake gotamo nāma buddho bhavissatī"ti disvā tato
  mahāsattaṁ āmantetvā "tvaṁ ettakaṁ nāma kālaṁ atikkamitvā gotamo nāma
  buddho bhavissasī"ti byākāsi. Atha mahāpuriso bhagavato byākaraṇaṁ sutvā
  pamuditahadayo "ahaṁ kira buddho bhavissāmi, na me gharāvāsena attho,
  pabbajissāmī"ti cintetvā tathārūpaṁ sampattiṁ kheḷapiṇḍaṁ viya pahāya satthu
  santike pabbajitvā buddhavacanaṁ uggaṇhitvā abhiññā ca aṭṭha samāpattiyo
  ca nibbattetvā aparihīnajjhāno yāvatāyukaṁ ṭhatvā āyupariyosāne brahmaloke
  nibbatti. Tena vuttaṁ:-
        [10] "ahantena Samayena surucī nāma brāhmaṇo
             ajjhāyako mantadharo tiṇṇaṁ vedāna pāragū.
        [11] Tamahaṁ upasaṅkamma saraṇaṁ gantvāna satthuno
             sambuddhappamukhaṁ saṁghaṁ gandhamālena pūjayiṁ
             pūjetvā gandhamālena gavapānena tappayiṁ.
        [12] Sopi maṁ buddho byākāsi maṅgalo dipaduttamo 1-
             aparimeyyito kappe ayaṁ buddho bhavissati
             2- ahu kapilavhayā rammā nikkhamitvā tathāgato. 2-

  *  *  *  *  *  *
  Footnote: 1 chaṂa. dvipaduttamo 2-2 chaṂa. ime pāṭhā na dissanti
-------------------------------------------------
[page 221]
         [13] `padhānaṁ Padahitvāna katvā dukkarakārikaṁ
               ajapālarukkhamūlasmiṁ nisīditvā tathāgato
               tattha pāyāsaṁ paggayha nerañjaramupehiti.
               Nerañjarāya tīramhi pāyāsaṁ adi so jino
               paṭiyattavaramaggena bodhimūlamhi ehiti.
               Tato padakkhiṇaṁ katvā bodhimaṇḍaṁ anuttaraṁ
               assattharukkhamūlamhi bujjhissati mahāyaso.
               Imassa janikā mātā māyā nāma bhavissati
               pitā suddhodano nāma ayaṁ hessati gotamo.
               Anāsavā vītarāgā santacittā samāhitā
               kolito upatisso ca aggā hessanti sāvakā
               ānando nāmupaṭṭhāko upaṭṭhissati maṁ jinaṁ.
               Khemā uppalavaṇṇā ca aggā hessanti sāvikā
               anāsavā vītarāgā santacittā samāhitā.
               Bodhi tassa bhagavato assatthoti pavuccati
               citto ca hatthāḷavako aggā hessantupaṭṭhakā.
               Nandamātā ca uttarā aggā hessantupaṭṭhikā
               āyu vassasataṁ tassa gotamassa yasassino.
               Idaṁ sutvāna vacanaṁ asamassa mahesino
               āmoditā naramarū buddhavījaṁ kira ayaṁ.
               Ukkuṭṭhisaddā vattanti apphoṭenti hasanti ca
               katañjalī namassanti dasasahassī sadevakā.
-------------------------------------------------
[page 222]
               Yadimassa lokanāthassa virajjhissāma sāsanaṁ
               anāgatamhi addhāne hessāma sammukhā imaṁ.
               Yathā manussā nadiṁ tarantā paṭititthaṁ virajjhiya
               heṭṭhātitthaṁ gahetvāna uttaranti mahānadiṁ.
               Evameva mayaṁ sabbe yadi muñcāmimaṁ jinaṁ
               anāgatamhi addhāne hessāma sammukhā iman"ti
  sattarasa gāthā 1- vitthāretabbā.
         [14] "tassāpi Vacanaṁ sutvā bhiyyo cittaṁ pasādayiṁ
              uttariṁ vattamadhiṭṭhāsiṁ dasapāramipūriyā.
         [15] Tadā pītimanubrūhanto sambodhivarapattiyā
              buddhe datvāna maṁ gehaṁ pabbajiṁ tassa santike.
         [16] Suttantaṁ vinayañcāpi navaṅgaṁ satthusāsanaṁ
              sabbaṁ pariyāpuṇitvā sobhayiṁ jinasāsanaṁ.
         [17] Tatthappamatto viharanto brahmaṁ bhāvetva bhāvanaṁ
              abhiññāpāramiṁ gantvā brahmalokamagañchahan"ti.
      Tattha gandhamālenāti gandhehi ceva mālehi ca. Gavapānenāti idaṁ vuttameva.
  "ghatapānenā"tipi Keci paṭhanti. Tappayinti tappesiṁ. Uttariṁ vatamadhiṭṭhāsinti
  bhiyyopi vatamadhiṭṭhāsiṁ. Dasapāramipūriyāti dasannaṁ pāramīnaṁ pūraṇatthāya. Pītinti
  hadayatuṭṭhiṁ. Anubrūhantoti vaḍḍhento. Sambodhivarapattiyāti buddhattappattiyā.

  *  *  *  *  *  *
  Footnote: 1 chaṂa. aṭṭha gāthā
-------------------------------------------------
[page 223]
  Buddhe datvānāti buddhassa pariccajitvā. Maṁ gehanti mama gehaṁ sabbaṁ
  sāpateyyaṁ catupaccayatthāya buddhassa bhagavato pariccajitvāti attho. Tatthāti
  tasmiṁ buddhasāsane. Brahmanti brahmavihārabhāvanaṁ bhāvetvā.
      Maṅgalassa pana bhagavato nagaraṁ uttaraṁ nāma ahosi, pitāpissa uttaro
  nāma rājā khattiyo, mātāpi uttarā nāma, sudevo ca dhammaseno ca dve
  aggasāvakā, pālito nāma upaṭṭhāko, sīvalā ca asokā ca dve aggasāvikā,
  nāgarukkho bodhi, aṭṭhāsītihatthubbedhaṁ sarīraṁ ahosi, navutivassasahassaṁ
  āyuparimāṇaṁ, bhariyā panassa yasavatī nāma, sīvalo nāma putto, assayānena
  nikkhami. Uttarārāme vasi. Uttaro nāma upaṭṭhāko, tasmiṁ pana navutivassa-
  sahassāni ṭhatvā parinibbute bhagavati ekappahāreneva dasacakkavāḷasahassāni
  ekandhakārāni ahesuṁ. Sabbacakkavāḷesu manussānaṁ mahantaṁ ārodanaparidevanaṁ
  ahosi. Tena vuttaṁ:-
        [18] "uttaraṁ Nāma nagaraṁ uttaro nāma khattiyo
             uttarā nāma janikā maṅgalassa mahesino.
        [23] Sudevo dhammaseno ca ahesuṁ aggasāvakā
             pālito nāmupaṭṭhāko maṅgalassa mahesino.
        [24] Sīvalā ca asokā ca ahesuṁ aggasāvikā
             bodhi tassa bhagavato nāgarukkhoti vuccati.
        [26] Aṭṭhāsīti ratanāni accuggato mahāmuni
             tato niddhāvatī raṁsī anekasatasahassiyo.
        [27] Navutivassasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
-------------------------------------------------
[page 224]
        [28] Yathāpi sāgare ūmī na sakkā tā gaṇetuye
             tatheva sāvakā tassa na sakkā te gaṇetuye.
        [29] Yāva aṭṭhāsi sambuddho maṅgalo lokanāyako
             na tassa sāsane atthi sakilesamaraṇaṁ tadā.
        [30] Dhammokkaṁ dhārayitvāna santāretvā mahājanaṁ
             jalitvā dhūmaketūva 1- nibbuto so mahāyaso.
        [31] Saṅkhārānaṁ sabhāvattaṁ dassayitvā sadevake
             jalitvā aggikkhandhova sūriyo atthaṅgato yathā"ti.
      Tattha tatoti tassa maṅgalassa sarīrato. Niddhāvatīti niddhāvanti,
  vacanavipariyāyo daṭṭhabbo. Raṁsīti rasmiyo. Anekasatasahassiyoti anekasatasahassā.
  Ūmīti vīciyo taraṅgā. Gaṇetuyeti gaṇetuṁ saṅkhātuṁ. Ettakā sāgare ūmiyoti
  yathā na sakkā gaṇetuṁ, evaṁ tassa bhagavato sāvakāpi na sakkā gaṇetuṁ, atha
  kho gaṇanapathaṁ vītivattāti attho. Yāvāti yāvatakaṁ kālaṁ. Sakilesamaraṇaṁ tadāti
  saha kilesehi sakileso, sakilesassa maraṇaṁ sakilesamaraṇaṁ, taṁ natthi. Tadā kira
  tassa bhagavato sāsane sāvakā sabbe arahattaṁ patvāyeva parinibbāyiṁsu.
  Puthujjanā vā sotāpannādayo vā hutvā na kālamakaṁsūti attho. Keci
  "sammohamāraṇaṁ tadā"ti paṭhanti.
      Dhammokkanti dhammadīpakaṁ. Dhūmaketūti aggi vuccati, idha pana padīpo
  daṭṭhabbo. Tasmā padīpo viya jalitvā nibbutoti attho. Mahāyasoti
  mahāparivāro. Keci "nibbuto so sasāvako"ti paṭhanti. Saṅkhārānanti saṅkhatadhammānaṁ
  sappaccayadhammānaṁ. Sabhāvattanti aniccādisāmaññalakkhaṇaṁ. Sūriyo atthaṅgato

  *  *  *  *  *  *
  Footnote: 1 dhumaketūva (syā)
-------------------------------------------------
[page 225]
  Yathāti yathā sahassakiraṇo divasakaro sabbaṁ tamagaṇaṁ 1- vidhamitvā sabbañca lokaṁ
  obhāsetvā atthamupagacchati, evaṁ maṅgaladivasakaropi veneyyakamalavanavikasanakaro
  sabbaṁ ajjhattikabāhiralokatamaṁ vidhamitvā attano sarīrappabhāya jalitvā
  atthaṅgatoti attho. Sesagāthā sabbattha uttānā evāti.
                       Maṅgalabuddhavaṁsavaṇṇanā niṭṭhitā.
                        Niṭṭhito tatiyo buddhavaṁso.
                          ---------------
                         6. Sumanabuddhavaṁsavaṇṇanā
      evaṁ ekappakāreneva dasasahassilokadhātuṁ ekandhakāraṁ katvā tasmiṁ
  bhagavati parinibbute tassa aparabhāge navutivassasahassāyukesu manussesu anukkamena
  parihāyitvā dasavassesu jātesu 2- puna vaḍḍhitvā anukkamena asaṅkhyeyyāyukā
  hutvā puna parihāyitvā navutivassasahassāyukesu jātesu sumano nāma bodhisatto
  pāramiyo pūretvā tusitapure nibbattitvā tato cavitvā mekhalanagare sudattassa
  nāma rañño kule sirimāya nāma deviyā kucchismiṁ paṭisandhiṁ aggahesi.
  Pāṭihāriyāni pubbe vuttanayāneva.
      So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu
  tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi
  paricāriyamāno devakumāro viya navavassasahassāni dibbasukhasadisaṁ visayasukhamanubhavamāno
  vaṭaṁsikāya nāma deviyā anupamaṁ nāma nirupamaṁ puttaṁ janetvā cattāri nimittāni
  disvā hatthiyānena nikkhamitvā pabbaji. Taṁ pana pabbajantaṁ tiṁsakoṭiyo
  anupabbajiṁsu.

  *  *  *  *  *  *
  Footnote: 1 Sī.,i. tamagataṁ 2 Sī.,i. atikkantesu antarakappesu
-------------------------------------------------
[page 226]
      So tehi parivuto dasamāse padhānacariyaṁ caritvā visākhapuṇṇamāya
  anomanigame anomaseṭṭhino dhītāya anupamāya nāma dinnaṁ pakkhittadibbojaṁ
  pāyāsaṁ paribhuñjitvā sālavane divāvihāraṁ vītināmetvā anupamājīvakena dinnā
  aṭṭha tiṇamuṭṭhiyo gahetvā nāgabodhiṁ upagantvā taṁ padakkhiṇaṁ katvā aṭṭhahi
  tiṇamuṭṭhīhi tiṁsahatthavitthataṁ tiṇasantharaṁ katvā tattha pallaṅkaṁ ābhujitvā nisīdi.
  Tato mārabalaṁ vidhamitvā sabbaññutaññāṇaṁ paṭivijjhitvā "anekajātisaṁsāraṁ
  .pe. Taṇhānaṁ khayamajjhagā"ti 1- udānaṁ udānesi. Tena vuttaṁ:-
        [1] "maṅgalassa Aparena sumano nāma nāyako
            sabbadhammehi asamo sabbasattānamuttamo"ti.
      Tattha maṅgalassa aparenāti maṅgalassa bhagavato aparabhāge. Sabbadhammehi
  asamoti sabbehipi sīlasamādhipaññādhammehi asamo asadiso.
      Sumano kira bhagavā bodhisamīpeyeva sattasattāhāni vītināmetvā
  dhammadesanatthaṁ brahmāyācanaṁ sampaṭicchitvā "kassa nu kho ahaṁ paṭhamaṁ dhammaṁ
  deseyyan"ti 2- upadhārento attanā saha pabbajitānaṁ tiṁsakoṭiyo ca attano
  kaniṭṭhabhātikaṁ vemātikaṁ saraṇakumārañca purohitaputtaṁ bhāvitattamāṇavakañca
  upanissayasampanne disvā "etesaṁ paṭhamaṁ dhammaṁ deseyyan"ti cintetvā
  haṁsarājā viya gaganapathena mekhaluyyāne otaritvā uyyānapālaṁ pesetvā attano
  kaniṭṭhabhātikaṁ saraṇakumārañca purohitaputtaṁ bhāvitattakumārañca pakkosāpetvā
  tesaṁ parivārabhūtā tesaṁ parivārabhūtā sattattiṁsakoṭiyo attanā saha pabbajitā
  tiṁsakoṭiyo ca aññe ca bahū devamanussakoṭiyo cāti devaṁ koṭisatasahassaṁ
  dhammacakkappavattanena dhammāmataṁ pāyesi. Tena vuttaṁ:-

  *  *  *  *  *  *
  Footnote: 1 khuḍha. 25/153 ādi/44
  2 viṃahā. 4/10/10, dīṃahā. 10/72/35, Maṃū. 12/284/245, MaṂa. 13/340/322
-------------------------------------------------
[page 227]
        [2] "tadā Amatabheriṁ so 1- āhanī mekhale pure
            dhammasaṅkhasamāyuttaṁ navaṅgaṁ jinasāsanan"ti.
      Tattha amatabherinti amatādhigamāya nibbānādhigamāya bheriṁ. Āhanīti vādayi,
  dhammaṁ desesīti attho. Sāyaṁ amatabherī nāma amatapariyosānaṁ navaṅgaṁ buddhavacanaṁ.
  Tenevāha "dhammasaṅkhasamāyuttaṁ, navaṅgaṁ jinasāsanan"ti. Tattha dhammasaṅkhasamāyuttanti
  catusaccadhammakathāsaṅkhavarasamāyuttaṁ.
      Sumano pana lokanāyako abhisambodhiṁ pāpuṇitvā paṭiññānurūpaṁ paṭipadaṁ
  paṭipajjamāno mahājanassa bhavabandhanamokkhatthāya kusalaratanassa kilesacorehi
  viluppamānassa parittānatthaṁ sīlavipulapākāraṁ samādhiparikhāparivāritaṁ vipassanā-
  ñāṇadvāraṁ satisampajaññadaḷhakavāṭaṁ samāpattimaṇḍapādipaṭimaṇḍitaṁ bodhipakkhiyajanasamākulaṁ
  amatavaranagaraṁ māpesi. Tena vuttaṁ:-
        [3] "nijjinitvā 2- Kilese so patvā sambodhimuttamaṁ
            māpesi nagaraṁ satthā saddhammapuravaruttaman"ti.
      Tattha nijjinitvāti vijinitvā abhibhuyya, kilesābhisaṅkhāradevaputtamāre
  viddhaṁsetvāti attho. Soti so sumano bhagavā. "vijinitvā Kilesehī"tipi pāṭho.
  Tattha hikāro padapūraṇamatte nipāto. Patvāti adhigantvā. "patto"tipi Pāṭho.
  Nagaranti nibbānanagaraṁ. Saddhammapuravaruttamanti saddhammasaṅkhātaṁ puravaresu uttamaṁ
  seṭṭhaṁ padhānabhūtaṁ. Atha vā saddhammamayesu puresu pavaresu uttamaṁ saddhammapuravaruttamaṁ.
  Purimasmiṁ atthavikappe "nagaran"ti tasseva vevacananti daṭṭhabbaṁ. Paṭividdhadhamma-
  sabhāvānaṁ sekkhāsekkhānaṁ ariyapuggalānaṁ patiṭṭhānaṁ gocaranivāsaṭṭhena nibbānaṁ
  "nagaran"ti vuccati. Tasmiṁ pana saddhammavaranagare so satthā avicchinnaṁ akuṭilaṁ
  ujuṁ puthulañca vitthatañca satipaṭṭhānamayaṁ mahāvīthiṁ māpesi. Tena vuttaṁ:-

  *  *  *  *  *  *
  Footnote: 1 pāḷi. amatabheriyo 2 pāḷi. vijinitvā, i. jinitvā
-------------------------------------------------
[page 228]
        [4] "nirantaraṁ Akuṭilaṁ ujuṁ vipulavitthataṁ
            māpesi so mahāvīthiṁ satipaṭṭhānavaruttaman"ti.
      Tattha nirantaranti kusalajavanasañcaraṇānantarabhāvato nirantaraṁ. Akuṭilanti
  kuṭilabhāvakaradosavirahitato akuṭilaṁ. Ujunti akuṭilattāva ujuṁ. Purimapadasseva
  atthadīpakamidaṁ vacanaṁ. Vapulavitthatanti āyāmato ca vitthārato ca puthulavitthataṁ,
  puthulavitthatabhāvo lokiyalokuttarasatipaṭṭhānavasena daṭṭhabbo. Mahāvīthinti
  mahāmaggaṁ. Satipaṭṭhānavaruttamanti satipaṭṭhānañca taṁ varesu uttamañcāti
  satipaṭṭhānavaruttamaṁ. Atha vā varaṁ satipaṭṭhānamayaṁ uttamavīthinti attho.
      Idāni tassa nibbānamahānagarassa tassaṁ satipaṭṭhānavīthiyaṁ cattāri
  sāmaññaphalāni catasso paṭisambhidā cha abhiññā aṭṭha samāpattiyoti imāni
  mahaggharatanāni ubhosu passesu dhammāpaṇe pasāresi. Tena vuttaṁ:-
        [5] "phale Cattāri sāmaññe catasso paṭisambhidā
            chaḷabhiññāṭṭhasamāpattī pasāresi tattha vīthiyan"ti.
      Idāni bhagavā imāni ratanabhaṇḍāni ye pana appamattā satimanto
  paṇḍitā hiriottappavīriyādīhi samannāgatā, te ādiyantīti tesaṁ ratanānaṁ
  haraṇūpāyaṁ dassento:-
        [6] "ye Appamattā akhilā hirivīriyehupāgatā
            te te ime guṇavare ādiyanti yathāsukhan"ti
  āha.
      Tattha yeti aniyamuddeso. Appamattāti pamādassa paṭipakkhabhūtena satiyā
  avippavāsalakkhaṇena appamādena samannāgatā. Akhilāti pañcacetokhilarahitā. Hirivīriyehu-
  pāgatāti kāyaduccaritādīhi hirīyatīti hirī, lajjāyetaṁ adhivacanaṁ. Vīrassa bhāvo
-------------------------------------------------
[page 229]
  Vīriyaṁ, taṁ ussāhalakkhaṇaṁ. Tehi hirivīriyehi upāgatā samannāgatā bhabbapuggalā.
  Teti idaṁ pubbe aniyamuddesassa niyamuddeso. Puna teti vuttappakāre
  guṇaratanavisese te kulaputtā ādiyanti paṭilabhanti adhigacchantīti attho. Sabbaṁ
  pana sumano bhagavā kataviditamano dhammabheriṁ āhanitvā dhammanagaraṁ māpetvā
  iminā nayena paṭhamameva satasahassakoṭiyo bodhesi. Ayaṁ paṭhamo abhisamayo
  ahosi. 1- Tena vuttaṁ:-
        [7] "evametena Yogena uddharanto mahājanaṁ
            bodhesi paṭhamaṁ satthā koṭisatasahassiyo"ti.
      Tattha uddharantoti saṁsārasāgarato ariyamagganāvāya samuddharanto.
  Koṭisatasahassiyoti satasahassakoṭiyoti attho. Vipariyāyena niddiṭṭhaṁ.
      Yadā pana sumano lokanāyako sunandavatīnagare ambarukkhamūle titthiyamadamānamaddanaṁ
  yamakapāṭihāriyaṁ katvā sattānaṁ koṭisahassaṁ 2- dhammāmataṁ pāyesi.
  Ayaṁ dutiyo abhisamayo ahosi. Tena vuttaṁ:-
        [8] "yamhi Kāle mahāvīro ovadī titthiye gaṇe
            koṭisatasahassāni 3- dutiye dhammadesane"ti.
      Tattha titthiye gaṇeti titthiyabhūte gaṇe, titthiyānaṁ gaṇe vā "titthiye
  abhimaddanto, buddho dhammamadesayī"ti paṭhanti keci.
      Yadā pana dasasu cakkavāḷasahassesu devatā imasmiṁ cakkavāḷe sannipatitvā
  manussā ca nirodhakathaṁ samuṭṭhāpesuṁ "kathaṁ nirodhaṁ samāpajjanti, kathaṁ nirodhasamāpannā
  honti, kathaṁ nirodhā vuṭṭhahantī"ti. Evaṁ samāpajjādhiṭṭhānavuṭṭhānādīsu vinicchayaṁ
  kātuṁ asakkontā saha manussehi chasu kāmāvacaradevalokesu devā ca navasu

  *  *  *  *  *  *
  Footnote: 1 chaṂa. ayaṁ paṭhamo abhisamayo ahosīti ime pāṭhā na dissanti
  2 Ma. koṭisatasahassaṁ 3 cha. koṭisahassābhisamiṁsu
-------------------------------------------------
[page 230]
  Brahmalokesu brahmāno ca dveḷhakajātā dvidhā ahesuṁ. Tato narasundarena
  arindamena nāma raññā saddhiṁ sāyanhasamaye sumanadasabalaṁ sabbalokanāthaṁ
  upasaṅkamiṁsu. Upasaṅkamitvā arindamo rājā bhagavantaṁ nirodhapañhaṁ pucchi. Tato
  bhagavatā nirodhapañhe vissajjite navutipāṇakoṭisahassānaṁ dhammābhisamayo ayaṁ
  tatiyo abhisamayo ahosi. Tena vuttaṁ:-
        [9] "yadā Devā manussā ca samaggā ekamānasā
             nirodhapañhaṁ pucchiṁsu saṁsayañcāpi mānasaṁ.
        [10] Tadāpi dhammadesane nirodhaparidīpane
             navutikoṭisahassānaṁ tatiyābhisamayo ahū"ti.
      Tassa pana sumanassa bhagavato tayo sāvakasannipātā ahesuṁ. Tattha
  paṭhamasannipāte mekhalanagaraṁ upanissāya vassaṁ vasitvā paṭhamapavāraṇāya arahantānaṁ
  koṭisahassena ehibhikkhupabbajjāya pabbajitena saddhiṁ bhagavā pavāresi, ayaṁ
  paṭhamo sannipāto ahosi. Athāparena samayena saṅkassanagarassāvidūre
  arindamarājakusalabalanibbatte yojanappamāṇe kanakapabbate nisinno saradasamayarucira-
  karanikaro divasakaro viya yugandharapabbate munivaradivasakaro arindamarājānaṁ parivāretvā
  āgatānaṁ parisānaṁ navutikoṭisahassāni dametvā sabbe ehibhikkhupabbajjāya
  pabbājetvā tasmiṁyeva divase arahattaṁ pattehi bhikkhūhi parivuto caturaṅgasannāgate
  sannipāte pātimokkhaṁ uddisi. Ayaṁ dutiyo sannipāto ahosi. Yadā pana
  sakko devarājā sugatadassanatthāya upasaṅkami, tadā sumano bhagavā asītiyā
  arahantakoṭisahassehi parivuto pātimokkhaṁ uddisi, ayaṁ tatiyo sannipāto
  ahosi. Tena vuttaṁ:-
-------------------------------------------------
[page 231]
        [11] "sannipātā Tayo āsuṁ sumanassa mahesino
             khīṇāsavānaṁ vimalānaṁ santacittāna tādinaṁ.
        [12] Vassaṁ vuṭṭhassa bhagavato abhighuṭṭhe pavāraṇe
             koṭisatasahassehi pavāresi tathāgato.
        [13] Tatoparaṁ sannipāte vimale kañcanapabbate
             navutikoṭisahassānaṁ dutiyo āsi samāgamo.
        [14] Yadā sakko devarājā buddhadassanupāgami
             asītikoṭisahassānaṁ tatiyo āsi samāgamo"ti.
      Tattha abhighuṭṭhe pavāraṇeti liṅgavipallāso daṭṭhabbo, abhighuṭṭhāya
  pavāraṇāyāti attho. Tatoparanti tato aparabhāge. Kañcanapabbateti kanakamaye
  pabbate. Buddhadassanupāgamīti buddhadassanatthamupāgami. Tadā kira amhākaṁ bodhisatto
  atulo nāma nāgarājā ahosi mahiddhiko mahānubhāvo. So "loke buddho
  uppanno"ti sutvā ñātigaṇaparivuto sakabhavanā nikkhamitvā koṭisatasahassa-
  bhikkhuparivārassa sumanassa bhagavato dibbehi turiyehi upahāraṁ kāretvā mahādānaṁ
  pavattetvā paccekadussayugāni datvā saraṇesu patiṭṭhāsi. Sopi naṁ satthā
  "anāgate buddho bhavissatī"ti byākāsi. Tena vuttaṁ:-
        [15] "ahantena Samayena nāgarājā mahiddhiko
             atulo nāma nāmena ussannakusalasañcayo. 1-
        [16] Tadāhaṁ nāgabhavanā nikkhamitvā sañātibhi
             nāgānaṁ dibbaturiyehi sasaṁghaṁ jinamupaṭṭhahiṁ.
        [17] Koṭisatasahassāni 2- annapānena tappayiṁ
             paccekadussayugaṁ datvā saraṇaṁ tamupāgamiṁ.

  *  *  *  *  *  *
  Footnote: 1 pāḷi. uppannakusalasañcayo 2 chaṂa. koṭisatasahassānaṁ
-------------------------------------------------
[page 232]
        [18] Sopi maṁ buddho byākāsi sumano lokanāyako
             aparimeyyito kappe ayaṁ buddho bhavissati
             1- ahu kapilavhayā rammā nikkhamitvā tathāgato. 1-
        [19] Padhānaṁ padahitvāna katvā dukkarakārikaṁ
             ajapālarukkhamūlasmiṁ nisīditvā tathāgato
             tattha pāyāsaṁ paggayha nerañjaramupehiti.
             Nerañjarāya tīramhi pāyāsaṁ adi so jino
             paṭiyattavaramaggena bodhimūlamhi ehiti.
             Tato padakkhiṇaṁ katvā bodhimaṇḍaṁ anuttaraṁ
             assattharukkhamūlamhi bujjhissati mahāyaso.
             Imassa janikā mātā māyā nāma bhavissati
             pitā suddhodano nāma ayaṁ hessati gotamo.
             Anāsavā vītarāgā santacittā samāhitā
             kolito upatisso ca aggā hessanti sāvakā
             ānando nāmupaṭṭhāko upaṭṭhissatimaṁ jinaṁ.
             Khemā uppalavaṇṇā ca aggā hessanti sāvikā
             anāsavā vītarāgā santacittā samāhitā.
             Bodhi tassa bhagavato assatthoti pavuccati
             citto ca hatthāḷavako aggā hessantupaṭṭhakā.
             Nandamātā ca uttarā aggā hessantupaṭṭhikā
             āyu vassasataṁ tassa gotamassa yasassino.

  *  *  *  *  *  *
  Footnote: 1 chaṂa. ime pāṭhā na dissanti
-------------------------------------------------
[page 233]
             Idaṁ sutvāna vacanaṁ asamassa mahesino
             āmoditā naramarū buddhavījaṁ kira ayaṁ.
             Ukkuṭṭhisaddā vattanti apphoṭenti hasanti ca
             katañjalī namassanti dasasahassī sadevakā.
             Yadimassa lokanāthassa virajjissāma sāsanaṁ
             anāgatamhi addhāne hessāma sammukhā imaṁ.
             Yathā manussā nadiṁ tarantā paṭititthaṁ virajjhiya
             heṭṭhātitthaṁ gahetvāna uttaranti mahānadiṁ.
             Evameva ayaṁ sabbe yadi muñcāmimaṁ jinaṁ
             anāgatamhi addhāne hessāma sammukhā imaṁ. 1-
  Yathā koṇḍaññabuddhavaṁse, evaṁ aṭṭhārasa gāthā 2- vitthāretabbāti.
        [20] Tassāpi vacanaṁ sutvā bhiyyo cittaṁ pasādayiṁ
             uttariṁ vatamadhiṭṭhāsiṁ dasapāramipūriyā"ti.
      Tassa pana sumanassa bhagavato mekhalaṁ nāma nagaraṁ ahosi, sudatto nāma
  rājā pitā, sirimā nāma devī mātā, saraṇo ca bhāvitatto ca dve
  aggasāvakā, udeno nāmupaṭṭhāko, soṇā ca upasoṇā ca dve aggasāvikā,
  nāgarukkho bodhi, navutihatthubbedhaṁ sarīraṁ, navutiyeva vassasahassāni āyuppamāṇaṁ
  ahosi, vaṭaṁsikā nāmassa mahesī devī, anūpamo nāma putto ahosi, hatthiyānena
  nikkhami. Upaṭṭhāko aṅgarājā. Aṅgārāme vasīti. Tena vuttaṁ:-
        [21] "nagaraṁ Mekhalaṁ nāma sudatto khattiyo
             sirimā nāma janikā sumanassa mahesino.

  *  *  *  *  *  *
  Footnote: 1 chaṂa. (19) padhānaṁ padahitvāna .pe. hessāma sammukhā imanti pāṭhā na dissanti
  2 chaṂa. aṭṭha gāthā
-------------------------------------------------
[page 234]
        [22] Navavassasahassāni agāraṁ ajjhāsi so 1-
             cando sucando vaṭaṁso ca tayo pāsādamuttamā.
        [23] Tesaṭṭhisatasahassāni nāriyo samalaṅkatā
             vaṭaṁsikā nāma nārī anūpamo nāma atrajo.
        [24] Nimitte caturo disvā hatthiyānena nikkhami
             anūnadasamāsāni padhānaṁ padahī jino.
        [25] Brahmunā yācito santo sumano lokanāyako
             vatti cakkaṁ mahāvīro mekhale puramuttame.
        [26] Saraṇo bhāvitatto ca ahesuṁ aggasāvakā
             udeno nāmupaṭṭhāko sumanassa mahesino.
        [27] Soṇā ca upasoṇā ca ahesuṁ aggasāvikā
             sopi buddho amitayaso nāgamūle abujjhatha.
        [28] Varuṇo ceva saraṇo ca ahesuṁ aggupaṭṭhakā
             cālā ca upacālā ca ahesuṁ aggupaṭṭhikā.
        [29] Uccattanena so buddho navutihatthamuggato
             kañcanagghiyasaṅkāso dasasahassī virocati.
        [30] Navutivassasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [31] Tāraṇīye tārayitvā bodhanīye ca bodhayi
             parinibbāyi sambuddho uḷurājāva atthami.

  *  *  *  *  *  *
  Footnote: 1 chaṂa. ajjha so vasi
-------------------------------------------------
[page 235]
        [32] Te ca khīṇāsavā bhikkhū so ca buddho asādiso
             atulappabhaṁ dassayitvā nibbutā te mahāyasā.
        [33] Tañca ñāṇaṁ atuliyaṁ tāni ca atulāni ratanāni
             sabbaṁ tamantarahitaṁ nanu rittā sabbasaṅkhāRā.
        [34] Sumano yasadharo buddho aṅgārāmamhi nibbuto
             tattheva tassa jinathūpo catuyojanamuggato"ti.
      Tattha kañcanagghiyasaṅkāsoti vividharatanavicittakañcanamayagghikasadisarūpasobho.
  Dasasahassī virocatīti tassa pabhāya dasasahassīpi lokadhātu virocatīti attho.
  Tāraṇīyeti tārayitabbe, tārayituṁ yutte sabbe buddhaveneyyeti attho.
  Uḷurājāvāti cando viya. Atthamīti atthaṅgato. Keci "atthaṁ gato"ti paṭhanti.
  Asādisoti asadiso. Mahāyasāti mahākittisaddā mahāparivārā ca. Tañca
  ñāṇanti taṁ sabbaññutaññāṇañca. Atuliyanti atulyaṁ asadisaṁ. Sesaṁ sabbattha
  uttānamevāti.
                       Sumanabuddhavaṁsavaṇṇanā niṭṭhitā.
                        Niṭṭhito catuttho buddhavaṁso.
                          ---------------
                         7. Revatabuddhavaṁsavaṇṇanā
      sumanassa pana bhagavato aparabhāge sāsane cassa antarahite
  navutivassasahassāyukā manussā anukkamena parihāyitvā dasavassāyukā hutvā puna
  anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassa-
  sahassāyukā ahesuṁ. Tadā revato nāma satthā udapādi. Sopi pāramiyo pūretvā
-------------------------------------------------
[page 236]
  Anekaratanasamujjalitabhavane 1- tusitabhavane nibbattitvā tato cavitvā
  sabbadhanadhaññavatisudhaññavatīnagare sabbālaṅkārasamalaṅkatāmitaruciraparivāraparivutassa 2-
  sirivibhavasamudayenākulassa sabbasamiddhivipulassa vipulassa nāma rañño kule
  sabbajananayanālipālisamākulāya samphullanayanakuvalayasassirikasiniddhavadanakamalākara-
  sobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṁ
  paṭisandhiṁ gahetvā dasannaṁ māsānaṁ accayena cittakūṭapabbatato suvaṇṇahaṁsarājā
  viya mātukucchito nikkhami.
      Tassa paṭisandhiyaṁ jātiyañca pāṭihāriyāni pubbe vuttanayāneva ahesuṁ.
  Sudassanaratanagghiāveḷanāmakā tayo cassa pāsādā ahesuṁ. Sudassanādevippamukhāni
  tettiṁsa itthisahassāni paccupaṭṭhitāni ahesuṁ. Tāhi parivuto so surayuvatīhi
  parivuto devakumāro viya chabbassasahassāni visayasukhamanubhavamāno agāraṁ ajjhāvasi.
  So sudassanāya nāma deviyā varuṇe nāma tanaye jāte cattāri nimittāni
  disvā nānāvirāgatanuvaravasananivasano āmukkamuttāhāramaṇikuṇḍalo varakeyūra-
  makuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro
  viya tārāgaṇaparivuto viya cando tidasagaṇaparivuto viya dasasatanayano
  brahmagaṇaparivuto viya ca hāritamahābrahmā caturaṅginiyā mahatiyā senāya parivuto
  ājaññarathena mahābhinikkhamanaṁ nikkhamitvā sabbābharaṇāni omuñcitvā
  bhaṇḍāgārikassa hatthe datvā jalajāmalāvikalanīlakuvalayadalasadisenātinisitenāti
  tikhiṇenāsinā sakesamakuṭaṁ chinditvā ākāse khipi. Taṁ sakko devarājā
  suvaṇṇacaṅkoṭakena paṭiggahetvā tāvatiṁsabhavanaṁ netvā sinerumuddhani sattaratanamayaṁ
  cetiyaṁ akāsi.

  *  *  *  *  *  *
  Footnote: 1 Sī.,i....samujjotita... 2 Sī..i...suciparivāra...
-------------------------------------------------
[page 237]
      Mahāpuriso pana devadattāni kāsāyāni paridahitvā pabbaji, ekā ca
  naṁ purisakoṭi anupabbaji. So tehi parivuto sattamāse padhānacariyaṁ caritvā
  visākhapuṇṇamāya aññatarāya sādhudeviyā nāma seṭṭhidhītāya dinnaṁ madhupāyāsaṁ
  paribhuñjitvā sālavane divāvihāraṁ vītināmetvā sāyanhasamaye
  aññatarenājīvakena 1- dinnā aṭṭha tiṇamuṭṭhiyo gahetvā mattavaranāgagāmī nāgabodhiṁ
  padakkhiṇaṁ katvā tepaṇṇāsahatthavitthataṁ tiṇasantharaṁ santharitvā caturaṅgavīriyaṁ adhiṭṭhāya
  nisīditvā mārabalaṁ vidhamitvā sabbaññutaññāṇaṁ paṭivijjhitvā "anekajātisaṁsāraṁ
  .pe. Taṇhānaṁ khayamajjhagā"ti 2- udānaṁ udānesi. Tena vuttaṁ:-
        [1] "sumanassa Aparena revato nāma nāyako
            anūpamo asadiso atulo uttamo jino"ti.
      Revato kira satthā bodhisamīpeyeva sattasattāhāni vītināmetvā
  dhammadesanatthaṁ brahmāyācanaṁ sampaṭicchitvā "kassa nu kho ahaṁ paṭhamaṁ dhammaṁ
  deseyyan"ti 3- upadhārento attanā saha pabbajitabhikkhukoṭiyo aññe ca bahū
  devamanusse upanissayasampanne disvā ākāsena gantvā varuṇārāme otaritvā
  tehi parivuto 4- gambhīraṁ nipuṇaṁ tiparivaṭṭaṁ appaṭivattiyaṁ aññena anuttaraṁ
  dhammacakkaṁ pavattetvā bhikkhūnaṁ koṭi arahatte patiṭṭhāpesi. Tīsu maggaphalesu
  patiṭṭhitānaṁ gaṇanaparicchedo natthi. Tena vuttaṁ:-
        [2] "sopi Dhammaṁ pakāsesi brahmunā abhiyācito
            khandhadhātuvavatthānaṁ appavattaṁ bhavābhave"ti.

  *  *  *  *  *  *
  Footnote: 1 Sī.,i. varuṇindadharenājīvakena 2 khuḍha. 25/153 ādi/44
  3 viṃahā. 4/10/10, dīṃahā. 10/72/35, Maṃū. 12/284/245, MaṂa. 13/340/322
  4 Sī.,i. bahūni pāṭihāriyāni dassento
-------------------------------------------------
[page 238]
      Tattha khandhadhātuvavatthānanti pañcannaṁ khandhānaṁ aṭṭhārasannaṁ dhātūnaṁ
  nāmarūpavavatthānādivasena vibhāgakaraṇaṁ. Sabhāvalakkhaṇasāmaññalakkhaṇādivasena
  rūpārūpadhammapariggaho khandhadhātuvavatthānaṁ nāMa. Atha vā "pheṇapiṇḍūpamaṁ rūpaṁ
  parimaddanāsahanato chiddāvachiddādibhāvato ca udakapubbuḷakaṁ 1- viya vedanā
  muhuttaramaṇīyabhāvato, marīcikā viya saññā vippalambanato, kadalikkhandho viya saṅkhārā
  asārakato, māyā viya viññāṇaṁ vañcanakato"ti evamādināpi nayena aniccā-
  nupassanādivasenapi khandhadhātuvavatthānaṁ veditabbaṁ. 2- Appavattaṁ bhavābhaveti ettha
  bhavoti vaḍḍhi, abhavoti hāni. Bhavoti sassatadiṭṭhi, abhavoti ucchedadiṭṭhi. Bhavoti
  khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti
  evamādinā nayena bhavābhavānaṁ attho veditabbo. Tesaṁ bhavābhavānaṁ appavattihetubhūtaṁ
  dhammaṁ pakāsesīti attho. Atha vā bhavati anenāti bhavo, tīsu bhavesu
  uppattinimittaṁ kammādikaṁ. Upapattibhavo abhavo nāMa. Ubhayattha nikantiyā
  pahānakaraṁ appavattaṁ dhammaṁ desesīti attho. Tassa pana revatabuddhassa tayova
  abhisamayā ahesuṁ. Paṭhamo panassa gaṇanapathaṁ vītivatto. Tena vuttaṁ:-
        [3] "tassābhisamayā Tīṇi ahesuṁ dhammadesane
            gaṇanāya na vattabbo paṭhamābhisamayo ahū"ti.
      Tattha tīṇīti tayo, liṅgavipallāso kato. Ayaṁ paṭhamo abhisamayo
  ahosi.
      Athāparena samayena nagaruttare uttare nagare sabbārindamo arindamo nāma
  rājā ahosi. So kira bhagavantaṁ attano nagaramanuppattaṁ sutvā tīhi janakoṭīhi
  parivuto bhagavato paccuggamanaṁ katvā svātanāya nimantetvā buddhappamukhassa

  *  *  *  *  *  *
  Footnote: 1 Sī.,i. pubbulakaṁ 2 abhi.A. 2/35, sā.pa. 3/95/349-50
-------------------------------------------------
[page 239]
  Bhikkhusaṁghassa sattāhaṁ mahādānaṁ pavattetvā tigāvutavitthataṁ dīpapūjaṁ katvā
  bhagavantaṁ upasaṅkamitvā nisīdi. Atha bhagavā tassa manonukūlaṁ vicittanayaṁ dhammaṁ
  desesi. Tattha devamanussānaṁ koṭisahassassa dutiyābhisamayo ahosi. Tena
  vuttaṁ:-
        [4] "yadā Arindamaṁ rājaṁ vinesi revato muni
             tadā koṭisahassānaṁ dutiyābhisamayo ahū"ti.
      Ayaṁ dutiyo abhisamayo.
      Athāparena samayena revato satthā uttaranigamaṁ nāma upanissāya viharanto
  sattāhaṁ nirodhasamāpattiṁ samāpajjitvā nisīdi. Tadā kira uttaranigamavāsino
  manussā yāgubhattakhajjakabhesajjapānakādīni āharitvā bhikkhusaṁghassa mahādānaṁ datvā
  bhikkhū paripucchiṁsu "kuhiṁ bhante bhagavā"ti. Tato telaṁ bhikkhū āhaṁsu "bhagavā
  āvuso nirodhasamāpattiṁ samāpanno"ti. Athātīte tasmiṁ sattāhe bhagavantaṁ
  nirodhasamāpattito vuṭṭhitaṁ saradasamaye sūriyo viya attano anūpamāya abuddhasiriyā
  virocamānaṁ disvā nirodhasamāpattiyā guṇānisaṁsaṁ pucchiṁsu. Bhagavā ca tesaṁ
  nirodhasamāpattiyā guṇānisaṁsaṁ kathesi. Tadā devamanussānaṁ koṭisataṁ arahatte
  patiṭṭhāsi. Ayaṁ tatiyo abhisamayo ahosi. Tena vuttaṁ:-
        [5] "sattāhaṁ Paṭisallānā vuṭṭhahitvā narāsabho
             koṭisataṁ naramarūnaṁ vinesi uttame phale"ti.
      Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṁ
  arahantānaṁ gaṇanapathaṁ vītivattānaṁ paṭhamo sannipāto ahosi. Mekhalanagare
-------------------------------------------------
[page 240]
  Koṭisatasahassasaṅkhātānaṁ ehibhikkhupabbajjāya pabbajitānaṁ arahantānaṁ dutiyo
  sannipāto ahosi. Revatassa pana bhagavato dhammacakkānuvattako varuṇo nāma
  aggasāvako paññavantānaṁ aggo ābādhiko ahosi. Tattha gilānapucchanatthāya
  sampattamahājanassa lakkhaṇattayaparidīpakaṁ dhammaṁ desetvā koṭisatasahassaṁ purisānaṁ
  ehibhikkhupabbajjāya pabbājetvā arahatte patiṭṭhāpetvā caturaṅginike sannipāte
  pātimokkhaṁ uddisi. Ayaṁ tatiyo sannipāto ahosi. Tena vuttaṁ:-
        [6] "sannipātā Tayo āsuṁ revatassa mahesino
            khīṇāsavānaṁ vimalānaṁ suvimuttāna tādinaṁ.
        [7] Atikkantā gaṇanapathaṁ paṭhamaṁ ye samāgatā
            koṭisatasahassānaṁ dutiyo āsi samāgamo.
        [8] Yopi paññāya asamo tassa cakkānuvattako
            so tadā byādhito āsi patto jīvitasaṁsayaṁ.
        [9] Tassa gilānapucchāya ye tadā upagatā munī
            koṭisatasahassā arahanto tatiyo āsi samāgamo"ti.
      Tattha cakkānuvattakoti dhammacakkānuvattako. Patto jīvitasaṁsayanti ettha
  jīvite saṁsayaṁ jīvitasaṁsayaṁ, jīvitakkhayaṁ pāpuṇāti vā, na vā pāpuṇātīti evaṁ
  jīvitasaṁsayaṁ patto, byādhitassa balavabhāvena marati, na maratīti jīvite saṁsayaṁ
  pattoti attho. Ye tadā upagatā munīti iti dīghabhāve sati bhikkhūnaṁ upari
  hoti. Rasse anussarena saddhiṁ varuṇassa upari hoti.
      Tadā amhākaṁ bodhisatto rammavatīnagare etidevo nāma brāhmaṇo
  hutvā brāhmaṇadhamme pāraṁ gato revataṁ sammāsambuddhaṁ disvā tassa dhammakathaṁ
-------------------------------------------------
[page 241]
  Sutvā saraṇesu patiṭṭhāya silokasahassena dasabalaṁ kittetvā sahassagghanikena
  uttarāsaṅgena bhagavantaṁ pūjesi. Sopi naṁ buddho byākāsi "ito
  kappasatasahassādhikānaṁ dvinnaṁ asaṅkhyeyyānaṁ matthake gotamo nāma buddho
  bhavissatī"ti. Tena vuttaṁ:-
        [10] "ahantena Samayena atidevo nāma brāhmaṇo
             upagantvā revataṁ buddhaṁ saraṇaṁ tassa gañchahaṁ.
        [11] Tassa sīlaṁ samādhiñca paññāguṇamanuttamaṁ
             thomayitvā yathāthāmaṁ uttarīyamadāsahaṁ.
        [12] Sopi maṁ buddho byākāsi revato lokanāyako
             aparimeyyito kappe ayaṁ buddho bhavissati
             1- ahu kapilavhayā rammā nikkhamitvā tathāgato. 1-
        [13]' Padhānaṁ padahitvāna .pe. Hessāmi sammukhā iman'ti
  sattarasa gāthā 2- vitthāretabbā.
        [14] Tassāpi vacanaṁ sutvā bhiyyo cittaṁ pasādayiṁ
             uttariṁ vatamadhiṭṭhāsiṁ dasapāramipūriyā.
        [15] Tadāpi taṁ buddhadhammaṁ saritvā anubrūhayiṁ
             āharissāmi taṁ dhammaṁ yaṁ mayhaṁ abhipatthitan"ti.
      Tattha saraṇaṁ tassa gañchahanti taṁ saraṇaṁ agañchiṁ ahaṁ, upayogatthe sāmivacanaṁ.
  Paññāguṇanti paññāsampattiṁ. Anuttamanti seṭṭhaṁ. "paññāvimuttiguṇamuttaman"tipi
  Pāṭho, so uttānova. Thomayitvāti thometvā vaṇṇayitvā. Yathāthāmanti yathābalaṁ.
  Uttarīyanti uttarāsaṅgaṁ. Adāsahanti adāsiṁ ahaṁ. Buddhadhammanti buddhabhāvakaraṁ

  *  *  *  *  *  *
  Footnote: 1-1 chaṂa. ime pāṭhā na dissanti 2 chaṂa. aṭṭha gāthā
-------------------------------------------------
[page 242]
  Dhammaṁ, pāramīdhammanti attho. Saritvāti anussaritvā. Anubrūhayinti abhivaḍḍhesiṁ.
  Āharissāmīti ānayissāmi. Taṁ dhammanti taṁ buddhattaṁ. Yaṁ mayhaṁ abhipatthitanti
  yaṁ mayā abhipatthitaṁ buddhattaṁ, taṁ āharissāmīti attho.
      Tassa pana revatassa bhagavato nagaraṁ sudhaññavatī nāma ahosi, pitā
  vipulo nāma khattiyo, mātā vipulā nāma, varuṇo ca brahmadevo ca dve
  aggasāvakā, sambhavo nāma upaṭṭhāko, bhaddā ca subhaddā ca dve aggasāvikā,
  nāgarukkho bodhi, sarīraṁ asītihatthubbedhaṁ ahosi, āyu saṭṭhivassasahassāni,
  sudassanā nāma aggamahesī, varuṇo nāma putto, ājaññarathena nikkhami.
             Tassa dehābhinikkhantaṁ pabhājālamanuttaraṁ
             divā ceva tadā rattiṁ niccaṁ pharati yojanaṁ.
             Dhātuyo mama sabbāpi vikirantūti so jino
             adhiṭṭhāsi mahāvīro sabbasattānukampako.
             Mahānāgavanuyyāne 1- mahato nagarassa so 2-
             pūjito naramarūhi 3- parinibbāyi revatoti.
  Tena vuttaṁ:-
       [16] "nagaraṁ Sudhaññavatī nāma vipulo nāma khattiyo
            vipulā nāma janikā revatassa mahesino.
       [21] Varuṇo brahmadevo ca ahesuṁ aggasāvakā
            sambhavo nāmupaṭṭhāko revatassa mahesino.

  *  *  *  *  *  *
  Footnote: 1 Sī.,i. mahāsāre panuyyāne
  2 Sī.,i. mahato nagarassa yojane 3 Sī.,i.,Ma. narasārehi
-------------------------------------------------
[page 243]
       [22] Bhaddā ceva subhaddā ca ahesuṁ aggasāvikā
            sopi buddho asamasamo nāgamūle abujjhatha.
       [23] 1- Padumo kuñjaro ceva ahesuṁ aggupaṭṭhakā
            sirimā ceva yasavatī ahesuṁ aggupaṭṭhikā. 1-
       [24] Uccattanena so buddho asītihatthamuggato
            obhāseti disā sabbā indaketuva uggato.
       [25] Tassa sarīre nibbattā pabhāmālā anuttarā
            divā vā yadi vā rattiṁ samantā pharati yojanaṁ.
       [26] Saṭṭhivassasahassāni āyu vijjati tāvade
            tāvatā tiṭṭhamāno so tāresi janataṁ bahuṁ.
       [27] Dassayitvā buddhabalaṁ amataṁ loke pakāsayaṁ
            nibbāyi anupādāno yathaggupādānasaṅkhayā.
       [28] So ca kāyo ratananibho so ca dhammo asādiso
            sabbaṁ tamantarahitaṁ nanu rittā sabbasaṅkhārā"ti.
      Tattha obhāsetīti pakāsayati. Uggatoti ussito. Pabhāmālāti pabhāvelā.
  Yathaggīti aggi viya. Upādānasaṅkhayāti indhanakkhayā. So ca kāyo ratananibhoti
  so ca tassa bhagavato kāyo suvaṇṇavaṇṇo. "tañca Kāyaṁ ratananibhan"tipi pāṭho,
  liṅgavipallāsena vuttaṁ. Soyeva panassattho. Sesagāthāsu sabbattha uttānamevāti.
                       Revatabuddhavaṁsavaṇṇā niṭṭhitā.
                        Niṭṭhito pañcamo buddhavaṁso.
                          --------------

  *  *  *  *  *  *
  Footnote: 1-1 Sī.,i.,Ma. ime pāṭhā na dissanti
-------------------------------------------------
[page 244]
                         8. Sobhitabuddhavaṁsavaṇṇanā
      tasmā pana aparabhāge tassa sāsanepi antarahite sobhito nāma
  bodhisatto kappasatasahassādhikāni cattāri asaṅkhyeyyāni pāramiyo pūretvā
  tusitapure nibbattitvā tattha yāvatāyukaṁ ṭhatvā devehi āyācito tusitapurato
  cavitvā sudhammanagare sudhammarājassa kule sudhammāya nāma deviyā kucchismiṁ
  paṭisandhiṁ aggahesi. So dasannaṁ māsānaṁ accayena sudhammuyyāne mātukucchito
  parisuddhavirājitaghanameghapaṭalato 1- puṇṇacando viya nikkhami. Tassa paṭisandhiyaṁ
  jātiyañca pāṭihāriyāni pubbe vuttappakārāni.
      So dasavassasahassāni agāraṁ ajjhāvasitvā sattattiṁsanāṭakitthisahassānaṁ 2-
  aggāya aggamahesiyā makhiladeviyā kucchismiṁ sīhakumāre nāma putte uppanne
  cattāri nimittāni disvā sañjātasaṁvego pāsādeseyeva pabbajitvā tattheva
  ānāpānassatisamādhiṁ bhāvetvā cattāri jhānāni paṭilabhitvā sattāhaṁ tattheva
  padhānacariyamacari. Tato makhilamahādeviyā dinnaṁ paramamadhuraṁ madhupāyāsaṁ paribhuñjitvā
  abhinikkhamanatthāya cittamuppādesi "ayaṁ pāsādo alaṅkatapaṭiyatto mahājanassa
  passantasseva ākāsena gantvā bodhirukkhaṁ majjhekatvā paṭhaviyaṁ otaratu, imā
  ca itthiyo mayi bodhimūle nisinne avuttā sayameva pāsādato nikkhamantū"ti.
  Sahacittuppādā pāsādo ca sudhammarājabhavanato uppatitvā 3- asitañjanasaṅkāsa-
  mākāsamabbhuggañchi. So samosaritasurabhikusumadāmasamalaṅkatapāsādatalo sakalampi
  gaganatalaṁ samalaṅkurumāno viya kanakarasadhārāsadisarucirakaranikaro divasakaro viya ca
  saradasamayarajanikaro viya ca virocamāno vilambamānavividhavicittakiṅkiṇikajālo yassa

  *  *  *  *  *  *
  Footnote: 1 Sī.,i....ghanarājito 2 Sī.,i. sattatināṭakitthisahassānaṁ
  3 Sī.,i. sahacittupādā cassa sudhammarājabhavanaṁ tato uppattitvā
-------------------------------------------------
[page 245]
  Kira vāteritassa sukusalajanavāditassa pañcaṅgikassa turiyassa viya saddo vaggu ca
  rajanīyo ca kamanīyo ca ahosi.
      Dūrato paṭṭhāya suyyamānena madhurena sarena sattānaṁ sotāni odahamāno gharacaccara-
  catukkavīthiādīsu ṭhatvā pavattitakathāsallāpesu manussesu nātinīcena nātiuccena
  taruvaravanamatthakāvidūrenākāsena palobhayamāno viya taruvarasākhānānāratanajuti-
  visarasamujjalena vaṇṇena jananayanāni ākaḍḍhento viya ca puññānubhāvaṁ
  samugghosayanto viya ca gaganatalaṁ paṭipajji. Tattha nāṭakitthiyopi pañcaṅgikassa
  varaturiyassa madhurena sarena upagāyiṁsu ceva vilapiṁsu ca. 1- Caturaṅginī kirassa senāpi
  alaṅkārakāyābharaṇajutisamudayasamujjotanānāvirāgasurabhikusumavasanābharaṇasobhitā amaravarasenā
  viya paramaruciradassanā dharaṇī viya gaganatalena pāsādaṁ parivāretvā agamāsi.
      Tato pāsādo gantvā aṭṭhāsītihatthubbedhaṁ ujuvipulavaṭṭakkhandhaṁ
  kusumapallavamakulasamalaṅkataṁ nāgarukkhaṁ majjhekatvā otaritvā bhūmiyaṁ patiṭṭhahi.
  Nāṭakitthiyo ca kenaci avuttāva tato pāsādato otaritvā pakkamiṁsu.
  Anekaguṇasobhito kira sobhitopi mahāpuriso mahājanakataparivāroyeva rattiyā tīsu
  yāmesu tisso vijjāyo uppādesi. Mārabalaṁ panassa dhammatābaleneva
  yathāgatamagamāsi. Pāsādo pana tattheva aṭṭhāsi. Sobhito pana bhagavā sambodhiṁ
  patvā "anekajātisaṁsāraṁ .pe. Taṇhānaṁ khayamajjhagā"ti udānaṁ
  udānetvā bodhisamīpeyeva sattasattāhaṁ vītināmetvā brahmuno dhammajjhesanaṁ
  paṭijānitvā "kassa nu kho paṭhamaṁ dhammaṁ deseyyan"ti buddhacakkhunā olokento
  attano vemātike kaniṭṭhabhātike asamakumārañca sunettakumārañca disvā "ime
  dve kumārā upanissayasampannā gambhīraṁ nipuṇaṁ dhammaṁ paṭivijjhituṁ samatthā,

  *  *  *  *  *  *
  Footnote: 1 Sī.,i. uggāyīsu ca
-------------------------------------------------
[page 246]
  Handāhaṁ imesaṁ dhammaṁ deseyyan"ti ākāsenāgantvā sudhammuyyāne otaritvā
  dvepi kumāre uyyānapālena pakkosāpetvā tehi saparivārehi parivuto
  mahājanamajjhe dhammacakkaṁ pavattesi. Tena vuttaṁ:-
        [1] "revatassa Aparena sobhito nāma nāyako
            samāhito santacitto asamo appaṭipuggalo.
        [2] So jino sakagehamhi mānasaṁ vinivattayi
            patvāna kevalaṁ bodhiṁ dhammacakkaṁ pavattayi.
        [3] Yāva heṭṭhā avīcito bhavaggā cāpi uddhato
            etthantare ekaparisā ahosi dhammadesane.
        [4] Tāya parisāya sambuddho dhammacakkaṁ pavattayi
            gaṇanāya na vattabbo paṭhamābhisamayo ahū"ti.
      Tattha sakagehamhīti attano bhavaneyeva. Antopāsādataleyevāti attho.
  Mānasaṁ vinivattayīti cittaṁ parivattesi, sakagehe ṭhatvā sattadivasabbhantareyeva
  puthujjanabhāvato cittaṁ vinivattetvā buddhattaṁ pāpuṇīti attho. Heṭṭhāti heṭṭhato.
  Bhavaggāti akaniṭṭhabhavanato. Tāya parisāyāti tassā parisāya majjhe. Gaṇanāya
  na vattabboti gaṇanapaṭhamatītāti attho. Paṭhamābhisamayoti paṭhamo dhammābhisamayo.
  Ahūti gaṇanāya na vattabbā parisā ahosīti attho. "paṭhame Abhisamiṁsuyevātipi
  pāṭho, tassa paṭhamadhammadesane abhisamiṁsu ye janā, te gaṇanāya na vattabbāti
  attho.
      Athāparena samayena sudassananagaradvāre cittapāṭaliyā mūle yamakapāṭihāriyaṁ
  katvā navakanakamaṇimayabhavane tāvatiṁsabhavane pāricchattakamūle paṇḍukambalasilātale
  nisīditvā abhidhammaṁ desesi. Desanāpariyosāne navutikoṭisahassānaṁ dhamsābhisamayo
  ahosi. Ayaṁ dutiyo abhisamayo ahosi. Tena vuttaṁ:-
-------------------------------------------------
[page 247]
        [5] "tato Parampi desente marūnaṁ ca samāgame
            navutikoṭisahassānaṁ dutiyābhisamayo ahū"ti.
      Athāparena samayena sudassananagare jayaseno nāma rājakumāro
  yojanappamāṇaṁ vihāraṁ kāretvā asokassakaṇṇacampakanāgapunnāgavakulasurabhi 1-
  cūtapanasāsanasālakundasahakārakaravīrāditaruvaranirantaraṁ ārāmaṁ ropetvā buddhappamukhassa
  bhikkhusaṁghassa niyyātesi. Dānānumodanaṁ katvā yāgaṁ vaṇṇetvā bhagavā
  dhammaṁ desesi. Tadā koṭisatasahassasattanikāyassa dhammābhisamayo ahosi.
  Ayaṁ tatiyābhisamayo ahosi. Tena vuttaṁ:-
        [6] "punāparaṁ Rājaputto jayaseno nāma khattiyo
            ārāmaṁ ropayitvāna buddhe niyyātayī tadā.
        [7] Tassa yāgaṁ pakittento dhammaṁ desesi cakkhumā
            tadā koṭisahassānaṁ tatiyābhisamayo ahū"ti.
      Puna uggato nāma rājā sunandanagare sunandaṁ 2- nāma vihāraṁ kāretvā
  buddhappamukhassa bhikkhusaṁghassa adāsi. Tasmiṁ dāne ehibhikkhupabbajjāya pabbajitānaṁ
  koṭisataṁ arahantānaṁ sannipāto, tesaṁ majjhe sobhito bhagavā
  pātimokkhaṁ uddisi. Ayaṁ paṭhamo sannipāto ahosi. Puna mekhalānagare
  dhammagaṇo dhammagaṇārāmaṁ nāma pavarārāmaṁ mahāvihāraṁ kāretvā buddhappamukhassa
  bhikkhusaṁghassa datvā saha sabbaparikkhārehi dānaṁ adāsi. Tasmiṁ samāgame
  ehibhikkhubhāvena pabbajitānaṁ navutiyā arahantakoṭīnaṁ sannipāte pātimokkhaṁ
  uddisi. Ayaṁ dutiyo sannipāto ahosi. Yadā pana bhagavā dasasatanayanapure
  vassaṁ vasitvā pavāraṇāya suravaraparivuto otari, tadā asītiyā arahantakoṭīhi

  *  *  *  *  *  *
  Footnote: 1 Sī.,i. surabhīti saddo na dissati 2 Sī.,i. sunandavatīnagare surindaṁ
-------------------------------------------------
[page 248]
  Saddhiṁ caturaṅgike sannipāte pavāresi. Ayaṁ tatiyo sannipāto ahosi. Tena
  vuttaṁ:-
         [8] "sannipātā Tayo āsuṁ sobhitassa mahesino
             khīṇāsavānaṁ vimalānaṁ santacittāna tādinaṁ.
         [9] Uggato nāma so rājā dānaṁ deti naruttame
             tamhi dāne samāgañchuṁ arahantā satakoṭiyo.
        [10] Punāparaṁ puragaṇo 1- deti dānaṁ naruttame
             tadā navutikoṭīnaṁ dutiyo āsi samāgamo.
        [11] Devaloke vasitvāna yadā orohatī jino
             tadā asītikoṭīnaṁ tatiyo āsi samāgamo"ti.
      Tadā kira amhākaṁ bodhisatto rammavatīnagare ubhato 2- sukhāto 3- sujāto
  nāma brāhmaṇo hutvā sobhitassa bhagavato dhammadesanaṁ sutvā saraṇesu
  patiṭṭhāya buddhappamukhassa bhikkhusaṁghassa temāsaṁ mahādānamadāsi. Sopi naṁ
  "anāgate gotamo nāma buddho bhavissatī"ti byākāsi. Tena vuttaṁ:-
        [12] "ahantena Samayena sujāto nāma brāhmaṇo
             tadā sasāvakaṁ buddhaṁ annāanena tappayiṁ.
        [13] Sopi maṁ buddho byākāsi sobhito lokanāyako
             aparimeyyito kappe ayaṁ buddho bhavissati.
             4- Ahu kapilavhayā rammā nikkhamitvā tathāgato. 4-

  *  *  *  *  *  *
  Footnote: 1 Ma. pūragaṇo 2 Sī.,i. uggato
  3 Sī.,i. sujātoti na dissati 4-4 chaṂa. ime pāṭhā na dissanti
-------------------------------------------------
[page 249]
        [14] Padhānaṁ padahitvāna katvā dukkarakārikaṁ
                           .pe.
             Evameva mayaṁ sabbe yadi muñcāmimaṁ jinaṁ
             anāgatamhi addhāne hessāma sammukhā imaṁ.
        [15] Tassāpi vacanaṁ sutvā haṭṭho saṁviggamānaso
             tamevatthamanuppattiyā uggaṁ dhitimakāsahan"ti.
      Tattha tamevatthamanuppattiyāti tassa buddhattassa anuppattiatthaṁ, tassa
  pana sobhitabuddhassa "anāgate ayaṁ gotamo nāma buddho bhavissatī"ti vacanaṁ
  sutvā "avitathavacanā hi buddhā"ti buddhattappattiatthanti attho. Ugganti
  tibbaṁ ghoraṁ. Dhitinti vīriyaṁ. Akāsahanti āsiṁ ahaṁ.
      Tassa pana sobhitassa bhagavato sudhammaṁ nāma nagaraṁ ahosi, pitā sudhammo
  nāma rājā, mātā sudhammā nāma devī, asamo ca sunetto ca dve aggasāvakā,
  anomo nāmupaṭṭhāko, nakulā ca sujātā ca dve aggasāvikā, nāgarukkho
  bodhi, aṭṭhapaṇṇāsahatthubbedhaṁ sarīraṁ ahosi, navutivassasahassāni āyuppamāṇaṁ,
  makhilā nāmassa mahādevī, sīhakumāro nāma atrajo, nāṭakitthīnaṁ sattattiṁsasahassāni, 1-
  navavassasahassāni agāraṁ ajjhāvasi. Pāsādena abhinikkhami. Jayaseno nāma rājā
  upaṭṭhāko setārāme 2- kira vasīti. Tena vuttaṁ:-
        [16] "sudhammaṁ Nāma nagaraṁ sudhammo nāma khattiyo
             sudhammā nāma janikā sobhitassa mahesino.
        [21] Asamo ca sunetto ca ahesuṁ aggasāvakā
             anomo nāmupaṭṭhāko sobhitassa mahesino.

  *  *  *  *  *  *
  Footnote: 1 Sī.,i. sattati sahassāni 2 Sī.,i. sotārāme
-------------------------------------------------
[page 250]
        [22] Nakulā ca sujātā ca ahesuṁ aggasāvikā
             bujjhamāno ca so buddho nāgamūle abujjhatha.
        [23] Rammo ceva sunetto ca 1- ahesuṁ aggupaṭṭhakā
             nakulā ceva cittā ca 2- ahesuṁ aggupaṭṭhikā. 3-
        [24] Aṭṭhapaṇṇāsaratanaṁ accuggato mahāmuni
             obhāseti disā sabbā sataraṁsīva uggato.
        [25] Yathā suphullaṁ pavanaṁ nānāgandhehi dhūpitaṁ
             tatheva tassa pāvacanaṁ sīlagandhehi dhūpitaṁ.
        [26] Yathāpi sāgaro nāma dassanena atappiyo
             tatheva tassa pāvacanaṁ savanena atappiyaṁ.
        [27] Navutivassasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [28] Ovādaṁ anusiṭṭhiñca datvāna sesake jane
             hutāsanova tāpetvā nibbuto so sasāvako.
        [29] So ca buddho asamasamo tepi 4- sāvakā balappattā
             sabbaṁ tamantarahitaṁ nanu rittā sabbasaṅkhārā"ti.
      Tattha sataraṁsīvāti ādicco viya, sabbā disā obhāsetīti attho, pavananti mahāvanaṁ.
  Dhūpitanti mahāvanaṁ. Dhūpitanti vāsitaṁ gandhitaṁ. Atappiyoti atittikaro, atittijanano
  vā. Tāvadeti tasmiṁ kāle, tāvatakaṁ kālanti attho. Tāresīti tārayī. Ovādanti
  sakiṁ vādo ovādo nāMa. Anusiṭṭhinti punappunaṁ vacanaṁ anusiṭṭhi nāMa. Sesake
  janeti saccappaṭivedhaṁ appattassa sesajanassa, sāmiatthe bhummavacanaṁ. Hutāsanova

  *  *  *  *  *  *
  Footnote: 1 cha. padumo kuñjaroceva 2 cha. sirimā ceva yasavatī
  3 Sī.,i,Ma. ayaṁ gāthā na dissanti 4 pāḷi. te ca
-------------------------------------------------
[page 251]
  Tāpetvāti aggi viya tappetvā. Ayameva vā pāṭho, upādānakkhayā bhagavā
  parinibbutoti attho. Sesagāthāsu sabbattha uttānamevāti.
                       Sobhitabuddhavaṁsavaṇṇanā niṭṭhitā
                        niṭṭhito chaṭṭho buddhavaṁso.
                            -----------
                       9. Anomadassībuddhavaṁsavaṇṇanā
      sobhitabuddhe pana parinibbute tassa aparabhāge ekamasaṅkhyeyyaṁ
  buddhuppādarahitaṁ ahosi, atīte pana tasmiṁ asaṅkhyeyye ekasmiṁ kappe tayo
  buddhā nibbattiṁsu anomadassī padumo nāradoti. Tattha anomadassī bhagavā
  soḷasa asaṅkhyeyyāni kappasatasahassañca pāramiyo pūretvā tusitapure nibbattitvā
  devehi abhiyācito tato cavitvā candavatiyaṁ nāma rājadhāniyaṁ yasavānāmassa
  rañño kule samussitacārupayodharāya yasodharāya nāma aggamahesiyā kucchismiṁ
  paṭisandhiṁ aggahesi. Anomadassikumāre kira yasodharāya deviyā kucchigate tassa
  puññappabhāvena pabhā asītihatthappamāṇaṁ ṭhānaṁ pharitvā aṭṭhāsi. Candasūriyappabhāhi
  anabhibhavanīyāva ahosi. Sā dasannaṁ māsānaṁ accayena bodhisattaṁ sucandanuyyāne 1-
  vijāyi. Paṭihāriyāni heṭṭhā vuttanayāneva.
      Nāmaggahaṇadivasena panassa nāmaṁ gaṇhantā, yasmā jātiyaṁ ākāsato
  satta ratanāni patiṁsu, tasmā anomānaṁ ratanānaṁ uppattihetubhūtattā
  "anomadassī"ti nāmamakaṁsu. So anukkamena vuddhippatto dibbehi kāmaguṇehi
  paricāriyamāno dasavassasahassāni agāraṁ ajjhāvasi. Tassa kira siri upasiri

  *  *  *  *  *  *
  Footnote: 1 Sī.,i. sunanduyyāne
-------------------------------------------------
[page 252]
  Sirivaḍḍhoti tayo pāsādā ahesuṁ. Sirimādevippamukhāni tevīsati itthisahassāni
  paccupaṭṭhitāni ahesuṁ. So sirimāya deviyā upavāṇe nāma putte jāte
  cattāri nimittāni disvā sivikāyānena mahābhinikkhamanaṁ nikkhamitvā pabbaji.
  Taṁ tisso janakoṭiyo anupabbajiṁsu.
      Tehi parivuto mahāpuriso dasa māse padhānacariyaṁ cari. Tato visākhapuṇṇamāya
  anupamabrāhmaṇagāme piṇḍāya caritvā anupamaseṭṭhidhītāya dinnaṁ madhupāyāsaṁ
  paribhuñjitvā sālavane divāvihāraṁ vītināmetvā anomanāmājīvakena dinnā
  aṭṭha tiṇamuṭṭhiyo gahetvā ajjunarukkhabodhiṁ padakkhiṇaṁ katvā aṭṭhattiṁsahatthavitthataṁ
  tiṇasantharaṁ santharitvā caturaṅgavīriyaṁ adhiṭṭhāya pallaṅkaṁ ābhujitvā samāraṁ mārabalaṁ
  viddhaṁsetvā tīsu yāmesu tisso vijjā uppādetvā "anekajātisaṁsāraṁ .pe.
  Taṇhānaṁ khayamajjhagā"ti udānaṁ udānesi. Vuttaṁ:-
        [1] "sobhitassa Aparena sambuddho dvipaduttamo
            anomadassī amitayaso tejassī duratikkamo.
        [2] So chetvā bandhanaṁ sabbaṁ viddhaṁsetvā tayo bhave
            anivattigamanaṁ maggaṁ desesi devamānuse.
        [3] Sāgarova asaṅkhobho pabbatova durāsado
            ākāsova ananto so sālarājāva phullito.
        [4] Dassanenapi taṁ buddhaṁ tositā honti pāṇino
            byāharantaṁ giraṁ sutvā amataṁ pāpuṇanti te"ti.
      Tattha anomadassīti anupamadassano, amitadassano vā. Amitayasoti
  amitaparivāro, amitakitti vā. Tejassīti sīlasamādhipaññātejena samannāgato.
-------------------------------------------------
[page 253]
  Duratikkamoti duppadhaṁsiyo, aññena devena vā mārena vā kenaci vā
  atikkamituṁ asakkuṇeyyoti attho. So chetvā bandhanaṁ sabbanti sabbaṁ dasavidhaṁ
  saññojanaṁ chinditvā. Viddhaṁsetvā tayo bhaveti tibhavūpagaṁ kammaṁ kammakkhayakarañāṇena
  viddhaṁsetvā, abhāvaṁ katvāti attho. Anivattigamanaṁ magganti nivattiyā pavattiyā
  paṭipakkhabhūtaṁ nibbānaṁ anivattīti vuccati, taṁ anivattiṁ gacchati anenāti
  anivattigamano. Taṁ anivattigamanaṁ aṭṭhaṅgikaṁ maggaṁ desesīti attho. "dassetī"tipi
  Pāṭho, soyevattho. Devamānuseti devamanussānaṁ, sāmiatthe upayogavacanaṁ
  daṭṭhabbaṁ.
      Asaṅkhobhoti khobhetuṁ cāletuṁ asakkuṇeyyoti akkhobhiyo. Yathā hi
  samuddo caturāsītiyojanasahassagambhīro anekayojanasahassabhūtāvāso akkhobhiyo, evaṁ
  akkhobhiyoti attho. Ākāsova anantoti yathā pana ākāsassa anto natthi, atha kho
  ananto appameyyo apāro, evaṁ bhagavāpi buddhaguṇehi ananto appameyyo
  apāro. Soti so bhagavā. Sālarājāva phullitoti sabbalakkhaṇānubyañjanasamalaṅkata-
  sarīrattā suphullitasālarājā viya sobhatīti attho. Dassanenapi taṁ buddhanti
  tassa buddhassa dassanenāpīti attho. Īdisesupi sāmivacanaṁ payujjanti saddasatthavidū.
  Tositāti paritositā piṇitā. Byāharantanti byāharantassa, sāmiatthe
  upayogavacanaṁ. Amatanti nibānaṁ. Pāpuṇantīti adhigacchanti. Teti ye tassa giraṁ
  dhammadesanaṁ suṇanti, te amataṁ pāpuṇantīti attho.
      Bhagavā pana bodhimūle sattasattāhaṁ vītināmetvā brahmunā āyācito
  dhammadesanāya budadhacakkhunā lokaṁ olokento attanā saha pabbajite
  tikoṭisaṅkhe jane upanissayasampanne disvā "kattha nu kho te etarahi
  viharantī"ti upadhārento subhavatīnagare sudassanuyyāne viharante disvā ākāsena
-------------------------------------------------
[page 254]
  Gantvā sudassanuyyāne otari. So tehi parivuto sadevamanussāya parisāya
  majjhe dhammacakkaṁ pavattesi. Tattha koṭisatānaṁ paṭhamābhisamayo ahosi. Tena
  vuttaṁ:-
        [5] "dhammābhisamayo Tassa iddho phīto tadā ahu
            koṭisatāni abhisamiṁsu paṭhame dhammadesane"ti.
      Tattha phītoti phātippatto bāhujaññavasena. Koṭisatānīti koṭīnaṁ satāni
  koṭisatāni. "koṭisatayo"tipi Pāṭho, tassa satakoṭiyoti attho.
      Athāparena samayena osadhīnagaradvāre asanarukkhamūle 1- yamakapāṭihāriyaṁ
  katvā asurehi durabhibhavane 2- tāvatiṁsabhavane paṇḍukambalasilāyaṁ nisinno temāsaṁ
  abhidhammavassaṁ vassāpayi. Tadā asītidevatākoṭiyo abhisamiṁsu. Tena vuttaṁ:-
        [6] "tato Paraṁ abhisamaye vassante dhammavuṭṭhiyo
             asītikoṭiyobhisamiṁsu dutiye dhammadesane"ti.
      Tattha vassanteti buddhamahāmeghe vassante. Dhammavuṭṭhiyoti dhammakathāvassavuṭṭhiyo.
      Tato aparena samayena maṅgalapañhāniddese aṭṭhasattatikoṭiyo abhisamiṁsu.
  So tatiyo abhisamayo ahosi. Tena vuttaṁ:-
        [7] "tato Parampi vassante tappayante ca pāṇinaṁ
            aṭṭhasattatikoṭīnaṁ tatiyābhisamayo ahū"ti.
      Tattha vassanteti dhammakathāsaliladhāraṁ vassante. Tappayanteti dhammāmatavassena
  tappayante, tappanaṁ karonte bhagavante bhagavatīti attho.
      Anomadassissapi bhagavato tayo sāvakasannipātā ahesuṁ. Tattha soreyyanagare
  isidattassa rañño dhamme desiyamāne pasīditvā ehibhikkhupabbajjāya pabbajitānaṁ

  *  *  *  *  *  *
  Footnote: 1 Ma. ambarukkhamūle 2 Sī.,i. surāripurābhibhavane
-------------------------------------------------
[page 255]
  Aṭṭhannaṁ arahantasatasahassānaṁ majjhe pātimokkhaṁ uddisi. Ayaṁ paṭhamo sannipāto
  ahosi. Rādhavatīnagare sundarindharassa 1- nāma rañño dhamme desiyamāne
  ehibhikkhupabbajjāya pabbajitānaṁ sattannaṁ arahantasatasahassānaṁ majjhe
  pātimokkhaṁ uddisi. Ayaṁ dutiyo sannipāto ahosi. Puna soreyyanagareyeva
  soreyyaraññā saha ehibhikkhupabbajjāya pabbajitānaṁ channaṁ arahantasatasahassānaṁ
  majjhe pātimokkhaṁ uddisi. Ayaṁ tatiyo sannipāto ahosi. Tena vuttaṁ:-
        [8] "sannipātā Tayo āsuṁ tassāpi ca mahesino
            abhiññābalappattānaṁ pupphitānaṁ vimuttiyā.
        [9] Aṭṭhasatasahassānaṁ sannipāto tadā ahu
            pahīnamadamohānaṁ santacittāna tādinaṁ.
       [10] Sattasatasahassānaṁ dutiyo āsi samāgamo
            anaṅgaṇānaṁ virajānaṁ upasantāna tādinaṁ.
       [11] Channaṁ satasahassānaṁ tatiyo āsi samāgamo
            abhiññābalappattānaṁ nibbutānaṁ tapassinan"ti.
      Tattha tassāpi ca mahesinoti tassa mahesino anomadassissāpi. "tassāpi
  Dvipaduttamo"tipi pāṭho, tassapi dvipaduttamassāti attho. Lakkhaṇaṁ saddasatthato
  gahetabbaṁ. Abhiññābalappattānanti abhiññānaṁ balappattānaṁ, ciṇṇavasitāya
  khippanisantibhāvena abhiññāsu thirabhāvappattānanti attho. Pupphitānanti
  sabbaphāliphullabhāvena ativiya sobhaggappattānaṁ. Vimuttiyāti arahattaphalavimuttiyā.
      Anaṅgaṇānanti ettha ayaṁ aṅgaṇasaddo katthaci kilesesu dissati. Yathāha
  "tattha katamāni tīṇi aṅgaṇāni? rāgo aṅgaṇaṁ doso aṅgaṇaṁ moho

  *  *  *  *  *  *
  Footnote: 1 Sī.,i. madhurindharassa, ma surindharassa
-------------------------------------------------
[page 256]
  Aṅgaṇan"ti 1- "pāpakānaṁ kho etaṁ āvuso akusalānaṁ icchāvacarānaṁ adhivacanaṁ
  yadidaṁ aṅgaṇan"ti. 2- Katthaci kismiñci male. Yathāha "tasseva rajassa vā
  aṅgaṇassa vā pahānāya vāyamatī"ti. 3- Katthaci tathārūpe bhūmibhāge "cetiyaṅgaṇaṁ
  bodhiyaṅgaṇaṁ rājaṅgaṇan"ti. 4- Idha pana kilesesu daṭṭhabbo. Tasmā nikkilesānanti
  attho. 5- Virajānanti tasseva vevacanaṁ. Tapassinanti kilesakkhayakaro
  ariyamaggasaṅkhāto tapo yesaṁ atthi te tapassino, tesaṁ tapassīnaṁ, khīṇāsavānanti
  attho.
      Tadā amhākaṁ bodhisatto eko mahesakkho yakkhasenāpati ahosi
  mahiddhiko mahānubhāvo anekakoṭisatasahassānaṁ yakkhānaṁ adhipati. So "buddho
  loke uppanno"ti sutvā āgantvā paramaruciradassanaṁ sattaratanamayaṁ
  abhirucirarajanikaramaṇḍalasadisaṁ maṇḍapaṁ nimminitvā tattha sattāhaṁ mahādānaṁ
  buddhappamukhassa saṁghassa adāsi. Atha naṁ bhagavā bhattānumodanasamaye 6- "anāgate
  kappasatasahassādhike ekasmiṁ asaṅkhyeyye atikkante gotamo nāma buddho
  bhavissatī"ti byākāsi. Tena vuttaṁ:-
        [12] "ahantena Samayena yakkho āsiṁ mahiddhiko
             nekānaṁ yakkhakoṭīnaṁ vasavattimhi issaro.
        [13] Tadāpi taṁ buddhavaraṁ upagantvā mahesinaṁ
             annapānena tappesiṁ sasaṁghaṁ lokanāyakaṁ.
        [14] Sopi maṁ tadā byākāsi visuddhinayano muni
             aparimeyyito kappe ayaṁ buddho bhavissati
             7- ahu kapilavhayā rammā nikkhamitvā tathāgato. 7-

  *  *  *  *  *  *
  Footnote: 1 abhi.vi. 35/924/449 2 Maṃū. 12/60/35
  3. Maṃū. 12/184/155 4 gavesitabbo 5 pa.sū. 1/151
  6 Sī.,i. bhuttānumodana... 7-7 chaṂa. ime pāṭhā na dissanti
-------------------------------------------------
[page 257]
        [15] Padhānaṁ padahitvāna .pe. Hessāma sammukhā imaṁ.
        [16] Tassāpi vacanaṁ sutvā tuṭṭho saṁviggamānaso
             uttariṁ vatamadhiṭṭhāsiṁ dasapāramipūriyā"ti.
      Tattha uttariṁ vatamadhiṭṭhāsinti pāramipūraṇatthāya bhiyyopi daḷhataraṁ
  parakkamamakāsīti attho.
      Tassa pana anomadassissa bhagavato candavatī nāma nagaraṁ ahosi, yasavā
  nāma rājā pitā, yasodharā nāma mātā, nisabho ca anomo ca dve
  aggasāvakā, varuṇo nāmupaṭṭhāko, sundarī ca sumanā ca dve aggasāvikā,
  ajjunarukkho bodhi, sarīraṁ aṭṭhapaṇṇāsahatthubbedhaṁ ahosi, vassasatasahassaṁ āyu,
  sirimā nāma aggamahesī, upavāṇo nāmassa putto, dasavassasahassāni agāraṁ
  ajjhāvasi. So sivikāyānena nikkhami. Sivikāyānena gamanaṁ pana
  sobhitabuddhavaṁsavaṇṇanāya pāsādagamane vuttanayeneva veditabbaṁ. Dhammako nāma rājā
  upaṭṭhāko. Dhammārāme kira bhagavā vihāsīti. Tena vuttaṁ:-
        [17] "nagaraṁ Candavatī nāma yasavā nāma khattiyo
             mātā yasodharā nāma anomadassissa satthuno.
        [22] Nisabho ca anomo ca ahesuṁ aggasāvakā
             varuṇo nāmuṭṭhāko anomadassissa satthuno.
        [23] Sundarī 1- ca sumanā ca ahesuṁ aggasāvikā
             bodhi tassa bhagavato ajjunoti pavuccati.
        [25] Aṭṭhapaññāsaratanaṁ accuggato mahāmuni
             pabhā niddhāvatī tassa sataraṁsīva uggato.

  *  *  *  *  *  *
  Footnote: 1 pāḷi. sandarā
-------------------------------------------------
[page 258]
        [26] Vassasatasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [27] Supupphitaṁ pāvacanaṁ arahantehi tādihi
             vītarāgehi vimalehi sobhittha 1- jinasāsanaṁ.
        [28] So ca satthā amitayaso yugāni tāni atuliyāni
             sabbaṁ tamantarahitaṁ nanu rittā sabbasaṅkhārā"ti.
      Tattha pabhā niddhāvatīti tassa sarīrato pabhā nikkhamati. Sarīrappabhā panassa
  niccakālaṁ dvādasayojanappamāṇaṁ padesaṁ pharitvā tiṭṭhati. Yugāni tānīti
  aggasāvakayugādīni yugalāni. Sabbaṁ tamantarahitanti vuttappakāraṁ sabbampi aniccamukhaṁ
  paviṭṭhaṁ vinaṭṭhanti attho. "nanu Rittakameva saṅkhārā"tipi pāṭho, tassa nanu
  rittakā tucchakāyeva sabbe saṅkhārāti attho. Makāro padasandhikaro. Sesagāthāsu
  sabbattha uttānamevāti.
      Imassa pana anomadassissa bhagavato santike sāriputto ca mahāmoggallāno
  cāti ime dve aggasāvakabhāvatthāya paṇidhānamakaṁsu. Imesaṁ pana therānaṁ vatthu
  cettha kathetabbaṁ. Mayā ganthavitthārabhayena na uddhaṭanti.
                     Anomadassībuddhavaṁsavaṇṇanā niṭṭhitā.
                           Niṭṭhito buddhavaṁso.
                           -------------
                         10. Padumabuddhavaṁsavaṇṇanā
      anomadassissa pana bhagavato aparabhāge vassasatasahassāyukā manussā
  anukkamena parihāyitvā dasavassāyukā hutvā puna anukkamena vaḍḍhitvā
  asaṅkhyeyyāyukā hutvā puna parihāyamānā vassasatasahassāyukā ahesuṁ. Tadā

  *  *  *  *  *  *
  Footnote: 1 pāḷi. sobhati
-------------------------------------------------
[page 259]
  Padumo nāma satthā loke uppajji. Sopi pāramiyo pūretvā tusitapure
  nibbattitvā tato cavitvā campakanagare asamassa nāma rañño kule rūpādīhi
  asamāya asamāya nāma aggamahesiyā kucchismiṁ paṭisandhiṁ aggahesi. So dasannaṁ
  māsānaṁ accayena campakuyyāne mātukucchito nikkhami. Jāte pana kumāre
  ākāsato sakalajambudīpe samuddapariyante padumavassaṁ nipati. Tenassa
  nāmaggahaṇadivase nāmaṁ gaṇhantā nemittakā ca ñātakā ca "mahāpadumakumāro "tveva
  nāmamakaṁsu. So dasavassasahassāni agāraṁ ajjhāvasi. Nanduttaravasuttara-
  yasuttarānāmakā tayo pāsādā ahesuṁ. Uttarādevippamukhāni tettiṁsa
  itthisahassāni paccupaṭṭhitāni ahesuṁ.
      Atha mahāsatto uttarāya nāma mahādeviyā rammakumāre nāma uppanne
  cattāri nimittāni disvā ājaññarathena mahābhinikkhamanaṁ nikkhami. Taṁ pabbajantaṁ
  ekā purisakoṭi anupabbaji. So tehi parivuto aṭṭha māse padhānacariyaṁ caritvā
  visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṁ
  madhupāyāsaṁ paribhuñjitvā mahāsālavane 1- divāvihāraṁ vītināmetvā sāyanhasamaye
  titthakājīvakena dinnā aṭṭha tiṇamuṭṭhiyo gahetvā mahāsoṇabodhiṁ upasaṅkamitvā
  aṭṭhattiṁsahatthavitthataṁ tiṇasantharakaṁ paññāpetvā pallaṅkaṁ ābhujitvā caturaṅgavīriyaṁ
  adhiṭṭhāya mārabalaṁ vidhamitvā tīsu yāmesu tisso vijjā sacchikatvā
  "anekajātisaṁsāraṁ .pe. Taṇhānaṁ khayamajjhagā"ti udānaṁ udānetvā sattasattāhaṁ
  bodhisamīpeyeva vītināmetvā brahmuno āyācanaṁ adhivāsetvā dhammadesanāya
  bhājanabhūte puggale upaparikkhanto attanā saha pabbajite koṭisaṅkhe
  bhikkhū disvā taṅkhaṇeyeva anilapathena gantvā dhaññavatīnagarasamīpe

  *  *  *  *  *  *
  Footnote: 1 Sī.,i. sahakāravane
-------------------------------------------------
[page 260]
  Dhanañjayuyyāne otaritvā tehi parivuto tesaṁ majjhe dhammacakkaṁ pavattesi. Tadā
  koṭisatānaṁ abhisamayo ahosi. Tena vuttaṁ:-
        [1] "anomadassissa Aparena sambuddho dipaduttamo
            padumo nāma nāmena asamo appaṭipuggalo.
        [2] Tassāpi asamaṁ sīlaṁ samādhipi anantako
            asaṅkhyeyyaṁ ñāṇavaraṁ vimuttipi anūpamā.
        [3] Tassāpi atulatejassa dhammacakkappavattane
            abhisamayā tayo āsuṁ mahātamapavāhanā"ti.
      Tattha asamaṁ sīlanti aññesaṁ sīlena asadisaṁ, uttamaṁ seṭṭhanti attho.
  Samādhipi anantakoti samādhipi appameyyo, tassa anantabhāvo lokavivaraṇayamaka-
  pāṭihāriyādīsu daṭṭhabbo. Ñāṇavaranti sabbaññutaññāṇaṁ, asādhāraṇañāṇāni vā.
  Vimuttipīti arahattaphalavimuttipi bhagavato. Anūpamāti upamāvirahitā. Atulatejassāti
  atulañāṇatejassa. "atulañāṇatejā"tipi Pāṭho. Tassa "tayo abhisamayā"ti iminā
  uttarapadena sambandho daṭṭhabbo. Mahātamapavāhanāti mahāmohavināsakā,
  mohandhakāraviddhaṁsakāti attho.
      Athāparena samayena padumo bhagavā attano kaniṭṭhabhātaraṁ sālakumārañca
  upasālakumārañca ñātisamāgame saparivāre pabbājetvā tesaṁ dhammaṁ desento
  navuti koṭiyo dhammāmataṁ pāyesi. Yadā pana rammattherassa dhammaṁ desesi, tadā
  asītikoṭīnaṁ tatiyo abhisamayo ahosi. Tena vuttaṁ:-
        [4] "paṭhamābhisamaye Buddho koṭisatamabodhayi
             dutiyābhisamaye dhīro navutikoṭimabodhayi.
-------------------------------------------------
[page 261]
        [5] Yadā ca padumo buddho ovadī sakamatrajaṁ
            tadā asītikoṭīnaṁ tatiyābhisamayo ahū"ti.
      Yadā pana subhāvitatto nāma rājā padumassa buddhassa buddhapadumavadanassa
  santike koṭisatasahassaparivāro ehibhikkhupabbajjāya pabbajito, tasmiṁ sannipāte
  bhagavā pātimokkhaṁ uddisi, so pana paṭhamo sannipāto ahosi.
      Athāparena samayena mahāpadumo munivasabho usabhasamagatī usabhavatīnagaraṁ
  upanissāya vassaṁ upagañchi. Nagaravāsino manussā bhagavantaṁ dassanakāmā
  upasaṅkamiṁsu. Tesaṁ bhagavā dhammaṁ desesi. Tattha ca bahavo manussā pasannacittā
  pabbajiṁsu. Tato dasabalo tehi ca aññehi ca tīhi bhikkhusatasahassehi saddhiṁ
  visuddhipavāraṇaṁ pavāresi. So dutiyo sannipāto ahosi. Ye pana tattha na
  pabbajiṁsu, te kaṭhinānisaṁsaṁ sutvā pāṭipade pañcasu māsesu pañcānisaṁsadāyakaṁ
  kaṭhinacīvaramadaṁsu. Tato taṁ bhikkhū dhammasenāpatiṁ aggasāvakaṁ visālamatiṁ sālattheraṁ
  kaṭhinatthāratthaṁ yācitvā kaṭhinacīvaraṁ tassādaṁsu. Therassa kaṭhinacīvare kayiramāne
  bhikkhū sibbane sahāyakā ahesuṁ. Padumo pana sammāsambuddho sūcicchidde
  suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi
  cārikaṁ pakkāmi.
      Athāparena samayena sīhavikkantagāmī purisasīho viya buddhasīho
  gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate
  sisiramadhuravārivāhena paripūrite rurucamarasīhabyagghagajahayagavayamahiṁsādi-
  vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi
  samantato gumbagumbāyamāne 1- phalarasapamuditahadayāhi kākalisadisamadhuravirutāhi kokilavadhūhi

  *  *  *  *  *  *
  Footnote: 1 Sī.,i. gumugumāyamāne
-------------------------------------------------
[page 262]
  Upagīyamāne paramaramaṇīye vivitte vijane yogānukūle pavane vassāvāsamupagañchi. Tasmiṁ
  viharantaṁ saparivārakaṁ dasabalaṁ tathāgataṁ dhammarājaṁ buddhasiriyā virocamānaṁ disvā
  manussā tassa dhammaṁ sutvā pasīditvā ehibhikkhupabbajjāya pabbajiṁsu. Tadā
  dvīhi bhikkhusatasahassehi parivuto pavāresi. So tatiyo sannipāto ahosi. Tena
  vuttaṁ:-
        [6] "sannipātā Tayo āsuṁ padumassa mahesino
            koṭisatasahassānaṁ paṭhamo āsi samāgamo.
        [7] Kaṭhinatthārasamaye uppanne kaṭhinacīvare
            dhammasenāpatitthāya bhikkhū sibbiṁsu cīvaraṁ.
        [8] Tadā te vimalā bhikkhū chaḷabhiññā mahiddhikā
            tīṇi satasahassāni samiṁsu aparājitā.
        [9] Punāparaṁ so narāsabho pavane vāsaṁ upāgami
            tadā samāgamo āsi dvinnaṁ satasahassinan"ti.
      Tattha kaṭhinatthārasamayeti kaṭhinacīvarattharaṇasamaye. Dhammasenāpatitthāyāti
  dhammasenāpatisālattheratthaṁ. Aparājitāti na parājitā, vibhattilopo daṭṭhabbo.
  Soti so mahāpadumo. Pavaneti mahāvane. Vāsanti vassāvāsaṁ. Upāgamīti
  upāgato. Dvinnaṁ satasahassinanti dvinnaṁ satasahassānaṁ. "tadā Āsi samāgamo"tipi
  pāṭho yadi atthi sundaro bhaveyya.
      Tadā tathāgate tasmiṁ vanasaṇḍe vasante amhākaṁ bodhisatto sīho
  hutvā sattāhaṁ nirodhasamāpattiṁ samāpajjitvā nisinnaṁ disvā pasannacitto
  hutvā padakkhiṇaṁ katvā sañjātapītisomanasso tikkhattuṁ sīhanādaṁ naditvā
  sattāhaṁ buddhārammaṇaṁ pītiṁ avijahitvā pītisukheneva gocarāya apakkamitvā
-------------------------------------------------
[page 263]
  Jīvitapariccāgaṁ katvā payirupāsamāno aṭṭhāsi. Atha satthā tassa sattāhassa
  accayena nirodhasamāpattiyo vuṭṭhāya narasīho sīhaṁ oloketvā "bhikkhusaṁghepissa
  cittappasādo hotūti saṁgho āgacchatū"ti cintesi. Anekakoṭibhikkhū tāvadeva
  āgañchiṁsu. Sīho saṁghepi cittaṁ pasādesi. Atha satthā tassa cittaṁ oloketvā
  "anāgate gotamo nāma buddho bhavissatī"ti byākāsi. Tena vuttaṁ:-
        [10] "ahantena Samayena sīho āsiṁ migābhibhū
             pavivekamanubrūhantaṁ pavane addasaṁ jinaṁ.
        [11] Vanditvā sirasā pāde katvāna taṁ padakkhiṇaṁ
             tikkhattuṁ abhināditvā sattāhaṁ jinamupaṭṭhahaṁ.
        [12] Sattāhaṁ varasamāpattiyā vuṭṭhahitvā tathāgato
             manasā cintayitvāna koṭibhikkhū samānayi.
        [13] Tadāpi so mahāvīro tesaṁ majjhe viyākari
             aparimeyyito kappe ayaṁ buddho bhavissati
             1- ahu kapilavhayā rammā nikkhamitvā tathāgato. 1-
        [14] Padhānaṁ padahitvāna .pe. Hessāma sammukhā imaṁ.
        [15] Tassāpi vacanaṁ sutvā bhiyyo cittaṁ pasādayiṁ
             uttariṁ vatamadhiṭṭhāsiṁ dasapāramipūriyā"ti.
      Tattha pavivekamanubrūhantanti nirodhasamāpattiṁ samāpannanti attho.
  Padakkhiṇanti tikkhattuṁ padakkhiṇaṁ katvā. Abhināditvāti tikkhattuṁ sīhanādaṁ naditvā.
  Upaṭṭhahanti upaṭṭhahiṁ. Ayameva vā pāṭho. Varasamāpattiyāti nirodhasamāpattito

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 264]
  Vuṭṭhahitvā. Manasā cintayitvānāti "sabbepi bhikkhū idha āgacchantū"ti manasāva
  cintetvā. Samānayīti samāhari.
      Tassa pana padumassa bhagavato campakaṁ nāma nagaraṁ ahosi. Asamo nāma
  rājā pitā ahosi. Mātāpi tassa asamā nāma, sālo ca upasālo ca dve
  aggasāvakā, varuṇo nāmupaṭṭhāko, rādhā ca surādhā ca dve aggasāvikā,
  mahāsoṇarukkho bodhi, aṭṭhapaṇṇāsahatthubbedhaṁ sarīraṁ, āyu vassasatasahassaṁ
  ahosi, rūpādīhi guṇehi anuttarā uttarā nāmassa aggamahesī, rammakumāro
  nāmassa atirammo tanayo ahosi. Tena vuttaṁ:-
        [16] "campakaṁ Nāma nagaraṁ asamo nāma khattiyo
             asamā nāma janikā padumassa mahesino.
        [21] Sālo ca upasālo ca ahesuṁ aggasāvakā
             varuṇo nāmupaṭṭhāko padumassa mahesino.
        [22] Rādhā ceva surādhā ca ahesuṁ aggasāvikā
             bodhi tassa bhagavato mahāsoṇoti vuccati.
        [24] Aṭṭhapaññāsaratanaṁ accuggato mahāmuni
             pabhā niddhāvatī tassa asamā sabbato disā.
        [25] Candappabhā sūriyappabhā ratanaggimaṇippabhā
             sabbāpi tā hatā honti patvā jinapabhuttamaṁ.
        [26] Vassasatasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [27] Paripakkamānase satte bodhayitvā asesato
             sesake anusāsitvā nibbuto so sasāvako.

  *  *  *  *  *  *
  Footnote: 1 chaṂa.,i. sabbaso 2 pāḷi. sesaññe anusāsetvā
-------------------------------------------------
[page 265]
        [28] Uragova tacaṁ jiṇṇaṁ vaddhapattaṁva pādapo
             jahitvā sabbasaṅkhāre nibbuto so yathā sikhī"ti.
      Tattha ratanaggimaṇippabhāti ratanappabhā ca aggippabhā ca maṇippabhā ca.
  Hatāti abhibhūtā. Jinapabhuttamanti jinassa sarīrappabhaṁ uttamaṁ patvā hatāti attho.
  Paripakkamānaseti paripakkindriye veneyyasatte. Vaddhapattanti purāṇapattaṁ.
  Pādapovāti pādapo viya. Sabbasaṅkhāreti sabbepi ajjhattikabāhire saṅkhāre.
  "hitvā Sabbasaṅkhāran"tipi pāṭho, soyevattho. Yathā sikhīti aggi viya
  nirupādāno nibbutiṁ sugato gatoti. Sesamettha gāthāsu heṭṭhā vuttanayattā
  uttānamevāti.
                       Padumabuddhavaṁsavaṇṇanā niṭṭhitā.
                        Niṭṭhito aṭṭhamo buddhavaṁso.
                           -------------
                        11. Nāradabuddhavaṁsavaṇṇanā
      padumabuddhe pana parinibbute tassa sāsane ca antarahite vassasatasahassāyukā
  manussā anukkamena parihāyamānā dasavassāyukā ahesuṁ. Puna
  vaḍḍhitvā asaṅkhyeyyāyukā hutvā parihāyamānā navutivassasahassāyukā ahesuṁ.
  Tadā dasabaladharo tevijjo catuvesārajjavisārado vimuttisārado nārado nāma
  narasattuttamo satthā loke udapādi. So cattāri asaṅkhyeyyāni
  kappasatasahassañca pāramiyo pūretvā tusitabhavane nibbattitvā tato cavitvā dhaññavatī
  nāma nagare sakavīriyavijitavāsudevassa sudevassa nāma rañño kule aggamahesiyā
  nirūpamāya anomāya nāma deviyā kucchismiṁ paṭisandhiṁ aggahesi. So dasannaṁ
  māsānaṁ accayena dhanañjayuyyāne mātukucchito nikkhami. Nāmaggahaṇadivase pana
-------------------------------------------------
[page 266]
  Nāmakaraṇe kayiramāne sakalajambudīpe manussānaṁ upabhogakkhamāni anurūpāni
  ābharaṇāni ākāsato kapparukkhādīhi patiṁsu. Tenassa narānaṁ arahāni ābharaṇāni
  ākāsato kapparukkhādīhi patiṁsu. Tenassa narānaṁ arahāni ābharaṇāni adāsīti
  "nārado"ti nāmaṁ akaṁsu.
      So navavassasahassāni agāramajjhe vasi. Vijito vijitāvī vijitābhirāmo"ti 1-
  tiṇṇaṁ utūnaṁ anucchavikā tayo pāsādā ahesuṁ. Tassa nāradakumārassa
  kulasīlācārarūpasampannaṁ manonukūlaṁ vijitasenaṁ nāma ativiya dhaññaṁ khattiyakaññaṁ
  aggamahesiṁ akaṁsu. Taṁ ādiṁ katvā vīsatisahassādhikaṁ itthīnaṁ satasahassaṁ ahosi.
  Tassā vijitasenāya deviyā sabbalokānandakare nanduttarakumāre nāma jāte
  so cattāri nimittāni disvā caturaṅginiyā mahatiyā senāya parivuto
  nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo
  paramasurabhigandhakusumasamalaṅkato padasāva uyyānaṁ gantvā sabbābharaṇāni omuñcitvā
  bhaṇḍāgārikassa hatthe datvā sayameva vimalanīlakuvalayadalasadisenātinisitenāsinā
  paramaruciraratanavicittaṁ 2- sakesamakuṭaṁ chinditvā gaganatale khipi. Taṁ
  sakko devarājā suvaṇṇacaṅkoṭakena paṭiggahetvā tāvatiṁsabhavane netvā tiyojanubbedhaṁ
  sinerumuddhani sattaratanamayaṁ cetiyaṁ akāsi.
      Mahāpuriso pana devadattāni kāsāyāni vatthāni paridahitvā tattheva
  uyyāne pabbaji. Purisasatasahassā ca taṁ anupabbajiṁsu. So sattāhaṁ tattheva
  padhānacariyaṁ caritvā visākhapuṇṇamāya vijitasenāya aggamahesiyā dinnaṁ pāyāsaṁ
  paribhuñjitvā tattheva uyyāne divāvihāraṁ katvā sudassanuyyānapālena dinnā
  aṭṭha tiṇamuṭṭhiyo gahetvā mahāsoṇabodhiṁ padakkhiṇaṁ katvā aṭṭhapaṇṇāsahatthavitthataṁ

  *  *  *  *  *  *
  Footnote: 1 Sī.,i. jitābhirāmo 2 si.,i. virājitaṁ
-------------------------------------------------
[page 267]
  Tiṇasantharaṁ santharitvā nisīditvā mārabalaṁ vidhamitvā tīsu yāmesu tisso
  vijjā uppādetvā sabbaññutaññāṇaṁ paṭivijjhitvā "anekajātisaṁsāraṁ .pe.
  Taṇhānaṁ khayamajjhagā"ti udānaṁ udānetvā sattasattāhāni vītināmetvā brahmunā
  yācito paṭiññaṁ datvā dhanañjayuyyāne attanā saha pabbajitehi satasahassabhikkhūhi
  parivuto tattha dhammacakkaṁ pavattesi. Tadā koṭisatasahassānaṁ dhammābhisamayo ahosi.
  Tena vuttaṁ:-
        [1] "padumassa Aparena sambuddho dipaduttamo
            nārado nāma nāmena asamo appaṭipuggalo.
        [2] So buddho cakkavattissa jeṭṭho dayitaoraso
            āmukkamālābharaṇo uyyānaṁ upasaṅkami.
        [3] Tatthāsi rukkho yasavipulo abhirūpo brahā 1- suci
            tamajjhappatvā nisīdi mahāsoṇassa heṭṭhato.
        [4] Tattha ñāṇavaruppajji anantaṁ vajirūpamaṁ
            tena vicini saṅkhāre ukkujjamavakujjakaṁ.
        [5] Tattha sabbakilesāni asesamabhivāhayi
            pāpuṇī kevalaṁ bodhiṁ buddhañāṇe 2- ca cuddasa.
        [6] Pāpuṇitvāna sambodhiṁ dhammacakkaṁ pavattayi
            koṭisatasahassānaṁ paṭhamābhisamayo ahū"ti.
      Tattha cakkavattissāti cakkavattirañño. Jeṭṭhoti pubbajo. Dayitaorasoti
  dayito piyo oraso putto, dayito orasi gahetvā lālito putto
  dayitaoraso nāMa. Āmukkamālābharaṇoti āmukkamuttāhārakeyūrakaṭakamakuṭakuṇḍalamālo.
  Uyyānanti bahinagare dhanañjayuyyānaṁ nāmārāmaṁ 3- agamāsi.

  *  *  *  *  *  *
  Footnote: 1 i. brahmā 2 i. buddhañāṇañca 3 Sī.,i. nāmuyyānaṁ
-------------------------------------------------
[page 268]
      Tatthāsi rukkhoti tasmiṁ uyyāne eko kira rukkho rattasoṇo nāma
  ahosi. So kira navutihatthubbedho samavaṭṭakkhandho sampannavividhaviṭapasākho
  nīlabahalavipulapalāso sandacchāyo devatādhivuṭṭhattā vigatavividhavihagagaṇasañcāro
  dharaṇītalatilakabhūto tarurajjaṁ viya kurumāno paramaramaṇīyadassano rattakusumasamalaṅkata-
  sabbasākho devamanussanayanarasāyanabhūto ahosi. Yasavipuloti vipulayaso,
  sabbalokavikhyāto attano sampattiyā sabbattha pākaṭo vissutoti attho,
  keci "tatthāsi rukkho vipulo"ti paṭhanti. Brahāti mahanto, devānaṁ pāricchattaka-
  sadisoti attho. Tamajjhappatvāti taṁ soṇarukkhaṁ patvā adhipatvā upagammāti
  attho. Heṭṭhatoti tassa rukkhassa heṭṭhā.
      Ñāṇavaruppajjīti ñāṇavaraṁ udapādi. Anantanti appameyyaṁ appamāṇaṁ.
  Vajirūpamanti vajirasadisaṁ tikhiṇaṁ, aniccānupassanādikassa vipassanāñāṇassetaṁ
  adhivacanaṁ. Tena vicini saṅkhāreti tena vipassanāñāṇena rūpādike saṅkhāre vicini.
  Ukkujjamavakujjakanti saṅkhārānaṁ udayañca vayañca 1- vicinīti attho. Tasmā
  paccayākāraṁ sammasitvā ānāpānacatutthajjhānato vuṭṭhāya pañcasu khandhesu
  abhinivisitvā udayabbayavasena 2- samapaññāsa lakkhaṇāni disvā yāva gotrabhuñāṇaṁ
  vipassanaṁ vaḍḍhetvā ariyamaggānukkamena sakale buddhaguṇe paṭilabhīti attho.
      Tatthāti soṇarukkhe. Sabbakilesānīti sabbepi kilese, liṅgavipariyāsaṁ
  katvā vuttaṁ. Keci "tattha sabbakilesehī"ti paṭhanti. Asesanti niravasesaṁ.
  Abhivāhayīti maggodhinā ca kilesodhinā ca sabbe kilese abhivāhayi,
  vināsamupanesīti attho. Bodhīti arahattamaggañāṇaṁ. Buddhañāṇe ca cuddasāti buddhañāṇāni
  cuddasa. Tāni katamānīti? maggaphalañāṇāni aṭṭha, cha asādhāraṇañāṇānīti

  *  *  *  *  *  *
  Footnote: 1 Sī.,i. udayavayyaṁ 2 Sī.,i. udayavyayavasena
-------------------------------------------------
[page 269]
  Evamimāni cuddasa buddhañāṇāni nāma, casaddo sampiṇḍanattho, tena aparānipi
  catasso paṭisambhidāñāṇāni catuvesārajjañāṇāni catuyoniparicchedakañāṇāni
  pañcagatiparicchedakañāṇāni dasabalañāṇāni sakale ca buddhaguṇe pāpuṇīti attho.
      Evaṁ buddhattaṁ patvā brahmāyācanaṁ adhivāsetvā dhanañjayuyyāne attanā
  saha pabbajite satasahassabhikkhū sammukhe katvā dhammacakkaṁ pavattesi. Tadā
  koṭisatasahassassa paṭhamābhisamayo ahosi. Tadā kira mahādoṇanagare doṇo nāma
  nāgarājā gaṅgātīre 1- paṭivasati mahiddhiko mahānubhāvo mahājanena sakkato
  garukato mānito pūjito. So yasmiṁ visaye janapadavāsino manussā tassa balikammaṁ
  na karonti, tesaṁ visayaṁ avassena vā ativassena vā sakkharavassena vā
  vināseti.
      Atha tīradassano nārado satthā doṇassa nāgarājassa vinayane bahūnaṁ
  pāṇīnaṁ upanissayaṁ disvā mahatā bhikkhusaṁghena parivārito tassa nāgarājassa
  nivāsanaṭṭhānamagamāsi. Tato taṁ manussā disvā evamāhaṁsu "bhagavā ettha
  ghoraviso uggatejo mahiddhiko mahānubhāvo nāgarājā paṭivasati, so taṁ mā
  viheṭhessati na gantabban"ti. Bhagavā pana tesaṁ vacanaṁ asuṇanto viya agamāsi.
  Gantvā ca tatthassa nāgarājassa sakkāratthāya kate paramasurabhigandhe pupphasanthare
  nisīdi. Mahājano kira "nāradassa ca munirājassa doṇassa ca nāgarājassa
  dvinnampi yuddhaṁ passissāmā"ti sannipati.
      Atha ahināgo munināgaṁ tathā nisinnaṁ disvā makkhaṁ asahamāno sandissamānakāyo
  hutvā padhūpāyi. Dasabalopi padhūpāyi. Puna nāgarājā pajjali. Munirājāpi
  pajjali. Atha so nāgarājā dasabalassa sarīrato nikkhantāhi dhūmajālāhi ativiya kilantasarīro

  *  *  *  *  *  *
  Footnote: 1 Sī.,i. rahade
-------------------------------------------------
[page 270]
  Dukkhaṁ asahamāno "visavegena naṁ māressāmī"ti visaṁ vissajjesi. Visassa vegena
  sakalopi jambudīpo vinasseyya. Taṁ pana visaṁ dasabalassa sarīre ekalomampi
  kampetuṁ nāsakkhi. Atha so nāgarājā "kā nu kho samaṇassa pavattī"ti
  olokento saradasamaye sūriyaṁ viya candaṁ viya ca paripuṇṇaṁ chabbaṇṇāhi
  buddharasmīhi virocamānaṁ vippasannavadanasobhaṁ bhagavantaṁ disvā "aho mahiddhiko
  vatāyaṁ samaṇo, mayā pana attano balaṁ ajānantena aparaddhan"ti cintetvā
  tānaṁ gavesī bhagavantaṁyeva saraṇamupagañchi. Atha nārado munirājā taṁ nāgarājaṁ
  vinetvā tattha sannipatitassa mahājanassa cittappasādanatthaṁ yamakapāṭihāriyaṁ
  akāsi. Tadā pāṇīnaṁ navutikoṭisahassāni arahatte patiṭṭhahiṁsu. So dutiyo
  abhisamayo ahosi. Tena vuttaṁ:-
        [7] "mahādoṇaṁ Nāgarājaṁ vinayanto mahāmuni
            pāṭiheraṁ tadākāsi dassayanto sadevake.
        [8] Tadā devamanussānaṁ tamhi dhammappakāsane
            navutikoṭisahassāni 1- tariṁsu sabbasaṁsayan"ti.
      Tattha pāṭiheraṁ tadākāsīti akāsi yamakapāṭihāriyanti attho. Ayameva vā
  pāṭho. "tadā Devamanussā vā"tipi pāṭho. Tattha devamanussānanti sāmiatthe
  paccattaṁ. Tasmā devānaṁ manussānañca navutikoṭisahassānīti attho. Tariṁsūti
  atikkamiṁsu.
      Yadā pana attano puttaṁ nanduttarakumāraṁ ovadi, tadā asītiyā
  koṭisahassānaṁ tatiyābhisamayo ahosi. Tena vuttaṁ:-
        [9] "yamhi Kāle mahāvīro ovadī sakamatrajaṁ
            asītikoṭisahassānaṁ tatiyābhisamayo ahū"ti.

  *  *  *  *  *  *
  Footnote: 1 i. navutikoṭisahassānaṁ
-------------------------------------------------
[page 271]
      Yadā pana thullakoṭṭhitanagare bhaddasālo ca vijitamitto ca dve
  brāhmaṇasahāyakā amatarahadaṁ gavesamānā parisati nisinnaṁ ativisāradaṁ 1-
  nāradasammāsambuddhaṁ addasaṁsu. Te bhagavato kāye dvattiṁsa mahāpurisalakkhaṇāni
  disvā "ayaṁ loke vivaṭacchado sammāsambuddho"ti niṭṭhaṁ gantvā bhagavati
  sañjātasaddhā saparivārā bhagavato santike pabbajiṁsu. Tesu pabbajitvā arahattaṁ
  pattesu bhagavā bhikkhūnaṁ koṭisatasahassamajjhe pātimokkhaṁ uddisi, so paṭhamo
  sannipāto ahosi. Tena vuttaṁ:-
        [10] "sannipātā Tayo āsuṁ nāradassa mahesino
              koṭisatasahassānaṁ paṭhamo āsi samāgamo"ti.
      Yasmiṁ samaye nārado sammāsambuddho ñātisamāgame attano paṇidhānato
  paṭṭhāya buddhavaṁsaṁ kathesi, tadā navutikoṭibhikkhusahassānaṁ dutiyo sannipāto
  ahosi. Tena vuttaṁ:-
        [11] "yadā Buddho buddhaguṇaṁ sanidānaṁ pakāsayi
              navutikoṭisahassāni samiṁsu vimalā tadā"ti.
      Tattha vimalāti vigatamalā, khīṇāsavāti 2- attho.
      Yadā pana mahādoṇanāgarājassa vinayane pasanno verocano nāma
  nāgarājā gaṅgāya nadiyā tigāvutappamāṇaṁ sattaratanamayaṁ maṇḍapaṁ nimminitvā
  saparivāraṁ bhagavantaṁ tattha nisīdāpetvā saparivāro sajanapade attano
  dānaggadassanatthāya nimantetvā nāganāṭakāni ca tāḷāvacare vividhavesālaṅkāradhare
  sannipātetvā mahāsakkārena bhagavato saparivārassa mahādānaṁ adāsi. Bhojanāvasāne

  *  *  *  *  *  *
  Footnote: 1 Sī.,i. ativiya sāradaṁ 2 Ma. vimalānaṁ, khīṇāsavānanti
-------------------------------------------------
[page 272]
  Bhagavā mahāgaṅgaṁ otārento viya anumodanamakāsi. Tadā bhattānumodane 1-
  dhammaṁ sutvā pasannānaṁ ehibhikkhupabbajjāya pabbajitānaṁ asītibhikkhusatasahassānaṁ
  majjhe pātimokkhaṁ uddisi, so tatiyo sannipāto ahosi. Tena vuttaṁ:-
        [12] "yadā Verocano nāgo dānaṁ dadāti satthuno
              tadā samiṁsu jinaputtā asītisatasahassiyo"ti.
      Tattha asītisatasahassiyoti satasahassānaṁ asītiyo.
      Tadā amhākaṁ bodhisatto isipabbajjaṁ pabbajitvā himavantapasse
  assamaṁ māpetvā pañcasu abhiññāsu aṭṭhasu samāpattīsu ca ciṇṇavasī hutvā
  paṭivasati. Atha tasmiṁ anukampāya nārado bhagavā asītiyā arahantakoṭīhi dasahi
  ca anāgāmiphalaṭṭhehi upāsakasahassehi parivuto taṁ assamapadaṁ agamāsi. Tāpaso
  bhagavantaṁ disvāva pamuditahadayo saparivārassa bhagavato nivāsatthāya assamaṁ
  māpetvā sakalarattiṁ satthuguṇaṁ kittetvā bhagavato dhammakathaṁ sutvā punadivase
  buddhassa uttarakuruṁ gantvā tato āhāraṁ āharitvā saparivārassa buddhassa mahādānaṁ
  adāsi. Evaṁ sattāhaṁ mahādānaṁ datvā himavantato anagghaṁ lohitacandanaṁ āharitvā
  tena lohitacandanena bhagavantaṁ pūjesi. Tadā naṁ dasabalo amaranaraparivuto dhammakathaṁ
  kathetvā "anāgate gotamo nāma buddho bhavissatī"ti byākāsi. Tena vuttaṁ:-
        [13] "ahantena Samayena jaṭilo uggatāpano
             antalikkhacaro āsiṁ pañcābhiññāsu pāragū.
        [14] Tadāpāhaṁ asamasamaṁ sasaṁghaṁ saparijjanaṁ
             annapānena tappetvā candanenābhipūjayiṁ.

  *  *  *  *  *  *
  Footnote: 1 Sī.,i. bhuttānumodane
-------------------------------------------------
[page 273]
        [15] Sopi maṁ tadā byākāsi nārado lokanāyako
             aparimeyyito kappe buddho loke bhavissati
             1- ahu kapilavhayā rammā nikkhamitvā tathāgato. 1-
        [16] Padhānaṁ padahitvāna .pe. Hessāma sammukhā imaṁ.
        [17] Tassāpi vacanaṁ sutvā bhiyyo hāsetva mānasaṁ
             adhiṭṭhahiṁ vataṁ uggaṁ dasapāramipūriyā"ti.
      Tattha tadāpāhanti tadāpi ahaṁ. Asamasamanti asamā nāma atītā buddhā, 2-
  tehi asamehi samaṁ tulyaṁ asamasamaṁ. Atha vā asamā visamā, samā visamā sādhavo,
  tesu asamasamesu samo "asamasamo"ti vattabbe ekassa samasaddassa lopaṁ katvā
  vuttanti veditabbaṁ, asamāvisamasamanti attho. Saparijjananti saupāsakajanaṁ. "sopi
  Maṁ tadā naramarūnaṁ, majjhe byākāsi cakkhumā"tipi pāṭho, so uttānatthova.
  Bhiyyo hāsetva mānasanti uttarimhi hāsetvā 3- tosetvā hadayaṁ. Adhiṭṭhahiṁ
  vataṁ ugganti uggaṁ vataṁ adhiṭṭhāsiṁ. "uttariṁ Vatamadhiṭṭhāsiṁ, dasapāramipūriyā"tipi
  pāṭho.
      Tassa pana bhagavato nāradassa dhaññavatī nāma nagaraṁ ahosi, sudevo
  nāma khattiyo pitā, anomā nāma mātā, bhaddasālo ca jitamitto ca dve
  aggasāvakā, vāseṭṭho nāma upaṭṭhāko, uttarā ca phaggunī ca dve aggasāvikā,
  mahāsoṇarukkho bodhi, sarīraṁ aṭṭhāsītihatthubbedhaṁ ahosi. Tassa sarīrappabhā niccaṁ
  yojanaṁ pharati, navutivassasahassāni āyu, tassa pana vijitasenā nāma aggamahesī,
  nanduttarakumāro nāmassa putto ahosi. Vijito vijitāvī vijitābhirāmoti tayo

  *  *  *  *  *  *
  Footnote: 1-1 chaṂa. ime pāṭhā na dissanti
  2 Sī.,i. atītānāgatā buddhā 3 Sī. bhāvetvā
-------------------------------------------------
[page 274]
  Pāsādā ahesuṁ. So navavassasahassāni agāraṁ ajjhāvasi. So padasāva
  mahābhinikkhamanaṁ nikkhamīti. Tena vuttaṁ:-
        [18] "nagaraṁ Dhaññavatī nāma sudevo nāma khattiyo
             anomā nāma janikā nāradassa mahesino.
        [23] Bhaddasālo jitamitto ahesuṁ aggasāvakā
             vāseṭṭho nāmupaṭṭhāko nāradassa mahesino.
        [24] Uttarā phaggunī ceva ahesuṁ aggasāvikā
             bodhi tassa bhagavato mahāsoṇoti vuccati.
        [26] Aṭṭhāsītiratanāni accuggato mahāmuni
             kañcanagghiyasaṅkāso dasasahassī virocati. 1-
        [27] Tassa byāmappabhā kāyā niddhāvati disodisaṁ
             nirantaraṁ divārattiṁ yojanaṁ pharate sadā. 2-
        [28] Na keci tena samayena samantā yojane janā
             ukkāpadīpe ujjālenti buddharaṁsīhi otthaṭā.
        [29] Navutivassasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [30] Yathā uḷūhi gaganaṁ vicittaṁ upasobhati
             tatheva sāsanaṁ tassa arahantehi sobhati.
        [31] Saṁsārasotaṁ taraṇāya sesake paṭipannake
             dhammasetuṁ daḷhaṁ katvā nibbuto so narāsabho.

  *  *  *  *  *  *
  Footnote: 1 i. virocatha ī. disā
-------------------------------------------------
[page 275]
        [32] Sopi buddho asamasamo tepi khīṇāsavā atulatejā
             sabbaṁ tamantarahitaṁ nanu rittā sabbasaṅkhārā"ti.
      Tattha kañcanagghiyasaṅkāsoti vividharatanavicittakañcanamayagghikasadisarūpasobho.
  Dasasahassī virocatīti tassa pabhāya dasasahassīpi lokadhātu virocati. Virājatīti
  attho. Tamevatthaṁ pakāsento bhagavā "tassa byāmappabhā kāyā niddhāvati
  disodisanti āha. Tattha byāmappabhā kāyāti byāmappabhā viyāti byāmappabhā,
  amhākaṁ bhagavato byāmappabhā viyāti attho.
      Na kecīti ettha nakāro paṭisedhattho, tassa ujjālentisaddena
  sambandho daṭṭhabbo. Ukkāti daṇḍadīpikā. Ukkā vā padīpe vā kecipi
  janā na ujjālentīti na pajjālenti. Kasmāti ce? buddhasarīrappabhāya
  obhāsitattā. Buddharaṁsīhīti buddharasmīhi. Otthaṭāti adhigatā. 1-
      Uḷūhīti tārāhi, yathā tārāhi gaganatalaṁ vicittaṁ sobhati, tatheva tassa
  sāsanaṁ arahantehi vicittaṁ upasobhatīti attho. Saṁsārasotaṁ taraṇāyāti
  saṁsārasāgarassa taraṇatthaṁ. Sesake paṭipannaketi arahante ṭhapetvā
  kalyāṇaputhujjanehi saddhiṁ sese sekkhapuggaleti attho. Dhammasetunti maggasetuṁ,
  sesapuggale saṁsārato tāretuṁ dhammasetuṁ ṭhapetvā katasabbakicco hutvā
  parinibbāyīti attho. Sesaṁ heṭṭhā vuttattā sabbattha uttānamevāti.
                       Nāradabuddhavaṁsavaṇṇanā niṭṭhitā.
                        Niṭṭhito navamo buddhavaṁso.
                          --------------

  *  *  *  *  *  *
  Footnote: 1 Sī.,i.,Ma. otthaṭāti otthaṭāva adhigatā
-------------------------------------------------
[page 276]
                       12. Padumuttarabuddhavaṁsavaṇṇanā
      nāradabuddhassa sāsanaṁ navutivassasahassāni 1- pavattitvā antaradhāyi. So
  ca kappo vinassittha. Tato paraṁ kappānaṁ asaṅkhyeyyaṁ buddhā loke na uppajjiṁsu.
  Buddhasuñño vigatabuddhāloko ahosi. Tato kappesu ca asaṅkhyeyyesu vītivattesu
  ito kappasatasahassamatthake ekasmiṁ kappe eko vijitamāro ohitabhāro
  merusāro asaṁsāro sattasāro sabbalokuttaro padumuttaro nāma buddho loke
  udapādi. Sopi pāramiyo pūretvā tusitapure nibbattitvā tato cavitvā
  haṁsavatīnagare sabbajanānandakarassa ānandassa nāma rañño aggamahesiyā
  uditoditakule jātāya sujātāya deviyā kucchismiṁ paṭisandhiṁ aggahesi. Sā
  devatāhi katārakkhā dasannaṁ māsānaṁ accayena haṁsavatuyyāne padumuttarakumāraṁ
  vijāyi. Paṭisandhiyañcassa jātiyañca heṭṭhā vuttappakārāni pāṭihāriyāni ahesuṁ.
      Tassa kira jātiyaṁ padumavassaṁ vassi. Tenassa nāmaggahaṇadivase ñātakā
  "padumuttarakumāro "tveva nāmaṁ akaṁsu. So dasavassasahassāni agāraṁ ajjhāvasi.
  Naravāhanasavāhanavasavattināmakā tiṇṇaṁ utūnaṁ anucchavikā tayo cassa pāsādā
  ahesu. Vasudattādevippamukhānaṁ itthīnaṁ satasahassāni vīsatisahassāni ca
  paccupaṭṭhitāni ahesuṁ. So vasudattāya deviyā putte sabbaguṇānuttare
  uttarakumāre nāma uppanne cattāri nimittāni disvā "mahābhinikkhamanaṁ
  nikkhamissāmī"ti cintesi. Tassa cintitamatteva vasavattināmako pāsādo
  kumbhakāracakkaṁ viya ākāsaṁ abbhuggantvā devavimānamiva puṇṇacando viya ca
  gaganatalena gantvā bodhirukkhaṁ majjhekaronto sobhitabuddhavaṁsavaṇṇanāya
  āgatapāsādo viya bhūmiyaṁ otari.

  *  *  *  *  *  *
  Footnote: 1 Sī.,i. pañcanavutivassāni, Ma. pañcanavutivassasahassāni
-------------------------------------------------
[page 277]
      Mahāpuriso kira tato pāsādato otaritvā 1- arahattaddhajabhūtāni
  kāsāyāni vatthāni devadattiyāni pārupitvā tattheva pabbaji. Pāsādo
  panāgantvā sakaṭṭhāneyeva aṭṭhāsi. Mahāsattena sahagatāya parisāya ṭhapetvā
  itthiyo sabbe pabbajiṁsu. Mahāpuriso tehi saha sattāhaṁ padhānacariyaṁ caritvā 1-
  visākhapuṇṇamāya ujjeninigame rucānandaseṭṭhidhītāya dinnaṁ madhupāyāsaṁ
  paribhuñjitvā sālavane divāvihāraṁ katvā sāyanhasamaye sumittājīvakena dinnā
  aṭṭha tiṇamuṭṭhiyo gahetvā salalabodhiṁ upagantvā taṁ padakkhiṇaṁ katvā
  aṭṭhatiṁsahatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ
  adhiṭṭhāya samāraṁ mārabalaṁ vidhamitvā paṭhame yāme pubbenivāsaṁ
  anussaritvā dutiye yāme dibbacakkhuṁ visodhetvā tatiye yāme paccayākāraṁ
  sammasitvā ānāpānacatutthajjhānato vuṭṭhāya pañcasu khandhesu abhinivisitvā
  udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ
  vaḍḍhetvā ariyamaggena sakalabuddhaguṇe paṭivijjhitvā sabbabuddhāciṇṇaṁ
  "anekajātisaṁsāraṁ .pe. Taṇhānaṁ khayamajjhagā"ti udānaṁ udānesi. Tadā kira
  dasasahassacakkavāḷabbhantaraṁ sakalampi alaṅkarontaṁ viya padumavassaṁ vassi. Tena
  vuttaṁ:-
        [1] "nāradassa Aparena sambuddho dipaduttamo
            padumuttaro nāma jino akkhobho sāgarūpamo.
        [2] Maṇḍakappo vā so āsi yamhi buddho ajāyatha
            ussannakusalā janatā tamhi kappe ajāyathā"ti.

  *  *  *  *  *  *
  Footnote: 1-1 Sī.,i. ime pāṭhā na dissanti
-------------------------------------------------
[page 278]
      Tattha sāgarūpamoti sāgarasadisagambhīrabhāvo. Maṇḍakappo vā so āsīti
  ettha yasmiṁ kappe dve sammāsambuddhā uppajjanti, 1- ayaṁ maṇḍakappo
  nāMa. Duvidho hi kappo suññakappo asuññakappo cāti. Tattha suññakappe
  buddhapaccekabuddhacakkavattino na uppajjanti. Tasmā guṇavantapuggalasuññattā
  "suññakappo"ti vuccati.
      Asuññakappo pañcavidho sārakappo maṇḍakappo varakappo sāramaṇḍakappo
  bhaddakappoti. Tattha guṇasārarahite 2- kappe guṇasāruppādakassa guṇasārajananassa
  ekassa sammāsambuddhassa pātubhāvena "sārakappo"ti vuccati. Yasmiṁ pana kappe
  dve lokanāyakā uppajjanti, so maṇḍakappoti vuccati. Yasmiṁ kappe tayo
  buddhā uppajjanti, tesu paṭhamo dutiyaṁ byākaroti, dutiyo tatiyanti, tattha
  manussā pamuditahadayā attanā patthitapaṇidhānavasena varayanti. Tasmā
  "varakappo"ti vuccati. Yattha pana kappe cattāro buddhā uppajjanti, so
  purimakappato visiṭṭhatarattā sāratarattā "sāramaṇḍakappo"ti vuccati. Yasmiṁ
  kappe pañca buddhā uppajjanti, so "bhaddakappo"ti vuccati. So pana
  atidullabho. Tasmiṁ pana kappe yebhuyyena sattā kalyāṇasukhabahulā honti.
  Yebhuyyena tihetukā kilesakkhayaṁ karonti, duhetukā sugatigāmino honti,
  ahetukā hetuṁ paṭilabhanti. Tasmā so kappo "bhaddakappo"ti vuccati. Tena
  vuttaṁ "asuññakappo pañcavidho"tiādi. 3- Vuttañhetaṁ porāṇehi:-
           "eko buddho sārakappe maṇḍakappe jinā duve
            varakappe tayo buddhā sāramaṇḍe caturo buddhā
            pañca buddhā bhaddakappe tato natthādhikā jinā"ti. 3-

  *  *  *  *  *  *
  Footnote: 1 Sī.,i. uppajjanti sambahulā vā 2 Sī.,i. guṇasuññaguṇasārarahite
  3-3 Sī.,i. ime pāṭhā na dissanti
-------------------------------------------------
[page 279]
      Yasmiṁ pana kappe padumuttaradasabalo uppajji, so sārakappopi samāno
  guṇasampattiyā maṇḍakappasadisattā "maṇḍakappo"ti vutto. Opammatthe
  vāsaddo daṭṭhabbo. Ussannakusalāti upacitapuññā. Janatāti khanasamūho.
      Padumuttaro pana purisuttaro bhagavā sattāhaṁ bodhipallaṅke vītināmetvā
  "paṭhaviyaṁ pādaṁ nikkhipissāmī"ti dakkhiṇaṁ pādaṁ abhinīhari. Atha paṭhaviṁ
  bhinditvā vimalakomalakesarakaṇṇikāni jalajāmalāvikasavipulapalāsāni thalajāni jalajāni
  uṭṭhahiṁsu. Tesaṁ kira dhurapattāni navutihatthāni kesarāni tiṁsahatthāni kaṇṇikā
  dvādasahatthā ekekassa navaghaṭappamāṇā reṇavo ahesuṁ. Satthā pana ubbedhato
  aṭṭhapaṇṇāsahattho ahosi. Tassa ubhinnaṁ bāhānamantaraṁ aṭṭhārasahatthaṁ nalāṭaṁ
  pañcahatthaṁ hatthapādā ekādasahatthā ahesuṁ. Tassa ekādasahatthena pādena
  dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā
  aṭṭhapaṇṇāsahatthaṁ sarīrappadesaṁ uggantvā manosilācuṇṇavicuṇṇitaṁ viya katvā
  paccottharanti. Tadupādāya satthā padumuttarotveva loke paññāyitthāti
  saṁyuttabhāṇakā vadanti.
      Atha sabbalokuttaro padumuttaro bhagavā brahmāyācanaṁ sampaṭicchitvā
  dhammadesanāya bhājanabhūte satte olokento mithilanagare devalaṁ sujātañcāti
  dve rājaputte upanissayasampanne disvā taṅkhaṇaññeva anilapathena gantvā
  mithiluyyāne otaritvā uyyānapālena dvepi rājakumāre pakkosāpesi. Tepi ca
  "amhākaṁ pitucchāputto padumuttarakumāro pabbajitvā sammāsambodhiṁ pāpuṇitvā
  amhākaṁ nagaraṁ sampatto, handa naṁ mayaṁ dassanāya upasaṅkamissāmā"ti
  saparivārā padumuttaraṁ bhagavantaṁ upasaṅkamitvā parivāretvā nisīdiṁsu. Tadā
  dasabalo tehi parivuto tārāgaṇaparivuto puṇṇacando viya virocamāno tattha
-------------------------------------------------
[page 280]
  Dhammacakkaṁ pavattesi, tadā koṭisatasahassānaṁ paṭhamo dhammābhisamayo ahosi. Tena
  vuttaṁ:-
        [3] "padumuttarassa Bhagavato paṭhame dhammadesane
             koṭisatasahassānaṁ dhammābhisamayo ahū"ti.
      Athāparena samayena saradatāpasasamāgame mahājanaṁ nirayasantāpena
  santāpetvā dhammaṁ desento sattatiṁsasatasahassasaṅkhe sattakāye dhammāmataṁ
  pāyesi, so dutiyo dhammābhisamayo ahosi. Tena vuttaṁ:-
        [4] "tato Parampi vassante tappayante ca pāṇino
             sattattiṁsasatasahassānaṁ dutiyābhisamayo ahū"ti.
      Yadā pana ānandamahārājā vīsatiyā purisasahassehi vīsatiyā amaccehi
  ca saddhiṁ padumuttarassa sammāsambuddhassa santike mithilanagare pāturahosi.
  Padumuttaro ca bhagavā te sabbe ehibhikkhupabbajjāya pabbājetvā tehi
  parivuto gantvā pitusaṅgahaṁ kurumāno haṁsavatiyā rājadhāniyā vasati. Tattha so
  amhākaṁ bhagavā viya kapilapure gaganatale ratanacaṅkame caṅkamanto buddhavaṁsaṁ kathesi,
  tadā paññāsasatasahassānaṁ tatiyo dhammābhisamayo ahosi. Tena vuttaṁ:-
        [5] "yamhi Kāle mahāvīro ānandaṁ upasaṅkami
            pitusantikaṁ upagantvā āhanī amatadundubhiṁ.
        [6] Āhate amatabherimhi vassante dhammavuṭṭhiyā
            paññāsasatasahassānaṁ tatiyābhisamayo ahū"ti.
      Tattha ānandaṁ upasaṅkamīti pitaraṁ ānandarājānaṁ sandhāya vuttaṁ. Āhanīti
  abhihani. Āhateti āhatāya. Amatabherimhīti amatabheriyā, liṅgavipallāso daṭṭhabbo.
  "āsevite"tipi Pāṭho, tassa āsevitāyāti attho. Vassante dhammavuṭṭhiyāti
  dhammavassaṁ vassanteti attho. Idāni abhisamayakaraṇūpāyaṁ dassento:-
-------------------------------------------------
[page 281]
        [7] "ovādako Viññāpako tārako sabbapāṇinaṁ
             desanākusalo buddho tāresi janataṁ bahun"ti
  āha.
      Tattha ovādakoti saraṇasīladhutaṅgasamādānaguṇānisaṁsavaṇṇanāya ovadatīti
  ovādako. Viññāpakoti catusaccaṁ viññāpetīti viññāpako, bodhako. Tārakoti
  caturoghatārako.
      Yadā pana satthā mithilanagare mithiluyyāne koṭisatasahassabhikkhugaṇamajjhe
  māghapuṇṇamāya puṇṇacandasadisavadano pātimokkhaṁ uddisi, so paṭhamo sannipāto
  ahosi. Tena vuttaṁ:-
        [8] "sannipātā Tayo āsuṁ padumuttarassa satthuno
             koṭisatasahassānaṁ paṭhamo āsi samāgamo"ti.
      Yadā pana bhagavā vebhārapabbatakūṭe vassāvāsaṁ vasitvā pabbatasandassanatthaṁ
  āgatassa mahājanassa dhammaṁ desetvā navutikoṭisahassāni ehibhikkhubhāvena
  pabbājetvā tehi parivuto pātimokkhaṁ uddisi, so dutiyo sannipāto ahosi.
  Tena vuttaṁ:-
        [9] "yadā Buddho asamasamo vasi 1- vebhārapabbate
             navutikoṭisahassānaṁ dutiyo āsi samāgamo"ti.
      Puna bhagavati guṇavati tilokanāthe mahājanassa bandhanamokkhaṁ kurumāne
  janapadacārikaṁ caramāne asītikoṭisahassānaṁ bhikkhūnaṁ sannipāto ahosi. Tena
  vuttaṁ:-
       [10] "puna Cārikaṁ pakkante gāmanigamaraṭṭhato
             asītikoṭisahassānaṁ tatiyo āsi samāgamo"ti.

  *  *  *  *  *  *
  Footnote: 1 i. vasati
-------------------------------------------------
[page 282]
      Tattha gāmanigamaraṭṭhatoti gāmanigamaraṭṭhehi. Ayameva vā pāṭho, tassa
  gāmanigamaraṭṭhehi nikkhamitvā pabbajitānanti attho.
      Tadā amhākaṁ bodhisatto anekadhanakoṭiko jaṭilo 1- nāma mahāraṭṭhiko
  hutvā buddhappamukhassa saṁghassa sacīvaraṁ varadānamadāsi. Sopi taṁ bhattānumodanāvasāne
  "anāgate kappasatasahassamatthake gotamo nāma buddho bhavissatī"ti byākāsi.
  Tena vuttaṁ:-
        [11] "ahantena Samayena jaṭilo 2- nāma raṭṭhiko
             sambuddhappamukhaṁ saṁghaṁ sabhattaṁ dussamadāsahaṁ.
        [12] Sopi maṁ buddho 3- byākāsi saṁghamajjhe nisīdiya
             satasahasse ito kappe ayaṁ buddho bhavissati
             4- ahu kapilavhayā rammā nikkhamitvā tathāgato. 4-
        [13] Padhānaṁ padahitvāna .pe. Hessāma sammukhā imaṁ.
        [14] Tassāpi vacanaṁ sutvā uttariṁ vatamadhiṭṭhahiṁ
             akāsiṁ uggadaḷhaṁ dhitiṁ dasapāramipūriyā"ti.
      Tattha sambuddhappamukhaṁ saṁghanti buddhappamukhassa saṁghassa, sāmiatthe
  upayogavacanaṁ. Sabhattaṁ dussamadāsahanti sacīvaraṁ bhattaṁ adāsiṁ ahanti attho.
  Uggadaḷhanti atidaḷhaṁ. Dhitinti vīriyaṁ akāsinti attho.
      Padumuttarassa pana bhagavato kāle titthiyā nāma nāhesuṁ. Sabbe
  devamanussā buddhameva saraṇamagamaṁsu. Tena vuttaṁ:-
        [15] "byāhatā Titthiyā sabbe vimanā dummanā tadā
              na tesaṁ keci paricaranti raṭṭhato nicchubhanti te.

  *  *  *  *  *  *
  Footnote: 1 Sī.,i. jaṭiko 2 Sī.,i. jaṭiko
  3 Sī.,i. tadā 4-4 chaṂa. ime pāṭhā na dissanti
-------------------------------------------------
[page 283]
        [16] Sabbe tattha samāgantvā upagañchuṁ buddhasantike
             tuvaṁ nātho mahāvīra saraṇaṁ hohi cakkhuMa.
        [17] "anukampako Kāruṇiko hitesī sabbapāṇinaṁ
             sampatte titthiye sabbe pañcasīle patiṭṭhahi.
        [18] "evaṁ Nirākulaṁ āsi suññakaṁ titthiyehi taṁ
             vicittaṁ arahantehi vasībhūtehi tādihī"ti.
      Tattha byāhatāti vihatamānadappā. Titthiyāti ettha titthaṁ veditabbaṁ.
  Titthakaro veditabbo, titthiyā veditabbā. Tattha sassatādidiṭṭhivasena taranti
  etthāti titthaṁ, laddhi. Tassā laddhiyā uppādako titthakaro, titthe bhavā
  titthiyāti. Padumuttarassa kira bhagavato kāle titthiyā nāhesuṁ. Ye pana santi,
  tepi īdisā ahesunti dassanatthaṁ "byāhatā titthiyā"tiādi vuttanti veditabbaṁ.
  Vimanāti virūpamānasā. Dummanāti tasseva vevacanaṁ. Na tesaṁ keci paricarantīti
  tesaṁ aññatitthiyānaṁ kecipi purisā parikammaṁ na karonti, na bhikkhaṁ denti,
  na sakkaronti, na garuṁ karonti, na mānenti, na pūjenti, na āsanā vuṭṭhahanti,
  na añjalikammaṁ karontīti attho. Raṭṭhatoti sakalaraṭṭhatopi. 1- Nicchubhantīti
  nīharanti, ussādenti tesaṁ nivāsaṁ na dentīti attho, teti titthayā.
      Upagañchuṁ buddhasantiketi evaṁ tehi raṭṭhavāsīhi manussehi ussādiyamānā
  sabbepi aññatitthiyā samāgantvā padumuttaradasabalameva saraṇamagamaṁsu. Tuvaṁ amhākaṁ
  satthā nātho gati parāyanaṁ saraṇanti evaṁ vatvā saraṇamagamaṁsūti attho.
  Anukampatīti anukampako. Karuṇāya caratīti kāruṇiko. Sampatteti samāgate
  saraṇamupagate titthiye. Pañcasīle patiṭṭhahīti pañcasu sīlesu patiṭṭhāpesīti attho.

  *  *  *  *  *  *
  Footnote: 1 Sī.,i. sakaraṭṭhatopi
-------------------------------------------------
[page 284]
  Nirākulanti anākulaṁ, aññehi laddhikehi asammissanti attho. Suññakanti suññaṁ
  rittaṁ tehi titthiyehi. Tanti taṁ bhagavato sāsananti vacanaseso daṭṭhabbo.
  Vicittanti vicittavicittaṁ. Vasībhūtehīti vasibhāvappattehi.
      Tassa pana padumuttarassa bhagavato haṁsavatī nāma nagaraṁ ahosi. Pitā
  panassa ānando nāma khattiyo, mātā sujātā nāma devī, devalo ca
  sujāto ca dve aggasāvakā, sumano nāmupaṭṭhāko, amitā ca asamā ca dve
  aggasāvikā, salalarukkho bodhi, sarīraṁ aṭṭhapaṇṇāsahatthubbedhaṁ ahosi, sarīrappabhā cassa
  samantā dvādasa yojanāni gaṇhi, vassasatasahassaṁ āyu ahosi, vasudattā
  nāma aggamahesī, uttaro nāma putto ahosi, padumuttaro pana bhagavā
  paramābhirāme nandārāme kira parinibbuto. Dhātuyo panassa na vikiriṁsu.
  Sakalajambudīpavāsino manussā samāgamma dvādasayojanubbedhaṁ sattaratanamayaṁ
  cetiyamakaṁsu tena vuttaṁ:-
        [19] "nagaraṁ Haṁsavatī nāma ānando nāma khattiyo
             sujātā nāma janikā padumuttarassa satthuno.
        [20] 1- Navavassasahassāni agāraṁ ajjhāvasi so
             nārī bāhano yasavatī tayo pasādamuttamā. 1-
        [21] Ticattāḷīsa sahassāni nāriyo samalaṅkatā
             vasuladattā nāma nārī uttaro nāma atrajo.
        [22] Nimitte caturo disvā pāsādenābhinikkhami
             sattāhaṁ padhānacāraṁ acarī purisuttamo.
        [23] Brahmunā yācito santo padumuttaro vināyako
             vattacakko mahāvīro mithiluyyānamuttame.

  *  *  *  *  *  *
  Footnote: 1 chaṂa. ime pāṭhā na dissanti
-------------------------------------------------
[page 285]
        [24] Devalo ca sujāto ca ahesuṁ aggasāvakā
             sumano nāmupaṭṭhāko padumuttarassa satthuno 1-
        [25] Amitā ca asamā ceva ahesuṁ aggasāvikā
             bodhi tassa bhagavato salaḷoti pavuccati.
        [26] Amito ceva tisso ca ahesuṁ aggupaṭṭhakā
             hatthā ceva sucittā ca ahesuṁ aggupaṭṭhikā.
        [27] Aṭṭhapaññāsaratanaṁ accuggato mahāmuni
             kañcanagghiyasaṅkāso dvattiṁsavaralakkhaṇo.
        [28] Kuṭṭā kavāṭā bhittī ca rukkhā nagasiluccayā
             na tassāvaraṇaṁ atthi samantā dvādasayojane.
        [29] Vassasatasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [30] Santāretvā bahujanaṁ chinditvā sabbasaṁsayaṁ
             jalitvā aggikkhandhova nibbuto so sasāvako.
        [31] Padumuttaro jino buddho nandārāmamhi nibbuto
             tattheva tassa thūpavaro dvādasubbedhayojano"ti.
      Tattha nagasiluccayāti nagasaṅkhātā siluccayā. Āvaraṇanti paṭicchādanaṁ
  tirokaraṇaṁ. Dvādasayojaneti samantato dvādasayojane ṭhāne bhagavato sarīrappabhā
  pharitvā rattindivaṁ tiṭṭhatīti attho. Sesagāthāsu sabbattha pākaṭamevāti.

  *  *  *  *  *  *
  Footnote: 1 chaṂa.,i. mahesino
-------------------------------------------------
[page 286]
      Ito paṭṭhāya pāramipūraṇādipunappunāgatamatthaṁ saṅkhipitvā visesatthameva
  vatvā gamissāMa. Yadi pana vuttameva punappunaṁ vakkhāma, kadā antaṁ gamissati
  ayaṁ saṁvaṇṇanāti.
                      Padumuttarabuddhavaṁsavaṇṇanā niṭṭhitā.
                        Niṭṭhito dasamo buddhavaṁso.
                          ---------------
                        13. Sumedhabuddhavaṁsavaṇṇanā
      padumuttare pana sammāsambuddhe parinibbute sāsanepissa antarahite
  sattatikappasahassāni 1- buddhā nuppajjiṁsu, buddhasuññāni ahesuṁ. Ito paṭṭhāya
  tiṁsakappasahassānaṁ matthake ekasmiṁ kappe sumedho sujāto cāti dve
  sammāsambuddhā nibbattiṁsu. Tattha adhigatamedho sumedho nāma bodhisatto pāramiyo
  pūretvā tusitapure nibbattitvā tato cavitvā sudassananagare sudattassa nāma
  rañño aggamahesiyā sudattāya nāma deviyā kucchismiṁ paṭisandhiṁ gahetvā
  dasannaṁ māsānaṁ accayena sudassanuyyāne taruṇadivasakaro viya saliladharavivaragato
  mātukucchito nikkhami. So navavassasahassāni agāraṁ ajjhāvasi. Tassa kira
  sucandanakañcanasirivaḍḍhananāmakā tayo pāsādā ahesuṁ. Sumanamahādevippamukhāni
  aṭṭhacattālīsa itthisahassāni paccupaṭṭhitāni ahesuṁ.
      So cattāri nimittāni disvā sumanadeviyā punabbasumitte nāma putte jāte
  hatthiyānena mahābhinikkhamanaṁ nikkhamitvā pabbaji. Manussānañca koṭisatamanupabbaji.
  So tehi parivuto aḍḍhamāsaṁ 2- padhānacariyaṁ caritvā visākhapuṇṇamāya nakulanigame
  nakulaseṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā

  *  *  *  *  *  *
  Footnote: 1 Sī.,i. sattatikappasatasahassāni 2 Sī.,i. aṭṭhamāse
-------------------------------------------------
[page 287]
  Sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṁ
  tiṇasantharaṁ santharitvā samāraṁ mārabalaṁ vidhamitvā abhisambodhiṁ pāpuṇitvā
  "anekajātisaṁsāraṁ .pe. Taṇhānaṁ khayamajjhagā"ti udānaṁ udānetvā sattasattāhaṁ
  bodhisamīpeyeva vītināmetvā aṭṭhame sattāhe brahmuno dhammadesanāyācanaṁ
  sampaṭicchitvā bhabbapuggale olokento attano kaniṭṭhabhātikaṁ saraṇakumārañca
  sabbakāmikumārañca attanā saddhiṁ pabbajitānaṁ bhikkhūnañca koṭisataṁ catusaccadhamma-
  paṭivedhasamatthe disvā ākāsena gantvā sudassananagarasamīpe sudassanuyyāne
  otaritvā uyyānapālena attano bhātike pakkosāpetvā tesaṁ parivārānaṁ
  majjhe dhammacakkaṁ pavattesi, tadā koṭisatasahassānaṁ dhammābhisamayo ahosi, ayaṁ
  paṭhamo abhisamayo. Tena vuttaṁ:-
        [1] "padumuttarassa Aparena sumedho nāma nāyako
            durāsado uggatejo sabbalokuttamo jino
        [2] Pasannanetto sumukho brahā uju patāpavā
            hitesī sabbasattānaṁ bahū mocesi bandhanā.
        [3] Yadā buddho pāpuṇitvā kevalaṁ bodhimuttamaṁ
            sudassanamhi nagare dhammacakkaṁ pavattayi.
        [4] Tassābhisamayā 1- tīṇi ahesuṁ dhammadesane
            koṭisatasahassānaṁ paṭhamābhisamayo ahū"ti.
      Tattha uggatejoti uggatatejo. Pasannanettoti suṭṭhu pasannanayano,
  dhovitvā majjitvā ṭhapitamaṇiguḷikā viya pasannāni nettāni honti. Tasmā so
  "pasannanetto"ti vutto. Mudusiniddhanīlavimalasukhumapamukhācitasuppasannanayanoti attho.

  *  *  *  *  *  *
  Footnote: 1 Ma.,ka. tassāpi abhisamayā
-------------------------------------------------
[page 288]
  "suppasannapañcanayano"tipi Vattuṁ vaṭṭati. Sumukhoti paripuṇṇasaradasamayacandasadisavadano.
  Brahāti aṭṭhāsītihatthappamāṇasarīrattā brahā mahanto. Aññehi asādhāraṇa-
  sarīrappamāṇoti attho. Ujūti brahmujugato ujumeva uggatasarīro devanagare
  samussitasuvaṇṇatoraṇasadisavarasarīroti attho. Patāpavāti vijjotamānasarīro. Hitesīti
  hitagaveSī. Abhisamayā tīṇīti abhisamayā tayo, liṅgavipallāso katoti.
      Yadā pana bhagavā kumbhakaṇṇasadisānubhāvaṁ kumbhakaṇṇaṁ nāma manussabhakkhaṁ
  yakkhaṁ mahāaṭavimukhe sandissamānaghorasarīraṁ vattaniaṭavisañcāraṁ pacchinditvā
  pavattamānaṁ paccūsasamaye mahākaruṇāsamāpattiṁ samāpajjitvā tato vuṭṭhāya lokaṁ
  olokento disvā ekakova asahāyo tassa yakkhassa bhavanaṁ gantvā anto
  pavisitvā paññatte sirisayane nisīdi. Atha kho so yakkho makkhaṁ asahamāno daṇḍāhato
  ghoraviso āsiviso viya saṅkuddho dasabalaṁ bhiṁsāpetukāmo attano attabhāvaṁ
  ghorataraṁ katvā pabbatasadisaṁ sīlaṁ katvā sūriyamaṇḍalasadisāni akkhīni nimminitvā
  naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandha-
  sadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso
  atibhayānakadassano hutvā āgantvā sumedhassa bhagavato purato ṭhatvā padhūpāyanto
  pajjalanto pāsāṇapabbataggijālasalilakaddamachārikāyudhaṅgāravālukappakārā navavidhā
  vassavuṭṭhiyo vassetvāpi bhagavato lomaggamattampi cāletuṁ asakkonto "bhagavantaṁ
  pañhaṁ pucchitvā māressāmī"ti āḷavako viya pañhaṁ pucchi. Atha bhagavā
  pañhābyākaraṇena taṁ yakkhaṁ vinayamupanesi. Tato dutiyadivase kirassa raṭṭhavāsino
  manussā sakaṭabharitena 1- bhattena saha rājakumāraṁ āharitvā yakkhassa adaṁsu. Atha
  yakkho rājakumāraṁ buddhassa adāsi. Aṭavidvāre ṭhitamanussā bhagavantaṁ upasaṅkamiṁsu.

  *  *  *  *  *  *
  Footnote: 1 Sī.,i.,Ma. haritena
-------------------------------------------------
[page 289]
  Tadā tasmiṁ samāgame dasabalo yakkhassa manonukūlaṁ dhammaṁ desento
  navutikoṭisahassānaṁ pāṇīnaṁ dhammacakkhuṁ uppādesi, so dutiyo dhammābhisamayo ahosi.
  Tena vuttaṁ:-
        [5] "punāparaṁ Kumbhakaṇṇaṁ yakkhaṁ so 1- damayī jino
            navutikoṭisahassānaṁ dutiyābhisamayo ahū"ti.
      Yadā pana upakārinagare sirinandanuyyāne cattāri saccāni pakāsayi,
  tadā asītikoṭisatasahassānaṁ tatiyo dhammābhisamayo ahosi. Tena vuttaṁ:-
        [6] "punāparaṁ Amitayaso catusaccaṁ pakāsayi
            asītikoṭisahassānaṁ tatiyābhisamayo ahū"ti.
      Sumedhassāpi bhagavato tayo sāvakasannipātā ahesuṁ. Paṭhamasannipāte
  sudassananagare koṭisatakhīṇāsavā ahesuṁ. Puna devakūṭe pabbate kathinatthate dutiye
  navutikoṭiyo. Puna tatiye bhagavati cārikaṁ caramāne asītikoṭiyo ahesuṁ. Tena
  vuttaṁ:-
        [7] "sannipātā Tayo āsuṁ sumedhassa mahesino
            khīṇāsavānaṁ vimalānaṁ santacittāna tādinaṁ.
        [8] Sudassanaṁ nāma nagaraṁ 2- upagañchi jino yadā
            tadā khīṇāsavā bhikkhū samiṁsu satakoṭiyo.
        [9] Punāparaṁ devakūṭe bhikkhūnaṁ kathinatthate
            tadā navutikoṭīnaṁ dutiyo āsi samāgamo.
       [10] Punāparaṁ dasabalo yadā carati cārikaṁ
            tadā asītikoṭīnaṁ tatiyo āsi samāgamo"ti.

  *  *  *  *  *  *
  Footnote: 1 pāḷi. yakkhañca 2 pāḷi. sudassanamhi nagare
-------------------------------------------------
[page 290]
      Tadā amhākaṁ bodhisatto uttaro nāma sabbajanuttaro māṇavo hutvā
  nidahitvā ṭhapitaṁyeva asītikoṭidhanaṁ vissajjetvā buddhappamukhassa saṁghassa mahādānaṁ
  datvā tadā dasabalassa dhammaṁ sutvā saraṇesu patiṭṭhāya nikkhamitvā pabbaji.
  Sopi naṁ satthā bhojanānumodanaṁ karonto "anāgate gotamo nāma buddho
  bhavissatī"ti byākāsi. Tena vuttaṁ:-
       [11] "ahantena Samayena uttaro nāma māṇavo
            asītikoṭiyo mayhaṁ ghare sannicitaṁ dhanaṁ.
       [12] Kevalaṁ sabbaṁ datvāna sasaṁghe lokanāyake
            saraṇaṁ tassūpagañchiṁ pabbajjaṁ abhirocayiṁ.
       [13] Sopi maṁ buddho byākāsi karonto anumodanaṁ
            tiṁsakappasahassamhi ayaṁ buddho bhavissati
            1- ahu kapilavhayā rammā nikkhamitvā tathāgato. 1-
       [14] Padhānaṁ padahitvāna .pe. Hessāma sammukhā imaṁ.
  Byākaraṇagāthā vitthāretabbā.
       [15] "tassāpi Vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā.
       [16] Suttantaṁ vinayañcāpi navaṅgaṁ satthusāsanaṁ
            sabbaṁ pariyāpuṇitvāna sobhayiṁ jinasāsanaṁ.
       [17] Tatthappamatto viharanto nisajjaṭṭhānacaṅkame
            abhiññāpāramiṁ gantvā 2- brahmalokamagañchahan"ti.
      Tattha sannicitanti nidahitaṁ nidhānavasena. Kevalanti sakalanti attho.
  Sabbanti asesato datvā. Sasaṁgheti sasaṁghassa. Tassūpagañchinti taṁ upagañchiṁ,

  *  *  *  *  *  *
  Footnote: 1-1 chaṂa. ime pāṭhā na dissanti 2 Sī.,i.,ka. patvā
-------------------------------------------------
[page 291]
  Upayogatthe sāmivacanaṁ. Abhirocayinti pabbajiṁ. Tiṁsakappasahassamhīti tiṁsakappasahassesu
  atikkantesūti attho.
      Tassa pana sumedhassa bhagavato sudassanaṁ nāma nagaraṁ ahosi. Sudatto
  nāma rājā pitā, mātā sudattā nāma, saraṇo ca sabbakāmo ca dve
  aggasāvakā, sāgaro nāmupaṭṭhāko, rāmā ca surāmā ca dve aggasāvikā,
  mahānīparukkho bodhi, sarīraṁ aṭṭhāsītihatthubbedhaṁ ahosi, āyu navutivassasahassāni,
  navavassasahassāni agāraṁ ajjhāvasi, sumanā nāmassa aggamahesī, punabbasumitto
  nāma putto, hatthiyānena nikkhami. Sesaṁ gāthāsu dissati. Tena vuttaṁ:-
       [18] "sudassanaṁ Nāma nagaraṁ sudatto nāma khattiyo
            sudattā nāma janikā sumedhassa mahesino.
       [19] 1- Navavassasahassāni agāraṁ ajjhāvasi so
            sucando kañcano sirivaḍḍho tayo pāsādamuttamā.
       [20] Tisoḷasasahassāni nāriyo samalaṅkatā
            sumanā nāma nārī punabbaso nāma atrajo.
       [21] Nimitte caturo disvā hatthiyānena nikkhami
            anūnakaṁ aṭṭhamāsaṁ padhānaṁ padahī jino.
       [22] Brahmunā yācito santo sumedho lokanāyako
            vattacakko mahāvīro sudassanuyyānamuttame. 1-
       [23] Saraṇo sabbakāmo ca ahesuṁ aggasāvakā
            sāgaro nāmupaṭṭhāko sumedhassa mahesino.

  *  *  *  *  *  *
  Footnote: 1-1 chaṂa. imā gāthāyo na dissanti
-------------------------------------------------
[page 292]
       [24] Rāmā ceva surāmā ca ahesuṁ aggasāvikā
            bodhi tassa bhagavato mahānīpoti 1- vuccati.
       [25] 2- Uruvelā ceva yasavā ca ahesuṁ aggupaṭṭhakā
            yasodharā nāma sirimā ca ahesuṁ aggupaṭṭhikā. 2-
       [26] Aṭṭhāsītiratanāni accuggato mahāmuni
            obhāseti disā sabbā cando tāragaṇe yathā.
       [27] Cakkavattimaṇī nāma yathā tapati yojanaṁ
            tatheva tassa ratanaṁ samantā pharati yojanaṁ.
       [28] Navutivassasahassāni āyu vijjati tāvade
            tāvatā tiṭṭhamāno so tāresi janataṁ bahuṁ.
       [29] Tevijjachaḷabhiññehi balappattehi tādihi
            samākulamidaṁ āsi arahantehi sādhuhi.
       [30] Tepi sabbe amitayasā vippamuttā nirūpadhī
            ñāṇālokaṁ dassayitvā nibbutā te mahāyasā"ti.
      Tattha canno tāragaṇe yathāti yathā nāma gagane paripuṇṇacando
  tārāgaṇe obhāseti pakāseti, evameva sabbāpi disā obhāsetīti attho.
  Keci "cando paṇṇaraso yathā"ti paṭhanti, so uttānatthova.
      Cakkavattimaṇī nāmāti yathā nāma cakkavattirañño maṇiratanaṁ catuhatthāyāmaṁ
  sakaṭanābhisamapariṇāhaṁ caturāsītimaṇisahassaparivāraṁ tārāgaṇaparivutassa saradasamaya-
  paripuṇṇarajanikarassa sirisamudayasobhaṁ avhayantamiva vepullapabbatato 4- paramaramaṇīyadassanaṁ

  *  *  *  *  *  *
  Footnote: 1 chaṂa. ka. nimbarukkhoti 2-2 chaṂa. ime pāṭhā na dissanti
  3 pāḷi. sāsanaṁ 4 Ma. vipulapabbatato
-------------------------------------------------
[page 293]
  Maṇiratanamāgacchati, tassevaṁ āgacchantassa samantato yojanappamāṇaṁ okāsaṁ
  ābhā pharati, evameva tassa sumedhassāpi bhagavato sarīrato ābhāratanaṁ samantato
  yojanaṁ pharatīti attho.
      Tevijjachaḷabhiññehīti tevijjehi chaḷabhiññehi cāti attho. Balappattehīti
  iddhibalappattehi. Tādihīti tādibhāvappattehi. Samākulanti saṅkiṇṇaṁ
  ekakāsāvapajjotaṁ. Idanti sāsanaṁ sandhāyāha, mahītalaṁ vā. Amitayasāti amitaparivārā,
  atulakittighoso vā. Nirūpadhīti caturupadhivirahitā. Sesamettha gāthāsu sabbattha
  pākaṭamevāti.
                       Sumedhabuddhavaṁsavaṇṇanā niṭṭhitā.
                      Niṭṭhito ekādasamo buddhavaṁso.
                           -------------
                        14. Sujātabuddhavaṁsavaṇṇanā
      tato tassāparabhāge tasmiṁyeva maṇḍakappe anupubbena aparimitāyukesu sattesu
  anukkamena parihāyitvā navutivassasahassāyukesu jātesu sujātarūpakāyo parisuddhajāto
  sujāto nāma satthā loke udapādi. Sopi pāramiyo pūretvā tusitapure
  nibbattitvā tato cavitvā sumaṅgalanagare uggatassa nāma rañño kule
  pabhāvatiyā nāma aggamahesiyā kucchismiṁ paṭisandhiṁ gahetvā dasannaṁ māsānaṁ
  accayena mātukucchito nikkhami. Nāmaggahaṇadivase cassa yāmaṁ karonto
  sakalajambudīpe sabbasattānaṁ sukhaṁ janayanto jātoti "sujāto "tvevassa nāmamakaṁsu.
  So navavassasahassāni agāraṁ ajjhāvasi. Sirī upasirī sirinando cāti tassa tayo
  pāsādā ahesuṁ. Sirīnandādevippamukhāni tevīsati itthisahassāni paccupaṭṭhitāni
  ahesuṁ.
-------------------------------------------------
[page 294]
      So cattāri nimittāni disvā sirīnandādeviyā upasene nāma putte
  uppanne haṁsavahaṁ nāma varaturaṅgamāruyha mahābhinikkhamanaṁ nikkhamitvā pabbaji.
  Taṁ pana pabbajantaṁ manussānaṁ koṭi anupabbaji. Atha so tehi parivuto nava
  māse padhānacariyaṁ caritvā visākhapuṇṇamāya sirīnandananagare sirīnandanaseṭṭhissa
  dhītāya dinnaṁ paramamadhuraṁ madhupāyāsaṁ paribhuñjitvā sālavane divāvihāraṁ vītināmetvā
  sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṁ
  upasaṅkamitvā tettiṁsahatthavitthataṁ tiṇasantharaṁ santharitvā sūriye dharamāneyeva
  samāraṁ mārabalaṁ vidhamitvā sammāsambodhiṁ paṭivijjhitvā sabbabuddhānuciṇṇaṁ udānaṁ
  udānetvā sattasattāhaṁ bodhisamīpeyeva vītināmetvā brahmunā āyācito
  attano kaniṭṭhabhātikaṁ sudassanakumāraṁ purohitaputtaṁ devakumārañca catusaccadhamma-
  paṭivedhasamatthe disvā ākāsena gantvā sumaṅgalanagarasamīpe sumaṅgaluyyāne
  otaritvā uyyānapālena attano bhātikaṁ sudassanakumāraṁ purohitaputtaṁ
  devakumārañca pakkosāpetvā tesaṁ saparivārānaṁ majjhe nisinno dhammacakkaṁ
  pavattesi. Tattha asītiyā koṭīnaṁ dhammābhisamayo ahosi. Ayaṁ paṭhamābhisamayo ahosi.
      Yadā pana bhagavā sudassanuyyānadvāre mahāsālamūle yamakapaṭihāriyaṁ
  katvā devesu tāvatiṁsesu vassāvāsaṁ upāgami, tadā sattattiṁsasatasahassānaṁ 1-
  dhammābhisamayo ahosi. Ayaṁ dutiyo abhisamayo ahosi. Yadā pana sujāto dasabalo
  pitusantikaṁ agamāsi, tadā saṭṭhisatasahassānaṁ dhammābhisamayo ahosi. Ayaṁ tatiyo
  abhisamayo ahosi. Tena vuttaṁ:-
        [1] "tattheva Maṇḍakappamhi sujāto nāma nāyako
            sīhahanusabhakkhandho appameyyo durāsado.

  *  *  *  *  *  *
  Footnote: 1 Sī.,i. sattattiṁsasahassānaṁ, evamuparipi
-------------------------------------------------
[page 295]
        [2] Candova vimalo buddho sataraṁsīva patāpavā
            evaṁ sobhati sambuddho jalanto siriyā sadā.
        [3] Pāpuṇitvāna sambuddho kevalaṁ bodhimuttamaṁ
            sumaṅgalamhi nagare dhammacakkaṁ pavattayi.
        [4] Desente 1- pavaraṁ dhammaṁ sujāte lokanāyake 2-
            asītikoṭī abhisamiṁsu paṭhame dhammadesane.
        [5] Yadā sujāto amitayaso deve vassamupāgami
            sattattiṁsasatasahassānaṁ dutiyābhisamayo ahu.
        [6] Yadā sujāto asamo 3- upagañchi pitusantikaṁ
            saṭṭhisatasahassānaṁ tatiyābhisamayo ahū"ti.
      Tattha tattheva maṇḍakappamhīti yasmiṁ maṇḍakappe sumedho bhagavā uppanno
  tattheva kappe sujātopi bhagavā uppannoti attho. Sīhahanūti sīhassa viya hanu
  assāti sīhahanu. Sīhassa pana heṭṭhimahanumeva puṇṇaṁ hoti, na uparimaṁ.
  Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṁ
  pakkhassa candasadisāni honti. 4- Tena vuttaṁ "sīhahanū"ti. 4- Usabhakkhandhoti
  usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho.
  Sataraṁsīvāti divasakaro viya. Siriyāti buddhasiriyā. Bodhimuttamanti uttamaṁ sambodhiṁ.
      Sudhammavatīnagare sudhammuyyāne āgatānaṁ manussānaṁ dhammaṁ desetvā
  saṭṭhisatasahassāni ehibhikkhubhāvena pabbājetvā tesaṁ majjhe pātimokkhaṁ uddisi,
  so paṭhamo sannipāto ahosi. Tato paraṁ tidivorohaṇe bhagavato paññāsasatasahassānaṁ

  *  *  *  *  *  *
  Footnote: 1 pāḷiyaṁ desentoti dissati 2 pāḷiyaṁ sujāto lokanāyakoti dissati
  3 chaṂa.,i. asamasamo 4-4 Sī.,i. ime pāṭhā na dissanti
-------------------------------------------------
[page 296]
  Dutiyo sannipāto ahosi. Puna "sudassanakumāro bhagavato santike pabbajitvā
  arahattaṁ patto"ti sutvā "mayampi pabbajissāmā"ti āgatāni cattāri
  purisasatasahassāni gahetvā sudassanatthero sujātaṁ narāsabhaṁ upasaṅkami. Tesaṁ
  bhagavā dhammaṁ desetvā ehibhikkhupabbajjāya pabbājetvā caturaṅgasamannāgate
  sannipāte pātimokkhaṁ uddisi, so tatiyo sannipāto ahosi. Tena vuttaṁ:-
        [7] "sannipātā Tayo āsuṁ sujātassa mahesino
            khīṇāsavānaṁ vimalānaṁ santacittāna tādinaṁ.
        [8] Abhiññābalappattānaṁ appattānaṁ bhavābhave
            saṭṭhisatasahassāni paṭhamaṁ sannipatiṁsu te.
        [9] Punāparaṁ sannipāte tidivorohaṇe jine
            paññāsasatasahassānaṁ dutiyo āsi samāgamo.
       [10] Upasaṅkamanto narāsabhaṁ sudassano 1- aggasāvako 2-
            catūhi satasahassehi sambuddhaṁ upasaṅkamī"ti.
      Tattha appattānanti bhavābhave asampattānanti attho. "appavattā
  Bhavābhavetipi pāṭho, soyevattho, tidivorohaṇeti saggalokato otarante
  kattukārake daṭṭhabbo. Kārakavipallāsena vuttaṁ. Atha vā tidivorohaṇeti
  tidivato otaraṇe. Jineti jinassa, sāmiatthe bhummaṁ daṭṭhabbaṁ.
      Tadā kira amhākaṁ bodhisatto cakkavattirājā hutvā "buddho loke
  uppanno"ti sutvā bhagavantaṁ upasaṅkamitvā dhammakathaṁ sutvā buddhappamukhassa
  bhikkhusaṁghassa sattahi ratanehi saddhiṁ catumahādīparajjaṁ 3- datvā satthu santike

  *  *  *  *  *  *
  Footnote: 1 Sī.,i. tassa yo 2 pāḷiyaṁ upasaṅkamma narāsabhaṁ tassa yo aggasāvakoti dissati
  3 Sī.,i. catudīpikamahārajjaṁ
-------------------------------------------------
[page 297]
  Pabbaji. Sakaladīpavāsino janā raṭṭhuppādaṁ gahetvā ārāmikakiccaṁ sādhetvā
  buddhappamukhassa saṁghassa niccaṁ mahādānamadaṁsu. Sopi naṁ satthā "anāgate
  gotamo nāma buddho bhavissatī"ti byākāsi. Tena vuttaṁ:-
        [11] "ahantena Samayena catudīpamhi issaro
             antalikkhacaro āsiṁ cakkavattī mahabbalo.
        [13] Catudīpe mahārajjaṁ ratane satta uttame
             buddhe niyyātayitvāna pabbajiṁ tassa santike.
        [14] Ārāmikā janapade uṭṭhānaṁ paṭipiṇḍiya
             upanenti bhikkhusaṁghassa paccayaṁ sayanāsanaṁ.
        [15] Sopi maṁ tadā 1- byākāsi dasasahassimhi issaro
             tiṁsakappasahassamhi 2- ayaṁ buddho bhavissati
             ahu kapilavhayā rammā nikkhamitvā tathāgato.
        [16] Padhānaṁ padahitvāna .pe. Hessāma sammukhā imaṁ.
        [17] Tassāpi vacanaṁ sutvā bhiyyo hāsaṁ janesahaṁ 3-
             adhiṭṭhahiṁ vataṁ uggaṁ dasapāramipūriyā.
        [18] Suttantaṁ vinayañcāpi navaṅgaṁ satthusāsanaṁ
             sabbaṁ pariyāpuṇitvāna sobhayiṁ jinasāsanaṁ.
        [19] Tatthappamatto viharanto brahmaṁ bhāvetva bhāvanaṁ
             abhiññāpāramiṁ gantvā 4- brahmalokamagañchahan"ti.

  *  *  *  *  *  *
  Footnote: 1 chaṃa buddho 2 pāḷiyaṁ. tiṁsakappasahassānanti dissati
  3 pāḷiyaṁ jane ahanti dissati 4 pāḷi. patvā
-------------------------------------------------
[page 298]
      Tattha catudīpamhīti saparivāradīpānaṁ catunnaṁ mahādīpānanti attho. Antalikkhacaroti
  cakkaratanaṁ purakkhatvā ākāsacaro. Ratane sattāti hatthiratanādīni satta ratanāni.
  Uttameti uttamāni. Atha vā uttame buddheti attho daṭṭhabbo. Niyyātayitvānāti
  datvāna. Uṭṭhānanti raṭṭhuppādaṁ, āyanti attho. Paṭipiṇḍiyāti rāsiṁ
  katvā saṅkaḍḍhitvā. Paccayanti cīvarādivividhaṁ paccayaṁ. Dasasahassimhi issaroti
  dasasahassilokadhātuyaṁ issaro, tadetaṁ jātikkhettaṁ sandhāya vuttanti veditabbaṁ.
  Anantānaṁ lokadhātūnaṁ issaro bhagavā. Tiṁsakappasahassamhīti ito paṭṭhāya
  tiṁsakappasahassānaṁ matthaketi attho.
      Tassa pana sujātassa bhagavato sumaṅgalaṁ nāma nagaraṁ ahosi. Uggato
  nāma rājā pitā, pabhāvatī nāma mātā, sudassano ca sudevo 1- ca dve
  aggasāvakā, nārado nāmupaṭṭhāko, nāgā ca nāgasamālā ca dve aggasāvikā,
  mahāveḷurukkho bodhi, so kira mandacchiddo ghanakkhandho paramaramaṇīyo
  veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya
  virocittha. Tassa pana bhagavato sarīraṁ paṇṇāsahatthubbedhaṁ ahosi. Āyu
  navutivassasahassāni, sirīnandā nāmassa aggamahesī, upaseno nāma putto,
  tuṅgavarayānena nikkhami. So pana candavatīnagare silārāme parinibbāyi. Tena
  vuttaṁ:-
        [20] "sumaṅgalaṁ Nāma nagaraṁ uggato nāma khattiyo
             mātā pabhāvatī nāma sujātassa mahesino.
        [21] 2- Navavassasahassāni agāraṁ ajjhāvasi so
             siri upasiri cando tayo pāsādamuttamā. 2-

  *  *  *  *  *  *
  Footnote: 1 Sī.,i. devo 2-2 chaṂa. ime pāṭhā na dissanti
-------------------------------------------------
[page 299]
        [22] 1- Tevīsatisahassāni nāriyo samalaṅkatā
             sirinandā nāma nārī upaseno nāma atrajo.
        [23] Nimitte caturo disvā assayānena nikkhami
             anūnanavamāsāni padhānaṁ padahī jino.
        [24] Brahmunā yācito santo sujāto lokanāyako
             vattacakko mahāvīro sumaṅgaluyyānamuttame. 1-
        [25] Sudassano sudevo ca 2- ahesuṁ aggasāvakā
             nārado nāmupaṭṭhāko sujātassa mahesino.
        [26] Nāgā nāgasamālā 3- ca ahesuṁ aggasāvikā
             bodhi tassa bhagavato mahāveḷūti vuccati.
        [27] So ca rukkho ghanakkhandho 4- acchiddo hoti pattiko
             uju vaṁso brahā hoti dassanīyo manoramo.
        [28] Ekakkhandho pavaḍḍhitvā tato sākhā pabhijjati
             yathā subaddho morahattho evaṁ sobhati so dumo.
        [29] Na tassa kaṇṭakā honti nāpi chiddaṁ mahā ahu
             vitthiṇṇasākho aviralo sandacchāyo manoramo.
        [30] 5- Sudatto ceva citto ca ahesuṁ aggupaṭṭhakā
             subhaddā ceva padumā ca ahesuṁ aggupaṭṭhikā. 5-
        [31] Paññāsaratano āsi uccattanena so jino
             sabbākāravarūpeto sabbaguṇamupāgato.

  *  *  *  *  *  *
  Footnote: 1-1 chaṂa. ime pāṭhā na dissanti 2 Sī.,i. sudassano ca devo ca
  3 pāḷiyaṁ nāgasamānāti dissati 4 Sī.,i. jātaruciro, Ma. ghanaruciro
  5-5 chaṂa. ayaṁ gāthā na dissanti
-------------------------------------------------
[page 300]
        [32] Tassa pabhā asamasamā niddhāvati samantato
             appamāṇo atuliyo opammehi anūpamo.
        [33] Navutivassasahassāni āyu vijjati tāvade
             tāvatā tiṭṭhamāno so tāresi janataṁ bahuṁ.
        [34] Yathāpi sāgare ūmī gagane tārakā yathā
             evaṁ tadā pāvacanaṁ arahantehi cittitaṁ. 1-
        [35] So ca buddho asamasamo guṇāni ca tāni atuliyāni
             sabbaṁ tamantarahitaṁ nanu rittā sabbasaṅkhārā"ti.
      Tattha acchiddoti appacchiddo. "anudarā Kaññā"tiādīsu viya daṭṭhabbaṁ.
  Keci "chiddaṁ hoti parittakan"ti paṭhanti. Pattikoti bahupatto, kācamaṇivaṇṇehi 2-
  pattehi sañchannoti attho. Ujūti avaṅko akuṭilo. Vaṁsoti veḷu. Brahāti
  samantato mahā. Ekakkhandhoti avaniruho eko adutiyo cāti attho.
  Pavaḍḍhitvāti vaḍḍhitvā. Tato sākhā pabhijjatīti tato vaṁsaggato pañcavidhā
  sākhā nikkhamitvā pabhijjatha. "tato Sākhā pabhijjathā"tipi pāṭho. Subaddhoti suṭṭhu
  pañcabandhanākārena baddho. Morahatthoti ātapasannivāraṇatthaṁ kato baddho
  morapiñchakalāpo vuccati.
      Na tassa kaṇṭakā hontīti tassa vaṁsassa kaṇṭakinopi rukkhassa kaṇṭakā
  nāhesuṁ. Aviraloti aviralasākhāsañchanno. Sandacchāyoti ghanacchāyo aviralattāva
  sandacchāyoti vutto. Paññāsaratano āsīti paññāsahattho ahosi. Sabbākāra-
  varūpetoti sabbena ākārena varehiyeva upeto sabbākāravarūpeto nāMa.
  Sabbaguṇamupāgatoti anantarapadasseva vevacanamattaṁ.

  *  *  *  *  *  *
  Footnote: 1 pāḷiyaṁ cittakanti dissati 2 Ma. marakatamaṇivaṇṇehi
-------------------------------------------------
[page 301]
      Appamāṇoti pamāṇarahito, pamāṇaṁ gahetuṁ asakkuṇeyyattā vā appamāṇo.
  Atuliyoti atulo, kenaci asadisoti attho. Opammehīti upamitabbehi. Anūpamoti
  upamārahito, "iminā ca iminā ca sadiso"ti vattuṁ asakkuṇeyyabhāvato anūpamoti
  attho. Guṇāni ca tānīti guṇā ce te, sabbaññutaññāṇādayo guṇāti attho.
  Liṅgavipallāsena vuttaṁ. Sesaṁ sabbattha uttānatthamevāti.
                       Sujātabuddhavaṁsavaṇṇanā niṭṭhitā.
                       Niṭṭhito dvādasamo buddhavaṁso.
                          ---------------
                        15. Piyadassībuddhavaṁsavaṇṇanā
      sujātassa pana aparabhāge ito aṭṭhakappasatādhikasahassakappamatthake ekasmiṁ
  kappe piyadassī atthadassī dhammadassīti tayo buddhā nibbattiṁsu. Tattha piyadassī
  nāma bhagavā pāramiyo pūretvā tusitapure nibbattitvā tato cavitvā
  sudhaññavatīnagare sudattassa nāma raṇño aggamahesiyā candasadisavadanāya
  candādeviyā nāma kucchismiṁ paṭisandhiṁ gahetvā dasannaṁ māsānaṁ accayena
  varuṇuyyāne mātukucchito nikkhami, tassa pana nāmaggahaṇadivase lokassa piyānaṁ
  pāṭihāriyavisesānaṁ dassitattā "piyadassī"tveva nāmamakaṁsu. So navavassasahassāni
  agāraṁ ajjhāvasi. Tassa kira sunimmalavimalagiribrahānāmakā tayo pāsādā ahesuṁ.
  Vimalāmahādevippamukhāni tettiṁsa itthisahassāni paccupaṭṭhitāni ahesuṁ.
      So cattāri nimittāni disvā vimalādeviyā kañcanaveḷe nāma putte
  uppanne ājaññarathena mahābhinikkhamanaṁ nikkhamitvā pabbaji. Ekā ca naṁ
  purisakoṭi anupabbaji. So tehi parivuto mahāpuriso cha māse padhānacariyaṁ
-------------------------------------------------
[page 302]
  Caritvā visākhapuṇṇamāyā varuṇabrāhmaṇagāme vasabhabrāhmaṇassa dhītāya dinnaṁ
  madhupāyāsaṁ paribhuñjitvā sālavane divāvihāraṁ vītināmetvā sujātājīvakena dinnā
  aṭṭha tiṇamuṭṭhiyo gahetvā kakudhabodhiṁ upasaṅkamitvā tepaññāsahatthavitthataṁ
  tiṇasantharaṁ santharitvā pallaṅkaṁ ābhujitvā sabbaññutaññāṇaṁ paṭivijjhitvā
  "anekajātisaṁsāran"ti udānaṁ udānetvā tattheva sattasattāhaṁ vītināmetvā
  attanā saha pabbajitānaṁ ariyadhammapaṭivedhasamatthataṁ ñatvā ākāsena tattha
  gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṁ
  pavattesi. Tadā koṭisatasahassānaṁ dhammābhisamayo ahosi. Ayaṁ paṭhamo abhisamayo.
      Puna usabhavatiyā nāma nagarassa avidūre sudassanapabbate sudassano
  nāma devarājā paṭivasati. So micchādiṭṭhiko ahosi. Sakalajambudīpe pana manussā
  tassa anusaṁvaccharaṁ satasahassagghanikaṁ baliṁ upasaṁharanti. So sudassano devarājā
  nararājena saddhiṁ ekāsane nisīditvā baliṁ sampaṭicchati. Atha piyadassī bhagavā
  "tassa sudassanassa devarājassa taṁ diṭṭhigataṁ vinodessāmī"ti tasmiṁ devarāje
  yakkhasamāgamaṁ gate tassa bhavanaṁ pavisitvā sirisayanaṁ āruhitvā chabbaṇṇaraṁsiyo
  muñcanto yugandharapabbate saradasamaye sūriyo viya nisīdi. Tassa parivāraparicārikā
  devatāyo mālāgandhavilepanādīhi dasabalaṁ pūjetvā pavivāretvā aṭṭhaṁsu.
      Sudassanopi devarājā yakkhasamāgamato āgacchanto attano bhavanato
  chabbaṇṇarasmiyo niccharante disvā cintesi "aññesu pana divasesu mama
  bhavanassa edisī anekaraṁsijālasamujjalavibhūti na diṭṭhapubbā. Ko nu kho idha
  paviṭṭho devo vā manusso vā"ti olokento udayagirisikharamatthake
  saradasamayadivasakaramiva chabbaṇṇaraṁsijālena abhijalantaṁ nisinnaṁ bhagavantaṁ disvā
  cintesi "ayaṁ muṇḍakasamaṇo mama parivārena parijanena parivuto varasayane
-------------------------------------------------
[page 303]
  Nisinno"ti kodhābhibhūtamānaso "handāhaṁ imassa attano balaṁ dassessāmī"ti
  cintetvā sakalaṁ taṁ pabbataṁ ekajālamakāsi. 1- "iminā Aggijālena chārikābhūto
  muṇḍakasamaṇo"ti olokento anekaraṁsijālavisaravipphuritavarasarīraṁ pasannavadanavaṇṇasobhaṁ
  vippasannacchavirāgaṁ dasabalamabhijjalantaṁ disvā cintesi "ayaṁ samaṇo aggidāhaṁ
  sahati, handāhaṁ imaṁ samaṇaṁ udakoghena osādetvā māressāmī"ti atigambhīraṁ
  udakoghaṁ vimānābhimukhaṁ pavattesi.
      Tato udakoghena puṇṇe tasmiṁ vimāne nisinnassa tassa bhagavato cīvare
  aṁsumattaṁ vā sarīre lomamattaṁ vā na temittha. Tato sudassano devarājā
  "iminā samaṇo nirassāso mato bhavissatī"ti mantvā udakaṁ saṅkhipitvā
  olokento bhagavantaṁ asitajaladharavivaragataṁ saradasamayarajanikaramiva vividharaṁsijālavisarena
  virocamānaṁ sakaparisaparivutaṁ nisinnaṁ disvā attano makkhaṁ asahamāno "handa
  māressāmi nan"ti kodhena navavidhāavudhavassaṁ vassesi, athassa bhagavato ānubhāvena
  sabbāvudhāni nānāvidhaparamaruciradassanā surabhikusumamālā hutvā dasabalassa pādamūle
  nipatiṁsu.
      Tato taṁ acchariyaṁ disvā sudassano devarājā paramakupitamānaso bhagavantaṁ
  ubhohi hatthehi pādesu gahetvā attano bhavanato nīharitukāmo ukkhipitvā
  mahāsamuddaṁ atikkamitvā cakkavāḷapabbataṁ gantvā "kiṁ nu kho samaṇo jīvati vā
  mato vā"ti olokento tasmiṁyeva āsane nisinnaṁ disvā "aho mahānubhāvo
  ayaṁ samaṇo, nāhaṁ imaṁ samaṇaṁ ito nikkaḍḍhituṁ sakkomi. Yadi hi maṁ koci
  jānissati, anappako me ayaso bhavissati, yāvimaṁ koci na passati, tāva naṁ
  vissajjetvā gamissāmī"ti cintesi.

  *  *  *  *  *  *
  Footnote: 1 Sī.,i.,Ma. ekajālamālamakāsi
-------------------------------------------------
[page 304]
      Atha dasabalo tassa cittācāraṁ ñatvā tathā adhiṭṭhāsi, yathā naṁ sabbe
  devamanussā passanti. Tasmiñca divase sakalajambudīpe ekasatarājāno tasseva
  upahāradānatthāya sannipatiṁsu. Te bhagavato pāde gahetvā nisinnaṁ sudassanaṁ
  devarājānaṁ nararājāno disvā "amhākaṁ devarājā munirājassa piyadassissa
  satthuno pādaparicariyaṁ karoti, aho buddhā nāma acchariyā, aho buddhaguṇā
  visiṭṭhā"ti bhagavati pasannacittā sabbe bhagavantaṁ namassamānā sirasmiṁ añjaliṁ
  katvā aṭṭhaṁsu. Tattha piyadassī bhagavā taṁ sudassanaṁ devarājānaṁ pamukhaṁ katvā
  dhammaṁ desesi. Tadā devamanussānaṁ navutikoṭisahassāni arahattaṁ pāpuṇiṁsu. So
  dutiyo abhisamayo ahosi.
      Yadā pana navayojanappamāṇe kumudanagare buddhapaccatthiko devadatto viya
  soṇatthero nāma mahāpadumakumārena saddhiṁ mantetvā tassa pitaraṁ ghātetvā
  puna piyadassībuddhassa vadhāya nānappakāraṁ payogaṁ katvāpi ghātetuṁ asakkonto
  so doṇamukhanāgarājārohaṁ pakkosāpetvā taṁ palobhetvā tamatthaṁ ārocesi
  "yadā panāyaṁ samaṇo piyadassī imaṁ nagaraṁ piṇḍāya pavisati, tadā doṇamukhaṁ
  nāma gajavaraṁ vissajjetvā piyadassīsamaṇaṁ mārehī"ti.
      Atha so āroho hitāhitavicāraṇarahito rājavallabho "ayaṁ samaṇo
  ṭhānantarāpi maṁ cāveyyā"ti mantvā "sādhū"ti sampaṭicchitvā dutiyadivase
  dasabalassa nagarappavesanasamayaṁ sallakkhetvā sujātamatthakapiṇḍakumbhanalāṭaṁ 1-
  dhanusadisadīghasuṇḍataṭaṁ suvipulamudukaṇṇaṁ madhupiṅgalanayanaṁ sundarakkhandhāsanaṁ
  anuvaṭṭaghanajaghanaṁ nicitagūḷhajānuantaraṁ īsāsadisaruciradantaṁ suvāladhiṁ apacitamecakaṁ
  sabbalakkhaṇasampannaṁ asitajaladharasadisacārudassanaṁ sīhavikkantalalitagāminaṁ jaṅgamamiva

  *  *  *  *  *  *
  Footnote: 1 Sī...ṭhalaṁ
-------------------------------------------------
[page 305]
  Dharādharaṁ sattappatiṭṭhaṁ sattadhā pabhinnaṁ sabbaso vissavantaṁ viggahavantamiva 1-
  antakaṁ upasaṅkamitvā piṇḍakabaḷañjanadhūpalepādiviseseti bhiyyopi mattappamattaṁ
  katvā arivāraṇavāraṇaṁ erāvaṇavāraṇamiva arijanavāraṇaṁ munivāraṇaṁ māraṇatthāya
  pesesi. Atha so dviradavaro muttamattova gajamahiṁsaturaṅganaranāriyo hantvā
  hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāra-
  dvāratoraṇādīni bhañjitvā kākakulalagijjhādīhi 2- anupariyāyamāno hatamahiṁsanaraturaṅga-
  diradādīnaṁ aṅgāni ālumpitvā manussabhakkho yakkho viya bhakkhayanto
  dūratova dasabalaṁ sissagaṇaparivutaṁ āgacchantaṁ disvā anilagaruḷasadisavego vegena
  bhagavantamabhigañchi.
      Atha puravāsino pana janā bhayasantāpaparipūritamānasā pāsādapākāracayatarūpagatā
  tathāgatābhimukhamabhidhāvantaṁ disvā hāhākārasaddamakaṁsu. Keci pana
  upāsakā taṁ nānappakārehi nayehi nivārayitumārabhiṁsu. Atha so buddhanāgo
  hatthināgamāyantamoloketvā karuṇāvipphārasītalahadayo mettāya taṁ phari. Tato so
  hatthināgo mettāpharaṇena mudukatahadayasantāno attano dosāparādhaṁ ñatvā
  lajjāya bhagavato purato ṭhātuṁ asakkonto paṭhaviyaṁ parisanto viya sirasā bhagavato
  pādesu nipati. Evaṁ nipanno pana so timiranikarasadisasarīro sañjhāppabhānurañjita-
  varakanakagirikharasamīmupagato asitasaliladharanikaro viya virocittha.
      Athevaṁ munirājapādamūle karirājānaṁ sirasā nipatantaṁ disvā nāgarajanā
  paramapītipūritahadayā sādhukārasīhanādaṁ ukkuṭṭhisaddaṁ pavattayiṁsu. Surabhikusumamālā-
  candanagandhacuṇṇālaṅkārādīhi taṁ anekappakāraṁ pūjesuṁ. Samantato celukkhepā
  pavattiṁsu. Gaganatale suradundubhiyo abhinadiṁsu. Atha bhagavā tamasitagirisikharamiva

  *  *  *  *  *  *
  Footnote: 1 Sī.,i. vibbhamantamiva 2 Ma. kākavaka...
-------------------------------------------------
[page 306]
  Pādamūle nipannaṁ diradavaraṁ oloketvā aṅkusadhajajālasaṅkhacakkālaṅkatena karatalena
  gajavaramatthakaṁ parāmasitvā tassa cittācārānukūlāya dhammadesanāya taṁ anusāsi:-
                  "gajavara vadato suṇohi vācaṁ
                   mama hitamatthayutañca taṁ bhajāhi
                   tava vadhanirataṁ paduṭṭhabhāvaṁ
                   apanaya santamupehi cārudanti.
                   Lobhena dosena ca mohato vā
                   yo pāṇino hiṁsati vāraṇinda
                   so pāṇaghātī sucirampi kālaṁ
                   dukkhaṁ sughoraṁ narakenubhoti.
                   Mākāsi mātaṅga punevarūpaṁ
                   kammaṁ pamādena madena vāpi
                   avīciyaṁ dukkhamasayha kappaṁ
                   pappoti pāṇaṁ atipātayanto.
                   Dukkhaṁ sughoraṁ narakenubhotvā
                   manussalokaṁ yadi yāti bhiyyo
                   appāyuko hoti virūparūpo
                   vihiṁsako dukkhavisesabhāgī.
                   Yathā ca pāṇā paramaṁ piyā te
                   mahājane kuñjara mandanāga
                   tathā parassāpi piyāti ñatvā
                   pāṇātipāto parivajjanīyo.
-------------------------------------------------
[page 307]
                   Dose ca hiṁsānirate viditvā
                   pāṇātipātā virate guṇe ca
                   pāṇātipātaṁ parivajjaya tvaṁ 1-
                   sagge sukhaṁ icchasi ce parattha.
                   Pāṇātipātā virato sudanto
                   piyo manāpo bhavatīdha loke
                   kāyassa bhedā ca paraṁ panassa
                   saggādhivāsaṁ kathayanti buddhā.
                   Dukkhāgamaṁ nicchati koci loke
                   sabbopi jāto sukhamesateva
                   tasmā mahānāga vihāya hiṁsaṁ
                   bhāvehi mettaṁ karuṇañca kāle"ti.
      Athevaṁ dasabalenānusāsiyamāno dantivaro saññaṁ paṭilabhitvā paramavinīto
  vinayācārasampanno sisso viya ahosi. Evaṁ so piyadassī bhagavā amhākaṁ
  satthā viya dhanapālaṁ doṇamukhaṁ karivaraṁ damitvā tattha mahājanasamāgame dhammaṁ
  desesi. Tadā asītikoṭisahassānaṁ dhammābhisamayo ahosi. Ayaṁ tatiyo abhisamayo
  ahosi. Tena vuttaṁ:-
        [1] "sujātassa Aparena sayambhū lokanāyako
            durāsado asamasamo piyadassī mahāyaso.
        [2] Sopi buddho amitayaso ādiccova virocati
            nihantvāna tamaṁ sabbaṁ 2- dhammacakkaṁ pavattayi.

  *  *  *  *  *  *
  Footnote: 1 Sī.,i. parivajjayitvā 2 chaṂa. sabbaṁ tamaṁ nihantvāna
-------------------------------------------------
[page 308]
        [3] Tassāpi atulatejassa ahesuṁ abhisamayā tayo
            koṭisatasahassānaṁ paṭhamābhisamayo ahu.
        [4] Sudassano devarājā micchādiṭṭhimarocayi
            tassa diṭṭhiṁ vinodento satthā dhammamadesayi.
        [5] Janasannipāto atulo mahāsannipatī tadā
            navutikoṭisahassānaṁ 1- dutiyābhisamayo ahu.
        [6] Yadā doṇamukhaṁ hatthiṁ vinesi 2- narasārathi
            asītikoṭisahassānaṁ tatiyābhisamayo ahū"ti.
      Sumaṅgalanagare pālito nāma rājaputto ca purohitaputto sabbadassikumāro
  cāti dve sahāyakā ahesuṁ. Te piyadassimhi sammāsambuddhe cārikaṁ carante
  "attano nagaraṁ sampatto"ti sutvā koṭisatasahassaparivārā paccuggamanaṁ katvā
  tassa dhammaṁ sutvā sattāhaṁ mahādānaṁ datvā sattame divase bhagavato
  bhattānumodanāvasāne koṭisatasahassehi saddhiṁ pabbajitvā arahattaṁ pāpuṇiṁsu.
  Tesaṁ pana majjhe bhagavā pātimokkhaṁ uddisi, so paṭhamo sannipāto ahosi.
  Athāparena samaye sudassanadevarājassa samāgame navutikoṭiyo arahattaṁ pāpuṇiṁsu.
  Tehi parivuto satthā pātimokkhaṁ uddisi, ayaṁ dutiyo sannipāto ahosi,
  puna doṇamukhavinayane asītikoṭiyo pabbajitvā arahattaṁ pāpuṇiṁsu. Tesaṁ majjhe
  bhagavā pātimokkhaṁ uddisi, ayaṁ tatiyo sannipāto ahosi. Tena vuttaṁ:-
        [7] "sannipātā Tayo āsuṁ tassāpi piyadassino
            koṭisatasahassānaṁ paṭhamo āsi samāgamo.

  *  *  *  *  *  *
  Footnote: 1 pāḷi. navakoṭisahassānaṁ 2 pāḷi. vineti
-------------------------------------------------
[page 309]
        [8] Tato paraṁ navutikoṭī samiṁsu ekato munī
            tatiye sannipātamhi asītikoṭiyo ahū"ti.
      Tadā amhākaṁ bodhisatto kassapo nāma brāhmaṇamāṇavo itihāsapañcamānaṁ
  tiṇṇaṁ vedānaṁ pāragū hutvā satthu dhammadesanaṁ sutvā koṭisatasahassaparicāgena
  paramārāmaṁ saṁghārāmaṁ kāretvā saraṇesu ca pañcasīlesu ca patiṭṭhāsi. Atha naṁ
  satthā "ito aṭṭhārasakappasataccayena gotamo nāma buddho loke bhavissatī"ti
  byākāsi. Tena vuttaṁ:-
        [9] "ahantena Samayena kassapo nāma brāhmaṇo 1-
            ajjhāyako 2- mantadharo tiṇṇaṁ vedāna pāragū.
       [10] Tassa dhammaṁ suṇitvāna pasādaṁ janayiṁ ahaṁ
            koṭisatasahassehi saṁghārāmaṁ amāpayiṁ.
       [11] Tassa datvāna ārāmaṁ haṭṭho saṁviggamānaso
            saraṇe pañcasīle ca 3- daḷhaṁ katvā samādiyiṁ.
       [12] Sopi maṁ buddho byākāsi saṁghamajjhe nisīdiya
            aṭṭhārase kappasate ayaṁ buddho bhavissati
            4- ahu kapilavhayā rammā nikkhamitvā tathāgato. 4-
       [13] Padhānaṁ padahitvāna .pe. Hessāma sammukhā imaṁ.
       [14] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tattha saraṇe pañcasīle cāti tīṇi saraṇāni pañca sīlāni cāti attho.
  Aṭṭhārase kappasateti ito aṭṭhasatādhikassa kappasahassassa accayenāti attho.

  *  *  *  *  *  *
  Footnote: 1 pāḷiyaṁ māṇavoti dissati 2 pāḷiyaṁ ajjhāyikoti dissati
  3 i. saraṇaṁ pañcasīlañca 4 chaṂa. ime pāṭhā na dissanti
-------------------------------------------------
[page 310]
      Tassa pana bhagavato sudhaññaṁ nāma nagaraṁ ahosi. Pitā sudatto nāma
  rājā, mātā sucandā nāma devī, pālito ca sabbadassī ca dve aggasāvakā,
  sobhito nāmupaṭṭhāko, sujātā ca dhammadinnā ca dve aggasāvikā, kakudharukkho
  bodhi, sarīraṁ asītihatthubbedhaṁ ahosi, navutivassasahassāni āyu, vimalā nāmassa
  aggamahesī ahosi, kañcanāveḷo nāma putto, so rājaññarathena nikkhamīti.
  Tena vuttaṁ:-
       [15] "sudhaññaṁ Nāma nagaraṁ sudatto nāma khattiyo
            sucandā nāma 1- janikā piyadassissa satthuno.
       [20] Pālito sabbadassī ca ahesuṁ aggasāvakā
            sobhito nāmupaṭṭhāko piyadassissa satthuno.
       [21] Sujātā dhammadinnā ca ahesuṁ aggasāvikā
            bodhi tassa bhagavato kakudhoti 2- pavuccati.
       [23] Sopi buddho amitayaso dvattiṁsavaralakkhaṇo
            asītihatthamubbedho sālarājāva dissati.
       [24] Aggicandasūriyānaṁ 3- hatthi tādisikā pabhā
            yathā ahu pabhā tassa asamassa mahesino.
       [25] Tassāpi devadevassa āyu tāvatakaṁ 4- ahu
            navutivassasahassāni loke aṭṭhāsi cakkhumā.
       [26] Sopi buddho asamasamo yugānipi tāni atuliyāni
            sabbaṁ tamantarahitaṁ nanu rittā sabbasaṅkhārā"ti.

  *  *  *  *  *  *
  Footnote: 1 chaṂa. candā nāmāsi 2 i. kakuddhoti
  3 aggiyā candasuriyānaṁ (syā) 4 pāḷi. tāvattakaṁ
-------------------------------------------------
[page 311]
      Tattha sālarājāvāti sabbaphāliphullo paramaramaṇīyadassano samavaṭṭakkhandho
  sālarājā viya dissati. Yugānipi tānīti aggasāvakayugādīni yugaḷāni. Sesagāthāsu
  sabbattha uttānamevāti.
                      Piyadassībuddhavaṁsavaṇṇanā niṭṭhitā.
                       Niṭṭhito terasamo buddhavaṁso.
                          --------------
                       16. Atthadassībuddhavaṁsavaṇṇanā
      piyadassimhi sammāsambuddhe parinibbute tassa sāsane ca antarahite
  parihāyitvā vaḍḍhitvā aparimitāyukesu manussesu 1- anukkamena parihāyitvā
  vassasatasahassāyukesu jātesu paramatthadassī atthadassī nāma buddho loke
  uppajji. So pāramiyo pūretvā tusitapure nibbattitvā tato cavitvā paramasobhane
  sobhane nāma nagare sāgarassa nāma rañño kule aggamahesiyā sudassanadeviyā
  kucchismiṁ paṭisandhiṁ gahetvā dasa māse gabbhe vasitvā sucindhanuyyāne
  mātukucchito nikkhami. Mātukucchito mahāpurise nikkhantamatte sucirakālanihitāni
  kulaparamparāgatāni mahānidhānāni dhanasāmikā paṭilabhiṁsūti tassa nāmaggahaṇadivase
  "atthadassī"ti nāmamakaṁsu. So dasavassasahassāni agāraṁ ajjhāvasi. Amaragirisuragiri-
  girivāhananāmakā paramasurabhijanakā tayo cassa pāsādā ahesuṁ. Visākhādevippamukhāni
  tettiṁsa itthisahassāni ahesuṁ.
      So cattāri nimittāni disvā visākhādeviyā selakumāre nāma putte
  uppanne sudassanaṁ nāma assarājaṁ abhiruhitvā mahābhinikkhamanaṁ nikkhamitvā
  pabbaji. Taṁ nava manussakoṭiyo anupabbajiṁsu. Tehi parivuto so mahāpuriso

  *  *  *  *  *  *
  Footnote: 1 Ma. aparimitāyukā manussā hutvā
-------------------------------------------------
[page 312]
  Aṭṭha māse padhānacariyaṁ caritvā visākhapuṇṇamāya sucindharanāginā 1- upahāratthāya
  ānītaṁ madhupāyāsaṁ mahājanena sandissamānasabbasarīrāya nāgiyā saha
  suvaṇṇapātiyā dinnaṁ madhupāyāsaṁ paribhuñjitvā taruṇatarusatasamalaṅkate taruṇasālavane
  divāvihāraṁ vītināmetvā sāyanhasamaye dhammarucinā mahārucinā nāma nāgarājena
  dinnā aṭṭha kusatiṇamuṭṭhiyo gahetvā campakabodhiṁ upasaṅkamitvā tepaññāsa-
  hatthāyāmavitthataṁ kusatiṇasantharaṁ santharitvā pallaṅkaṁ ābhujitvā sambodhiṁ patvā
  sabbabuddhāciṇṇaṁ "anekajātisaṁsāraṁ .pe. Taṇhānaṁ khayamajjhagā"ti udānaṁ
  udānetvā sattasattāhaṁ bodhisamīpeyeva vītināmetvā brahmunā dhammadesanāyācanaṁ
  sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe
  disvā ākāsena gantvā anomanagarasamīpe anomuyyāne otaritvā tehi
  parivuto tattha dhammacakkaṁ pavattesi. Tadā koṭisatasahassānaṁ paṭhamo dhammābhisamayo
  ahosi.
      Puna bhagavati lokanāyake devalokacārikaṁ caritvā tattha dhammaṁ desente
  koṭisatasahassānaṁ dutiyo abhisamayo ahosi. Yadā pana bhagavā atthadassī amhākaṁ
  bhagavā viya kapilavatthuparaṁ sobhanapuraṁ pavisitvā dhammaṁ desesi, tadā koṭisatasahassānaṁ
  tatiyo dhammābhisamayo ahosi. Tena vuttaṁ:-
        [1] "tattheva Maṇḍakappamhi atthadassī mahāyaso
            mahātamaṁ nihantvāna patto sambodhimuttamaṁ.
        [2] Brahmunā yācito santo dhammacakkaṁ pavattayi
            amatena tappayī lokaṁ dasasahassī sadevakaṁ.

  *  *  *  *  *  *
  Footnote: 1 Ma. sucinandanāgiyā
-------------------------------------------------
[page 313]
        [3] Tassāpi lokanāthassa ahesuṁ abhisamayā tayo
            koṭisatasahassānaṁ paṭhamābhisamayo ahu.
        [4] Yadā buddho atthadassī carati devacārikaṁ
            koṭisatasahassānaṁ dutiyābhisamayo ahu.
        [5] Punāparaṁ yadā buddho desesi pitu santike
            koṭisatasahassānaṁ tatiyābhisamayo ahū"ti.
      Tattha tatthevāti tasmiṁyeva kappeti attho. Ettha pana varakappo "maṇḍakappo"ti
  adhippeto. "yasmiṁ Kappe tayo buddhā nibbattanti, so kappo varakappo"ti
  heṭṭhā padumuttarabuddhavaṁsavaṇṇanāyaṁ vutto. Tasmā varakappo idha "maṇḍakappo"ti
  vutto. Nihantvānāti nihanitvā. Ayameva vā pāṭho. Santoti samāno.
  Amatenāti maggaphalādhigamāmatapānena. Tappayīti atappayi, piṇesīti attho.
  Dasasahassīti dasasahassilokadhātuṁ. Devacārikanti devānaṁ vinayanatthaṁ devalokacārikanti
  attho.
      Sucandakanagare kira santo ca rājaputto upasanto ca purohitaputto
  tīsu vedesu sabbasamayantaresu ca sāramadisvā nagarassa catūsu dvāresu cattāro
  paṇḍite visārade ca manusse ṭhapetuṁ "yaṁ pana tumhe paṇḍitaṁ samaṇaṁ vā brāhmaṇaṁ
  vā passatha suṇātha vā, taṁ amhākaṁ āgantvā ārocethā"ti. Tena ca samayena
  atthadassī lokanātho sucandakanagaraṁ sampāpuṇi. Atha tehi niveditā purisā
  gantvā tesaṁ dasabalassa tatthāgamanaṁ paṭivedesuṁ. Tato te santopasantā
  tathāgatāgamanaṁ sutvā pahaṭṭhamānasā sahassaparivārā dasabalaṁ asamaṁ paccuggantvā
  abhivādetvā nimantetvā sattāhaṁ buddhappamukhassa saṁghassa asadisaṁ mahādānaṁ
  datvā sattame divase sakalanagaravāsīhi manussehi saddhiṁ dhammakathaṁ suṇiṁsu. Tasmiṁ
-------------------------------------------------
[page 314]
  Kira divase aṭṭhanavutisahassāni ehibhikkhupabbajjāya pabbajitvā arahattaṁ
  pāpuṇiṁsu. Tāya parisāya majjhe bhagavā pātimokkhaṁ uddisi, so paṭhamo sannipāto
  ahosi.
      Yadā pana bhagavā attano puttassa selattherassa dhammaṁ desento
  aṭṭhāsītisahassāni pasādetvā ehibhikkhubhāvena pabbājetvā arahattaṁ pāpetvā
  pātimokkhaṁ uddisi, so dutiyo sannipāto ahosi. Puna mahāmaṅgalasamāgame
  māghapuṇṇamāyaṁ devamanussānaṁ dhammaṁ desento aṭṭhasattatisahassāni arahattaṁ
  pāpetvā pātimokkhaṁ uddisi, so tatiyo sannipāto ahosi. Tena vuttaṁ:-
        [6] "sannipātā Tayo āsuṁ tassāpi ca mahesino
            khīṇāsavānaṁ vimalānaṁ santacittāna tādinaṁ.
        [7] Aṭṭhanavutisahassānaṁ 1- paṭhamo āsi samāgamo
            aṭṭhāsītisahassānaṁ 2- dutiyo āsi samāgamo.
        [8] Aṭṭhasattatisahassānaṁ 3- tatiyo āsi samāgamo
            anupādā vimuttānaṁ vimalānaṁ mahesinan"ti.
      Tadā kira amhākaṁ bodhisatto campakanagare susīmo nāma brāhmaṇa-
  mahāsālo lokasammato ahosi. So sabbavibhavajātaṁ dīnānāthakapaṇaddhikādīnaṁ
  vissajjetvā himavantasamīpaṁ gantvā tāpasapabbajjaṁ pabbajitvā aṭṭha
  samāpattiyo pañca abhiññāyo ca nibbattetvā mahiddhiko mahānubhāvo hutvā
  mahājanassa kusalākusalānaṁ dhammānaṁ anavajjasāvajjabhāvañca dassetvā buddhappādaṁ
  āgamayamāno aṭṭhāsi.

  *  *  *  *  *  *
  Footnote: 1 Ma. aṭṭhanavutisatasahassānaṁ 2 Ma. aṭṭhāsītisatasahassānaṁ
  3 Ma. aṭṭhasattatisatasahassānaṁ
-------------------------------------------------
[page 315]
      Athāparena samayena atthadassimhi lokanāyake loke uppajjitvā
  sudassanamahānagare aṭṭhannaṁ parisānaṁ majjhe dhammāmatavassaṁ vassente tassa
  dhammaṁ sutvā saggalokaṁ gantvā dibbāni mandāravapadumapāricchattakādīni pupphāni
  devalokato āharitvā attano ānubhāvaṁ dassento dissamānasarīro catūsu
  disāsu catuddīpikamahāmegho viya pupphavassaṁ vassetvā samantato pupphamaṇḍapaṁ
  pupphamayagghitoraṇahemajālādīni pupphamayāni katvā mandāravapupphacchattena dasabalaṁ
  pūjesi. Sopi naṁ bhagavā "anāgate gotamo nāma buddho bhavissatī"ti byākāsi.
  Tena vuttaṁ:-
        [9] "ahantena Samayena jaṭilo uggatāpano
            susīmo nāma nāmena mahiyā seṭṭhasammato.
       [10] Dibbaṁ mandāravaṁ pupphaṁ padumaṁ pārichattakaṁ
            devalokā haritvāna 1- sambuddhamabhipūjayiṁ.
       [11] Sopi maṁ buddho byākāsi atthadassī mahāmuni
            aṭṭhārase kappasate ayaṁ buddho bhavissati.
            1- Ahu kapilavhayā rammā nikkhamitvā tathāgato. 1-
       [12] Padhānaṁ padahitvāna .pe. Hessāma sammukhā imaṁ.
       [13] Tassāpi vacanaṁ sutvā tuṭṭho 2- saṁviggamānaso
            uttariṁ vatamadhiṭṭhāsiṁ dasapāramipūriyā"ti.
      Tattha jaṭiloti jaṭā assa atthīti jaṭilo. Mahiyā seṭṭhasammatoti
  sakalenapi lokena seṭṭho uttamo pavaroti evaṁ sammato sambhāvitoti attho.

  *  *  *  *  *  *
  Footnote: 1-1 chaṂa. ime pāṭhā na dissanti 2 chaṂa. haṭṭho
-------------------------------------------------
[page 316]
      Tassa pana bhagavato sobhanaṁ nāma nagaraṁ ahosi. Sāgaro nāma rājā
  pitā, sudassanā nāma mātā, santo upasanto ca dve aggasāvakā, abhayo
  nāmupaṭṭhāko, dhammā ca sudhammā ca dve aggasāvikā, campakarukkho bodhi,
  sarīraṁ asītihatthubbedhaṁ ahosi. Sarīrappabhā samantato sabbakālaṁ yojanamattaṁ
  pharitvā aṭṭhāsi, āyu vassasatasahassaṁ, visākhā nāmassa aggamahesī, selo nāma
  putto, assayānena nikkhami. Tena vuttaṁ:-
       [14] "sobhanaṁ Nāma nagaraṁ sāgaro nāma khattiyo
            sudassanā nāma janikā atthadassissa mahesino. 1-
       [19] Santo ca upasanto ca ahesuṁ aggasāvakā
            abhayo nāmupaṭṭhāko atthadassissa mahesino. 1-
       [20] Dhammā ceva sudhammā ca ahesuṁ aggasāvikā
            bodhi tassa bhagavato campakoti pavuccati.
       [22] Sopi buddho asamasamo asītihatthamuggato
            sobhate sālarājāva uḷurājāva pūrito.
       [23] Tassa pākatikā raṁsī anekasatakoṭiyo
            uddhaṁ adho dasa disā pharanti yojanaṁ sadā.
       [24] Sopi buddho narāsabho sabbasattuttamo muni
            vassasatasahassāni loke aṭṭhāsi cakkhumā.
       [25] Atulaṁ dassetvā obhāsaṁ virocetvā sadevake 2-
            sopi aniccataṁ patto yathaggupādānasaṅkhayā"ti.

  *  *  *  *  *  *
  Footnote: 1-1 chaṂa. satthuno 2 Sī.,Ma. atulaṁ dassayitvāna obhāsetvā sadevake
-------------------------------------------------
[page 317]
      Tattha uḷurājāva pūritoti saradasamayaparipuṇṇavimalasakalamaṇḍalo tārakarājā
  viyāti attho. Pākatikāti pakativasena uppajjamānā, na adhiṭṭhānavasena.
  Yadā icchasi bhagavā, tadā anekakoṭisatasahassepi cakkavāḷe ābhāya phareyya.
  Raṁsīti rasmiyo. Upādānasaṅkhayāti upādānakkhayā indhanakkhayā aggi viya
  sopi bhagavā catunnaṁ upādānānaṁ khayena anupādisesāya nibbānadhātuyā
  anupamanagare anomārāme parinibbāyi. Dhātuyo panassa adhiṭṭhānena vikiriṁsu.
  Sesamettha gāthāsu uttānamevāti.
                      Atthadassībuddhavaṁsavaṇṇanā niṭṭhitā.
                       Niṭṭhito cuddasamo buddhavaṁso.
                         -----------------
                       17. Dhammadassībuddhavaṁsavaṇṇanā
      atthadassimhi sammāsambuddhe parinibbute antarakappe ca vītivatte
  aparimitāyukesu sattesu anupubbena parihāyitvā vassasatasahassāyukesu jātesu
  dhammadassī nāma satthā lokālokakaro lobhādilokamalavinayakaro lokekanāyako
  loke udapādi. Sopi bhagavā pāramiyo pūretvā tusitapure nibbattitvā tato
  cavitvā saraṇanagare sabbalokasaraṇassa saraṇassa nāma rañño aggamahesiyā
  sunandāya nāma deviyā kucchismiṁ paṭisandhiṁ aggahesi. So dasannaṁ māsānaṁ
  accayena saraṇuyyāne mātukucchito pāvussakāle saliladharavivaragato puṇṇacando
  viya nikkhami. Mahāpurise pana mātukucchito nikkhantamatteyeva adhikaraṇavohāra-
  satthapotthakesu adhammiyā vohārā sayameva antaradhāyiṁsu. Dhammikavohārāyeva
  aṭṭhaṁsu. Tenassa nāmaggahaṇadivase "dhammadassī"ti nāmamakaṁsu. So
-------------------------------------------------
[page 318]
  Aṭṭhavassasahassāni agāraṁ ajjhāvasi. Tassa kira arajavirajasudassananāmakā tayo
  pāsādā ahesuṁ. Vicikoḷidevippamukhānaṁ itthīnaṁ vīsatisahassādhikaṁ satasahassaṁ
  ahosi.
      So cattāri nimittāni disvā vicikoḷideviyā puññavaḍḍhane nāma
  putte uppanne devakumāro viya ativiya sukhumālo devasampattimiva
  sampattimanubhavamāno majjhimayāme vuṭṭhāya sirisayane nisinno niddopagatānaṁ
  itthīnaṁ vippakāraṁ disvā sañjātasaṁvego mahābhinikkhamanāya cittaṁ uppādesi.
  Cittuppādasamanantaramevassa sudassanapāsādo gaganatalamabbhuggantvā caturaṅginiyā
  senāya parivuto dutiyo divasakaro viya dibbavimānaṁ viya ca gantvā
  rattakuravakatarubodhisamīpeyeva otaritvā aṭṭhāsi. Mahāpuriso kira brahmunā
  upanītāni kāsāyāni gahetvā pabbajitvā pāsādato otaritvā avidūre
  aṭṭhāsi. Pāsādo puna ākāsena gantvā bodhirukkhaṁ antokatvā paṭhaviyaṁ
  patiṭṭhāsi. Itthiyopi saparivārā pāsādato otaritvā aḍḍhagāvutamattaṁ gantvā
  aṭṭhaṁsu. Tattha itthiyo ca tāsaṁ paricārikā ceṭikāyo ca ṭhapetvā sabbe manussā
  taṁ anupabbajiṁsu. Bhikkhūnaṁ koṭisatasahassaṁ ahosi.
      Atha dhammadassī bodhisatto sattāhaṁ padhānacariyaṁ caritvā vicikoḷideviyā
  dinnaṁ madhupāyāsaṁ paribhuñjitvā badaravane divāvihāraṁ katvā sāyanhasamaye
  sirivaḍḍhanena nāma yavapālakena dinnā aṭṭha tiṇamuṭṭhiyo gahetvā
  bimbijālabodhiṁ upagantvā tepaṇṇāsahatthavitthataṁ tiṇasantharaṁ santharitvā tattha
  sabbaññutaññāṇaṁ paṭivijjhitvā "anekajātisaṁsāraṁ .pe. Taṇhānaṁ khayamajjhagā"ti
  udānaṁ udānetvāva bodhisamīpe sattasattāhaṁ vītināmetvā katabrahmāyācano
  attanā saddhiṁ pabbajitassa bhikkhūnaṁ koṭisatasahassassa saddhammappaṭivedhasamatthataṁ
-------------------------------------------------
[page 319]
  Ñatvā aṭṭhārasayojanikamaggaṁ ekāheneva isipatanaṁ gantvā tehi parivuto
  tattha dhammacakkaṁ pavattesi, tadā koṭisatasahassānaṁ paṭhamābhisamayo ahosi. Tena
  vuttaṁ:-
        [1] "tattheva Maṇḍakappamhi dhammadassī mahāyaso
            tamandhakāraṁ vidhamitvā atirocati sadevake.
        [2] Tassāpi atulatejassa dhammacakkappavattane
            koṭisatasahassānaṁ paṭhamābhisamayo ahū"ti.
      Tattha tamandhakāranti tamasaṅkhātaṁ mohandhakāranti attho.
      Yadā pana tagaranāmake nagare sañjayo nāma rājā kāmesu
  ādīnavaṁ nekkhammaṁ khemato ca disvā isipabbajjaṁ pabbaji. Taṁ navutikoṭiyo
  anupabbajiṁsu. Te sabbeyeva pañcābhiññāaṭṭhasamāpattilābhino ahesuṁ. Atha
  satthā dhammadassī tesaṁ upanissayasampattiṁ disvā ākāsena gantvā
  sañjayassa tāpasassa assamapadaṁ gantvā ākāse ṭhatvā tesaṁ tāpasānaṁ
  ajjhāsayānurūpaṁ dhammaṁ desetvā dhammacakkhuṁ uppādesi, so dutiyo abhisamayo
  ahosi. Tena vuttaṁ:-
        [3] "yadā Buddho dhammadassī vinesi sañjayaṁ isiṁ
             tadā navutikoṭīnaṁ dutiyābhisamayo ahū"ti.
      Yadā pana sakko devānamindo dasabalassa dhammaṁ sotukāmo taṁ upasaṅkami,
  tadā asītiyā koṭīnaṁ tatiyo abhisamayo ahosi. Tena vuttaṁ:-
        [4] "yadā Sakko upagañchi sapariso vināyakaṁ
              tadā asītikoṭīnaṁ tatiyābhisamayo ahū"ti.
-------------------------------------------------
[page 320]
      Yadā pana saraṇanagare vemātikabhātikaṁ padumakumāraṁ phussadevakumārañca
  saparivāre pabbājesi, tasmiṁ antovasse pabbajitānaṁ bhikkhūnaṁ koṭisatasahassānaṁ 1-
  majjhe visuddhipavāraṇaṁ pavāresi, so paṭhamo sannipāto ahosi. Puna bhagavato
  devalokato orohaṇe satakoṭīnaṁ dutiyo sannipāto ahosi. Yadā pana
  sudassanārāme terasannaṁ dhutaguṇānaṁ guṇe ānisaṁse pakāsetvā hāritaṁ nāma
  mahāsāvakaṁ etadagge ṭhapesi, tadā asītiyā koṭīnaṁ majjhe bhagavā pātimokkhaṁ
  uddisi, so tatiyo sannipāto ahosi. Tena vuttaṁ:-
        [5] "tassāpi Devadevassa sannipātā tayo āsuṁ 2-
            khīṇāsavānaṁ vimalānaṁ santacittāna tādinaṁ.
        [6] Yadā buddho dhammadassī saraṇe vassaṁ upāgami
            tadā koṭisatasahassānaṁ 1- paṭhamo āsi samāgamo.
        [7] Punāparaṁ yadā buddho devato eti mānusaṁ
            tadāpi satakoṭīnaṁ dutiyo āsi samāgamo.
        [8] Punāparaṁ tadā buddho pakāsesi dhute guṇe
            tadā asītikoṭīnaṁ tatiyo āsi samāgamo"ti.
      Tadā amhākaṁ bodhisatto sakko devarājā hutvā dvīsu devalokesu
  devehi parivuto āgantvā dibbehi gandhapupphādīhi dibbaturiyehi ca tathāgataṁ
  pūjesi. Sopi naṁ satthā "anāgate gotamo nāma buddho bhavissatī"ti byākāsi.
  Tena vuttaṁ:-
        [9] "ahantena Samayena sakko āsiṁ purindado
             dibbena gandhamālena turiyenābhipūjayiṁ.

  *  *  *  *  *  *
  Footnote: 1 Sī.,i.,ka. koṭisahassānaṁ 2 chaṂa. ahuṁ
-------------------------------------------------
[page 321]
       [10] Sopi maṁ tadā byākāsi devamajjhe nisīdiya
            aṭṭhārase kappasate ayaṁ buddho bhavissati.
            1- Ahu kapilavhayā rammā nikkhamitvā tathāgato. 1-
       [11] Padhānaṁ padahitvāna .pe. Hessāma sammukhā imaṁ.
       [12] Tassāpi vacanaṁ sutvā bhiyyo citataṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tassa pana bhagavato saraṇaṁ nāma nagaraṁ ahosi. Saraṇo nāma rājā
  pitā, sunandā nāma mātā, padumo ca phussadevo ca dve aggasāvakā,
  sunetto nāma upaṭṭhāko, khemā ca sabbanāmā ca dve aggasāvikā,
  bimbijālarukkho bodhi, sarīraṁ panassa asītihatthubbedhaṁ ahosi, āyu vassasatasahassaṁ,
  vicikoḷidevī nāmassa aggamahesī, puññavaḍḍhano nāmassa putto, pāsādena
  nikkhami. Tena vuttaṁ:-
       [13] "saraṇaṁ Nāma nagaraṁ saraṇo nāma khattiyo
            sunandā nāma janikā dhammadassissa satthuno.
       [18] Padumo phussadevo ca ahesuṁ aggasāvakā
            sunetto nāmupaṭṭhāko dhammadassissa satthuno.
       [19] Khemā ca sabbanāmā ca ahesuṁ aggasāvikā
            bodhi tassa bhagavato bimbijāloti vuccati.
       [21] Sopi buddho asamasamo asītihatthamuggato
            atirocati tejena dasasahassimhi dhātuyā.

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 322]
       [22] Suphullo sālarājāva vijjūva gagane yathā
            majjhanhikeva sūriyo evaṁ so upasobhatha.
       [23] Tassāpi atulatejassa samakaṁ āsi jīvitaṁ
            vassasatasahassāni loke aṭṭhāsi cakkhumā.
       [24] Obhāsaṁ dassayitvāna vimalaṁ katvāna sāsanaṁ
            cavi candova gagane nibbuto so sasāvako"ti.
      Tattha bimbijāloti rattakuravakarukkho. Dasasahassimhi dhātuyāti dasasahassiyā
  lokadhātuyā. Vijjūvāti vijjulatā viya. Upasobhathāti yathā gagane vijju ca
  majjhanhike sūriyo ca upasobhati, evaṁ so bhagavā upasobhitthāti attho.
  Samakanti sabbehi narasattehi samameva tassa āyu ahosīti attho. Cavīti cuto.
  Candovāti gaganato candimā viya cavīti attho. Dhammadassī kira bhagavā
  sālavatīnagare kesārāme parinibbāyi. Sesamettha gāthāsu pākaṭamevāti.
                      Dhammadassībuddhavaṁsavaṇṇanā niṭṭhitā.
                       Niṭṭhito paṇṇarasamo buddhavaṁso.
                        ------------------
                        18. Siddhatthabuddhavaṁsavaṇṇanā
      dhammadassimhi bhagavati parinibbute antarahite cassa sāsane tasmiṁ
  kappe atīte kappasahasse ca sattasu kappasatesu ca chasu kappesu ca atikkantesu
  ito catunavutikappamatthake ekasmiṁ kappe ekova lokatthacaro adhigataparamattho
  siddhattho nāma satthā loke pāturahosi. Tena vuttaṁ:-
-------------------------------------------------
[page 323]
        [1] "dhammadassissa Aparena siddhattho lokanāyako
              nihanitvā tamaṁ sabbaṁ sūriyo abbhuggato yathā"ti.
      Siddhattho bodhisattopi pāramiyo pūretvā tusitabhavane nibbattitvā
  tato cavitvā vebhāranagare udenassa nāma rañño aggamahesiyā suphassāya
  nāma deviyā kucchismiṁ paṭisandhiṁ gahetvā dasannaṁ māsānaṁ accayena vīriyuyyāne
  mātukucchito nikkhami. Jāte pana mahāpurise sabbesaṁ āraddhakammantā ca
  icchitā ca atthā siddhimagamaṁsu, tasmā panassa ñātakā "siddhattho"ti nāmamakaṁsu.
  So dasavassahassāni agāramajjhe vasi. Tassa kokāsuppalapadumanāmakā tayo
  pāsādā ahesuṁ. Somanassādevippamukhāni aṭṭhacattālīsa itthisahassāni paccupaṭṭhitāni
  ahesuṁ.
      So cattāri nimittāni disvā somanassādeviyā putte anupamakumāre
  uppanne āsāḷhipuṇṇamiyaṁ suvaṇṇasivikāya nikkhamitvā vīriyuyyānaṁ gantvā
  pabbaji. Taṁ koṭisatasahassamanussā anupabbajiṁsu. Mahāpuriso kira tehi saddhiṁ
  dasa māse padhānacariyaṁ caritvā visākhapuṇṇamāyaṁ asadisabrāhmaṇagāme sunettāya
  nāma brāhmaṇakaññāya dinnaṁ madhupāyāsaṁ paribhuñjitvā divāvihāraṁ vītināmetvā
  sāyanhasamaye varuṇena nāma yavapālena dinnā aṭṭha tiṇamuṭṭhiyo gahetvā
  kaṇikārabodhiṁ upagantvā cattālīsahatthavitthataṁ tiṇasantharaṁ santharitvā pallaṅkaṁ
  ābhujitvā sabbaññutaṁ pāpuṇitvā "anekajātisaṁsāraṁ .pe. Taṇhānaṁ
  khayamajjhagā"ti udānaṁ udānetvā sattasattāhaṁ vītināmetvā attanā
  saha pabbajitānaṁ bhikkhūnaṁ koṭisatasahassānaṁ catusaccapaṭivedhasamatthataṁ disvā
  anilapathena gantvā gayāmigadāye otaritvā tesaṁ dhammacakkaṁ pavattesi, tadā
  koṭisatasahassānaṁ paṭhamo abhisamayo ahosi. Tena vuttaṁ:-
-------------------------------------------------
[page 324]
        [2] "sopi Patvāna sambodhiṁ santārento sadevakaṁ
            abhivassi dhammameghena nibbāpento sadevakaṁ.
        [3] Tassāpi atulatejassa ahesuṁ abhisamayā tayo
            koṭisatasahassānaṁ paṭhamābhisamayo ahū"ti.
      Tattha sadevakanti sadevakaṁ lokaṁ. Dhammameghenāti dhammakathāmeghavassena.
  Puna bhīmarathanagare bhīmarathena nāma raññā nimantito nagaramajjhe kate santhāgāre
  nisinno karavīkarutamañjunā savanasukhena paramamadhurena paṇḍitajanahadayaṅgamena
  amatābhisekasadisena brahmassarena dasa disā paripūrento dhammāmatadundubhimāhani,
  tadā navutikoṭīnaṁ dutiyo abhisamayo ahosi. Tena vuttaṁ:-
        [4] "punāparaṁ Bhīmarathe yadā āhani dundubhiṁ
            tadā navutikoṭīnaṁ dutiyābhisamayo ahū"ti.
      Yadā pana vebhāranagare ñātisamāgame buddhavaṁsaṁ desento navutikoṭīnaṁ
  dhammacakkhuṁ uppādesi, so tatiyo abhisamayo ahosi. Tena vuttaṁ:-
        [5] "yadā Buddho dhammaṁ desesi vebhāre so naruttamo 1-
             tadā navutikoṭīnaṁ tatiyābhisamayo ahū"ti.
      Amararuciradassane 2- amaranagare nāma sambalo ca 3- sumitto ca dve
  bhātaro rajjaṁ kāresuṁ. Atha siddhattho satthā tesaṁ rājūnaṁ upanissayasampattiṁ
  disvā gaganatalena gantvā amaranagaramajjhe otaritvā cakkālaṅkatatalehi caraṇehi
  paṭhavitalaṁ maddanto viya padacetiyāni dassetvā amaruyyānaṁ gantvā paramaramaṇīye
  attano karuṇāsītale silātale nisīdi. Tato dvepi bhātikarājāno dasabalassa
  padacetiyāni disvā padāni anugantvā siddhatthaṁ adhigataparamatthaṁ sattāraṁ

  *  *  *  *  *  *
  Footnote: 1 chaṂa. puruttame 2 Sī.,i. ruciradassano 3 Sī.,i. sambahulo ca
-------------------------------------------------
[page 325]
  Sabbalokanetāraṁ saparivāraṁ upasaṅkamitvā abhivādetvā bhagavantaṁ parivāretvā
  nisīdiṁsu. Tesaṁ bhagavā ajjhāsayānurūpaṁ dhammaṁ desesi. Tassa te dhammakathaṁ
  sutvā sañjātasaddhā hutvā sabbeva pabbajitvā arahattaṁ pāpuṇiṁsu. Tesaṁ
  koṭisatānaṁ khīṇāsavānaṁ majjhe bhagavā pātimokkhaṁ uddisi, so paṭhamo sannipāto
  ahosi. Vebhāranagare ñātisamāgame pabbajitānaṁ navutikoṭīnaṁ majjhe pātimokkhaṁ
  uddisi, so dutiyo sannipāto ahosi. Sudassanavihāre sannipatitānaṁ asītikoṭīnaṁ
  majjhe pātimokkhaṁ uddisi, so tatiyo sannipāto ahosi. Tena vuttaṁ:-
        [6] "sannipātā Tayo āsuṁ siddhatthassa mahesino 1-
            khīṇāsavānaṁ vimalānaṁ santacittāna tādinaṁ.
        [7] Koṭisatānaṁ navutīnaṁ asītiyāpi ca koṭinaṁ
            ete āsuṁ tayo ṭhānā vimalānaṁ samāgame"ti.
      Tattha navutīnaṁ, asītiyāpi ca koṭinanti navutīnaṁ koṭīnaṁ asītiyāpi ca
  koṭīnaṁ sannipātā ahesunti attho. Ete āsuṁ tayo ṭhānāti etāni tīṇi
  sannipātaṭṭhānāni ahesunti attho. "ṭhānānetāni Tīṇi ahesun"tipi pāṭho.
      Tadā amhākaṁ bodhisatto surasenanagare maṅgalo nāma brāhmaṇo hutvā
  vedavedaṅgānaṁ pāraṁ gantvā anekakoṭisaṅkhaṁ dhanasannicayaṁ dīnānāthādīnaṁ
  pariccajitvā vivekārāmo hutvā tāpasapabbajjaṁ pabbajitvā jhānābhiññāyo
  nibbattetvā viharanto "siddhattho nāma buddho loke uppanno"ti sutvā
  taṁ upasaṅkamitvā vanditvā tassa dhammakathaṁ sutvā yāya jambuyā ayaṁ jambudīpo
  paññāyati, iddhiyā taṁ jambuṁ upasaṅkamitvā tato phalaṁ āharitvā navutikoṭibhikkhu-
  parivāraṁ siddhatthaṁ satthāraṁ surasenavihāre nisīdāpetvā jambuphalehi santappesi

  *  *  *  *  *  *
  Footnote: 1 chaṂa. tasmimpi dvipatuttame
-------------------------------------------------
[page 326]
  Sampavāresi. Atha satthā taṁ phalaṁ paribhuñjitvā "ito catunavutikappamatthake
  gotamo nāma buddho bhavissatī"ti byākāsi. Tena vuttaṁ:-
        [8] "ahantena Samayena maṅgalo nāma tāpaso
            uggatejo duppasaho abhiññābalasamāhito.
        [9] Jambuto phalamānetvā siddhatthassa adāsahaṁ
            paṭiggahetvā sambuddho idaṁ vacanamabravi.
       [10] Passatha imaṁ tāpasaṁ jaṭilaṁ uggatāpanaṁ
            catunavutito kappe ayaṁ buddho bhavissati
            1- ahu kapilavhayā rammā nikkhamitvā tathāgato. 1-
       [11] Padhānaṁ padahitvāna .pe. Hessāma sammukhā imaṁ.
       [12] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tattha duppasahoti durāsado. Ayameva vā pāṭho. Tassa pana bhagavato
  nagaraṁ vebhāraṁ nāma ahosi. Udeno nāma rājā pitā, jayasenotipi tasseva
  nāmaṁ, suphassā nāma mātā, sambalo ca sumitto ca dve aggasāvakā, revato
  nāmupaṭṭhāko, sīvalā ca surāmā ca dve aggasāvikā, kaṇikārarukkho bodhi,
  sarīraṁ saṭṭhihatthubbedhaṁ ahosi. Vassasatasahassaṁ āyu, somanassā nāma aggamahesī
  ahosi, anupamo nāma putto, suvaṇṇasivikāya nikkhami, tena vuttaṁ:-
       [13] "vebhāraṁ Nāma nagaraṁ udeno nāma khattiyo
            suphassā nāma janikā siddhatthassa mahesino.

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 327]
       [18] Sambalo ca sumitto ca ahesuṁ aggasāvakā
            revato nāmupaṭṭhāko siddhatthassa mahesino.
       [19] Līvalā ca surāmā ca ahesuṁ aggasāvikā
            bodhi tassa bhagavato kaṇikāroti vuccati.
       [21] So buddho saṭṭhiratanaṁ ahosi nabhamuggato
            kañcanagghiyasaṅkāso dasasahassī virocati.
       [22] Sopi buddho asamasamo atulo appaṭipuggalo
            vassasasatasahassāni loke aṭṭhāsi cakkhumā.
       [23] Vipulappabhaṁ dassayitvā pupphāpetvāna sāvake
            vilāsetvā samāpatyā 1- nibbuto so sasāvako"ti.
      Tattha saṭṭhiratananti saṭṭhiratanappamāṇaṁ nabhaṁ uggatoti attho. Kañcanagghiyasaṅkāsoti
  nānāratanavicittakanakamayāgghiyasadisadassanoti attho. Dasasahassī virocatīti
  dasasahassiyaṁ virocati. Vipulanti uḷāraṁ obhāsaṁ. Pupphāpetvānāti jhānābhiññā-
  maggaphalasamāpattipupphehi pupphite paramasobhaggappatte katvāti attho. Vilāsetvāti
  vilāsayitvā kīḷitvā, samāpatyāti lokiyalokuttarāhi samāpattīhi ca. Nibbutoti
  anupādāparinibbānena nibbuto.
      Siddhattho kira satthā kañcanaveḷunagare anomuyyāyena parinibbāyi.
  Tatthevassa ratanamayaṁ catuyojanubbedhaṁ cetiyamakaṁsūti. Sesagāthāsu sabbattha
  pākaṭamevāti.
                      Siddhatthabuddhavaṁsavaṇṇanā niṭṭhitā.
                       Niṭṭhito soḷasamo buddhavaṁso.
                         ----------------

  *  *  *  *  *  *
  Footnote: 1 pāḷi. varasamāpattiyā
-------------------------------------------------
[page 328]
                         19. Tissabuddhavaṁsavaṇṇanā
      tattha pana siddhatthassa bhagavato aparabhāge eko kappo buddhasuñño
  ahosi. Ito dvānavutikappamatthake tisso, phussoti ekasmiṁ kappe dve buddhā
  nibbattiṁsu. Tattha tisso nāma mahāpuriso pāramiyo pūretvā tusitapure
  nibbattitvā tato cavitvā khemakanagare janasandhassa 1- nāma rañño aggamahesiyā
  padumadalasadisanayanāya padumānāmāya deviyā kucchismiṁ paṭisandhiṁ gahetvā dassanaṁ
  māsānaṁ accayena anomuyyāne mātukucchito nikkhami. Sattavassasahassāni agāraṁ
  ajjhāvasi. Tassa guhāsela 2- nārisaya 3- nisabha 4- nāmakā tayo pāsādā ahesuṁ.
  Subhaddādevippamukhāni tettiṁsa itthisahassāni ahesuṁ.
      So cattāri nimittāni disvā subhaddādeviyā putte ānandakumāre
  uppanne sonuttaraṁ nāma anuttaraṁ turaṅgavaramāruyha mahābhinikkhamanaṁ nikkhamitvā
  pabbaji. Taṁ manussānaṁ koṭi anupabbaji. So tehi parivuto aṭṭha māse
  padhānacariyaṁ caritvā visākhapuṇṇamāya vīranigame vīraseṭṭhissa dhītāya dinnaṁ
  madhupāyāsaṁ paribhuñjitvā salalavane divāvihāraṁ vītināmetvā sāyanhasamaye
  vijitasaṅgāmakena nāma yavapālena upanītā aṭṭha tiṇamuṭṭhiyo gahetvā asanabodhiṁ
  upasaṅkamitvā cattālīsahatthavitthataṁ tiṇasantharaṁ santharitvā tattha pallaṅkaṁ
  ābhujitvā sāraṁ mārabalaṁ vidhamitvā adhigatasabbaññutaññāṇo "anekajātisaṁsāraṁ .pe.
  Taṇhānaṁ khayamajjhagā"ti udānaṁ udānetvā sattasattāhaṁ bodhisamīpeyeva
  vītināmetvā yasavatīnagare 5- brahmadevaṁ udayañca dve rājaputte saparivāre
  upanissayasampanne disvā ākāsena gantvā yasavatīmigadāye 6- otaritvā
  uyyānapālena rājaputte pakkosāpetvā tesaṁ saparivārānaṁ avisārinā byāpinā

  *  *  *  *  *  *
  Footnote: 1 Sī.,i.,Ma. saccasandhassa 2 Sī.,i. guhasela... 3 Sī.,i. nārisa, Ma. nāriya
  4 Ma. usabha 5 Sī.,i. haṁsavatīnagare 6 Sī.,i. haṁsavatīmigādāye
-------------------------------------------------
[page 329]
  Madhurena brahmassarena dasasahassilokadhātuṁ viññāpentova dhammacakkaṁ pavattesi,
  tadā koṭisatānaṁ paṭhamo dhammābhisamayo ahosi. Tena vuttaṁ:-
        [1] "siddhatthassa Aparena asamo appaṭipuggalo
            anantasīlo 1- amitayaso tisso lokagganāyako.
        [2] Tamandhakāraṁ vidhamitvā obhāsetvā sadevakaṁ
            anukampako mahāvīro loke uppajji cakkhumā.
        [3] Tassāpi atulā iddhi atulā sīlasamādhī ca 2-
            sabbattha pāramiṁ gantvā dhammacakkaṁ pavattayi.
        [4] So buddho dasasahassimhi viññāpesi giraṁ suciṁ
            koṭisatāni abhisamiṁsu paṭhame dhammadesane"ti.
      Tattha sabbatthāti sabbesu dhammesu pāraṁ gantvā. Dasasahassimhīti
  dasasahassiyaṁ. Athāparena samayena tissena satthārā saddhiṁ pabbajitānaṁ bhikkhūnaṁ
  koṭi mahāpurisassa gaṇavāsaṁ pahāya bodhimūlamupagamanasamaye aññatra gatā. Sā
  "tissena sammāsambuddhena dhammacakkaṁ pavattitan"ti sutvā yasavatīmigadāyaṁ
  āgantvā dasabalamabhivādetvā taṁ parivāretvā nisīdi. Tesaṁ bhagavā dhammaṁ
  desesi. Tadā navutiyā koṭīnaṁ dutiyābhisamayo ahosi. Puna mahāmaṅgalasamāgame 3-
  maṅgalapariyosāne saṭṭhiyā koṭīnaṁ tatiyo abhisamayo ahosi. Tena vuttaṁ:-
        [5] "dutiyo Navutikoṭīnaṁ tatiyo saṭṭhikoṭiyo
            bandhanāto pamocesi satte 4- naramarū tadā"ti.

  *  *  *  *  *  *
  Footnote: 1 chaṂa. anantatejo 2 chaṂa. atulaṁ sīlaṁ samādhi ca
  3 Ma. maṅgalasannipāte 4 Sī.,i.,Ma. sampatte
-------------------------------------------------
[page 330]
      Tattha dutiyo navutikoṭīnanti dutiyo abhisamayo ahosi navutikoṭipāṇīnanti
  attho. Bandhanātoti bandhanato, dasahi saṁyojanehi parimocesīti attho. Idāni
  parimocite satte sarūpato dassento "naramarū"ti āha. Naramarūti narāmare.
      Yasavatīnagare kira antovassaṁ pabbajitānaṁ arahantānaṁ satasahassehi
  parivuto pavāresi, so paṭhamo sannipāto ahosi. Ubhato sujātassa sujātassa
  nāma rañño nārivāhanakumāro nārivāhananagaraṁ anuppatte bhagavati lokanāthe
  saparivāro paccuggantvā dasabalaṁ sabhikkhusaṁghaṁ nimantetvā sattāhaṁ asadisadānaṁ
  datvā attano rajjaṁ puttassa niyyātetvā saparivāro sabbalokādhipatissa
  tissasammāsambuddhassa santike ehibhikkhupabbajjāya pabbaji. Tassa kira sā
  pabbajjā sabbadisāsu pākaṭā ahosi. Tasmā tato tato āgantvā
  nārivāhanakumāraṁ mahājano anupabbaji. Tadā tathāgato navutiyā bhikkhusatasahassassa
  majjhagato pātimokkhaṁ uddisi, so dutiyo sannipāto ahosi. Puna khemavatīnagare
  ñātisamāgame buddhavaṁsadhammakathaṁ sutvā asītisatasahassāni tassa santike pabbajitvā
  arahattaṁ pāpuṇiṁsu tehi parivuto sugato pātimokkhaṁ uddisi, so tatiyo
  sannipāto ahosi, tena vuttaṁ:-
        [6] "sannipātā Tayo āsuṁ tissassa ca mahesino 2-
            khīṇāsavānaṁ vimalānaṁ santacittāna tādinaṁ.
        [7] Khīṇāsavasatasahassānaṁ paṭhamo āsi samāgamo
            navutisatasahassānaṁ dutiyo āsi samāgamo.
        [8] Asītisatasahassānaṁ tatiyo āsi samāgamo
            khīṇāsavānaṁ vimalānaṁ pupphitānaṁ vimuttiyā"ti

  *  *  *  *  *  *
  Footnote: 1 chaṂa. tisse lokagganāyake
-------------------------------------------------
[page 331]
      Tadā amhākaṁ bodhisatto yasavatīnagare sujāto nāma rājā hutvā idaṁ
  phītaṁ janapadaṁ anekakoṭidhanasannicayaṁ anurāgamupagatahadayañca parijanaṁ tiṇanaḷamiva 1-
  pariccajitvā jātiādīsu saṁviggahadayo nikkhamitvā tāpasapabbajjaṁ pabbajitvā
  mahiddhiko mahānubhāvo hutvā "buddho loke uppanno"ti sutvā pañcavaṇṇāya
  pītiyā phuṭṭhasarīro hutvā sapatisso tissaṁ 2- bhagavantaṁ upasaṅkamitvā vanditvā
  cintesi "handāhaṁ mandāravapāricchattakādīhi dibbakusumehi bhagavantaṁ pūjessāmī"ti
  atha so evaṁ cintetvā iddhiyā saggalokaṁ gantvā cittalatāvanaṁ pavisitvā
  padumapāricchattakamandāravādīhi dibbakusumehi ratanamayaṁ caṅkoṭakaṁ gāvutappamāṇaṁ
  pūretvā gahetvā gaganatalena āgantvā dibbehi surabhikusumehi bhagavantaṁ pūjesi.
  Ekañca maṇidaṇḍakaṁ suvaṇṇamayakaṇṇikaṁ padumarāgamaṇimayapaṇṇaṁ sugandhakesaracchattaṁ
  viya padumacchattaṁ bhagavato sirasi dhārayanto catuparisamajjhe aṭṭhāsi, atha bhagavā
  naṁ "ito dvenavute kappe gotamo nāma buddho bhavissatī"ti byākāsi, tena
  vuttaṁ:-
        [9] "ahantena Samayena sujāto nāma khattiyo
            mahābhogaṁ chaḍḍayitvā pabbajiṁ isipabbajaṁ.
       [10] Mayi pabbajite sante uppajji lokanāyako
            buddhoti saddaṁ sutvāna pīti me upapajjatha.
       [11] Dibbaṁ mandāravaṁ pupphaṁ padumaṁ pārichattakaṁ
            ubho hatthehi paggayha dhunamāno upāgamiṁ.
       [12] Cātuvaṇṇaparivutaṁ tissaṁ lokagganāyakaṁ
            tamahaṁ pupphaṁ gahetvā matthake dhārayiṁ jinaṁ.

  *  *  *  *  *  *
  Footnote: 1 Sī.,i. parijiṇṇatiṇalavamiva 2 Sī.,i. apagataissaṁ tissaṁ
-------------------------------------------------
[page 332]
       [13] Sopi maṁ buddho byākāsi janamajjhe nisīdiya
            dvenavute ito kappe ayaṁ buddho bhavissati.
            1- Ahu kapilavhayā rammā nikkhamitvā tathāgato. 1-
       [14] Padhānaṁ padahitvāna .pe. Dessāma sammukhā imaṁ.
       [15] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tattha mayi pabbajiteti mayi pabbajitabhāvaṁ upagate. "mama Pabbajitaṁ
  santan"ti potthakesu likhanti, so pamādalekhoti veditabbo. Upapajjathāti
  uppajjittha. Ubho hatthehīti ubhohi hatthehi. Paggayhāti gahetvāna. Dhunamānoti
  vākacīrāni vidhunamānova. Cātuvaṇṇaparivutanti catuparisaparivutaṁ, khattiyabrāhmaṇa-
  gahapatisamaṇaparivutanti attho. "catuvaṇṇehi Parivutan"ti paṭhanti keci.
      Tassa pana bhagavato khemaṁ nāma nagaraṁ ahosi. Janasandho nāma khattiyo
  pitā, padumā nāma janikā, brahmadevo ca udayo ca dve aggasāvakā,
  samaṅgo 2- nāmupaṭṭhāko, phussā ca sudattā ca dve aggasāvikā, asanarukkho
  bodhi, sarīraṁ saṭṭhihatthubbedhaṁ ahosi, vassasatasahassaṁ āyu, subhaddā nāma
  aggamahesī, ānando nāma putto, turaṅgayānena nikkhami. Tena vuttaṁ:-
       [16] "khemakaṁ Nāma nagaraṁ janasandho nāma khattiyo
            padumā nāma janikā tissassa ca mahesino.
       [21] Brahmadevo ca udayo ca ahesuṁ aggasāvakā
            samaṅgo 2- nāmupaṭṭhāko tissassa ca mahesino.

  *  *  *  *  *  *
  Footnote: 1-1 chaṂa. ime pāṭhā na dissanti 2 Sī.,i. samaho, sumaṅgalo abhi.A. 1/68
-------------------------------------------------
[page 333]
       [22] Phussā ceva sudattā ca ahesuṁ aggasāvikā
            bodhi tassa bhagavato asanoti pavuccati.
       [24] So buddho saṭṭhiratano ahu uccattane jino
            anūpamo asadiso himavā viya dissati.
       [25] Tassāpi atulatejassa āyu āsi anuttaro
            vassasatasahassāni loke aṭṭhāsi cakkhumā.
       [26] Uttamaṁ pavaraṁ seṭṭhaṁ anubhotvā mahāyasaṁ
            jalitvā aggikkhandhova nibbuto so sasāvako.
       [27] Valāhakova anilena sūriyena viya ussavo
            andhakārova padīpena nibbuto so sasāvako"ti.
      Tattha uccattaneti uccabhāvena. Himavā viya dissatīti himavāva padissati.
  Ayameva vā pāṭho. Yathā yojanānaṁ satānucco himavā pañcapabbato sudūre
  ṭhitānampi uccabhāvena ca sommabhāvena ca atiramaṇīyo hutvā dissati, evaṁ
  bhagavāpi dissatīti attho. Anuttaroti nātidīgho nātirasso. Āyu vassasatasahassanti
  attho. Uttamaṁ pavaraṁ seṭṭhanti aññamaññavevacanāni. Ussavoti himabindu
  valāhakaussavāndhakārā viya anilasūriyadīpehi aniccatānilasūriyadīpehi 1- upadduto
  parinibbuto sasāvako bhagavāti attho.
      Tisso kira bhagavā sunandavatīnagare sunandārāme parinibbāyi.
  Sesametthagāthāsu pākaṭamevāti.
                       Tissabuddhavaṁsavaṇṇanā niṭṭhitā.
                       Niṭṭhito sattarasamo buddhavaṁso.
                           -------------

  *  *  *  *  *  *
  Footnote: 1 Sī.,i. ayaṁ pāṭho na dissati
-------------------------------------------------
[page 334]
                       20. Pussabuddhavaṁsavaṇṇanā 1-
      tassa tissassa bhagavato aparabhāge anukkamena parihāyitvā puna vaḍḍhitvā
  aparimitāyukā hutvā anupubbena hāyitvā navutivassasahassāyukesu jātesu tasmiṁyeva
  kappe pusso nāma satthā loke uppajji. Sopi bhagavā pāramiyo pūretvā
  tusitapure nibbattitvā tato cavitvā kāsikanagare jayasenarañño aggamahesiyā
  sirimāya nāma deviyā kucchismiṁ paṭisandhiṁ gahetvā dasannaṁ accayena sirimuyyāne
  mātukucchito nikkhami. So navavassasahassāni agāraṁ ajjhāvasi. Tassa kira
  garuḷapakkhahaṁsasuvaṇṇabhārāti tayo pāsādā ahesuṁ. Kisāgotamippamukhāni tiṁsa
  itthisahassāni paccupaṭṭhitāni ahesuṁ.
      So cattāri nimittāni disvā kisāgotamiyā anupame nāma putte
  uppanne alaṅkatagajavarakkhandhagato mahābhinikkhamanaṁ nikkhamitvā pabbaji. Taṁ
  pabbajitaṁ janakoṭi anupabbaji. So tehi parivuto cha māse padhānacariyaṁ caritvā
  tato gaṇaṁ pahāya sattāhaṁ ekacariyaṁ 2- anubrūhayamāno vasitvā visākhapuṇṇamāya
  aññatare nagare aññatarassa seṭṭhino dhītāya sirivaḍḍhāya nāma dinnaṁ
  madhupāyāsaṁ paribhuñjitvā sīsapāvane divāvihāraṁ vītināmetvā sāyanhasamaye
  sirivaḍḍhena nāma upāsakena 3- dinnā aṭṭha tiṇamuṭṭhiyo gahetvā āmalakabodhiṁ
  upasaṅkamitvā samāraṁ mārabalaṁ vidhamitvā sabbaññutaññāṇaṁ patvā "anekajātisaṁsāraṁ
  .pe. Taṇhānaṁ khayamajjhagā"ti udānaṁ udānetvā sattasattāhaṁ bodhisamīpeyeva
  vītināmetvā attanā saddhiṁ pabbajitānaṁ bhikkhūnaṁ koṭīnaṁ dhammapaṭivedhasamatthataṁ
  disvā ākāsena gantvā saṅkassanagare isipatane migadāye otaritvā tesaṁ
  majjhe dhammacakkaṁ pavattesi. Tadā koṭisatasahassānaṁ paṭhamo abhisamayo ahosi.
  Tena vuttaṁ:-

  *  *  *  *  *  *
  Footnote: 1 chaṂa. phussa... 2 Sī.,i. ekacārī ekacariyaṁ 3 Sī.,i. tāpasena
-------------------------------------------------
[page 335]
       [1] "tattheva Maṇḍakappamhi ahu satthā anuttaro
           anūpamo asamasamo pusso 1- lokagganāyako.
       [2] Sopi sabbaṁ tamaṁ hantavā vijaṭetvā mahājaṭaṁ
           sadevakaṁ tappayanto abhivassi amatambunā.
       [3] Dhammacakkaṁ pavattente pusse 2- nakkhattamaṅgale
           koṭisatasahassānaṁ paṭhamābhisamayo ahū"ti.
      Tattha tattheva maṇḍakappamhīti yasmiṁ kappe dve buddhā uppajjanti,
  so "maṇḍakappo"ti heṭṭhā vutto. Vijaṭetvāti paṭivissajjetvā. Mahājaṭanti
  ettha jaṭāti taṇhāyetaṁ adhivacanaṁ. Sā hi rūpādīsu ārammaṇesu heṭṭhupariyavasena
  punappunaṁ uppajjanato saṁsibbanato suttagumbajālapūvasaṅkhātā jaṭā viyāti
  jaṭāti vuttaṁ, taṁ mahājaṭaṁ. Sadevakanti sadevakaṁ lokaṁ. Abhivassīti pāvassi.
  Amatambunāti amatasaṅkhātena dhammakathāsaṅkhātena dhammakathāsalilena tappayanto
  pāvassīti attho.
      Yadā pana bārāṇasīnagere sirivaḍḍho nāma rājā mahantaṁ bhogakkhandhaṁ
  pahāya tāpasapabbajjaṁ pabbaji. Tena saha pabbajitānaṁ tāpasānaṁ navutisatasahassāni
  ahesuṁ, tesaṁ bhagavā dhammaṁ desesi, tadā navutiyā satasahassānaṁ dutiyābhisamayo
  ahosi. Yadā pana attano puttassa anupamakumārassa dhammaṁ desesi, tadā
  asītiyā satasahassānaṁ tatiyo dhammābhisamayo ahosi. Tena vuttaṁ:-
       [4] "navutisatasahassānaṁ Dutiyābhisamayo ahu
            asītisatasahassānaṁ tatiyābhisamayo ahū"ti.

  *  *  *  *  *  *
  Footnote: 1 chaṂa. phusso 2 chaṂa. phusse
-------------------------------------------------
[page 336]
      Tato aparena samayena kaṇṇakujjanagare surakkhito rājaputto ca
  purohitaputto dhammasenakumāro ca pusse sammāsambuddhe attano nagaraṁ
  sampatte saṭṭhiyā purisasatasahassehi saddhiṁ paccuggantvā vanditvā nimantetvā
  sattāhaṁ mahādānaṁ datvā dasabalassa dhammakathaṁ sutvā 1- bhagavati pasīditvā te
  saparivārā pabbajitvā 1- arahattaṁ pāpuṇiṁsu, tesaṁ saṭṭhiyā bhikkhusatasahassānaṁ
  majjhe bhagavā pātimokkhaṁ uddisi, so paṭhamo sannipāto ahosi. Puna
  kāsīnagare jayasenarañño saṭṭhimattānaṁ ñātīnaṁ samāgame buddhavaṁsaṁ desesi, taṁ
  sutvā paññāsasatasahassāni ehibhikkhupabbajjāya pabbajitvā arahattaṁ pāpuṇiṁsu.
  Tesaṁ majjhagato bhagavā pātimokkhaṁ uddisi, so dutiyo sannipāto ahosi.
  Puna mahāmaṅgalasamāgame maṅgalakathaṁ sutvā cattālīsasatasahassāni pabbajitvā
  arahattaṁ pāpuṇiṁsu. Tesaṁ majjhagato sugato pātimokkhaṁ uddisi, so tatiyo
  sannipāto ahosi. Tena vuttaṁ:-
       [5] "sannipātā Tayo āsuṁ pussassapi mahesino
           khīṇāsavānaṁ vimalānaṁ santacittāna tādinaṁ.
       [6] Saṭṭhisatasahassānaṁ paṭhamo āsi samāgamo
           paññāsasatasahassānaṁ dutiyo āsi samāgamo.
       [7] Cattālīsasatasahassānaṁ tatiyo āsi samāgamo
           anupādā vimuttānaṁ vocchinnapaṭisandhinan"ti.
      Tadā amhākaṁ bodhisatto arindamanagare vijitāvī nāma khattiyo hutvā
  tassa dhammaṁ sutvā bhagavati pasīditvā tassa mahādānaṁ datvā mahārajjaṁ pahāya
  bhagavato santike pabbajitvā tīṇi piṭakāni uggahetvā tepiṭakadharo mahājanassa

  *  *  *  *  *  *
  Footnote: 1 Sī.,i. ayaṁ pāṭho na dissanti
-------------------------------------------------
[page 337]
  Dhammakathaṁ kathesi, sīlapāramiñca pūresi. Sopi naṁ "buddho bhavissatī"ti byākāsi.
  Tena vuttaṁ:-
       [8] "ahantena Samayena vijitāvī nāma khattiyo
           chaḍḍayitvā mahārajjaṁ pabbajiṁ tassa santike.
       [9] Sopi maṁ buddho byākāsi pusso 1- lokagganāyako
           dvenavute ito kappe ayaṁ buddho bhavissati
           2- ahu kapilavhayā rammā nikkhamitvā tathāgato. 2-
      [10] Padhānaṁ padahitvāna .pe. Dasapāramipūriyā.
      [12] Suttantaṁ vinayañcāpi navaṅgaṁ satthusāsanaṁ
           sabbaṁ pariyāpuṇitvā sobhayiṁ jinasāsanaṁ.
      [13] Tatthappamatto viharanto brahmaṁ bhāvetva bhāvanaṁ
           abhiññāpāramiṁ gantvā brahmalokamagañchahan"ti.
      Tassa pana bhagavato kāsikaṁ nāma nagaraṁ ahosi. Jayaseno nāma rājā
  pitā, sirimā nāma mātā, surakkhito ca dhammaseno ca dve aggasāvakā,
  sabhiyo nāmupaṭṭhāko, cālā ca upacālā ca dve aggasāvikā, āmalakarukkho
  bodhi, sarīraṁ aṭṭhapaṇṇāsahatthubbedhaṁ ahosi, āyu navutivassasahassāni,
  kisāgotamī nāma aggamahesī, anupamo nāmassa putto, hatthiyānena nikkhami.
  Tena vuttaṁ:-
       [14] "kāsikaṁ Nāma nagaraṁ jayaseno nāma khattiyo
            sirimā nāma janikā pussassāpi mahesino .pe.
            Bodhi tassa bhagavato āmaṇḍoti pavuccati .pe..

  *  *  *  *  *  *
  Footnote: 1 chaṂa. phusso 2-2 chaṂa. ime pāṭhā na dissanti
-------------------------------------------------
[page 338]
       [22] Aṭṭhapaṇṇāsaratanaṁ sopi accuggato muni
            sobhate sataraṁsīva uḷurājāva pūrito.
       [23] Navutivassasahassāni āyu vijjati tāvade
            tāvatā tiṭṭhamāno so tāresi janataṁ bahuṁ.
                 [24] Ovaditvā bahū satte
                      santāretvā bahū jane
                      sopi satthā atulayaso
                      nibbuto so sasāvako"ti.
      Tattha āmaṇḍoti āmalakarukkho. Ovaditvāti ovādaṁ datvā,
  anusāsitvāti attho. Sopi satthā atulayasoti sopi satthā amitayasoti attho.
  "so Jahitvā amitayaso"tipi pāṭho, tassa so sabbameva vuttappakāraṁ visesaṁ
  hitvāti attho.
      Pusso kira sammāsambuddho kusinārāyaṁ senārāme 1- parinibbāyi. Dhātuyo
  kirassa vitthārikā ahesuṁ. Sesagāthāsu sabbattha pākaṭamevāti.
                       Pussabuddhavaṁsavaṇṇanā niṭṭhitā.
                      Niṭṭhito aṭṭhārasamo buddhavaṁso.
                           -------------
                        21. Vipassībuddhavaṁsavaṇṇanā
      pussassa 2- buddhassa aparabhāge antarakappe 3- tasmiñca kappe vītivatte
  ito ekanavutikappe vijitasabbakappo 4- parahitaniratasaṅkappo sabbattha vipassī
  vipassī nāma satthā loke udapādi. So pāramiyo pūretvā

  *  *  *  *  *  *
  Footnote: 1 Sī.,i. setārāme. Ma. senānigame 2 chaṂa. phussassa...evamuparipi
  3 chaṂa. sāntarakappe 4 Sī.,i. viditasabbavikappo
-------------------------------------------------
[page 339]
  Anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare
  anekabandhumato bandhumato rañño bandhumatiyā nāma aggamahesiyā kucchismiṁ
  paṭisandhiṁ aggahesi. So dasannaṁ māsānaṁ accayena kheme migadāye mātudarato
  asitanīradarājito puṇṇacando viya nikkhami. Nāmaggahaṇadivase panassa
  lakkhaṇapāṭhakā ñātakā ca divā ca rattiñca antarantarā nimmisasañjanitandhakāravirahena
  visuddhaṁ passanti, vivaṭehi vā akkhīhi passatīti "vipassī"ti
  nāmamakaṁsu. "viceyya Viceyya passatīti vā vipassī"ti vadanti. So aṭṭhavassasahassāni
  agāraṁ ajjhāvasi. Nandasunandasirimānāmakā tayo cassa pāsādā ahesuṁ.
      Sudassanādevippamukhānaṁ itthīnaṁ satasahassaṁ vīsati ca sahassāni ahesuṁ.
  "sutanū"tipi Sudassanā vuccati. So aṭṭhavassasahassānaṁ accayena cattāri
  nimittāni disvā sutanudeviyā samavaṭṭakkhandhe nāma tanaye jāte ājaññarathena
  mahābhinikkhamanaṁ nikkhamitvā pabbaji. Taṁ purisānaṁ caturāsītisatasahassāni
  anupabbajiṁsu. So tehi parivuto mahāpuriso aṭṭhamāsaṁ padhānacariyaṁ caritvā
  visākhapuṇṇamāya sudassanaseṭṭhidhītāya dinnaṁ madhupāyāsaṁ paribhuñjitvā kusumasamalaṅkate
  sālavane divāvihāraṁ katvā sujātena nāma yavapālakena dinnā aṭṭha
  tiṇamuṭṭhiyo gahetvā pāṭalibodhiṁ samalaṅkataṁ disvā dakkhiṇadisābhāgena taṁ
  upāgami.
      Tassā pana pāṭaliyā samavaṭṭakkhandho taṁ divasaṁ paṇṇāsaratano hutvā
  abbhuggato sākhā paṇṇāsaratanā ubbedhena ratanasataṁ ahosi. Taṁdivasameva sā
  pāṭalī kaṇṇikābaddhehi viya pupphehi paramasurabhigandhehi mūlato paṭṭhāya
  sabbasañchannā ahosi. Dibbagandho vāyati, na kevalaṁ tadā ayameva pupphito,
-------------------------------------------------
[page 340]
  Dasasahassi 1- cakkavāḷesu sabbe pāṭaliyo pupphitāva. Na kevalaṁ pāṭaliyova,
  dasasahassicakkavāḷesu sabbarukkhagumbalatāyopi pupphiṁsu. Mahāsamuddopi pañcavaṇṇehi
  padumehi kuvalayuppalakumudehi sañchanno sītalamadhurasalilo ahosi. Sabbampi ca
  dasasahassi 1- cakkavāḷagabbhantaraṁ dhajamālākulaṁ ahosi. Tattha paṭimālāgulavippakiṇṇaṁ
  nānāsurabhikusumasajjitadharaṇītalaṁ dhūpacuṇṇandhakāraṁ ahosi. Taṁ upagantvā
  tepaṇṇāsahatthavitthataṁ tiṇasantharaṁ santharitvā caturaṅgasamannāgataṁ vīriyaṁ adhiṭṭhāya
  "yāva buddho na homi, tāva ito na uṭṭhahāmī"ti paṭiññaṁ katvā
  nisīdi. Evaṁ nisīditvā samāraṁ mārabalaṁ vidhamitvā maggānukkamena cattāri
  maggañāṇāni maggānantaraṁ cattāri phalañāṇāni catasso paṭisambhidā
  catuyoniparicchedakañāṇaṁ pañcagatiparicchedakañāṇaṁ catuvesārajjañāṇāni cha
  asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo
  bodhipallaṅke nisinnova:-
            "anekajātisaṁsāraṁ .pe. Taṇhānaṁ khayamajjhagā. 2-
             Ayoghanahatasseva jalato jātavedaso
             anupubbūpasantassa yathā na ñāyate gati.
             Evaṁ sammā vimuttānaṁ kāmabandhoghatārinaṁ
             paññāpetuṁ gatī natthi pattānaṁ acalaṁ sukhan"ti 3-
  evaṁ udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ
  sampaṭicchitvā attano vemātikassa bhātikassa khaṇḍakumārassa ca purohitaputtassa
  tissakumārassa ca upanissayasampattiṁ oloketvā ākāsena gantvā kheme

  *  *  *  *  *  *
  Footnote: 1-1 Sī.,i. ime pāṭhā na dissanti
  2 khuḍha. 25/153/44 3 khu.u. 25/80/231
-------------------------------------------------
[page 341]
  Migadāye otaritvā ubhopi te uyyānapālena pakkosāpetvā tesaṁ parivārānaṁ
  majjhe dhammacakkaṁ pavattesi. Tadā aparimitānaṁ devatānaṁ dhammābhisamayo ahosi.
  Tena vuttaṁ:-
       [1] "pussassa Ca aparena sambuddho dvipaduttamo
           vipassī nāma nāmena loke uppajji cakkhumā.
       [2] Avijjaṁ sabbaṁ padāletvā patto sambodhimuttamaṁ
           dhammacakkaṁ pavattetuṁ pakkāmi bandhumatīpuraṁ.
       [3] Dhammacakkaṁ pavattetvā ubho bodhesi nāyako
           gaṇanāya na vattabbo paṭhamābhisamayo ahū"ti.
      Tattha padāletvāti bhinditvā, avijjandhakāraṁ bhinditvāti attho.
  "vattetvā Cakkamārāme"tipi pāṭho, tassa ārāmeti kheme migadāyeti attho.
  Ubho bodhesīti attano kaniṭṭhabhātikaṁ khaṇḍaṁ rājaputtaṁ tissañca purohitaputtanti
  ubho bodhesi. Gaṇanāya na vattabboti devatānaṁ abhisamayavasena gaṇanaparicchedo
  natthīti attho.
      Athāparena samayena khaṇḍaṁ rājaputtaṁ tissañca purohitaputtaṁ anupabbajitāni
  caturāsītibhikkhusahassāni dhammāmataṁ pāyesi. So dutiyo abhisamayo ahosi. Tena
  vuttaṁ:-
       [4] "punāparaṁ Amitayaso tattha saccaṁ pakāsayi
           caturāsītisahassānaṁ dutiyābhisamayo ahū"ti.
      Tattha tatthāti kheme migadāyeti attho. "caturāsītisahassāni, Sambuddha-
  manupabbajun"ti ettha ete pana caturāsītisahassasaṅkhātā purisā vipassissa
-------------------------------------------------
[page 342]
  Kumārassa upaṭṭhākapurisāyeva. Te pātova vipassikumārassa upaṭṭhānaṁ āgantvā
  kumāramadisvā pātarāsatthāya gantvā bhuttapātarāsā "kuhiṁ kumāro"ti pucchitvā
  tato "uyyānabhūmiṁ gato"ti sutvā "tattheva naṁ dakkhissāmā"ti nikkhantā
  nivattamānaṁ tassa sārathiṁ disvā "kumāro pabbajito"ti sutvā sutaṭṭhāneyeva
  sabbābharaṇāni muñcitvā antarāpaṇato kāsāyāni vatthāni āharāpetvā
  kesamassuṁ ohāretvā pabbajiṁsu. Pabbajitvā ca te gantvā mahāpurisaṁ
  parivārayiṁsu.
      Tato vipassī bodhisatto "padhānacariyaṁ caranto ākiṇṇo viharāmi, na
  kho panametaṁ patirūpaṁ yatheva maṁ ime gihibhūtā pubbe parivāretvā caranti,
  idānipi tatheva kiṁ iminā gaṇenā"ti gaṇasaṅgaṇikāya ukkaṇṭhitvā
  "ajjeva gacchāmī"ti cintetvā puna "ajja avelā, sace panāhaṁ ajja
  gamissāmi, sabbepime jānissanti, sveva gamissāmī"ti cintesi. Taṁdivasañca
  uruvelagāmasadise ekasmiṁ gāme gāmavāsino manussā svātanāya saddhiṁ parisāya
  mahāpurisaṁ nimantayiṁsu. Te tesaṁ caturāsītisahassānaṁ mahāpurisassa ca pāyāsameva
  paṭiyādayiṁsu. Atha vipassī mahāpuriso punadivase visākhapuṇṇamāya tasmiṁ gāme
  tehi pabbajitajanehi saddhiṁ bhattakiccaṁ katvā vasanaṭṭhānameva agamāsi. Tatra te
  pabbajitā mahāpurisassa vattaṁ dassetvā attano attano rattiṭṭhānadivāṭṭhānāni
  pavisiṁsu.
      Bodhisattopi paṇṇasālaṁ pavisitvā nisinno cintesi "ayaṁ kālo
  nikkhamitun"ti nikkhamitvā paṇṇasāladvāraṁ pidahitvā bodhimaṇḍābhimukho pāyāsi.
  Te kira pabbajitā sāyaṁ bodhisattassa upaṭṭhānaṁ gantvā paṇṇasālaṁ
  parivāretvā nisinnā "ativikālo jāto upadhārethā"ti vatvā paṇṇasāladvāraṁ
-------------------------------------------------
[page 343]
  Vivaritvā taṁ apassannāpi "kuhiṁ nu gato mahāpuriso"ti nānubandhiṁsu. "gaṇavāse
  Nibbinno eko viharitukāmo maññe mahāpuriso buddhabhūtaṁyeva taṁ passissāmā"ti
  antojambudīpābhimukhā cārikaṁ pakkamiṁsu. Atha te "vipassinā kira buddhattaṁ patvā
  dhammacakkaṁ pavattitan"ti sutvā anukkamena sabbe te pabbajitā bandhumatiyā
  rājadhāniyā kheme migadāye sannipatiṁsu. Tato tesaṁ bhagavā dhammaṁ desesi, tadā
  caturāsītiyā bhikkhusahassānaṁ dhammābhisamayo ahosi. So tatiyo abhisamayo ahosi.
  Tena vuttaṁ:-
       [5] "caturāsītisahassāni Sambuddhaṁ anupabbajuṁ
           tesamārāmapattānaṁ dhammaṁ desesi cakkhumā.
       [6] Sabbākārena bhāsato sutvā upanisādino 1-
           tepi dhammavaraṁ gantvā tatiyābhisamayo ahū"ti.
      Tattha caturāsītisahassāni, sambuddhaṁ anupabbajunti ettha anunā yogato
  sambuddhanti upayogavacanaṁ katanti veditabbaṁ, sambuddhassa pacchā pabbajiṁsūti
  attho. Lakkhaṇaṁ saddasatthato gahetabbaṁ. "tattha Ārāmapattānan"tipi pāṭho.
  Bhāsatoti vadato. Upanisādinoti gantvā upanissāya dhammadānaṁ dadatoti attho.
  Tepīti te caturāsītisahassasaṅkhātā pabbajitā vipassissa upaṭṭhākabhūtā. Gantvāti
  tassa dhammaṁ ñatvā. Evaṁ tesaṁ tatiyo abhisamayo ahosi. Kheme migadāye
  vipassīsammāsambuddhaṁ dve ca aggasāvake anupabbajitānaṁ bhikkhūnaṁ
  aṭṭhasaṭṭhisatasahassānaṁ majjhe nisinno vipassī bhagavā:-
                   "khantīparamaṁ tapo titikkhā
                    nibbānaṁ paramaṁ vadanti buddhā
                    na hi pabbajito parūpaghātī
                    na samaṇo hoti paraṁ viheṭhayanto.

  *  *  *  *  *  *
  Footnote: 1 pāḷi. ṭhatvā upanissā jino
-------------------------------------------------
[page 344]
            Sabbapāpassa akaraṇaṁ kusalassa upasampadā
            sacittapariyodapanaṁ etaṁ buddhāna sāsanaṁ.
            Anūpavādo anūpaghāto pātimokkhe ca saṁvaro
            mattaññutā ca bhattasmiṁ pantañca sayanāsanaṁ
            adhicitte ca āyogo etaṁ buddhāna sāsanan"ti 2-
  imaṁ pātimokkhaṁ uddisi. Imā pana sabbabuddhānaṁ pātimokkhuddesagāthāyo
  hontīti veditabbaṁ. So paṭhamo sannipāto ahosi. Puna yamakapāṭihāriyaṁ disvā
  pabbajitānaṁ bhikkhūnaṁ satasahassānaṁ dutiyo sannipāto ahosi. Yadā pana
  vipassissa vemātikā tayo bhātaro paccantaṁ vūpasametvā bhagavato upaṭṭhānakiriyāya
  laddhavarā hutvā attano nagaraṁ netvā upaṭṭhahantā tassa dhammaṁ sutvā
  pabbajiṁsu. Tesaṁ asītisatasahassānaṁ majjhe nisīditvā bhagavā kheme migadāye
  pātimokkhaṁ uddisi, so tatiyo sannipāto ahosi. Tena vuttaṁ:-
       [7] "sannipātā Tayo āsuṁ vipassissa mahesino
           khīṇāsavānaṁ vimalānaṁ santacittāna tādinaṁ.
       [8] Aṭṭhasaṭṭhisatasahassānaṁ paṭhamo āsi samāgamo
           bhikkhusatasahassānaṁ dutiyo āsi samāgamo.
       [9] Asītibhikkhusahassānaṁ tatiyo āsi samāgamo
           tattha bhikkhugaṇamajjhe sambuddho atirocatī"ti.
      Tattha aṭṭhasaṭṭhisatasahassānanti aṭṭhasaṭṭhisahassādhikānaṁ satasahassa-
  bhikkhūnanti attho. Tatthāti tattha kheme migadāye. Bhikkhugaṇamajjheti bhikkhugaṇassa
  majjhe. "tassa Bhikkhugaṇamajjhe"tipi pāṭho, tassa bhikkhugaṇassa majjheti attho.

  *  *  *  *  *  *
  Footnote: 2 dīṃahā. 10/90/43. khuḍha. 25/184/50
-------------------------------------------------
[page 345]
      Tadā amhākaṁ bodhisatto mahiddhiko mahānubhāvo atulo nāma nāgarājā
  hutvā anekanāgakoṭisatasahassaparivāro hutvā saparivārassa dasabalassa
  asamabalasīlassa karuṇāsītalahadayassa sakkārakaraṇatthaṁ sattaratanamayaṁ candamaṇḍala-
  saṅkāsaṁ daṭṭhabbasāramaṇḍaṁ maṇḍapaṁ kāretvā tattha nisīdāpetvā sattāhaṁ
  dibbavibhavānurūpaṁ mahādānaṁ datvā sattaratanakhacitaṁ mahārahaṁ suvaṇṇamayaṁ nānāmaṇi-
  jutivisarasamujjalaṁ pīṭhiṁ bhagavato adāsi. Tadā naṁ pīṭhānumodanāvasāne "ito ayaṁ
  ekanavutikappe buddho bhavissatī"ti byākāsi. Tena vuttaṁ:-
       [10] "ahantena Samayena nāgarājā mahiddhiko
            atulo nāma nāmena puññavanto jutindharo.
       [11] Nekānaṁ nāgakoṭīnaṁ parivāretvānahaṁ tadā
            vajjanto dibbaturiyehi lokajeṭṭhaṁ upāgamiṁ.
       [12] Upasaṅkamitvā sambuddhaṁ vipassiṁ lokanāyakaṁ
            maṇimuttaratanakhacitaṁ sabbābharaṇabhūsitaṁ
            nimantetvā dhammarājassa suvaṇṇapīṭhamadāsahaṁ.
       [13] Sopi maṁ buddho byākāsi saṁghamajjhe nisīdiya
            ekanavutito 1- kappe ayaṁ buddho bhavissati.
       [14] Ahu kapilavhayā rammā nikkhamitvā tathāgato
            padhānaṁ padahitvāna katvā dukkarakārikaṁ.
       [15] Ajapālarukkhamūlasmiṁ nisīditvā tathāgato
            tattha pāyāsaṁ paggayha nerañjaramupehiti.

  *  *  *  *  *  *
  Footnote: 1 pāḷiyaṁ ekanavuti itoti dissati
-------------------------------------------------
[page 346]
       [16] Nerañjarāya tīramhi pāyāsaṁ ada so jino
            paṭiyattavaramaggena bodhimūlamupehiti.
       [17] Tato padakkhiṇaṁ katvā bodhimaṇḍaṁ anuttaro
            assatthamūle sambodhiṁ bujjhissati mahāyaso.
       [18] Imassa janikā mātā māyā nāma bhavissati
            pitā suddhodano nāma ayaṁ hessati gotamo.
       [19] Anāsavā vītarāgā santacittā samāhitā
            kolito upatisso ca aggā hessanti sāvakā
            ānando nāmupaṭṭhāko upaṭṭhissatimaṁ jinaṁ.
       [20] Khemā uppalavaṇṇā ca aggā hessanti sāvikā
            anāsavā vītarāgā santacittā samāhitā.
       [21] 1- Bodhi tassa bhagavato assatthoti pavuccati
            citto ca hatthāḷavako aggā hessantupaṭṭhakā.
       [22] Nandamātā ca uttarā aggā hessantupaṭṭhikā
            āyu vassasataṁ tassa gotamassa yasassino.
            Idaṁ sutvāna vacanaṁ asamassa mahesino
            āmoditā naramarū buddhavījaṅkuro ayaṁ.
            Ukkuṭṭhisaddā vattanti apphoṭenti hasanti ca
            katañjalī namassanti dasasahassī sadevakā.
            Yadimassa lokanāthassa virajjhissāma sāsanaṁ
            anāgatamhi addhāne hessāma sammukhā imaṁ. 1-

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 347]
            1- Yathā manussā nadiṁ tarantā paṭititthaṁ virajjhiya
            heṭṭhātitthaṁ gahetvā uttaranti mahānadiṁ.
            Evameva mayaṁ sabbe yadi muñcāmimaṁ jinaṁ
            anāgatamhi addhāne hessāma sammukhā imaṁ. 1-
       [23] Tassāhaṁ 2- vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tattha puññavantoti puññavā, samupacitapuññasañcayoti attho. Jutindharoti
  pabhāyutto. Nekānaṁ nāgakoṭīnanti anekāhi nāgakoṭīhi, karaṇatthe sāmivacanaṁ
  daṭṭhabbaṁ. Parivāretvānāti bhagavantaṁ parivāretvā. Ahanti attānaṁ
  niddisati. Vajjantoti vādento tāḷento. Maṇimuttaratanakhacitanti maṇimuttādīhi
  vividhehi ratanehi khacitanti attho. Sabbābharaṇabhūsitanti sabbābharaṇehi vāḷarūpādīhi
  ratanamayehi maṇḍitanti attho. Suvaṇṇapīṭhanti suvaṇṇamayaṁ pīṭhaṁ. Adāsahanti
  adāsiṁ ahaṁ.
      Tassa pana vipassissa bhagavato bandhumatī nāma nagaraṁ ahosi. Bandhumā
  nāma rājā pitā, bandhumatī nāma mātā, khaṇḍo ca tisso ca dve
  aggasāvakā, asoko nāmupaṭṭhāko, candā ca candamittā ca dve aggasāvikā,
  pāṭalirukkho bodhi, sarīraṁ asītihatthubbedhaṁ ahosi, sarīrappabhā sabbakālaṁ satta
  yojanāni pharitvā aṭṭhāsi, asītivassasahassāni āyu, sutanu nāmassa aggamahesī,
  samavaṭṭakkhandho nāmassa putto, ājaññarathena nikkhami. Tena vuttaṁ:-
       [24] "nagaraṁ Bandhumatī nāma bandhumo 3- nāma khattiyo
             mātā bandhumatī nāma vipassissa mahesino.

  *  *  *  *  *  *
  Footnote: 1-1 chaṂa. ime pāṭhā na dissanti 2 pāḷiyaṁ tassāpīti dissati 3 chaṂa. bandhumā
-------------------------------------------------
[page 348]
       [25] 1- Aṭṭhavassasahassāni agāraṁ ajjhāvasi so
            nando sunando sirimā tayo pāsādamuttamā.
       [26] Ticattāri sahassāni nāriyo samalaṅkatā
            sudassanā nāma nārī samavaṭṭakkhandho nāma atrajo.
       [27] Nimitte caturo disvā rathayānena nikkhami
            anūnāṭṭhamāsāni padhānaṁ padahī jino.
       [28] Brahmunā yācito santo vipassī lokanāyako
            vattacakko mahāvīro migadāye naruttamo. 1-
       [29] Khaṇḍo ca tissanāmo ca ahesuṁ aggasāvakā
            asoko nāmupaṭṭhāko vipassissa mahesino.
       [30] Candā ca candamittā ca ahesuṁ aggasāvikā
            bodhi tassa bhagavato pāṭalīti pavuccati.
       [31] 2- Punabbasumitto nāgo ca ahesuṁ aggupaṭṭhakā
            sirimā uttarā ceva ahesuṁ aggupaṭṭhikā. 2-
       [32] Asītihatthamubbedho vipassī lokanāyako
            pabhā niddhāvatī tassa samantā sattayojane.
       [33] Asītivassasahassāni āyu buddhassa tāvade
            tāvatā tiṭṭhamāno so tāresi janataṁ bahuṁ.
       [34] Bahudevamanussānaṁ bandhanā parimocayi
            maggāmaggañca ācikkhi avasesaputhujjane.

  *  *  *  *  *  *
  Footnote: 1 chaṂa. ime pāṭhā na dissanti 2-2 chaṂa. ayaṁ gāthā na dissanti
-------------------------------------------------
[page 349]
       [35] Ālokaṁ dassayitvāna desetvā amataṁ padaṁ
            jalitvā aggikkhandhova nibbuto so sasāvako.
       [36] Iddhivaraṁ puññavaraṁ lakkhaṇañca kusumitaṁ
            sabbaṁ tamantarahitaṁ nanu rittā sabbasaṅkhārā"ti.
      Tattha bandhanāti devamanusse kāmarāgasaṁyojanādibandhanā mocesi, vikāsesīti
  attho. Maggāmaggañca ācikkhīti "amatādhigamāya ayaṁ maggo ucchedasassatadiṭṭhivirahitā
  majjhimā paṭipadā maggo kāyakilamathādiko nāyaṁ maggo"ti sesaputhujjane ācikkhīti
  attho. Ālokaṁ dassayitvānāti maggañāṇālokaṁ vipassanāñāṇālokañca dassayitvā.
  Lakkhaṇañca kusumitanti cittalakkhaṇādīhi phullitaṁ 1- maṇḍitaṁ bhagavato sarīranti
  attho. Sesaṁ sabbattha gāthāsu uttānamevāti.
                       Vipassībuddhavaṁsavaṇṇanā niṭṭhitā.
                      Niṭṭhito ekūnavīsatimo buddhavaṁso.
                          ---------------
                         22. Sikhībuddhavaṁsavaṇṇanā
      vipassissa aparabhāge antarahite ca tasmiṁ kappe tato paraṁ ekūnasaṭṭhiyā
  kappesu buddhā loke na uppajjiṁsu. 2- Apagatabuddhāloko ahosi. Kilesadevaputta-
  mārānaṁ ekarajjaṁ apagatakaṇṭakaṁ ahosi. Ito pana ekattiṁsakappe
  siniddhasukkhasāradārupacito pahūtasappisitto nidhūmo sikhī viya sikhī ca vessabhū cāti
  dve sammāsambuddhā loke uppajjiṁsu. 2- Tattha sikhī pana bhagavā pāramiyo pūretvā
  tusitapure nibbattitvā tato cavitvā kusalakaraṇavatī aruṇavatīnagare paramaguṇavato

  *  *  *  *  *  *
  Footnote: 1 Sī.,i. pupphitaṁ 2-2 Sī.,i. ime pāṭhā na dissanti
-------------------------------------------------
[page 350]
  Aruṇavato nāma rañño aggamahesiyā rattakanakapaṭibimbarucirappabhāya pabhāvatiyā
  nāma deviyā kucchismiṁ paṭisandhiṁ gahetvā dasa māse vītināmetvā nisabhuyyāne
  mātukucchito nikkhami. Nemittikā panassa nāmaṁ karontā uṇhīsassa sikhā viya
  uggatattā "sikhī"ti nāmamakaṁsu. So sattavassahassāni agāraṁ ajjhāvasi.
  Sucandakasirīgiriyasanārivasabhanāmakā tayo pāsādā ahesuṁ. Sabbakāmādevippamukhāni
  catuvīsati itthisahassāni paccupaṭṭhitāni ahesuṁ.
      So cattāri nimittāni disvā sabbakāmādeviyā guṇagaṇātule atule
  nāma putte uppanne hatthiyānena hatthikkhandhavaragato mahābhinikkhamanaṁ
  nikkhamitvā pabbaji. Taṁ sattatipurisasatasahassāni 1- anupabbajiṁsu. So tehi parivuto
  aṭṭhamāsaṁ padhānacariyaṁ caritvā visākhapuṇṇamāya gaṇasaṅgaṇikaṁ pahāya sudassananigame
  piyadassīseṭṭhino dhītuyā dinnaṁ madhupāyāsaṁ paribhuñjitvā taruṇakhadiravane divāvihāraṁ
  vītināmetvā anomadassinā nāma tāpasena dinnā aṭṭha kusatiṇamuṭṭhiyo
  gahetvā puṇḍarīkabodhiṁ upasaṅkami. Tassā kira puṇḍarīkabodhiyāpi pāṭaliyā
  pamāṇameva pamāṇaṁ ahosi. Taṁdivasameva so paṇṇāsaratanakkhandho hutvā
  abbhuggato, sākhāpissa paṇṇāsaratanamattāva. So dibbehi gandhehi pupphehi
  sañchanno ahosi. Na kevalaṁ puppheheva, phalehipi sañchanno 2- ahosi.
  Tassa ekapassato taruṇāni phalāni ekato majjhimāni ekato nātipakkāni
  ekato pakkhittadibbojāni viya surasāni vaṇṇagandharasasampannāni tato tato
  olambanti. Yathā ca so, evaṁ dasasahassicakkavāḷesu pupphūpagā rukkhā pupphehi
  phalūpagā rukkhā phalehi paṭimaṇḍitā ahesuṁ.

  *  *  *  *  *  *
  Footnote: 1 Ma. sattattiṁsapurisa... 2 Sī.,i. sahito
-------------------------------------------------
[page 351]
      So tattha catuvīsatihatthavitthataṁ tiṇasantharaṁ santharitvā pallaṅkaṁ ābhujitvā
  caturaṅgavīriyaṁ adhiṭṭhāya nisīdi. Evaṁ nisīditvā chattiṁsa yojanavitthataṁ samāraṁ
  mārabalaṁ vidhamitvā sambodhiṁ pāpuṇitvā "anekajātisaṁsāraṁ .pe. Taṇhānaṁ
  khayamajjhagā"ti udānaṁ udānetvā bodhisamīpeyeva sattasattāhaṁ vītināmetvā
  brahmāyācanaṁ sampaṭicchitvā attanā saha pabbajitānaṁ sattatiyā bhikkhusatasahassānaṁ
  upanissayasampattiṁ disvā surapathena gantvā vividhāvaraṇavatiyā aruṇavatiyā
  rājadhāniyā samīpe migājinuyyāne 1- otaritvā tehi munigaṇehi parivuto tesaṁ
  majjhe dhammacakkaṁ pavattesi. Tadā koṭisatasahassānaṁ paṭhamo abhisamayo ahosi.
  Tena vuttaṁ:-
       [1] "vipassissa Aparena sambuddho dvipaduttamo
           sikhivhayo āsi jino asamo appaṭipuggalo.
       [2] Mārasenaṁ pamadditvā patto sambodhimuttamaṁ
           dhammacakkaṁ pavattesi anukampāya pāṇinaṁ.
       [3] Dhammacakkaṁ pavattente sikhimhi jinapuṅgave
           koṭisatasahassānaṁ paṭhamābhisamayo ahū"ti.
      Punapi aruṇavatiyā rājadhāniyā samīpeyeva abhibhūrājaputtassa ca
  sambhavarājaputtassa cāti dvinnaṁ saparivārānaṁ dhammaṁ desetvā navutikoṭisahassāni
  dhammāmataṁ pāyesi. So dutiyo abhisamayo ahosi. Tena vuttaṁ:-
       [4] "aparampi Dhammaṁ desente gaṇaseṭṭhe naruttame
           navutikoṭisahassānaṁ dutiyābhisamayo ahū"ti.
      Yadā pana sūriyavatīnagaradvāre campakarukkhamūle titthiyamadamānabhañjanatthaṁ
  sabbajanabandhanamokkhatthañca yamakapāṭihāriyaṁ karonto bhagavā dhammaṁ desesi,
  tadā asītikoṭisahassānaṁ tatiyo abhisamayo ahosi. Tena vuttaṁ:-

  *  *  *  *  *  *
  Footnote: 1 Sī.,i. migāciruyyāne
-------------------------------------------------
[page 352]
       [5] "yamakapāṭihārayaṁ 1- Dassayante sadevake
            asītikoṭisahassānaṁ tatiyābhisamayo ahū"ti.
      Abhibhunā ca sambhavena ca rājaputtena saddhiṁ pabbajitānaṁ arahantānaṁ
  satasahassānaṁ majjhe nisīditvā pātimokkhaṁ uddisi, so paṭhamo sannipāto
  ahosi. Aruṇavatīnagare ñātisamāgame pabbajitānaṁ asītiyā bhikkhusahassānaṁ majjhe
  nisīditvā pātimokkhaṁ uddisi, so dutiyo sannipāto ahosi. Dhanañjayanagare
  dhanapālanāgavinayanasamaye 2- pabbajitānaṁ sattatiyā bhikkhusahassānaṁ majjhe bhagavā
  pātimokkhaṁ uddisi, so tatiyo sannipāto ahosi. Tena vuttaṁ:-
       [6] "sannipātā Tayo āsuṁ sikhissāpi mahesino
           khīṇāsavānaṁ vimalānaṁ santacittāna tādinaṁ.
       [7] Bhikkhusatasahassānaṁ paṭhamo āsi samāgamo
           asītibhikkhusahassānaṁ dutiyo āsi samāgamo.
       [8] Sattatibhikkhusahassānaṁ tatiyo āsi samāgamo
           anupalitto padumaṁva toyamhi sampavaḍḍhitan"ti.
      Tattha anupalitto padumaṁvāti toye jātaṁ toyeva vaḍḍhitaṁ padumaṁ viya
  toyena anupalittaṁ, sopi bhikkhu sannipāto loke jātopi lokadhammehi anupalitto
  ahosīti attho.
      Tadā kira amhākaṁ bodhisatto katthaci asaṁsaṭṭho paribhuttanagare arindamo
  nāma rājā hutvā sikhimhi paribhuttanagaramanuppatte saparivāro rājā bhagavato
  paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu

  *  *  *  *  *  *
  Footnote: 1 chaṂa. yamakapāṭihāriyañca 2 Sī.,i. dhanapālakagahapativinayanasamaye
-------------------------------------------------
[page 353]
  Saparivāro sirasā abhivanditvā dasabalaṁ nimantetvā sattāhaṁ issariyakulavibhava-
  saddhānurūpaṁ mahādānaṁ datvā dussabhaṇḍāgāradvārāni vivarāpetvā buddhappamukhassa
  bhikkhusaṁghassa mahagghāni vatthāni adāsi. Attano ca balarūpalakkhaṇajavasampanna-
  hemajālamālāsamalaṅkataṁ navakanakaruciradaṇḍakosacāmarayugavirājitaṁ vipulamudukaṇṇaṁ
  candarājivirājitavadanasotaṁ erāvaṇavāraṇamiva arivāraṇaṁ varavāraṇaṁ datvā vāraṇappamāṇameva
  katvā kappiyabhaṇḍañca adāsi. Sopi naṁ satthā "ito ekattiṁsakappe buddho
  bhavissatī"ti byākāsi. Tena vuttaṁ:-
       [9] "ahantena Samayena arindamo nāma khattiyo
           sambuddhappamukhaṁ saṁghaṁ annapānena tappayiṁ.
      [10] Bahudussavaraṁ datvā dussakoṭiṁ anappakaṁ
           alaṅkataṁ hatthiyānaṁ sambuddhassa adāsahaṁ.
      [11] Hatthiyānaṁ nimminitvā kappiyaṁ upanāmayiṁ
           pūrayiṁ mānasaṁ mayhaṁ niccaṁ daḷhamupaṭṭhitaṁ.
      [12] Sopi maṁ buddho byākāsi sikhī lokagganāyako
           ekattiṁse ito kappe ayaṁ buddho bhavissati.
      [13] Ahu kapilavhayā rammā .pe. Hessāma sammukhā imaṁ.
      [14] Tassāpi vacanaṁ sutvā bhiyyo cittaṁ pasādayiṁ
           uttariṁ vatamadhiṭṭhāsiṁ dasapāramipūriyā"ti.
      Tattha nimminitvāti tassa hatthino pamāṇena tulayitvā. Kappiyanti
  kappiyabhaṇḍaṁ, bhikkhūnaṁ yaṁ bhaṇḍaṁ kappati gahetuṁ taṁ kappiyabhaṇḍaṁ nāMa.
-------------------------------------------------
[page 354]
  Pūrayiṁ mānasaṁ mayhanti mama cittaṁ dānapītiyā pūrayiṁ, mayhaṁ hāsuppādanasamatthaṁ
  akāsinti attho. Niccaṁ daḷhamupaṭṭhitanti "niccakālaṁ dānaṁ dassāmī"ti dānavasena
  daḷhaṁ upaṭṭhitaṁ cittanti attho.
      Tassa pana bhagavato nagaraṁ aruṇavatī nāma ahosi. Aruṇavā nāma rājā
  pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro
  nāmupaṭṭhāko, sakhilā 1- ca padumā ca dve aggasāvikā, puṇḍarīkarukkho bodhi,
  sarīraṁ cassa sattatihatthubbedhaṁ ahosi. Sarīrappabhā niccakālaṁ yojanattayaṁ pharitvā
  aṭṭhāsi. Sattativassasahassāni āyu, sabbakāmā nāmassa aggamahesī, atulo
  nāmassa putto, hatthiyānena nikkhami. Tena vuttaṁ:-
       [15] "nagaraṁ Aruṇavatī nāma aruṇo nāma khattiyo
            pabhāvatī nāma janikā sikhissāpi mahesino.
       [16] 2- Sattavassasahassāni agāraṁ ajjhāvasi so
            suvaḍḍhako giri vāhano tayo pāsādamuttamā.
       [17] Catuvīsatisahassāni nāriyo samalaṅkatā
            sabbakāmā nāma sā nārī atulo nāma atrajo.
       [18] Nimitte caturo disvā hatthiyānena nikkhami
            aṭṭhamāsaṁ padhānacāraṁ acarī purisuttamo.
       [19] Brahmunā yācito santo sikhī lokagganāyako
            vattacakko mahāvīro migadāye naruttamo. 2-
       [20] Abhibhū sambhavo ceva ahesuṁ aggasāvakā
            khemaṅkaro nāmupaṭṭhāko sikhissāpi mahesino.

  *  *  *  *  *  *
  Footnote: 1 Sī.,i. makhilā 2-2 chaṂa. ime pāṭhā na dissanti
-------------------------------------------------
[page 355]
       [21] Sakhilā ca 1- padumā ca ahesuṁ aggasāvikā
            bodhi tassa bhagavato puṇḍarīkoti vuccati.
       [22] Sirivaḍḍho ca nando ca ahesuṁ aggupaṭṭhakā
            cittā ceva sucittā 2- ca ahesuṁ aggupaṭṭhikā.
       [23] Uccattanena so buddho sattatihatthamuggato
            kañcanagghiyasaṅkāso dvattiṁsavaralakkhaṇo.
       [24] Tassāpi byāmappabhā kāyā niccharanti 3- nirantaraṁ
            disodisaṁ niccharanti tīṇi yojanaso 4- pabhā.
       [25] Sattativassasahassāni āyu tassa mahesino
            tāvatā tiṭṭhamāno so tāresi janataṁ bahuṁ.
       [26] Dhammameghaṁ vassitvāna 5- temayitvā sadevake
            khemantaṁ pāpayitvāna nibbuto so sasāvako.
       [27] Anubyañjanasampannaṁ dvattiṁsavaralakkhaṇaṁ
            sabbaṁ tamantarahitaṁ nanu rittā sabbasaṅkhārā"ti.
      Tattha puṇḍarīkoti setambarukkho. Tīṇi yojanaso pabhāti tīṇi yojanāni
  pabhā niccharantīti attho. Dhammameghanti dhammavassaṁ, dhammavassanako buddhamegho.
  Temayitvāti dhammakathāsalilena temetvā, siñcitvāti attho. Sadevaketi sadevake
  satte. Khemantanti khemantaṁ nibbānaṁ. Anubyañjanasampannanti tambanakhatuṅganāsa-
  vaṭṭaṅgulitādīhi asītiyā anubyañjanehi sampannaṁ, dvattiṁsamahāpurisalakkhaṇa-
  paṭimaṇḍitaṁ bhagavato sarīranti attho. Sikhī kira sammāsambuddho sīlavatīnagare
  assārāme parinibbāyi.

  *  *  *  *  *  *
  Footnote: 1 Sī.,i. makhilā ca 2 chaṂa. suguttā 3 chaṂa. divārattiṁ
  4 pāḷi. yojanāni 5 chaṂa. pavassetvā
-------------------------------------------------
[page 356]
                    Sikhīva loke 1- tapasā jalitvā
                    sikhīva meghāgamane naditvā
                    sikhī mahesindhanavippahīno
                    sikhīva santiṁ sugato gato so.
      Sikhissa kira bhagavato dhātuyo ekagghanāva hutvā aṭṭhaṁsu na vippakiriṁsu.
  Sakalajambudīpavāsino pana manussā tiyojanubbedhaṁ sattaratanamayaṁ himagirisadisasobhaṁ
  thūpamakaṁsu. Sesamettha gāthāsu pākaṭamevāti.
                        Sikhībuddhavaṁsavaṇṇanā niṭṭhitā.
                        Niṭṭhito vīsatimo buddhavaṁso.
                           -------------
                        23. Vessabhūbuddhavaṁsavaṇṇanā
      sikhissa pana sammāsambuddhassa aparabhāge antarahite tassa sāsane
  sattativassasahassāyukā manussā anukkamena parihāyitvā dasavassāyukā ahesuṁ.
  Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā
  ahesuṁ. Tadā vijitamanobhū sabbalokābhibhū sayambhū vessabhū nāma satthā loke
  udapādi. So pāramiyo pūretvā tusitapure nibbattitvā tato cavitvā
  anomanagare suppatītassa nāma rañño aggamahesiyā sīlavatiyā yasavatiyā nāma kucchismiṁ
  paṭisandhiṁ aggahesi. So dasannaṁ māsānaṁ accayena anupamuyyāne mātukucchito
  nikkhami. Jāyamānova janaṁ tosento vasabhanādaṁ nadi. Tasmā vasabhanādahetuttā
  tassa nāmaggahaṇadivase "vessabhū"ti nāmamakaṁsu. So chabbassasahassāni agāraṁ
  ajjhāvasi. Rucisurucirativaḍḍhananāmakā tayo pāsādā tassa ahesuṁ.
  Sucittādevippamukhāni tiṁsa itthisahassāni paccupaṭṭhitāni ahesuṁ.

  *  *  *  *  *  *
  Footnote: 1 Ma. sikhīvaraññe
-------------------------------------------------
[page 357]
      So cattāri nimittāni disvā sucittāya nāma deviyā suppabuddhe nāma
  kumāre uppanne suvaṇṇasivikāya uyyānadassanatthāya gantvā devadattāni
  kāsāyāni gahetvā pabbaji. Taṁ sattattiṁsasahassāni anupabbajiṁsu. Atha so tehi
  parivuto cha māse padhānacariyaṁ caritvā visākhapuṇṇamāya sucittanigame
  sandissamānasarīrāya sirivaḍḍhanāya nāma dinnaṁ madhupāyāsaṁ paribhuñjitvā sālavane
  divāvihāraṁ vītināmetvā sāyanhasamaye nirandanāgarājena dinnā aṭṭha
  tiṇamuṭṭhiyo gahetvā sālabodhiṁ padakkhiṇato upāgami. Tassāpi sālassa tadeva
  pāṭaliyā pamāṇameva pamāṇaṁ ahosi. Tatheva pupphaphalasirivibhavo veditabbo. So
  sālamūlamupagantvā cattālīsahatthavitthataṁ tiṇasantharaṁ santharitvā pallaṅkaṁ ābhujitvā
  vigatanīvaraṇaṁ sabbakāmamadāvaraṇaṁ anāvaraṇañāṇaṁ paṭilabhitvā "anekajātisaṁsāraṁ
  .pe. Taṇhānaṁ khayamajjhagā"ti udānaṁ udānetvā sattasattāhaṁ tattheva
  vītināmetvā attano kaniṭṭhabhātikassa soṇakumārassa uttarakumārassa ca
  upanissayasampattiṁ disvā devapathena gantvā anomanagarasamīpe aruṇuyyāne
  otaritvā uyyānapālena kumāre pakkosāpetvā tesaṁ saparivārānaṁ majjhe
  dhammacakkaṁ pavattesi. Tadā asītiyā koṭisahassānaṁ paṭhamo abhisamayo ahosi.
      Puna janapadacārikaṁ caranto bhagavā tattha tattha dhammaṁ desento sattatiyā
  koṭisahassānaṁ dhammābhisamayo ahosi, so dutiyo abhisamayo ahosi. Anomanagareyeva
  diṭṭhijālaṁ bhindanto titthiyamānaddhajaṁ pātento mānamadaṁ viddhaṁsento dhammaddhajaṁ
  samussayanto navutiyojanavitthatāya manussaparisāya parimāṇarahitāya devaparisāya
  yamakapāṭihāriyaṁ katvā devamanusse pasādetvā saṭṭhikoṭiyo dhammāmatena
  tappesi, so tatiyo abhisamayo ahosi. Tena vuttaṁ:-
-------------------------------------------------
[page 358]
       [1] "tattheva Maṇḍakappamhi asamo appaṭipuggalo
           vessabhū nāma nāmena loke uppajji so jino. 1-
       [2] Ādittaṁ vata rāgaggi 2- taṇhānaṁ vijitaṁ jānaṁ 3-
           nāgova bandhanaṁ chetvā patto sambodhimuttamaṁ.
       [3] Dhammacakkaṁ pavattesi vessabhū lokanāyako 4-
           asītikoṭisahassānaṁ paṭhamābhisamayo ahu.
       [4] Pakkante cārikaṁ raṭṭhe lokajeṭṭhe 5- narāsabhe
           sattatikoṭisahassānaṁ dutiyābhisamayo ahu.
       [5] Mahādiṭṭhiṁ vinodento pāṭiheraṁ karoti so
           samāgatā naramarū dasasahassī sadevake.
       [6] Mahāacchariyaṁ disvā abbhutaṁ lomahaṁsanaṁ
           devā ceva manussā ca bujjhare saṭṭhikoṭiyo"ti.
      Tattha ādittanti sakalamidaṁ lokattayaṁ sampadittaṁ. Rāgaggīti rāgena.
  Taṇhānaṁ vijitanti taṇhānaṁ vijitaṁ raṭṭhaṁ vasavattiṭṭhānanti evaṁ ñatvāti attho.
  Nāgova bandhanaṁ chetvāti hatthī viya pūtilatābandhanaṁ chinditvā sambodhiṁ patto
  adhigato. Dasasahassīti dasasahassiyaṁ. Sadevaketi sadevake loke. Bujjhareti bujjhiṁsu.
      Soṇuttarānaṁ pana dvinnaṁ aggasāvakānaṁ samāgame pabbajitānaṁ asītiyā
  arahantasahassānaṁ majjhe māghapuṇṇamāyaṁ pātimokkhaṁ uddisi, so paṭhamo
  sannipāto ahosi. Yadā pana vessabhunā sabbalokābhibhunā saha pabbajitā
  sattattiṁsasahassasaṅkhā bhikkhū gaṇato ohīnasamaye pakkantā, te vessabhussa

  *  *  *  *  *  *
  Footnote: 1 chaṂa. nāyako 2 pāḷayaṁ ida rāgaggīti dissati 3 chaṂa. tadā
  4 chaṂa. pavattente vessabhūlokanāyake 5 Sī. lokaseṭṭhe
-------------------------------------------------
[page 359]
  Sammāsambuddhassa dhammacakkappavattiṁ sutvā soreyyaṁ nāma nagaraṁ āgantvā
  bhagavantaṁ addasaṁsu. Tesaṁ bhagavā dhammaṁ desetvā sabbeva te ehibhikkhupabbajjāya
  pabbājetvā caturaṅgasamannāgatāya parisāya pātimokkhaṁ uddisi, so dutiyo
  sannipāto ahosi
      yadā pana nārivāhananagare upasanto nāma rājaputto rajjaṁ kāresi.
  Tassānukampāya bhagavā tattha agamāsi sopi bhagavato āgamanaṁ sutvā saparivāro
  bhagavato paccuggamanaṁ katvā nimantetvā mahādānaṁ datvā tassa dhammaṁ sutvā
  pasannahadayo pabbaji. Taṁ saṭṭhisahassasaṅkhā purisā anupabbajiṁsu. Te tena
  saddhiṁ arahattaṁ pāpuṇiṁsu. So tehi parivuto vessabhū bhagavā pātimokkhaṁ uddisi,
  so tatiyo sannipāto ahosi. Tena vuttaṁ:-
       [7] "sannipātā Tayo āsuṁ vessabhussa mahesino
           khīṇāsavānaṁ vimalānaṁ santacittāna tādinaṁ.
       [8] Asītibhikkhusahassānaṁ paṭhamo āsi samāgamo
           sattatibhikkhusahassānaṁ dutiyo āsi samāgamo.
       [9] Saṭṭhibhikkhusahassānaṁ tatiyo āsi samāgamo
           jarādibhayatītānaṁ orasānaṁ mahesino"ti.
      Tadā amhākaṁ bodhisatto sarabhavatīnagare paramapiyadassano sudassano nāma
  rājā hutvā vessabhumhi lokanāyake sarabhanagaramupagate tassa dhammaṁ sutvā
  pasannahadayo dasanakhasamodhānamujjalaṁ jalajāmalāvikalakamalamakulasadisamañjaliṁ sirasi
  katvā buddhappamukhassa saṁghassa sacīvaraṁ mahādānaṁ datvā tattheva bhagavato
  nivāsatthāya gandhakuṭiṁ katvā taṁ parikkhipitvā vihārasahassaṁ kāretvā sabbañca
-------------------------------------------------
[page 360]
  Vibhavajātaṁ bhagavato sāsane pariccajitvā tassa santike pabbajitvā ācāraguṇa-
  sampanno terasadhutaguṇesu nirato bodhisambhārapariyesanāya rato buddhasāsanābhirato
  vihāsi. Sopi taṁ bhagavā byākāsi "anāgate ito ekattiṁsakappe ayaṁ gotamo
  nāma buddho bhavissatī"ti. Tena vuttaṁ:-
       [10] "ahantena Samayena sudassano nāma khattiyo
            nimantetvā mahāvīraṁ dānaṁ datvā mahārahaṁ
            annapānena vatthena sasaṁghaṁ jinapūjayiṁ.
       [11] Tassa buddhassa asamassa cakkaṁ vattitamuttamaṁ
            sutvāna paṇitaṁ dhammaṁ pabbajjamabhirocayiṁ.
       [12] Mahādānaṁ pavattetvā rattindivamatandito
            pabbajjaṁ guṇasampannaṁ pabbajiṁ jinasantike.
       [13] Ācāraguṇasampanno vattasīlasamāhito
            sabbaññutaṁ gavesanto ramāmi jinasāsane.
       [14] Saddhāpītiṁ uppādetvā 1- buddhaṁ vandāmi sattharaṁ 2-
            pīti uppajjati mayhaṁ bodhiyāyeva kāraṇā.
       [15] Anivattamānasaṁ ñatvā sambuddho etadabravi
            ekattiṁse ito kappe ayaṁ buddho bhavissati.
       [16] Ahu kapilavhayā rammā nikkhamitvā tathāgato
            padhānaṁ padahitvāna katvā dukkarakārikaṁ.
            Ajapālarukkhamūlasmiṁ nisīditvā tathāgato
            tattha pāyāsaṁ paggayha nerañjaramupehiti.

  *  *  *  *  *  *
  Footnote: 1 chaṂa. upagantvā 2 Sī.,i. pāde vandāmi satthari
-------------------------------------------------
[page 361]
            1- Nerañjarāya tīramhi pāyāsaṁ adi so jino
            paṭiyattavaramaggena bodhimūlamhi ehiti.
            Tato padakkhiṇaṁ katvā bodhimaṇḍaṁ anuttaraṁ
            assattharukkhamūlasmiṁ bujjhissati mahāyaso.
            Imassa janikā mātā māyā nāma bhavissati
            pitā suddhodano nāma ayaṁ hessati gotamo.
            Kolito upatisso ca aggā hessanti sāvakā
            anāsavā vītarāgā santacittā samāhitā
            ānando nāmupaṭṭhāko upaṭṭhissati maṁ jinaṁ.
            Khemā uppalavaṇṇā ca aggā hessanti sāvakā.
            Anāsavā vītarāgā santacittā samāhitā.
            Bodhi tassa bhagavato assatthoti pavuccati
            citto ca hatthāḷavako aggā hessantupaṭṭhakā.
            Nandamātā ca uttarā aggā hessantupaṭṭhikā
            āyu vassasataṁ tassa gotamassa yasassino.
            Idaṁ sutvāna vacanaṁ asamassa mahesino
            āmoditā naramarū buddhavījaṅkuro ayaṁ.
            Ukkuṭṭhisaddā vattanti apphoṭenti hasanti ca
            katañjalī namassanti dasasahassī sadevakā.
            Yadimassa lokanāthassa virajjhissāma sāsanaṁ
            āgatamhi addhāne hessāma sammukhā imaṁ. 1-

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 362]
            1- Yathā manussā nadiṁ tarantā paṭititthaṁ virajjhiya
            heṭṭhātitthaṁ gahetvāna uttaranti mahānadiṁ,
            evameva mayaṁ sabbe yadi muñcāmimaṁ jinaṁ
            anāgatamhi addhāne hessāma sammukhā imaṁ. 1-
       [17] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā"ti.
      Tattha cakkaṁ vattitanti dhammacakkaṁ pavattitaṁ. Paṇitaṁ dhammanti uttarimanussa-
  dhammaṁ. Pabbajjaṁ guṇasampannanti ñatvā pabbajinti attho. Vattasīlasamāhitoti
  vattesu ca sīlesu ca samāhito, tesaṁ tesaṁ pūraṇe samāhitoti attho. Ramāmīti
  abhiramiṁ. Saddhāpītinti saddhañca pītiñca upagantvā. Vandāmīti abhivandiṁ, atītatthe
  vattamānavacanaṁ daṭṭhabbaṁ. Sattharanti satthāraṁ. Anivattamānasanti anosakkiyamānamānasaṁ.
      Tassa pana bhagavato anomaṁ 2- nāma nagaraṁ ahosi. Suppatīto nāmassa
  pitā khattiyo, yasavatī nāma mātā, soṇo ca uttaro ca dve aggasāvakā,
  upasanto nāma upaṭṭhāko, rāmā ca 3- samālā ca dve aggasāvikā,
  sālarukkho bodhi, sarīraṁ saṭṭhihatthubbedhaṁ ahosi. Saṭṭhivassasahassāni āyu,
  sucittā nāmassa bhariyā, suppabuddho nāmassa putto, suvaṇṇasivikāya nikkhami.
  Tena vuttaṁ:-
       [18] "anomaṁ 2- Nāma nagaraṁ suppatīto nāma khattiyo
            mātā yasavatī nāma vessabhussa mahesino.
       [19] Cha ca vassasahassāni agāraṁ ajjhāvasi so
            ruci surati vaḍḍhakā 4- tayo pāsādamuttamā.

  *  *  *  *  *  *
  Footnote: 1-1 chaṂa. ime pāṭhā na dissanti 2 Sī.,i. anupamaṁ
  3 Sī.,i. dāmā ca 4 chaṂa. ruci suruci rativaḍḍhano
-------------------------------------------------
[page 363]
       [20] Anūnatiṁsasahassāni nāriyo samalaṅkatā
            sucittā nāma sā nārī suppabuddho nāma atrajo.
       [21] Nimitte caturo disvā sivikāyābhinikkhami
            chamāsaṁ padhānacāraṁ acarī purisuttamo.
       [22] Brahmunā yācito santo vessabhū lokanāyako
            vattacakko mahāvīro aruṇepi naruttamo.
       [23] Soṇo ca uttaro ceva ahesuṁ aggasāvakā
            upasanto nāmupaṭṭhāko vessabhussa mahesino.
       [24] Rāmā ceva 1- samālā ca ahesuṁ aggasāvikā
            bodhi tassa bhagavato mahāsāloti vuccati.
       [25] Sotthiko ceva rammo ca ahesuṁ aggupaṭṭhakā
            gotamī ca sirimā ca ahesuṁ aggupaṭṭhikā.
       [26] Saṭṭhiratanamubbedho hemayūpasamūpamo
            kāyā niccharatī rasmi rattiṁva pabbate sikhī.
       [27] Saṭṭhivassasahassāni āyu tassa mahesino
            tāvatā tiṭṭhamāno so tāresi janataṁ bahuṁ.
       [28] Dhammaṁ vitthārikaṁ katvā vibhajitvā mahājanaṁ
            dhammanāvaṁ ṭhapetvāna nibbuto so sasāvako.
       [29] Dassaneyyaṁ sabbajanaṁ vihāraṁ iriyāpathaṁ
            sabbaṁ tamantarahitaṁ nanu rittā sabbasaṅkhārā"ti.

  *  *  *  *  *  *
  Footnote: 1 Sī.,i. dāmā ca
-------------------------------------------------
[page 364]
      Tattha hemayūpasamūpamoti suvaṇṇatthambhasadisoti attho. Niccharatīti ito
  cito ca sandhāvati. Rasmīti pabhārasmi. Rattiṁva pabbate sikhīti rattiyaṁ pabbatamatthake
  aggi viya raṁsivijjotā tassa kāyeti attho. Vibhajitvāti vibhāgaṁ katvā,
  ugghaṭitādivasena sotāpannādivasena cāti attho. Dhammanāvanti aṭṭhaṅgamaggasaṅkhātaṁ
  dhammanāvaṁ, caturoghanittharaṇatthāya ṭhapetvāti attho. Dassaneyyanti dassanīyo.
  Sabbajananti sabbo jano, sasāvakasaṁgho sammāsambuddhoti attho. Vihāranti
  vihāro, sabbattha paccatte upayogavacanaṁ daṭṭhabbaṁ.
      Vessabhū kira bhagavā usabhavatīnagare kheme migadāye parinibbāyi. Dhātuyo
  panassa vippakiriṁsu.
                     Usabhavatipure puruttame
                     jinavasabho bhagavā hi vessabhū
                     upavanavihare manorame
                     nirupadhisesamupāgato kirāti.
      Sesaṁ sabbattha gāthāsu pākaṭamevāti.
                      Vessabhūbuddhavaṁsavaṇṇanā niṭṭhitā.
                      Niṭṭhito ekavīsatimo buddhavaṁso.
                          --------------
                        24. Kakusandhabuddhavaṁsavaṇṇanā
      vessabhumhi sayambhumhi parinibbute tasmiṁ pana kappe atikkante
  ekūnattiṁsakappesu jinadivasakarā uppajjiṁsu. 1- Imasmiṁ pana bhaddakappe cattāro
  buddhā nibbattiṁsu. Katame cattāro? kakusandho koṇāgamano kassapo amhākaṁ

  *  *  *  *  *  *
  Footnote: 1 chaṂa. nuppajjiṁsu
-------------------------------------------------
[page 365]
  Buddhoti. Metteyyo pana bhagavā uppajjissati. Evamayaṁ kappo pañcahi
  buddhuppādehi paṭimaṇḍitattā bhaddakappoti bhagavatā vaṇṇito. Tattha kakusandho
  nāma bhagavā pāramiyo pūretvā tusitapure nibbattitvā tato cavitvā khemavatīnagare
  khemaṅkarassa nāma rañño atthadhammānusāsakassa aggidattassa nāma purohitassa
  aggamahesiyā visākhāya nāma brāhmaṇiyā kucchismiṁ paṭisandhiṁ aggahesi. Yadā
  pana khattiyā brāhmaṇe sakkaronti garukaronti mānenti pūjenti, tadā
  bodhisattā brāhmaṇakule nibbattanti.
      Yadā pana brāhmaṇā khattiye sakkaronti garukaronti mānenti pūjenti.
  Tadā khattiyakule uppajjanti. Tadā kira brāhmaṇā khattiyehi sakkarīyanti
  garukarīyanti. Tasmā saccasandho kakusandho bodhisatto vibhavasirisamudayenākule anākule
  brāhmaṇakule dasasahassilokadhātuṁ unnādento kampayanto udapādi. Heṭṭhā
  vuttappakārāni pāṭihāriyāni nibbattiṁsu. Tato dasannaṁ māsānaṁ accayena
  khemavatuyyāne 1- mātukucchito suvaṇṇalatāto aggijālo viya nikkhami. So cattāri
  vassasahassāni agāraṁ ajjhāvasi. Tassa kira kāmakāmavaṇṇakāmasuddhināmakā 2- tayo
  pāsādā ahesuṁ rocinībrāhmaṇīpamukhāni tiṁsa itthisahassāni paccupaṭṭhitāni
  ahesuṁ.
      So cattāri nimittāni disvā rociniyā brāhmaṇiyā anuttare uttare
  nāma kumāre uppanne payuttena 3- ājaññarathena mahābhinikkhamanaṁ nikkhamitvā
  pabbaji. Taṁ cattālīsasahassāni anupabbajiṁsu. So tehi parivuto aṭṭha māse
  padhānacariyaṁ caritvā visākhapuṇṇamāya sucirindhanigame vajirindhabrāhmaṇassa dhītāya
  dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye

  *  *  *  *  *  *
  Footnote: 1 Sī.,i. khemuyyāne 2 Sī.,i. sucisurucirativaḍḍhananāmakā 3 Ma. chayuttena
-------------------------------------------------
[page 366]
  Subhaddena nāma yavapālakena upanītā aṭṭha tiṇamuṭṭhiyo gahetvā sirīsabodhiṁ
  pāṭaliyā vuttappamāṇaṁ dibbagandhaṁ upavāyamānaṁ upagantvā catuttiṁsahatthavitthataṁ
  tiṇasantharaṁ santharitvā pallaṅkaṁ ābhujitvā sambodhiṁ patvā "anekajātisaṁsāraṁ
  .pe. Taṇhānaṁ khayamajjhagā"ti udānaṁ udānetvā sattasattāhaṁ vītināmetvā
  attanā saha pabbajitānaṁ cattālīsāya bhikkhusahassānaṁ saccappaṭivedhasamatthataṁ
  disvā ekāheneva makilanagarasamīpe sambhūtaṁ isipatanaṁ nāma migadāyaṁ pavisitvā
  tesaṁ majjhagato bhagavā dhammacakkaṁ pavattesi. Tadā cattālīsāya koṭisahassānaṁ
  paṭhamo dhammābhisamayo ahosi.
      Puna kaṇṇakujjanagaradvāre mahāsālarukkhamūle yamakapāṭihāriyaṁ katvā
  tiṁsakoṭisahassānaṁ dhammacakkhuṁ uppādesi, so dutiyo abhisamayo ahosi. Yadā pana
  khemavatīnagarassāvidūre aññatarasmiṁ devāyatane abhimatanaradevo naradevo nāma
  yakkho dissamānamanussasarīro hutvā kantāramajjhe ekassa kamalakuvalayuppala-
  samalaṅkatasalilasītalassa paramamadhurasisiravārino sabbajanasurabhiramassa sarassa samīpe
  ṭhatvā kamalakuvalayakallahārādīhi satte upalāpetvā manusse khādati. Tasmiṁ
  magge pacchinne janasampātarahite mahāaṭaviṁ pavisitvā tattha sampatte satte
  khādati. So lokavissuto mahākantāramaggo ahosi. Ubhatokantāradvāre kira
  mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho
  kakusandho satthā ekadivasaṁ paccūsasamaye mahākaruṇāsamāpattito vuṭṭhāya lokaṁ
  volokento ñāṇajālassa antogataṁ taṁ mahesakkhaṁ naradevayakkhaṁ tañca
  janasamūhamaddasa. Disvā ca pana gaganatalena gantvā tassa janakāyassa
  passantasseva bhagavā anekavihitaṁ pāṭihāriyaṁ karonto tassa naradevayakkhassa
  bhavane otaritvā tassa maṅgalapallaṅke nisīdi.
-------------------------------------------------
[page 367]
      Atha kho so manussabhakkho yakkho chabbaṇṇarasmiyo vissajjentaṁ
  indadhanuparivutamiva divasakaraṁ munidivasakaraṁ pavanapathenāgacchantaṁ disvā "dasabalo
  mamānukampāya idhāgacchatī"ti pasannahadayo attano parivārayakkhehi saddhiṁ
  anekamigagaṇavantaṁ himavantaṁ gantvā nānāvaṇṇagandhāni jalajathalajāni kusumāni
  paramamanoramāni sugandhagandhe samāharitvā attano pallaṅke nisinnaṁ vigatarandhaṁ
  kakusandhaṁ lokanāyakaṁ mālāgandhavilepanādīhi pūjayitvā thutisaṅgītāni pavattento
  sirasi añjaliṁ katvā namassamāno aṭṭhāsi. Tato manussā taṁ pāṭihāriyaṁ
  disvā pasannahadayā samāgamma bhagavantaṁ parivāretvā namassamānā aṭṭhaṁsu. Atha
  appaṭisandho kakusandho bhagavā abhipūjitanaradevayakkhaṁ naradevayakkhaṁ kammaphalasambandha-
  dassanena samuttejetvā nirayakathāya santāsetvā catusaccakathaṁ kathesi, tadā
  aparimitānaṁ sattānaṁ sammābhisamayo ahosi, ayaṁ tatiyo abhisamayo ahosi. Tena
  vuttaṁ:-
       [1] "vessabhussa Aparena sambuddho dipaduttamo
           kakusandho nāma nāmena appameyyo durāsado.
       [2] Ugghāṭetvā sabbabhavaṁ cariyāya pāramiṁ gato
           sīhova pañjaraṁ bhetvā patto sambodhimuttamaṁ.
       [3] Dhammacakkaṁ pavattente kakusandhe lokanāyake
           cattālīsakoṭisahassānaṁ dhammābhisamayo ahu.
       [4] Antalikkhamhi ākāse yamakaṁ katvā vikubbanaṁ
           tiṁsakoṭisahassānaṁ bodhesi devamānuse.
       [5] Naradevassa yakkhassa catusaccappakāsane
           dhammābhisamayo tassa gaṇanāto asaṅkhiyo"ti.
-------------------------------------------------
[page 368]
      Tattha ugghāṭetvāti samūhanitvā. Sabbabhavanti sabbaṁ navavidhaṁ bhavaṁ,
  bhavuppattinimittaṁ kammanti attho. Cariyāya pāramiṁ gatoti sabbapāramīnaṁ
  pūraṇavasena pāraṁ gato. 1- Sīhova pañjaraṁ bhetvāti sīho viya pañjaraṁ
  munikuñjaro bhavapañjaraṁ vināsetvāti attho. Kakusandhassa viddhastabhavabandhanassa
  ekova sāvakasannipāto ahosi. Kaṇṇakujjanagare isipatane migadāye attanā
  saha pabbajitehi cattālīsāya arahantasahassehi parivuto māghapuṇṇamāyaṁ bhagavā
  pātimokkhaṁ uddisi. Tena vuttaṁ:-
       [6] "kakusandhassa Bhagavato eko āsi samāgamo
           khīṇāsavānaṁ vimalānaṁ santacittāna tādinaṁ.
       [7] Cattālīsasahassānaṁ tadā āsi samāgamo
           dantabhūmimanuppattānaṁ āsavārigaṇakkhayā"ti.
      Tadā amhākaṁ bodhisatto khemo nāma rājā hutvā buddhappamukhassa
  saṁghassa pattacīvaraṁ mahādānaṁ datvā añjanādīni sabbabhesajjāni ca adāsi.
  Aññañca samaṇaparikkhāraṁ datvā tassa dhammadesanaṁ sutvā pasannahadayo hutvā
  bhagavato santike pabbaji. So pana satthā "anāgate imasmiṁyeva kappe buddho
  bhavissatī"ti byākāsi. Tena vuttaṁ:-
       [8] "ahantena Samayena khemo nāmāsi khattiyo
           tathāgate jinaputte dānaṁ datvā anappakaṁ.
       [9] Pattañca cīvaraṁ datvā añjanaṁ madhulaṭṭhikaṁ
           imetaṁ patthitaṁ sabbaṁ paṭiyādemi varaṁ varaṁ.
      [10] Sopi maṁ buddho byākāsi kakusandho vināyako
           imamhi bhaddake kappe ayaṁ buddho bhavissati.

  *  *  *  *  *  *
  Footnote: 1 Sī. pāramiṁ gato
-------------------------------------------------
[page 369]
      [11] Ahu kapilavhayā rammā .pe. Hessāma sammukhā imaṁ.
      [13] Nagaraṁ khemavatī nāma khemo nāmāsahaṁ tadā
           sabbaññutaṁ gavesanto pabbajiṁ tassa santike"ti.
      Tattha añjanaṁ pākaṭameva. Madhulaṭṭhikanti yaṭṭhimadhukaṁ. Imetanti imaṁ etaṁ.
  Patthitanti icchitaṁ. Paṭiyādemīti dajjāmi, adāsinti attho. Varaṁ varanti seṭṭhaṁ
  seṭṭhanti attho. "yadetaṁ Patthitan"tipi pāṭho, tassa yaṁ icchati, etaṁ sabbaṁ
  adāsinti attho. Ayaṁ sundarataro.
      Tassa pana adandhassa kakusandhassa bhagavato khemaṁ nāma nagaraṁ ahosi.
  Aggidatto nāma brāhmaṇo pitā, visākhā nāma brāhmaṇī mātā, vidhuro ca
  sañjīvo ca dve aggasāvakā, buddhijo nāmupaṭṭhāko, sāmā ca campā ca
  dve aggasāvikā, mahāsirīsarukkho bodhi, sarīraṁ cattālīsahatthubbedhaṁ ahosi,
  samantā dasayojanāni sarīrappabhā niccharati, cattālīsavassasahassāni āyu, bhariyā
  panassa rocinī nāma brāhmaṇī, uttaro nāma putto, ājaññarathena nikkhami.
  Tena vuttaṁ:-
       [14] "brāhmaṇo Aggidatto ca āsi buddhassa so pitā
            visākhā nāma janikā kakusandhassa satthuno.
       [15] Vasate tattha kheme pure sambuddhassa mahākulaṁ
            narānaṁ pavaraṁ seṭṭhaṁ jātimantaṁ mahāyasaṁ.
       [20] Vidhuro ca sañjīvo ca ahesuṁ aggasāvakā
            buddhijo nāmupaṭṭhāko kakusandhassa satthuno.
       [21] Sāmā ca campānāmā ca ahesuṁ aggasāvikā
            bodhi tassa bhagavato sirīsoti pavuccati.
-------------------------------------------------
[page 370]
       [23] Cattālīsaratanāni accuggato mahāmuni
            kanakappabhā niccharati samantā dasayojanaṁ.
       [24] Cattālīsavassasahassāni āyu tassa mahesino
            tāvatā tiṭṭhamāno so tāresi janataṁ bahuṁ.
       [25] Dhammāpaṇaṁ pasāretvā naranārīnaṁ sadevake
            naditvā sīhanādaṁva nibbuto so sasāvako.
       [26] Aṭṭhaṅgavacanasampanno acchiddāni nirantaraṁ
            sabbaṁ tamantarahitaṁ nanu rittā sabbasaṅkhārā"ti.
      Tattha vasate tattha kheme pureti ayaṁ gāthā kakusandhassa jātanagara-
  sandassanatthaṁ vuttāti veditabbā. Mahākulanti uditoditaṁ bhagavato pitukulaṁ. Narānaṁ
  pavaraṁ seṭṭhanti jātivasena sabbamanussānaṁ pavaraṁ seṭṭhanti attho. Jātimantanti
  abhijātivantaṁ, uttamābhijātaṁ. Mahāyasanti mahāparivāraṁ, kiṁ taṁ buddhassa mahākulaṁ.
  Tattha mahākulaṁ kheme pure vasateti padena sambandho daṭṭhabbo.
      Samantā dasayojananti samantato dasa yojanāni pharitvā niccakālaṁ
  sarīrato nikkhamitvā suvaṇṇavaṇṇā pabhā niccharatīti attho. Dhammāpaṇanti
  dhammasaṅkhātaṁ āpaṇaṁ. Pasāretvāti bhaṇḍavikkiṇanatthaṁ nānābhaṇḍasamiddhamāpaṇaṁ
  viya dhammāpaṇaṁ pasāretvāti attho. Naranārīnanti veneyyanaranārīnaṁ jhāna-
  samāpattimaggaphalaratanavisesādhigamatthāya. Sīhanādaṁvāti sīhanādaṁ viya, abhayanādaṁ naditvā.
  Aṭṭhaṅgavacanasampannoti aṭṭhaṅgasamannāgatasaro satthā. Acchiddānīti chiddādi-
  bhāvarahitāni sīlāni acchiddāni asabalāni akammāsāni. Atha vā acchiddāni
  avivarāni sāvakayugaḷādīni. Nirantaranti satataṁ sabbakālaṁ. Sabbaṁ tamantarahitanti
-------------------------------------------------
[page 371]
  Satthā ca sāvakayugaḷādīni ca taṁ sabbaṁ munibhāvamupagantvā adassanabhāvamupagatanti
  attho.
                      Apetabandho kakusandhabuddho
                      adandhapañño gatasabbarandho
                      tilokasandho kira saccasandho
                      kheme vane vāsamakappayittha.
  Sesagāthāsu sabbattha pākaṭamevāti.
                      Kakusandhabuddhavaṁsavaṇṇanā niṭṭhitā.
                       Niṭṭhito bāvīsatimo buddhavaṁso.
                           -------------
                       25. Koṇāgamanabuddhavaṁsavaṇṇanā
      kakusandhassa pana bhagavato aparabhāge tassa sāsane ca antarahite
  sattesu tiṁsavassasahassāyukesu jātesu parahitakoṇāgamano 1- koṇāgamano nāma
  satthā loke udapādi. 2- Atha vā kanakāgamanato koṇāgamano nāma satthā loke
  udapādi. Tattha kakārassa koādesaṁ katvā nakārassa ṇādesaṁ katvā ekassa
  kakārassa lopaṁ katvā niruttinayena kanakassa kanakādiābharaṇassa āgamanaṁ pavassanaṁ
  yassa bhagavato uppannakāle so koṇāgamano nāMa. 2- Ettha pana āyu
  anupubbena parihīnasadisaṁ kataṁ, na evaṁ parihīnaṁ, puna vaḍḍhitvā parihīnanti
  veditabbaṁ. Kathaṁ? imasmiṁyeva kappe kakusandho bhagavā cattālīsavassasahassāyukakāle
  nibbatto, taṁ pana āyu parihāyamānaṁ dasavassakālaṁ patvā puna asaṅkhyeyyaṁ
  patvā tato parihāyamānaṁ tiṁsavassasahassāyukakāle ṭhitaṁ, tadā koṇāgamano bhagavā
  loke uppannoti veditabbo.

  *  *  *  *  *  *
  Footnote: 1 Sī.,i. parahitaponāgamano 2-2 Sī.,i. nattha
-------------------------------------------------
[page 372]
      Sopi pāramiyo pūretvā tusitapure nibbattitvā tato cavitvā sobhavatīnagare
  yaññadattassa brāhmaṇassa bhariyāya rūpādīhi guṇehi anuttarāya uttarāya nāma
  brāhmaṇiyā kucchismiṁ paṭisandhiṁ gahetvā dasannaṁ māsānaṁ accayena subhavatīuyyāne
  mātukucchito nikkhami. Jāyamāne pana tasmiṁ sakalajambudīpe devo kanakavassaṁ
  vassi. Tenassa kanakāgamanakāraṇattā "kanakāgamano"ti nāmamakaṁsu. Taṁ panassa nāmaṁ
  anukkamena pariṇamamānaṁ "koṇāgamano"ti jātaṁ. So pana tīṇi vassasahassāni
  agāraṁ ajjhāvasi. Tusitasantusitasantuṭṭhanāmakā panassa tayo pāsādā ahesuṁ.
  Rucigattābrāhmaṇīpamukhāni soḷasa itthisahassāni ahesuṁ.
      So cattāri nimittāni disvā rucigattāya brāhmaṇiyā satthavāhe
  nāma putte uppanne hatthikkhandhavaragato hatthiyānena mahābhinikkhamanaṁ nikkhamitvā
  pabbaji. Taṁ tiṁsapurisasahassāni anupabbajiṁsu. So tehi parivuto cha māse
  padhānacariyaṁ caritvā visākhapuṇṇamāyaṁ aggisoṇabrāhmaṇassa dhītāya aggisoṇa-
  brāhmaṇakumāriyā dinnaṁ madhupāyāsaṁ paribhuñjitvā khadiravane divāvihāraṁ katvā
  sāyanhasamaye jaṭātindukena nāma yavapālena dinnā aṭṭha tiṇamuṭṭhiyo
  gahetvā udumbarabodhiṁ puṇḍarīke vuttappamāṇaṁ phalavibhūtisampannaṁ dakkhiṇato
  upagantvā vīsatihatthivitthataṁ tiṇasantharaṁ santharitvā pallaṅkaṁ ābhujitvā mārabalaṁ
  viddhaṁsetvā dasabalañāṇāni paṭilabhitvā "anekajātisaṁsāraṁ .pe. Taṇhānaṁ
  khayamajjhagā"ti udānaṁ udānetvā sattasattāhaṁ vītināmetvā attanā saha pabbajitānaṁ
  tiṁsabhikkhusahassānaṁ upanissayasampattiṁ disvā gaganapathena gantvā sudassananagarasamīpe
  isipatane migadāye otaritvā tesaṁ majjhagato dhammacakkaṁ pavattesi, tadā
  tiṁsakoṭisahassānaṁ paṭhamābhisamayo ahosi.
      Puna sundaranagaradvāre mahāsālarukkhamūle yamakapāṭihāriyaṁ katvā
  vīsatikoṭisahassānaṁ dhammāmataṁ pāyesi, so dutiyo abhisamayo ahosi. Attano
-------------------------------------------------
[page 373]
  Mātaraṁ uttaraṁ pamukhaṁ katvā dasasu cakkavāḷasahassesu devatānaṁ samāgatānaṁ
  abhidhammapiṭakaṁ desente bhagavati dasannaṁ koṭisahassānaṁ tatiyo abhisamayo ahosi.
  Tena vuttaṁ:-
       [1] "kakusandhassa Aparena sambuddho dvipaduttamo
           koṇāgamano nāma jino lokajeṭṭho narāsabho.
       [2] Dasa dhamme pūrayitvāna kantāraṁ samatikkami
           pavāhiya malaṁ sabbaṁ patto sambodhimuttamaṁ.
       [3] Dhammacakkaṁ pavattente koṇāgamananāyake
           tiṁsakoṭisahassānaṁ paṭhamābhisamayo ahu.
       [4] Pāṭihīraṁ karonte ca paravādappamaddane
           vīsatikoṭisahassānaṁ dutiyābhisamayo ahu.
       [5] Tato vikubbanaṁ katvā jino devapuraṁ gato
           vasate tattha sambuddho silāya paṇḍukambale.
       [6] Pakaraṇe satta desento vassaṁ vasati so muni
           dasakoṭisahassānaṁ tatiyābhisamayo ahū"ti.
      Tattha dasa dhamme pūrayitvānāti dasa pāramidhamme pūrayitvā. Kantāraṁ
  samatikkamīti jātikantāraṁ samatikkami. Pavāhiyāti pavāhetvā. Malaṁ sabbanti
  rāgādimalattayaṁ. Pāṭihīraṁ karonte ca, paravādappamaddaneti paravādivādappamaddane,
  bhagavati pāṭihāriyaṁ karonteti attho. Vikubbananti vikubbaniddhiṁ, sundaranagaradvāre
  yamakapāṭihāriyaṁ katvā devapuraṁ gato tattha paṇḍukambalasilāyaṁ vasi. Kathaṁ vasīti?
  pakaraṇe satta desentoti tattha devānaṁ sattappakaraṇasaṅkhātaṁ abhidhammapiṭakaṁ
-------------------------------------------------
[page 374]
  Desento vasi. Evaṁ tattha abhidhammaṁ desente bhagavati dasakoṭisahassānaṁ devānaṁ
  abhisamayo ahosīti attho.
      Parisuddhapāramipūraṇāgamanassa koṇāgamanassapi eko sāvakasannipāto
  ahosi. Surindavatīnagare surindavatuyyāne viharanto bhiyyasassa rājaputtassa ca
  uttarassa ca rājaputtassa dvinnampi tiṁsasahassaparivārānaṁ dhammaṁ desetvā
  sabbeva te ehibhikkhupabbajjāya pabbājetvā tesaṁ majjhagato māghapuṇṇamāyaṁ
  pātimokkhaṁ uddisi. Tena vuttaṁ:-
       [7] "tassāpi Devadevassa eko āsi samāgamo
           khīṇāsavānaṁ vimalānaṁ santacittāna tādinaṁ.
       [8] Tiṁsabhikkhusahassānaṁ tadā āsi samāgamo
           oghānamatikkantānaṁ bhijjitānañca maccuyā"ti.
      Tattha oghānanti kāmoghādīnaṁ, catunnamoghānametaṁ adhivacanaṁ, yassa pana
  te saṁvijjanti, taṁ vaṭṭasmiṁ ohananti osīdāpentīti oghā, tesaṁ oghānaṁ,
  upayogatthe sāmivacanaṁ daṭṭhabbaṁ. Catubbidhe oghe atikkantānanti attho.
  Bhijjitānanti etthāpi eseva nayo. Maccuyāti maccuno.
      Tadā amhākaṁ bodhisatto mithilanagare pabbato nāma rājā ahosi,
  tadā "saraṇagatasabbapāṇāgamanaṁ koṇāgamanaṁ mithilanagaramanuppattan"ti sutvā
  saparivāro rājā paccuggantvā vanditvā dasabalaṁ nimantetvā mahādānaṁ datvā
  tattha bhagavantaṁ vassāvāsatthāya yācitvā temāsaṁ sasāvakasaṁghaṁ satthāraṁ upaṭṭhahitvā
  pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni
  ca suvaṇṇapādukā ceva aññañca bahuparikkhāramadāsi. Sopi naṁ bhagavā byākāsi
-------------------------------------------------
[page 375]
  "imasmiṁyeva Bhaddakappe ayaṁ buddho bhavissatī"ti. Atha so mahāpuriso tassa
  bhagavato byākaraṇaṁ sutvā mahārajjaṁ pariccajitvā tasseva bhagavato santike
  pabbaji. Tena vuttaṁ:-
        [9] "ahantena Samayena pabbato nāma khattiyo
            mittāmaccehi sampanno anantabalavāhano.
       [10] Sambuddhadassanaṁ gantvā sutvā dhammamanuttaraṁ
            nimantetvā sajinasaṁghaṁ dānaṁ datvā yadicchakaṁ.
       [11] Pattuṇṇaṁ cīnapaṭṭañca koseyyaṁ kambalampi ca
            suvaṇṇapādukañceva adāsiṁ satthusāvake.
       [12] Sopi maṁ buddho byākāsi saṁghamajjhe nisīdiya
            imamhi bhaddake kappe ayaṁ buddho bhavissati.
       [13] Ahu kapilavhayā rammā .pe. Hessāma sammukhā imaṁ.
       [14] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā.
       [15] Sabbaññutaṁ gavesanto dānaṁ datvā naruttame
            ohāyāhaṁ mahārajjaṁ pabbajiṁ jinasantike"ti.
      Tattha anantabalavāhanoti bahukaṁ anantaṁ mayhaṁ balaṁ assahatthiādikaṁ
  vāhanañcāti attho. Sambuddhadassananti sambuddhadassanatthāya. Yadicchakanti
  yāvadicchakaṁ buddhappamukhaṁ saṁghaṁ catubbidhena āhārena "alamalan"ti pavārāpetvā,
  hatthena pidahāpetvāti attho. Satthusāvaketi satthuno ceva sāvakānañca adāsiṁ.
  Naruttameti naruttamassa. Ohāyāti pahāya 1- pariccajitvā. 2-

  *  *  *  *  *  *
  Footnote: 1 Sī.,i. ohāyitvā 2 Sī.,i. natthi
-------------------------------------------------
[page 376]
      Tassa pana koṇāgamanassa bhagavato sobhavatī nāma nagaraṁ ahosi,
  yaññadatto nāma brāhmaṇo pitā, uttarā nāma brāhmaṇī mātā, bhiyyaso
  ca uttaro cāti dve aggasāvakā, sotthijo nāmupaṭṭhāko, samuddā ca
  uttarā ca dve aggasāvikā, udumbararukkho bodhi, sarīraṁ tiṁsahatthubbedhaṁ ahosi,
  tiṁsavassasahassāni āyu, bhariyā panassa rucigattā nāma brāhmaṇī, satthavāho
  nāma putto, hatthiyānena nikkhami. Tena vuttaṁ:-
       [16] "nagaraṁ Sobhavatī nāma sobho nāmāsi khattiyo
            vasate tattha nagare sambuddhassa mahākulaṁ.
       [17] Brāhmaṇo yaññadatto ca āsi buddhassa so pitā
            uttarā nāma janikā koṇāgamanassa satthuno.
       [18] 1- Tīṇi vassasahassāni agāraṁ ajjhāvasi so
            tusitasantusitasantuṭṭhā tayo pāsādamuttamā.
       [19] Anūnasoḷasasahassāni nāriyo samalaṅkatā
            rucigattā nāma nārī satthavāho nāma atrajo.
       [20] Nimitte caturo disvā hatthiyānena nikkhami
            chamāsaṁ padhānacāraṁ acarī purisuttamo.
       [21] Brahmunā yācito santo koṇāgamano lokanāyako
            vattacakko mahāvīro migadāye naruttamo. 1-
       [22] Bhiyyaso uttaro nāma ahesuṁ aggasāvakā
            sotthijo nāmupaṭṭhāko koṇāgamanassa yasassino. 2-

  *  *  *  *  *  *
  Footnote: 1-1 chaṂa. ime pāṭhā na dissanti 2 chaṂa. satthuno
-------------------------------------------------
[page 377]
       [23] Samuddā uttarā ceva ahesuṁ aggasāvikā
            bodhi tassa bhagavato udumbaroti pavuccati.
       [24] 1- Uggo ca somadevo ca ahesuṁ aggupaṭṭhakā
            sīvalā ceva sāmā ca ahesuṁ aggupaṭṭhikā. 1-
       [25] Uccattanena so buddho tiṁsahatthasamuggato
            ukkāmukhe yathā kambu evaṁ raṁsīhi maṇḍito.
       [26] Tiṁsavassasahassāni āyu buddhassa tāvade
            tāvatā tiṭṭhamāno so tāresi janataṁ bahuṁ.
       [27] Dhammacetiṁ samussetvā dhammadussavibhūsitaṁ
            dhammapupphaguḷaṁ katvā nibbuto so sasāvako.
       [28] Mahāvilāso tassa jano siridhammappakāsano
            sabbaṁ tamantarahitaṁ nanu rittā sabbasaṅkhārā"ti.
      Tattha ukkāmukheti kammāruddhane. Yathā kambūti suvaṇṇanikkhaṁ viya.
  Evaṁ raṁsīhi maṇḍitoti evaṁ rasmīhi paṭimaṇḍito samalaṅkato. Dhammacetiṁ samussetvāti
  sattattiṁsabodhipakkhiyadhammamayaṁ cetiyaṁ patiṭṭhāpetvā. Dhammadussavibhūsitanti
  catusaccadhammapaṭākavibhūsitaṁ. Dhammapupphaguḷaṁ katvāti dhammamayapupphamālāguḷaṁ katvā.
  Mahājanassa vipassanācetiyaṅgaṇe ṭhitassa namassanatthāya dhammacetiyaṁ patiṭṭhāpetvā
  sasāvakasaṁgho satthā parinibbāyīti attho. Mahāvilāsoti mahāiddhivilāsappatto.
  Tassāti tassa bhagavato. Janoti sāvakajano. Siridhammappakāsanoti
  lokuttaradhammappakāsano so bhagavā ca sabbaṁ tamantarahitanti attho.

  *  *  *  *  *  *
  Footnote: 1-1 chaṂa. ayaṁ gāthā na dissati
-------------------------------------------------
[page 378]
                     Sukhena koṇāgamano gatāsavo
                     vikāmapāṇāgamano mahesī
                     vane viveke sirināmadheyye
                     visuddhavaṁsāgamano vasittha.
  Sesagāthāsu sabbattha pākaṭamevāti.
                     Koṇāgamanabuddhavaṁsavaṇṇanā niṭṭhitā.
                       Niṭṭhito tevīsatimo buddhavaṁso.
                          ---------------
                        26. Kassapabuddhavaṁsavaṇṇanā
      koṇāgamanassa pana bhagavato aparabhāge tassa sāsane ca antarahite
  tiṁsavassasahassāyukā sattā anupubbena parihāyitvā dasavassāyukā hutvā puna
  vaḍḍhitvā aparimitāyukā hutvā puna anupubbena parihāyitvā vīsativassa-
  sahassāyukesu sattesu jātesu anekamanussapo kassapo nāma satthā loke
  udapādi. So pāramiyo pūretvā tusitapure nibbattitvā tato cavitvā
  bārāṇasīnagare brahmadattassa nāma brāhmaṇassa vipulaguṇavatiyā dhanavatiyā
  nāma brāhmaṇiyā kucchismiṁ paṭisandhiṁ gahetvā dasannaṁ māsānaṁ accayena
  isipatane migadāye mātukucchito nikkhami. Gottavasena panassa "kassapakumāro"ti
  nāmamakaṁsu. So dve vassasahassāni agāraṁ ajjhāvasi. Haṁsavā yasavā sirinandoti
  tassa tayo pāsādā ahesuṁ. Sunandānāmabrāhmaṇippamukhāni aṭṭhacattālīsa
  itthisahassāni paccupaṭṭhitāni ahesuṁ.
      So cattāri nimittāni disvā sunandāya brāhmaṇiyā vijitasene
  nāma putte uppanne uppannasaṁvego "mahābhinikkhamanaṁ nikkhamissāmī"ti
-------------------------------------------------
[page 379]
  Cintesi. Athassa parivitakkasamanantarameva pāsādo kulālacakkamiva bhamitvā
  gaganatalamabbhuggantvā paramarucirakaranikaro saradasamayarajanikaro viya tārāgaṇaparivuto
  anekanarasataparivuto gaganatalamalaṅkaronto viya puññānubhāvaṁ pakāsento viya
  jananayanahadayāni ākaḍḍhento viya rukkhaggāni paraṁ sobhayamāno viya ca
  gantvā nigrodhabodhiṁ majjhekatvā bhūmiyaṁ patiṭṭhahi. Atha bodhisatto
  mahāsatto paṭhaviyaṁ patiṭṭhahitvā devadattaṁ arahattaddhajamādāya pabbaji. Tassa
  nāṭakitthiyo pāsādā otaritvā aḍḍhagāvutaṁ maggaṁ gantvā saparivārā
  senāsannivesaṁ katvā nisīdiṁsu. Tato itthiparicārike ṭhapetvā sahāgatā sabbe
  pabbajiṁsu.
      Mahāpuriso kira sattāhaṁ tehi parivuto padhānacariyaṁ caritvā visākhapuṇṇamāya
  sunandāya nāma brāhmaṇiyā dinnaṁ madhupāyāsaṁ paribhuñjitvā khadiravane
  divāvihāraṁ katvā sāyanhasamaye somena nāma yavapālakena upanītā aṭṭha
  tiṇamuṭṭhiyo gahetvā nigrodhabodhiṁ upagantvā pañcadasahatthāyāmavitthataṁ tiṇasantharaṁ
  santharitvā tattha nisīditvā abhisambodhiṁ pāpuṇitvā "anekajātisaṁsāraṁ .pe.
  Taṇhānaṁ khayamajjhagā"ti udānaṁ udānetvā sattasattāhaṁ vītināmetvā attanā
  saha pabbajitānaṁ bhikkhūnaṁ koṭiyā upanissayasampattiṁ disvā gaganatalena
  gantvā bārāṇasiyaṁ isipatane migadāye otaritvā tehi parivuto tattha
  dhammacakkaṁ pavattesi, tadā vīsatiyā koṭisahassānaṁ paṭhamo dhammābhisamayo ahosi.
  Tena vuttaṁ:-
       [1] "koṇāgamanassa Aparena sambuddho dvipaduttamo
           kassapo nāma gottena dhammarājā pabhaṅkaro.
-------------------------------------------------
[page 380]
       [2] Sañchaḍḍitaṁ kulamūlaṁ bahvannapānabhojanaṁ
           datvāna yācake dānaṁ pūrayitvāna mānasaṁ
           usabhova āḷakaṁ bhetvā patto sambodhimuttamaṁ.
       [3] Dhammacakkaṁ pavattente kassape lokanāyake
           vīsakoṭisahassānaṁ paṭhamābhisamayo ahū"ti.
      Tattha sañchaḍḍitanti chaḍḍitaṁ ujjhitaṁ pariccattaṁ. Kulamūlanti kulagharaṁ,
  aparimitabhogakkhandhaṁ anekakoṭisahassadhanasañcayaṁ dasasatanayanabhavanasadisabhogaṁ atiduccajaṁ
  tiṇamiva chaḍḍitanti attho. Yācaketi yācakānaṁ datvā. Āḷakanti goṭṭhaṁ,
  yathā usabho goṭṭhaṁ bhinditvā yathāsukhaṁ icchitaṭṭhānaṁ pāpuṇāti, evaṁ mahāpurisopi
  gehabandhanaṁ bhinditvā abhisambodhiṁ pāpuṇīti attho.
      Puna catumāsaṁ janapadacārikaṁ caramāne satthari dasakoṭisahassānaṁ dutiyo
  abhisamayo ahosi. Yadā pana sundaranagaradvāre asanarukkhamūle yamakapāṭihāriyaṁ
  karonto dhammaṁ desesi, tadā pañcannaṁ koṭisahassānaṁ tatiyo abhisamayo
  ahosi. Puna yamakapāṭihāriyaṁ katvā suraripudurabhibhavane tāvatiṁsabhavane sudhammā
  nāma devasabhā atthi, tattha nisīditvā attano mātaraṁ dhanavatīdeviṁ pamukhaṁ
  katvā dasasahassilokadhātuyā devatānaṁ anuggahakaraṇatthaṁ sattappakaraṇaṁ
  abhidhammapiṭakaṁ desento tīṇi devatākoṭisahassāni dhammāmataṁ pāyesi. Tena
  vuttaṁ:-
       [4] "catumāsaṁ Yadā buddho loke carati cārikaṁ
           dasakoṭisahassānaṁ dutiyābhisamayo ahu.
       [5] Yamakaṁ vikubbanaṁ katvā ñāṇadhātuṁ pakittayi
           pañcakoṭisahassānaṁ tatiyābhisamayo ahu.
-------------------------------------------------
[page 381]
       [6] Sudhammā devapure ramme tattha dhammaṁ pakittayi
           tīṇikoṭisahassānaṁ devānaṁ bodhayī jino.
       [7] Naradevassa yakkhassa apare dhammadesane
           etesānaṁ abhisamayā gaṇanāto asaṅkhiyā"ti.
      Tattha catumāsanti cātumāse. Ayameva vā pāṭho. Caratīti acari. Yamakaṁ
  vikubbanaṁ katvāti yamakapāṭihāriyaṁ katvā. Ñāṇadhātunti sabbaññutaññāṇasabhāvaṁ.
  "sabbaññāṇadhātun"tipi 1- Vadanti. Pakittayīti mahājanassa pakāsesi. Sudhammāti
  tāvatiṁsabhavane sudhammā nāma sabhā atthi, tattha nisīditvāti attho. Dhammanti
  abhidhammaṁ.
      Tadā kira ānubhāvavijitanaradevo naradevo nāma mahesakkho heṭṭhā
  vuttanaradevayakkho viya mahiddhiko yakkho ahosi. So jambudīpe ekasmiṁ nagare
  rañño yādisaṁ rūpaṁ, tādisaṁ rūpasaṇṭhānaṁ sarakuttiṁ nimminitvā taṁ rājānaṁ
  māretvā khāditvā sahāntepuraṁ rajjaṁ paṭipajjitvā aparimitamaṁsabhojano ahosi.
  So kira itthidhutto ca ahosi. Yadā pana taṁ kusalā chekā itthiyo "nāyaṁ
  amhākaṁ rājā, amanusso eso"ti jānanti, tadā so lajjito hutvā tā
  sabbā khāditvā aññaṁ nagaraṁ paṭipajjati. Evameva so naradevayakkho manusse
  bhakkhayanto yadā sundaranagarābhimukho agamāsi, tadā taṁ disvā nagaravāsino
  manussā maraṇabhayatajjitasantāsā sakanagarato nikkhamitvā tato tato palāyiṁsu.
  Atha te manusse palāyamāne disvā kassapadasabalo tassa naradevassa yakkhassa
  purato aṭṭhāsi. Naradevo evaṁ devadevaṁ ṭhitaṁ disvā vissaraṁ ghoraṁ nādaṁ
  naditvā bhagavato bhayaṁ uppādetuṁ asakkonto taṁ saraṇaṁ gantvā pañhaṁ pucchi,

  *  *  *  *  *  *
  Footnote: 1 Ma. saccañāṇa...
-------------------------------------------------
[page 382]
  Pañhaṁ vissajjetvā taṁ dametvā dhamme desiyamāne sampattānaṁ naramarānaṁ
  gaṇanapathātītānaṁ abhisamayo ahosi. Tena vuttaṁ "naradevassa yakkhassā"tiādi.
  Tattha apare dhammadesaneti aparasmiṁ dhammadesane. Etesānanti etesaṁ. Ayameva
  vā pāṭho.
      Tassa pana kassapabhagavato ekova sāvakasannipāto ahosi. Bārāṇasīnagare
  purohitaputto tisso nāma ahosi. So kassapassa bodhisattassa sarīre
  lakkhaṇasampattiṁ disvā pituno bhāsato sutvā "nissaṁsayaṁ eko mahābhinikkhamanaṁ
  nikkhamitvā buddho bhavissati, etassāhaṁ santike pabbajitvā saṁsāradukkhato
  muccissāmī"ti cintetvā suddhamunigaṇavantaṁ himavantaṁ gantvā tāpasapabbajjaṁ
  pabbaji. Tassa parivārabhūtāni vīsatitāpasasahassāni ahesuṁ. So aparabhāge
  "kassapakumāro nikkhamitvā abhisambodhiṁ anuppatto"ti sutvā saparivāro āgantvā
  kassapassa bhagavato santike saparivāro ehibhikkhupabbajjāya pabbajitvā arahattaṁ
  pāpuṇi. Tasmiṁ samāgame kassapo bhagavā māghapuṇṇamāyaṁ pātimokkhaṁ uddisi.
  Tena vuttaṁ:-
       [8] "tassāpi Devadevassa eko āsi samāgamo
           khīṇāsavānaṁ vimalānaṁ santacittāna tādinaṁ.
       [9] Vīsabhikkhusahassānaṁ tadā āsi samāgamo
           atikkantabhavantānaṁ hirisīlena tādinan"ti.
      Tattha atikkantabhavantānanti atikkantaputhujjanasotāpannādīnaṁ, sabbesaṁ
  khīṇāsavānamevāti attho. Hirisīlena tādinanti hiriyā ca sīlena ca sadisānaṁ.
      Tadā amhākaṁ bodhisatto jotipālo nāma māṇavo tiṇṇaṁ vedānaṁ
  pāragū bhūmiyañceva antalikkhe ca pākaṭo ghaṭikārassa kumbhakārassa sahāyo ahosi.
-------------------------------------------------
[page 383]
  So tena saddhiṁ satthāraṁ upasaṅkamitvā tassa dhammakathaṁ sutvā tassa santike
  pabbaji. So āraddhavīriyo tīṇi piṭakāni uggahetvā vattapaṭipattiyā buddhasāsanaṁ
  sobhesi. Sopi taṁ satthā byākāsi. Tena vuttaṁ:-
       [10] "ahaṁ Tadā māṇavako jotipāloti vissuto
            ajjhāyako mantadharo tiṇṇaṁ vedāna pāragū.
       [11] Lakkhaṇe itihāse ca sadhamme pāramiṁ gato
            bhūmantalikkhakusalo katavijjo anavayo. 1-
       [12] Kassapassa bhagavato ghaṭikāro nāmupaṭṭhako
            sagāravo sappatisso nibbuto tatiye phale.
       [13] Ādāya maṁ ghaṭīkāro upagañchi kassapaṁ jinaṁ
            tassa dhammaṁ suṇitvāna pabbajiṁ tassa santike.
       [14] Āraddhavīriyo hutvā vattāvattesu kovido
            na kvaci parihāyāmi pūresiṁ jinasāsanaṁ.
       [15] Yāvatā buddhabhaṇitaṁ navaṅgaṁ jinasāsanaṁ
            sabbaṁ pariyāpuṇitvāna sobhayiṁ jinasāsanaṁ.
       [16] Mama acchariyaṁ disvā sopi buddho viyākari
            imamhi bhaddake kappe ayaṁ buddho bhavissati.
       [17] Ahu kapilavhayā rammā .pe. Hessāma sammukhā imaṁ.
       [30] Tassāpi vacanaṁ sutvā bhiyyo cittaṁ pasādayiṁ
            uttariṁ vatamadhiṭṭhāsiṁ dasapāramipūriyā.

  *  *  *  *  *  *
  Footnote: 1 Sī.,i. anāmayo
-------------------------------------------------
[page 384]
       [31] Evamahaṁ saṁsaritvā parivajjento anācaraṁ
            dukkarañca kataṁ mayhaṁ bodhiyāyeva kāraṇā"ti.
      Tattha bhūmantalikkhakusaloti bhūmisikkhāsu ca 1- antalikkhesu ca joticakkācāre
  jotivijjāya ca kusaloti attho. Upaṭṭhakoti upaṭṭhāyako. Sappatissoti
  sappatissayo. Nibbutoti vinīto, vissuto vā. Tatiye phaleti nimittasattamī,
  tatiyaphalādhigamahetu nibbutoti attho. Ādāyāti maṁ gahetvā, vattāvattesūti
  khuddakavattamahāvattesu. Kovidoti tesaṁ pūraṇe kusalo. Na kvaci parihāyāmīti
  kvacipi sīlesu vā samādhisamāpattiādīsu vā katthaci kutopi na parihāyāmi,
  sabbattha me parihāni nāma na vijjatīti dīpeti. "na Koci parihāyāmī"tipi
  pāṭho, soyevattho.
      Yāvatāti paricchedavacanametaṁ, yāvatakanti attho. Buddhabhaṇitanti buddhavacanaṁ.
  Sobhayinti sobhesiṁ pakāsesiṁ. Mama acchariyanti mama sammāpaṭipattiṁ aññehi
  asādhāraṇaṁ acchariyaṁ abbhutaṁ kassapo bhagavā disvāti attho. Saṁsaritvāti saṁsāre
  saṁsaritvā. 2- Anācaranti anācāraṁ akattabbaṁ, akaraṇīyanti attho.
      Tassa pana kassapassa bhagavato jātanagaraṁ bārāṇasī nāma ahosi,
  brahmadatto nāma brāhmaṇo pitā, paramaguṇavatī dhanavatī nāma brāhmaṇī mātā,
  tisso ca bhāradvājo ca dve aggasāvakā, sabbamitto nāmupaṭṭhāko, anuḷā ca
  uruveḷā ca dve aggasāvikā, nigrodharukkho bodhi, sarīraṁ vīsatihatthubbedhaṁ ahosi,
  vīsativassasahassāni āyu, sunandā nāmassa aggamahesī, vijitaseno nāma putto,
  pāsādayānena nikkhami. Tena vuttaṁ:-

  *  *  *  *  *  *
  Footnote: 1 Sī.,i. bhūmiparikkhāsu ca 2 Ma. sandhāvitvā
-------------------------------------------------
[page 385]
       [32] "nagaraṁ Bārāṇasī nāma kikī nāmāsi khattiyo
            vasate tattha nagare sambuddhassa mahākulaṁ.
       [33] Brāhmaṇo brahmadattova āsi buddhassa so pitā
            dhanavatī nāma janikā kassapassa mahesino.
       [34] 1- Duve vassasahassāni agāraṁ ajjhāvasi so
            haṁso yaso siricando tayo pāsādamuttamā.
       [35] Tisoḷasasahassāni nāriyo samalaṅkatā
            sunandā nāma sā nārī vijitaseno nāma atrajo.
       [36] Nimitte caturo disvā pāsādenābhinikkhami
            sattāhaṁ padhānacāraṁ acarī purisuttamo.
       [37] Brahmunā yācito santo kassapo lokanāyako
            vattacakko mahāvīro migadāye naruttamo. 1-
       [38] Tisso ca bhāradvājo ca ahesuṁ aggasāvakā
            sabbamitto nāmupaṭṭhāko kassapassa mahesino.
       [39] Anuḷā uruveḷā ca ahesuṁ aggasāvikā
            bodhi tassa bhagavato nigrodhoti pavuccati.
       [41] Uccattanena so buddho vīsatiratanuggato
            vijjulaṭṭhīva ākāse candova gahapūrito.
       [42] Vīsativassasahassāni āyu tassa mahesino
            tāvatā tiṭṭhamāno so tāresi janataṁ bahuṁ.

  *  *  *  *  *  *
  Footnote: 1-1 chaṂa. ime pāṭhā na dissanti
-------------------------------------------------
[page 386]
       [43] Dhammataḷākaṁ māpayitvā sīlaṁ datvā vilepanaṁ
            dhammadussaṁ nivāsetvā dhammamālaṁ vibhajjiya.
       [44] Dhammavimalamādāsaṁ ṭhapayitvā mahājane
            keci nibbānaṁ patthentā passantu me alaṅkaraṁ.
       [45] Sīlakañcukaṁ datvāna jhānakavacavammitaṁ
            dhammacammaṁ pārupitvā datvā sannāhamuttamaṁ.
       [46] Satiphalakaṁ datvāna tikhiṇaṁ ñāṇakuntimaṁ
            dhammakhaggavaraṁ datvā sīlasaṁsaggamaddanaṁ.
       [47] Tevijjābhūsanaṁ datvāna āveḷaṁ caturo phale
            chaḷabhiññābharaṇaṁ datvā dhammapupphapiḷandhanaṁ.
       [48] Saddhammapaṇḍaracchattaṁ datvā pāpanivāraṇaṁ
            māpayitvābhayaṁ pupphaṁ nibbuto so sasāvako.
       [49] Eso hi sammāsambuddho appameyyo durāsado
            eso hi dhammaratano svākkhāto ehipassiko.
       [50] Eso hi saṁgharatano suppaṭipanno anuttaro
            sabbaṁ tamantarahitaṁ nanu rittā sabbasaṅkhārā"ti.
      Tattha vijjulaṭṭhīvāti ghanabhāvena 1- saṇṭhitā vijjulatā viya. Candova
  gahapūritoti parivesagahaparikkhitto puṇṇacando viya. Dhammataḷākaṁ māpayitvāti
  pariyattidhammataḷākaṁ māpayitvā. Sīlaṁ datvā vilepananti catupārisuddhisīlasaṅkhātaṁ

  *  *  *  *  *  *
  Footnote: 1 Sī.,i. meghabhāvena
-------------------------------------------------
[page 387]
  Cittasantativibhūsanatthaṁ vilepanaṁ datvā. Dhammadussaṁ nivāsetvāti hirottappadhamma-
  saṅkhātaṁ sāṭakayugaṁ nivāsetvā. Dhammamālaṁ vibhajjiyāti sattattiṁsabodhipakkhiyadhamma-
  kusumamālaṁ vibhajitvā, vidahitvāti 1- attho.
      Dhammavimalamādāsanti vimalaṁ sotāpattimaggasaṅkhātaṁ ādāsaṁ sāvajjā-
  navajjakusalākusaladhammasallakkhaṇatthaṁ mahājanassa dhammataḷākatīre dhammādāsaṁ ṭhapetvāti
  attho. Mahājaneti mahājanassa. Kecīti ye keci. Nibbānaṁ patthentāti
  sabbākusalamalavilayakaraṁ amatamasaṅkhatamanītikaṁ paramasantaṁ accutirasaṁ nibbānaṁ patthentā
  vicaranti. Te imaṁ alaṅkāraṁ vuttappakāraṁ mayā dassitaṁ passantūti attho.
  "nibbānamabhipatthentā, Passantu maṁ alaṅkaran"tipi pāṭho, soyevattho. Alaṅkaranti
  rassaṁ katvā vuttaṁ.
      Sīlakañcukaṁ datvānāti pañcasīladasasīlacatupārisuddhisīlamayaṁ kañcukaṁ datvā.
  Jhānakavacavammitanti catukkapañcakajjhānakavacabandhaṁ bandhitvā. Dhammacammaṁ pārupitvāti
  satisampajaññasaṅkhātadhammacammaṁ pārupitvā. Datvā sannāhamuttamanti uttamaṁ
  caturaṅgasamannāgataṁ vīriyasannāhaṁ datvāti attho. Satiphalakaṁ datvānāti rāgādi-
  dosāripāpanivāraṇatthaṁ catusatipaṭṭhānaphalakanivāraṇaṁ datvā. Tikhiṇaṁ ñāṇakuntamanti
  paṭivedhasamatthaṁ tikhiṇavipassanāñāṇakuntavantaṁ, vipassanāñāṇanisitakuntavaranti attho,
  kilesabalanidhanakarasamatthaṁ vā yogāvacarayodhavaraṁ ṭhapetvāti attho. Dhammakhaggavaraṁ
  datvāti tassa yogāvacarassa vīriyupalatalanisitadhāraṁ maggapaññāvarakhaggaṁ datvā.
  Sīlasaṁsaggamaddananti ariyaṁ lokuttarasīlaṁ kilesasaṁsaggamaddanatthāya,
  kilesanighātanatthāyāti attho.

  *  *  *  *  *  *
  Footnote: 1 Sī.,i. viracitvā
-------------------------------------------------
[page 388]
      Tevijjābhūsanaṁ datvānāti tevijjāmayaṁ vibhūsanaṁ datvā. Āveḷaṁ caturo
  phaleti cattāri phalāni vaṭaṁsakaṁ katvā. Chaḷabhiññābharaṇanti ābharaṇatthāya
  alaṅkārakaraṇatthāya cha abhiññāyo datvā. Dhammapupphapiḷandhananti navalokuttara-
  dhammasaṅkhātaṁ kusumamālaṁ katvā. Saddhammapaṇḍaracchattaṁ, datvā pāpanivāraṇanti
  accantavisuddhaṁ vimuttisetacchattaṁ sabbākusalātapanivāraṇaṁ datvā. Māpayitvābhayaṁ
  pupphanti abhayapuragāminaṁ aṭṭhaṅgikamaggaṁ pupphaṁ katvāti attho.
      Kassapo kira bhagavā kāsiraṭṭhe setabyanagare setabyuyyāne parinibbāyi.
  Dhātuyo kirassa na vikiriṁsu. Sakalajambudīpavāsino manussā sannipatitvā ekekaṁ
  suvaṇṇiṭṭhakaṁ koṭiagghanakaṁ ratanavicittaṁ bahicinanatthaṁ 1- ekekaṁ aḍḍhakoṭiagghanakaṁ
  abbhantarapūraṇatthaṁ manosilāya mattikākiccaṁ telena udakakiccaṁ karonto
  yojanubbedhaṁ thūpamakaṁsu.
                     Kassapopi bhagavā katakicco
                     sabbasattahitameva karonto
                     kāsirājanagare migadāye
                     lokanandakaro nivasīti.
  Sesagāthāsu sabbattha pākaṭamevāti.
                    Iti madhuratthavilāsiniyā buddhavaṁsaṭṭhakathāya
                       kassapabuddhavaṁsavaṇṇanā niṭṭhitā.
      Ettāvatā catuvīsatiyā buddhānaṁ buddhavaṁsavaṇṇanā sabbākārena niṭṭhitā.
                          --------------

  *  *  *  *  *  *
  Footnote: 1 Sī. bahiracanatthaṁ
-------------------------------------------------
[page 389]
                        27. Gotamabuddhavaṁsavaṇṇanā
                            dūrenidānakathā
             idāni yasmā amhākaṁ buddhavaṁsassa vaṇṇanā
             anukkamena sampattā tasmāyaṁ tassa vaṇṇanā.
      Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike
  adhikāraṁ karonto kappasatasahassādhikāni cattāri asaṅkhyeyyāni āgato.
  Kassapassa pana bhagavato orabhāge ṭhapetvā imaṁ sammāsambuddhaṁ añño buddho
  nāma natthi. Iti dīpaṅkarādīnaṁ catuvīsatiyā buddhānaṁ santike laddhabyākaraṇo
  pana bodhisatto yenena 1-:-
           "manussattaṁ liṅgasampatti hetu satthāradassanaṁ
            pabbajjā guṇasampatti adhikāro ca chandatā
            aṭṭhadhammasamodhānā abhinīhāro samijjhatī"ti 2-
  ime aṭṭha dhamme samodhānetvā dīpaṅkarapādamūle katābhinīhārena "handa buddhakare
  dhamme, vicināmi ito cito"ti ussāhaṁ katvā "vicinanto tadādakkhiṁ, paṭhamaṁ
  dānapāramin"ti dānapāramitādayo buddhakārakadhammā diṭṭhā, te pūrento
  yāva vessantarattabhāvā āgami, āgacchanto ca ye te katābhinīhārānaṁ
  bodhisattānaṁ ānisaṁsā saṁvaṇṇitā:-
           "evaṁ sabbaṅgasampannā bodhiyā niyatā narā
            saṁsaraṁ dīghamaddhānaṁ kappakoṭisatehipi.
            Avīcimhi nuppajjanti tathā lokantaresu ca
            nijjhāmataṇhā khuppipāsā na honti kāḷakañcikā.

  *  *  *  *  *  *
  Footnote: 1 Sī.,i. ye te pana 2 abhi.A. 1/76, udāna.A. 137
-------------------------------------------------
[page 390]
            Na honti khuddakā pāṇā uppajjantāpi duggatiṁ
            jāyamānā manussesu jaccandhā na bhavanti te.
            Sotavekallatā natthi na bhavanti mūgapakkhikā
            itthibhāvaṁ na gacchanti ubhatobyañjanapaṇḍakā.
            Na bhavanti pariyāpannā bodhiyā niyatā narā
            muttā ānantarikehi sabbattha suddhagocaRā.
            Micchādiṭṭhiṁ na sevanti kammakiriyadassanā
            vasamānāpi saggesu asaññaṁ nūpapajjare.
            Suddhāvāsesu devesu hetu nāma na vijjati
            nekkhammaninnā sappurisā visaṁyuttā bhavābhave
            caranti lokatthacariyāyo pūrenti sabbapāramī"ti. 1-
      Te ānisaṁse adhigantvāva āgato. Evaṁ āgacchanto vessantarattabhāve
  ṭhito:-
           "acetanāyaṁ paṭhavī aviññāya sukhaṁ dukhaṁ
            sāpi dānabalā mayhaṁ sattakkhattuṁ pakampathā"ti 2-
  evaṁ mahāpaṭhavikampanādīni mahāpuññāni katvā āyupariyosāne tato cavitvā
  tusitapure nibbatti.
                           Avidūrenidānakathā
      tusitapure 3- vasamāneyeva pana bodhisatte buddhakolāhalaṁ nāma udapādi.
  Lokasmiṁ hi tīṇi kolāhalāni uppajjanti. Seyyathidaṁ? kappakolāhalaṁ
  Buddhakolāhalaṁ cakkavattikolāhalanti. Tattha "vassasatasahassassa accayena kappuṭṭhānaṁ

  *  *  *  *  *  *
  Footnote: 1 abhi.A. 1/78 2 abhi.A. 1/80 3 Ma. tusitabhavane
-------------------------------------------------
[page 391]
  Bhavissatī"ti lokabyūhā nāma kāmāvacaradevā muttasirā vikiṇṇakesā rudamukhā 1-
  assūni hatthehi puñchamānā rattavatthanivatthā ativiya virūpavesadhārino hutvā
  manussapathe vicarantā evaṁ ārocenti "mārisā mārisā ito vassasatasahassassa
  accayena kappuṭṭhānaṁ bhavissati, ayaṁ loko vinassissati, mahāsamuddopi
  ussussissati, ayañca mahāpaṭhavī sineru ca pabbatarājā uḍḍayhissanti
  vinassissanti, yāva brahmalokā lokavināso bhavissati, mettaṁ mārisā bhāvetha,
  karuṇaṁ, muditaṁ, upekkhaṁ mārisā bhāvetha, mātaraṁ, pitaraṁ upaṭṭhahatha, kule
  jeṭṭhāpacāyino hothā"ti. Idaṁ kappakolāhalaṁ nāMa.
      "vassasahassassa Accayena pana sabbaññubuddho loke uppajjissatī"ti
  lokapāladevatā "ito mārisā vassasahassassa accayena buddho loke
  uppajjissatī"ti ugghosentiyo āhiṇḍanti. Idaṁ buddhakolāhalaṁ nāMa.
      "vassasahassassa Accayena cakkavattirājā uppajjissatī"ti devatā "ito
  mārisā vassasatassa accayena cakkavattirājā uppajjissatī"ti ugghosentiyo
  āhiṇḍanti. Idaṁ cakkavattikolāhalaṁ nāMa. 2-
      Tesu buddhakolāhalasaddaṁ sutvā sakaladasasahassacakkavāḷadevatā ekato
  sannipatitvā "asuko nāma satto buddho bhavissatī"ti ñatvā upasaṅkamitvā
  āyācanti, āyācamānā ca tassa pubbanimittesu uppannesu āyācanti. Tadā
  pana sabbāpi tā ekekacakkavāḷe catumahārājasakkasuyāmasantusitasunimmitavasavattī-
  mahābrahmehi saddhiṁ ekacakkavāḷe sannipatitvā tusitabhavane uppannacutinimittassa
  bodhisattassa santikaṁ gantvā "mārisa tumhehi dasa pāramiyo pūritā, pūrentehi
  ca na sakkabrahmasampattiādikaṁ sampattiṁ patthentehi pūritā, lokanittharaṇatthāya
  pana vo sabbaññutaṁ patthentehi paripūritā, buddhattāya:-

  *  *  *  *  *  *
  Footnote: 1 Sī.,Ma. rudammukhā 2 khuddaka. A. 105
-------------------------------------------------
[page 392]
           "kālo Kho te mahāvīra uppajja mātukucchiyaṁ
            sadevakaṁ tārayanto bujjhassu amataṁ padan"ti 1-
  yāciṁsu.
      Atha mahāsatto devatāhi evaṁ āyāciyamāno devatānaṁ paṭiññaṁ adatvāva
  kāladīpadesakulajanettiāyuparicchedavasena pañca mahāvilokanāni vilokesi. Tattha
  "kālo nu kho, na kālo"ti paṭhamaṁ kālaṁ vilokesi. Tattha vassasatasahassato
  uddhaṁ vaḍḍhitāayukālo kālo nāma na hoti. Kasmā? tadā hi sattānaṁ
  jātijarāmaraṇāni na paññāyanti, buddhānañca dhammadesanā tilakkhaṇamuttā nāma
  natthi, tesaṁ "aniccaṁ dukkhamanattā"ti kathentānaṁ "kiṁ nāmetaṁ 2- kathentī"ti
  neva sotabbaṁ na saddhātabbaṁ maññanti, tato abhisamayo na hoti, tasmiṁ asati
  aniyyānikaṁ sāsanaṁ hoti. Tasmā so akālo. Vassasatato ūnāayukālopi kālo
  na hoti. Kasmā? tadā satta ussannakilesā honti, ussannakilesānañca
  dinnovādo ovādaṭṭhāne na tiṭṭhati, udake daṇḍarāji viya khippaṁ vigacchati.
  Tasmā sopi akālo. Vassasatahassato pana paṭṭhāya heṭṭhā vassasatato paṭṭhāya
  uddhaṁ āyukālo kālo nāMa. Tadā pana vassasatakālo ahosi. Atha mahāsatto
  "nibbattitabbakālo"ti kālaṁ passi.
      Tato dīpaṁ olokento saparivāre cattāro mahādīpe oloketvā "tīsu
  dīpesu buddhā na nibbattanti, jambudīpeyeva nibbattantī"ti dīpaṁ passi.
      Tato "jambudīpo nāma mahā, dasayojanasahassaparimāṇo, katarasmiṁ nu kho
  padese buddhā nibbattantī"ti okāsaṁ olokento majjhimapadesaṁ passi.
  "kapilavatthu Nāma nagaraṁ, tattha mayā nibbattitabban"ti niṭṭhamagamāsi.

  *  *  *  *  *  *
  Footnote: 1 khu.buddha. 33/67/445 2 Sī.,Ma. nāmete
-------------------------------------------------
[page 393]
      Tato kulaṁ vilokento "buddhā nāma vessakule vā suddakule vā na
  nibbattanti. Lokasammate pana khattiyakule vā brāhmaṇakule vā nibbattanti,
  etarahi khattiyakulaṁ lokasammataṁ, tattha nibbattissāmi, suddhodano nāma rājā
  pitā me bhavissatī"ti kulaṁ passi.
      Tato mātaraṁ vilokento "buddhamātā nāma lolā surādhuttā na hoti,
  kappasatasahassaṁ pana pūritapāramī jātito paṭṭhāya akhaṇḍapañcasīlāyeva hoti.
  Ayañca mahāmāyā nāma devī edisī, ayaṁ me mātā bhavissati, kittakaṁ panassā
  āyūti, dasannaṁ māsānaṁ upari satta divasānī"ti passi.
      Iti imaṁ pañcavidhaṁ mahāvilokanaṁ viloketvā "kālo me mārisā
  buddhabhāvāyā"ti devānaṁ paṭiññaṁ datvā "gacchatha tumhe"ti tā devatā
  uyyojetvā tusitadevatāhi parivuto tusitapure nandanavanaṁ pāvisi. Sabbadevalokesu
  hi nandanavanaṁ atthiyeva. Tatra naṁ devatā "ito cuto sugatiṁ gacchā"ti pubbe
  katakusalakammokāsaṁ sārayamānā vicaranti. So evaṁ tāhi devatāhi kusalaṁ
  sārayamānāhi parivuto tatra vicarantova cavitvā mahāmāyāya deviyā kucchismiṁ
  uttarāsāḷhanakkhattena paṭisandhiṁ gaṇhi. Mahāpurisassa pana mātu kucchismiṁ
  paṭisandhiggaṇhanakkhaṇe ekappahāreneva sakaladasasahassilokadhātu saṅkampi. Dvattiṁsa
  pubbanimittāni pāturahesuṁ.
      Evaṁ gahitapaṭisandhikassa bodhisattassa ceva bodhisattamātuyā ca
  upaddavanivāraṇatthaṁ khaggahatthā cattāro devaputtā ārakkhaṁ gaṇhiṁsu. Bodhisattassa
  mātu purisesu rāgacittaṁ nuppajji, lābhaggayasaggappattā ca sā ahosi sukhinī
  akilantakāyā. Bodhisattañca attano kucchigataṁ vippasanne maṇiratane
  āvutapaṇḍusuttaṁ viya passati. Tasmā bodhisattena vasitakucchi nāma cetiyagabbhasadisā
-------------------------------------------------
[page 394]
  Hoti, na sakkā aññena sattena āvasituṁ vā paribhuñjituṁ vā, tasmā
  bodhisattamātā sattāhajāte bodhisatte kālaṁ katvā tusitapure nibbatti. Yathā
  pana aññā itthiyo dasa māse appatvāpi atikkamitvāpi nisinnāpi nipannāpi
  vijāyanti, na evaṁ bodhisattamātā. Bodhisattamātā pana bodhisattaṁ dasa māse
  kucchinā pariharitvā ṭhitāva vijāyati. Ayaṁ bodhisattamātu dhammatā.
      Mahāmāyāpi devī dasa māse kucchinā bodhisattaṁ pariharitvā paripuṇṇagabbhā
  ñātigharaṁ gantukāmā suddhodanamahārājassa ārocesi "icchāmahaṁ mahārāja
  devadahanagaraṁ gantun"ti. Rājā "sādhū"ti sampaṭicchitvā kapilavatthuto yāva
  devadahanagarā vañjalaṁ samaṁ kāretvā kadalipuṇṇaghaṭakamukadhajapaṭākādīhi
  alaṅkārāpetvā navakanakasivikāya nisīdāpetvā mahatiyā vibhūtiyā mahatā parivārena
  pesesi. Dvinnaṁ pana nagarānaṁ antare ubhayanagaravāsīnaṁ paribhogārahaṁ lumbinīvanaṁ
  nāma maṅgalasālavanaṁ atthi, taṁ tasmiṁ samaye mūlato yāva aggasākhā sabbaṁ
  ekaphāliphullaṁ ahosi. Sākhantarehi ceva pupphantarehi ca paramaratikaramadhuramanorama-
  virutāhi madamuditāhi anubhuttapañjarāhi 1- parabhatamadhukaravadhūhi upagīyamānasuranandana-
  nandanavanasadisasobhaṁ vanaṁ disvā deviyā sālavanakīḷamanubhavituṁ cittamuppajji.
                    Vibhūsitā bālajanāticālinī
                    vibhūsitaṅgī vaniteva mālinī
                    sadā janānaṁ nayanālimālinī
                    vilumpinīvātiviroci lumbinī.
      Amaccā rañño ārocetvā deviṁ gahetvā taṁ lumbinīvanaṁ pavisiṁsu. Sā
  maṅgalasālamūlaṁ gantvā tassa ujusamavaṭṭakkhandhassa pupphaphalapallavasamalaṅkatassa yaṁ
  sākhaṁ gaṇhitukāmā ahosi, sā sālasākhā abalā janahadayalolā sayameva

  *  *  *  *  *  *
  Footnote: 1 Sī. bhūtasañcārādi
-------------------------------------------------
[page 395]
  Vilambamānā hutvā tassā karatalasmiṁ samupagatā. Atha sā taṁ sālasākhaṁ
  tambatuṅganakhujjalena kamaladalavattivaṭṭaṅgulinā navakanakakaṭavalayasobhinā dakkhiṇena
  paramaratikarena karena aggahesi. Sā taṁ sālasākhaṁ gahetvā ṭhitā asitajaladharavivaragatā
  bālacandalekhā viya ca aciraṭṭhitikā accipabhā viya ca nandanavanajātā devī viya
  ca devī virocittha. Tāvadeva cassā kammajavātā caliṁsu, athassā sāṇipākāraṁ
  parikkhipitvā mahājano paṭikkami. Sā sālasākhaṁ gahetvā tiṭṭhamānā eva tassā
  gabbhavuṭṭhānaṁ ahosi.
      Taṅkhaṇaṁyeva cattāro visuddhacittā mahābrahmāno suvaṇṇajālaṁ ādāya
  āgantvā tena suvaṇṇajālena bodhisattaṁ sampaṭicchitvā mātu purato ṭhapetvā
  "attamanā devi hohi, mahesakkho te putto uppanno"ti āhaṁsu. Yathā pana
  aññe sattā mātukucchito nikkhamantā paṭikkūlena asucinā makkhitā nikkhamanti,
  na evaṁ bodhisatto. Bodhisatto pana dve hatthe dve pāde pasāretvā
  ṭhitakova mātu kucchisambhavena kenaci asucinā amakkhitova suddho visado
  kāsikavatthe nikkhittamaṇiratanaṁ viya virocamāno mātukucchito nikkhami. Evaṁ santepi
  bodhisattassa ca bodhisattamātuyā ca sakkāratthaṁ ākāsato dve udakadhārā
  nikkhamitvā bodhisattassa ca mātuyā sarīre utuṁ gāhāpesuṁ.
      Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro
  mahārājāno maṅgalasammatāya sukhasamphassāya ajinappaveṇiyā gaṇhiṁsu, tesaṁ
  hatthato manussā dukūlacumbaṭakena gaṇhiṁsu, manussānaṁ hatthato muccitvā paṭhaviyaṁ
  patiṭṭhāya puratthimaṁ disaṁ olokesi, anekāni cakkavāḷasahassāni ekaṅgaṇāni
  ahesuṁ. Tattha devamanussā gandhapupphamālādīhi pūjayamānā "mahāpurisa tumhehi
  sadiso ettha natthi, kuto uttaritaro"ti āhaṁsu. Evaṁ dasa disā anuviloketvā
-------------------------------------------------
[page 396]
  Attanā sadisaṁ adisvā uttaradisābhimukho sattapadavītihārena agamāsi. Gacchanto
  ca paṭhaviyā eva gato, nākāsena. Acelakova gato, na sacelako. Hadarova gato,
  na soḷasavassuddesiko. Mahājanassa pana ākāsena gacchanto viya alaṅkatapaṭiyatto
  viya ca soḷasavassuddesiko viya ca ahosi. Tato sattame pade ṭhatvā
  "aggohamasmi lokassā"tiādikaṁ 1- āsabhiṁ vācaṁ nicchārento sīhanādaṁ nadi.
      Bodhisatto hi tīsu attabhāvesu mātukucchito nikkhantamattova vācaṁ
  nicchāresi mahosadhattabhāve, vessantarattabhāve, imasmiṁ attabhāveti.
  Mahosadhattabhāve kirassa mātukucchito nikkhantamattasseva sakko devarājā āgantvā
  candanasāraṁ hatthe ṭhapetvā gato, taṁ muṭṭhiyaṁ katvāva nikkhanto. Atha naṁ mātā
  "tāta tvaṁ kiṁ gahetvā āgatosī"ti pucchi. "osadhaṁ Ammā"ti. Iti osadhaṁ
  gahetvā āgatattā "osadhakumāro "tvevassa nāmamakaṁsu.
      Vessantarattabhāve pana mātukucchito nikkhantamattova dakkhiṇahatthaṁ
  pasāretvā "atthi nu kho amma kiñci gehasmiṁ dhanaṁ, dānaṁ dassāmī"ti vadanto
  nikkhami. Athassa mātā "sadhane kule nibbattosi tātā"ti puttassa hatthaṁ
  attano hatthatale katvā sahassatthavikaṁ ṭhapesi.
      Imasmiṁ pana attabhāve imaṁ sīhanādaṁ nadīti evaṁ bodhisatto tīsu
  attabhāvesu mātukucchito nikkhantamattova vācaṁ nicchāresi. Jātakkhaṇepissa
  dvattiṁsa pubbanimittāni pāturahesuṁ. Yasmiṁ pana samaye amhākaṁ bodhisatto
  lumbinīvane jāto tasmiṁyeva samaye rāhulamātā devī ānando channo kāḷudāyī
  amacco kaṇṭhako 2- assarājā mahābodhirukkho catasso nidhikumbhiyo ca jātā,
  tattha eko gāvutappamāṇo eko aḍḍhayojanappamāṇo eko tigāvutappamāṇo
  eko yojanappamāṇo ahosi. Ime satta sahajātā nāma honti.

  *  *  *  *  *  *
  Footnote: 1 dīṃahā. 10/31/13, Ma.u. 14/207/173 2 Sī. ājānīyo kanthako
-------------------------------------------------
[page 397]
      Ubhayanagaravāsino mahāpurisaṁ gahetvā kapilavatthupurameva agamaṁsu. Taṁdisameva
  "kapilavatthunagare suddhodanamahārājassa putto bodhimūle nisīditvā buddho
  bhavissatī"ti tāvatiṁsabhavane haṭṭhatuṭṭhā devasaṅghā celukkhepādīni pavattentā
  kīḷiṁsuṁ. Tasmiṁ samaye suddhodanamahārājassa kulūpako aṭṭhasamāpattilābhī kāḷadevalo 1-
  nāma tāpaso bhattakiccaṁ katvā divāvihāratthāya tāvatiṁsabhavanaṁ gantvā tattha
  divāvihāraṁ nisinno tā devatā tuṭṭhamānasā kīḷantiyo disvā "kiṁ kāraṇā
  tuṭṭhamānasā pamuditahadayā kīḷatha, mayhaṁ taṁ kāraṇaṁ kathethā"ti pucchi. Tato
  devatā āhaṁsu "mārisa suddhodanarañño putto jāto, so bodhimaṇḍe
  nisīditvā buddho hutvā dhammacakkaṁ pavattessati, tassa' anantarūpaṁ buddhalīlaṁ
  passituṁ labhissāmā'ti iminā kāraṇena tuṭṭhamhā"ti.
      Atha tāpaso tāsaṁ devatānaṁ vacanaṁ sutvā paramadassanīyaratanāvalokato
  devalokato oruyha narapatinivesanaṁ pavisitvā paññatte āsane nisīdi. Tato
  katapaṭisanthāraṁ rājānaṁ "putto kira te mahārāja jāto, taṁ passissāmā"ti
  āha. Rājā alaṅkatapaṭiyattaṁ tanayaṁ āharāpetvā devalatāpasaṁ vandāpetuṁ
  abhihari. Mahāpurisassa pādā parivattitvā vijjulatā viya asitajaladharakūṭesu
  tāpasassa jaṭāsu patiṭṭhahiṁsu. Bodhisattena hi tenattabhāvena vanditabbo nāma
  añño atthi. Tato tāpaso uṭṭhāyāsanā bodhisattassa añjaliṁ paggahesi.
  Rājā taṁ acchariyaṁ disvā attano puttaṁ vandi. Tāpaso bodhisattassa
  lakkhaṇasampattiṁ disvā "bhavissati nu kho buddho, udāhu na bhavissatī"ti
  āvajjetvā upadhārento "nissaṁsayaṁ buddho bhavissatī"ti anāgataṁsañāṇena ñatvā
  "acchariyapuriso ayan"ti sitaṁ akāsi.

  *  *  *  *  *  *
  Footnote: 1 Ma. kāḷadevilo
-------------------------------------------------
[page 398]
      Tato "ahaṁ buddhabhūtaṁ daṭṭhuṁ labhissāmi nu kho, no"ti upadhārento
  "na labhissāmi, antarāyeva kālaṁ katvā buddhasatenapi buddhasahassenapi gantvā
  bodhetuṁ asakkuṇeyye arūpabhave nibbattissāmī"ti disvā "evarūpaṁ nāma
  acchariyapurisaṁ buddhabhūtaṁ daṭṭhuṁ na labhissāmi, mahatī vata me jāni bhavissatī"ti
  parodi. Manussā pana disvā "amhākaṁ ayyo idāneva hasitvā puna
  roditumārabhi, kiṁ nu kho bhante amhākaṁ ayyaputtassa koci antarāyo bhavissatī"ti
  pucchiṁsu. Tāpaso āha "natthetassa antarāyo, nissaṁsayena buddho bhivsatī"ti.
  "atha Kasmā tumhe parohitthā"ti. "evarūpaṁ Acchariyapurisaṁ buddhabhūtaṁ daṭṭhuṁ na
  labhissāmi, mahatī vata me jāni bhavissatīti attānaṁ anusocanto rodāmī"ti
  āha.
      Tato bodhisattaṁ pañcame divase sīsaṁ nhāpetvā "nāmaṁ gaṇhissāmā"ti
  rājabhavanaṁ catujjātikagandhena upalimpitvā lājapañcamāni kusumāni vikiritvā
  asambhinnapāyāsaṁ pacāpetvā tiṇṇaṁ vedānaṁ pāraṅgate aṭṭhasate brāhmaṇe
  nimantetvā rājabhavane nisīdāpetvā madhupāyāsaṁ bhojetvā sakkāraṁ katvā "kiṁ
  nu kho bhavissatī"ti lakkhaṇāni pariggāhāpesuṁ. Tesu rāmādayo aṭṭha
  brāhmaṇapaṇḍitā lakkhaṇapariggāhakā ahesuṁ. Tesu satta janā dve aṅguliyo
  ukkhipitvā dvedhā byākariṁsu "imehi lakkhaṇehi samannāgato agāraṁ ajjhāvasanto
  rājā hoti cakkavattī, pabbajamāno buddho"ti. Tesaṁ pana sabbadaharo gottena
  koṇḍañño nāma brāhmaṇo bodhisattassa lakkhaṇavarasampattiṁ disvā "etassa
  agāramajjhe ṭhānakāraṇaṁ natthi, ekanteneva vivaṭacchado buddho bhavissatī"ti
  ekameva aṅguliṁ ukkhipitvā ekaṁsabyākaraṇaṁ byākāsi. Athassa nāmaṁ gaṇhantā
  sabbalokatthasiddhikarattā siddhatthoti nāmamakaṁsu.
-------------------------------------------------
[page 399]
      Atha te brāhmaṇā attano gharāni gantvā putte āmantetvā
  evamāhaṁsu "amhe mahallakā suddhonamahārājassa puttaṁ sabbaññutaṁ pattaṁ
  sambhāveyyāma vā, no vā, tumhe pana tasmiṁ pabbajitvā sabbaññutaṁ patte
  tassa sāsane pabbajathā"ti. Tato sattapi janā yāvatāyukaṁ ṭhatvā yathākammaṁ
  gatā. Koṇḍaññamāṇavo arogo ahosi. Tadā pana rājā tesaṁ vacanaṁ sutvā
  "kiṁ disvā mama putto pabbajissatī"ti te pucchi. Cattāri pubbanimittāni
  devāti. Katarañca katarañcāti? jiṇṇaṁ byādhitaṁ mataṁ pabbajitanti. Rājā
  "ito paṭṭhāya evarūpānaṁ mama puttassa santikaṁ āgamituṁ mā adatthā"ti vatvā
  kumārassa cakkhupathe jiṇṇapurisādīnaṁ āgamananivāraṇatthaṁ catūsu disāsu
  gāvutagāvutaṭṭhāne ārakkhaṁ ṭhapesi. Taṁdivasaṁ maṅgalaṭṭhāne sannipatitesu asītiyā
  ñātikulasahassesu ekameko ekamekaṁ puttaṁ paṭijāni "ayaṁ buddho vā hotu
  rājā vā, mayaṁ ekamekaṁ puttaṁ dassāma, sace buddho bhavissati, khattiyasamaṇeheva
  parivuto vicarissati. Sace rājā cakkavattī bhavissati, khattiyakumāreheva parivuto
  vicarissatī"ti. Atha rājā mahāpurisassa paramarūpasampannā vigatasabbadosā catusaṭṭhi
  dhātiyo adāsi. Bodhisatto anantena parivārena mahatā sirisamudayena vaḍḍhi.
      Athekadivasaṁ rañño vappamaṅgalaṁ nāma ahosi. Taṁdivasaṁ rājā mahatiyā
  vibhūtiyā mahatā parivārena 1- nagarato nikkhamanto puttampi gahetvāva agamāsi.
  Kasikammaṭṭhāne eko jamburukkho paramaramaṇīyo ghanasandacchāyo ahosi. Tassa
  heṭṭhā kumārassa sayanaṁ paññāpetvā upari varakanakatārākhacitaṁ rattacelavitānaṁ
  bandhitvā sāṇipākārena parikkhipāpetvā ārakkhaṁ ṭhapetvā rājā sabbālaṅkāraṁ
  alaṅkaritvā amaccagaṇaparivuto 1- naṅgalakaraṇaṭṭhānamagamāsi. 2- Tattha rājā

  *  *  *  *  *  *
  Footnote: 1-1 Sī.,i. natthi 2 Sī.,i. vappamaṅgalavappatharaṇeṭṭhāne
-------------------------------------------------
[page 400]
  Paramamaṅgalaṁ suvaṇṇanaṅgalaṁ gaṇhāti. Amaccādayo rajatanaṅgalādīni gaṇhanti.
  Taṁdivasaṁ naṅgalasahassaṁ yojīyati. Bodhisattaṁ parivāretvā nisinnā dhātiyo
  "rañño sampattiṁ passissāmā"ti antosāṇito bahi nikkhantā.
      Atha bodhisatto ito cito ca olokento kiñci adisvā sahasā
  uṭṭhāya pallaṅkaṁ ābhujitvā ānāpāne pariggahetvā paṭhamajjhānaṁ nibbattesi.
  Dhātiyo khajjabhojjantare vicarantiyo thokaṁ cirāyiṁsu. Sesarukkhānaṁ chāyā nivattā,
  tassa pana jamburukkhassa chāyā parimaṇḍalā hutvā tattheva aṭṭhāsi. Dhātiyo
  panassa "ayyaputto ekakovā"ti vegena sāṇipākāraṁ ukkhipitvā pariyesantiyo
  sirisayane pallaṅkena nisinnaṁ tañca pāṭihāriyaṁ disvā gantvā taṁ pavattiṁ
  rañño ārocesuṁ. Rājā vegena āgantvā taṁ pāṭihāriyaṁ disvā "ayaṁ vo
  tāta dutiyavandanā"ti puttaṁ vandi.
      Atha mahāpuriso anukkamena soḷasavassuddesiko ahosi. Rājā
  bodhisattassa tiṇṇaṁ utūnaṁ anucchavike rammasurammasubhanāmake tayo pāsāde
  kāresi. Ekaṁ navabhūmikaṁ ekaṁ sattabhūmikaṁ ekaṁ pañcabhūmikaṁ. Tayopi pāsādā
  ubbedhena samappamāṇā ahesuṁ. Bhūmikāsu pana nānattaṁ ahosi.
      Atha rājā cintesi "putto me vayappatto chattamassa ussāpetvā
  rajjasiriṁ passissāmī"ti. So sākiyānaṁ paṇṇāni pahiṇi "putto me vayappatto,
  rajje naṁ patiṭṭhāpessāmi, sabbe attano gehesu vayappattā dārikā imaṁ
  gehaṁ pesentū"ti. Te rañño sāsanaṁ sutvā "kumāro kevalaṁ rūpasampanno,
  na kiñci sippaṁ jānāti, dārabharaṇaṁ kātuṁ na sakkhissati, na mayhaṁ dhītaro
  dassāmā"ti āhaṁsu. Rājā taṁ pavattiṁ sutvā puttassa santikaṁ gantvā tamatthaṁ
  ārocesi. Bodhisatto "kiṁ sippaṁ dassetuṁ vaṭṭatī"ti āha. "sahassatthāmaṁ Dhanuṁ
-------------------------------------------------
[page 401]
  Āropetuṁ vaṭṭati tātā"ti. "tena Hi āharāpethā"ti āha. Rājā āharāpetvā
  adāsi. Taṁ dhanuṁ purisasahassaṁ āropeti, purisasahassaṁ oropeti. Mahāpuriso taṁ
  sarāsanaṁ āharāpetvā pallaṅkena nisinnova jiyaṁ pādaṅguṭṭhake veṭhāpetvā
  kaḍḍhanto pādaṅguṭṭhakeneva dhanuṁ āropetvā vāmena hatthena daṇḍe gahetvā
  dakkhiṇena hatthena kaḍḍhitvā jiyaṁ ropesi. Sakalanagaraṁ uppattanākārappattaṁ
  ahosi. "kiṁ Eso saddo"ti ca vutte "devo gajjatī"ti āhaṁsu. Athaññe
  "tumhe na jānātha na devo gajjati aṅgīrasassa kumārassa sahassatthāmaṁ dhanuṁ
  āropetvā jiyaṁ poṭhentassa jiyappahārasaddo eso"ti āhaṁsu. Sākiyā taṁ
  sutvā tāvatakeneva āraddhacittā tuṭṭhamānasā ahesuṁ.
      Atha mahāpuriso "kiṁ kātuṁ vaṭṭatī"ti āha. Aṭṭhaṅgulabahalaṁ ayopaṭṭaṁ
  kaṇḍena vijjhituṁ vaṭṭatī"ti. Taṁ vijjhitvā "aññaṁ kiṁ kātuṁ vaṭṭatī"ti āha.
  Caturaṅgulabalahaṁ asanaphalakaṁ vijjhituṁ vaṭṭatīti. Tampi vijjhitvā "aññaṁ kiṁ kātuṁ
  vaṭṭatī"ti āha. "vidatthibahalaṁ Udumbaraphalakaṁ vijjhituṁ vaṭṭatī"ti. Tampi vijjhitvā
  "aññaṁ kiṁ kātuṁ vaṭṭatī"ti āha. Tato "vālukasakaṭānī"ti āhaṁsu. Mahāsatto
  vālukasakaṭampi palālasakaṭampi vinivijjhitvā udake ekūsabhappamāṇaṁ kaṇḍaṁ
  pesesi thale aṭṭhausabhappamāṇaṁ. Atha naṁ "vātiṅgaṇasaññāya vālaṁ vijjhituṁ
  vaṭṭatī"ti āhaṁsu. "tena Hi yojanamattaṁ vātiṅgaṇaṁ bandhāpethā"ti vatvā
  yojanamatthake vātiṅgaṇasaññāya vālaṁ bandhāpetvā rattandhakāre meghapaṭalehi
  channāsu disāsu kaṇḍaṁ khipi. Taṁ gantvā yojanamatthake vālaṁ phāletvā paṭhaviṁ
  pāvisi. Na kevalaṁ ettakameva, taṁ divasaṁ mahāpuriso loke vattamānaṁ sippaṁ
  sabbameva dassesi.
-------------------------------------------------
[page 402]
      Atha sākiyā attano dhītaro alaṅkaritvā pesayiṁsu. Cattālīsasahassā
  nāṭakitthiyo ahesuṁ. Rāhulamātā pana devī aggamahesī ahosi. Mahāpuriso
  devakumāro viya surayuvatīhi parivuto narayuvatīhi parivuto nippurisehi turiyehi
  paricāriyamāno mahāsampattiṁ anubhavamāno utuvārena utuvārena tesu tīsu pāsādesu
  viharati. Athekadivasaṁ bodhisatto uyyānabhūmiṁ gantukāmo sārathiṁ āmantetvā "rathaṁ
  yojehi uyyānabhūmiṁ passissāmī"ti āha. So "sādhū"ti paṭissuṇitvā mahārahaṁ
  vararucirathirakubbaravarattaṁ thirataraneminābhiṁ varakanakarajatamaṇiratanakhacitaīsāmukhaṁ navakanakarajata-
  tārakakhacitanemipassaṁ samosaritavividhasurabhikusumadāmasassirikaṁ ravirathasadisadassanīyaṁ vararathaṁ
  samalaṅkaritvā sasikumudasadisavaṇṇe anilagaruḷajave ājānīye cattāro maṅgalasindhave
  yojetvā bodhisattassa paṭivedesi. Bodhisatto devavimānasadisaṁ taṁ rathavaramāruyha
  uyyānābhimukho pāyāsi.
      Atha devatā "siddhatthakumārassa abhisambujjhanakālo āsanno,
  pubbanimittamassa dassessāmā"ti ekaṁ devaputtaṁ jarājajjarasarīraṁ khaṇḍadantaṁ
  palitakesaṁ vaṅkagattaṁ daṇḍahatthaṁ pavedhamānaṁ katvā dassesuṁ. Taṁ bodhisatto ceva
  sārathi ca passanti. Tato bodhisatto "sārathi konāmesa puriso kesāpissa na
  yathā aññesan"ti mahāpadānasutte 1- āgatanayeneva pucchitvā tassa vacanaṁ
  sutvā "dhiratthu vata bho jāti, yatra hi nāma jātassa jarā paññāyissatī"ti 2-
  saṁviggahadayo tatova paṭinivattitvā pāsādameva abhiruhi.
      Rājā "kiṁ kāraṇā mama putto paṭinivattī"ti pucchi. "jiṇṇapurisaṁ Disvā
  devā"ti. Tato kampamānamānaso rājā aḍḍhayojane ārakkhaṁ ṭhapesi. Punekadivasaṁ
  bodhisatto uyyānaṁ gacchanto tāhi eva devatāhi nimmitaṁ byādhitañca purisaṁ

  *  *  *  *  *  *
  Footnote: 1 dīṃahā. 10/44/19 2 dīṃahā. 10/44-51/19-24
-------------------------------------------------
[page 403]
  Disvā purimanayeneva pucchitvā saṁviggahadayo nivattitvā pāsādameva abhiruhi.
  Rājā pucchitvā nāṭakāni vissajjesi. "pabbajjāya Mānasaṁ assa bhinnaṁ
  karissan"ti ārakkhaṁ vaḍḍhetvā samantato tigāvutappamāṇe padese ārakkhaṁ
  ṭhapesi.
      Punapi bodhisatto ekadivasaṁ uyyānaṁ gacchanto tatheva devatāhi nimmitaṁ
  kālaṅkataṁ disvā purimanayeneva pucchitvā saṁviggahadayo nivattitvā pāsādamabhiruhi.
  Rājā nivattanakāraṇaṁ pucchitvā puna ārakkhaṁ vaḍḍhetvā yojanappamāṇe
  padese ārakkhaṁ ṭhapesi.
      Punapi bodhisatto ekadivasaṁ uyyānaṁ gacchanto tatheva devatāhi nimmitaṁ
  sunivatthaṁ supārutaṁ pabbajitaṁ disvā "ko nāmeso samma sārathī"ti sārathiṁ pucchi.
  Sārathi kiñcāpi buddhuppādassa abhāvā pabbajitaṁ vā pabbajitaguṇe vā na
  jānāti, devatānubhāvena pana "pabbajito nāmāyaṁ devā"ti vatvā pabbajjāya
  guṇaṁ tassa vaṇṇesi.
      Tato bodhisatto pabbajjāya ruciṁ uppādetvā taṁdivasaṁ uyyānaṁ agamāsi.
  Dīghāyukā bodhisattā vassasate vassasate atikkante jiṇṇādīsu ekekaṁ addasaṁsu.
  Amhākaṁ pana bodhisatto appāyukakāle uppannattā catunnaṁ catunnaṁ māsānaṁ
  accayena uyyānaṁ gacchanto anukkamena ekekaṁ addasa. Dīghabhāṇakā panāhu
  "cattāri nimittāni ekadivaseneva disvā agamāsī"ti. Tassa divasabhāgaṁ kīḷitvā
  uyyānarasamanubhavitvā maṅgalapokkharaṇiyaṁ nhātvā aṭṭhaṅgate sūriye maṅgalasilātale
  nisīdi attānaṁ alaṅkārāpetukāmo. Athassa cittācāramaññāya sakkena
  devānamindena āṇatto vissakammo nāma devaputto āgantvā tasseva
  kappakasadiso hutvā dibbehi alaṅkārehi alaṅkari. Athassa
-------------------------------------------------
[page 404]
  Sabbālaṅkārasamalaṅkatassa sabbatālāvacaresu 1- sakāni sakāni paṭibhānāni dassayantesu,
  brāhmaṇesu ca "jaya nandā"tiādivacanehi sutamaṅgalikādīsu nānappakārehi
  maṅgalavacanatthutighosehi sambhāventesu 2- sabbālaṅkārasamalaṅkataṁ rathavaraṁ abhiruhi.
  Tasmiṁ samaye "rāhulamātā puttaṁ vijātā"ti sutvā suddhodanamahārājā "puttassa
  me tuṭṭhiṁ nivedethā"ti sāsanaṁ pahiṇi. Bodhisatto taṁ sutvā "rāhu jāto, 3-
  bandhanaṁ jātan"ti āha. Rājā "kiṁ me putto avacā"ti pucchitvā taṁ vacanaṁ
  sutvā "ito paṭṭhāya me nattā `rāhulakumāro'tveva hotū"ti āha.
      Bodhisattopi taṁ rathavaramāruyha mahatā parivārena atimanoramena
  sirisobhaggena nagaraṁ pāvisi. Tasmiṁ samaye rūpasiriyā guṇasampattiyā ca akisā
  kisāgotamī nāma khattiyakaññā uparipāsādavaratalagatā nagaraṁ pavisantassa
  bodhisattassa rūpasiriṁ disvā sañjātapītisomanassā hutvā:-
          "nibbutā nūna sā mātā nibbuto nūna so pitā
           nibbutā nūna sā nārī yassāyaṁ īdiso patī"ti 4-
  imaṁ udānaṁ udānesi.
      Bodhisatto taṁ sutvā cintesi "ayaṁ me sussavanaṁ vacanaṁ sāvesi, ahaṁ hi
  nibbānaṁ gavesanto vicarāmi, ajjeva mayā gharāvāsaṁ chaḍḍetvā nikkhamma
  pabbajitvā nibbānaṁ gavesituṁ vaṭṭatī"ti. "ayaṁ Imissā ācariyabhāgo hotū"ti
  muttāhāraṁ kaṇṭhato omuñcitvā kisāgotamiyā satasahassagghanikaṁ paramaratikaraṁ
  muttāhāraṁ pesesi. Sā "siddhatthakumāro mayi paṭibaddhahadayo hutvā paṇṇākāraṁ
  pesesī"ti somanassajātā ahosi.

  *  *  *  *  *  *
  Footnote: 1 Sī.,i. sabbatāḷāvacaresu 2 Sī.,i. sāvayantesu
  3 Sī.,i. rāhulo jāto 4 abhi.A. 1/81, dhammapada.A. 1/73 (syā)
-------------------------------------------------
[page 405]
      Bodhisattopi mahatā sirisamudayena paramaramaṇīyaṁ pāsādaṁ abhiruhitvā
  sirisayane nipajji. Tāvadeva naṁ paripuṇṇarajanikarasadisaruciravaravadanā bimbaphala-
  sadisadasanavasanā sitavimalasamasaṁhitāviraḷavaradasanā asitanayanakesapāsā sujātañjanāti-
  nīlakuṭilabhamukā sujātahaṁsasamasaṁhitapayodharā 1- ratikaranavakanakarajataviracita 2- varamaṇimekhalā
  parigatavipulaghanajaghanataṭā karikarasannibhoruyugalā naccagītavāditesu kusalā surayuvatisadisa-
  rūpasobhā varayuvatiyo madhuraravāni turiyāni gahetvā mahāpurisaṁ samparivāretvā
  ramāpayantiyo naccagītavāditāni payojayiṁsu. Bodhisatto pana kilesesu virattacittatāya
  naccagītādīsu anabhirato muhuttaṁ niddaṁ okkami.
      Tā taṁ disvā "yassatthāya naccādīni mayaṁ payojema, so niddaṁ upagato,
  idāni kimatthaṁ kilamāmā"ti gahitāni turiyāni ajjhottharitvā nipajjiṁsu,
  gandhatelappadīpā ca jhāyanti. Bodhisatto pabujjhitvā sayanapiṭṭhe pallaṅkena
  nisinno addasa tā itthiyo turiyabhaṇḍāni avattharitvā niddāyantiyo
  paggharitalālā kilinnakapolagattā, ekaccā dante khādantiyo, ekaccā
  kākacchantiyo, ekaccā vippalapantiyo, ekaccā vivaṭamukhā, ekaccā apagatavasarasanā,
  pākaṭabībhacchasambādhaṭṭhānā. Ekaccā vimuttākulasiroruhā, susānarūparūpaṁ 3- dhārayamānā
  sayiṁsu. Mahāsatto tāsaṁ taṁ vippakāraṁ disvā bhiyyoso mattāya kāmesu virattacitto
  ahosi. Tassa pana alaṅkatapaṭiyattaṁ dasasatanayanabhavanasadisaṁ rucirasobhampi pāsādavaratalaṁ
  apaviddhamatasarīrakuṇapabharitaṁ āmakasusānamiva paramapaṭikkūlaṁ upaṭṭhāsi. Tayopi bhavā
  ādittabhavanasadisā hutvā upaṭṭhahiṁsu. "upaddutaṁ Vata bho, upassaṭṭhaṁ vata bho"ti
  ca vācaṁ pavattesi. Ativiya pabbajjāya cittaṁ nami.
      So "ajjeva mayā mahābhinikkhamanaṁ nikkhamituṁ vaṭṭatī"ti sirisayanato
  uṭṭhāya dvārasamīpaṁ gantvā "ko etthā"ti āha. Ummāre sīsaṁ katvā

  *  *  *  *  *  *
  Footnote: 1 Ma. sujātapīṇapūrasaMa... 2 Ma.... rucira... 3 Ma. susānānurūpaṁ
-------------------------------------------------
[page 406]
  Nipanno channo āha "ahaṁ ayyaputta channo"ti. Atha mahāpuriso "ahaṁ
  ajja mahābhinikkhamanaṁ nikkhamitukāmo, na kañci paṭiveditvā sīghamekaṁ atijavaṁ
  sindhavaṁ kappehī"ti so "sādhu devā"ti assabhaṇḍakaṁ gahetvā assasālaṁ
  gantvā gandhatelappadīpesu jalantesu sumanapaṭṭavitānassa heṭṭhā paramaramaṇīye
  bhūmibhāge ṭhitaṁ arimanthakaṁ 1- kaṇṭhakaṁ turaṅgavaraṁ disvā "ajja mayā ayyaputtassa
  nikkhamanatthāya imameva maṅgalahayaṁ kappetuṁ vaṭṭatī"ti kaṇṭhakaṁ kappesi. So
  kappiyamānova aññāsi "ayaṁ kappanā atigāḷhā, aññesu divasesu uyyānakīḷaṁ
  gamanakāle kappanā viya na hoti. Nissaṁsayaṁ ajjeva ayyaputto mahābhinikkhamanaṁ
  nikkhamissatī"ti. Tato tuṭṭhamānaso mahāhasitaṁ hasi. So 2- nādo taṁ sakalakapilavatthupuraṁ
  unnādaṁ kareyya, devatā pana sannirumbhitvā 3- na kassaci sotuṁ adaṁsu.
      Bodhisatto "puttaṁ tāva passissāmī"ti cintetvā ṭhitaṭṭhānato uṭṭhāya
  rāhulamātuyā vasanaṭṭhānaṁ gantvā gabbhadvāraṁ vivari. Tasmiṁ khaṇe antogabbhe
  gandhatelappadīpo jhāyati. Rāhulamātā sumanamallikādīnaṁ ambaṇamattena abhippakiṇṇe
  varasayane puttassa matthake hatthaṁ ṭhapetvā niddāyati. Bodhisatto ummāre
  pādaṁ ṭhapetvā ṭhitakova oloketvā "sacāhaṁ deviyā hatthaṁ apanetvā mama
  puttaṁ gaṇhissāmi, devī pabujjhissati, evaṁ me abhinikkhamanassa antarāyo
  bhavissati. Buddho hutvāva āgantvā puttaṁ passissāmī"ti cintetvā pāsādatalato
  otaritvā assassa samīpaṁ gantvā evamāha "tāta kaṇṭhaka tvaṁ ajja ekarattiṁ
  maṁ tāraya, ahaṁ taṁ nissāya buddho hutvā sadevakaṁ lokaṁ tāressāmī"ti. Tato
  ullaṅghitvā kaṇṭhakassa piṭṭhiṁ abhiruhi. Kaṇṭhako gīvato paṭṭhāya āyāmato
  aṭṭhārasahattho hoti tadanurūpena ubbedhena samannāgato rūpaggajavabalasampanno

  *  *  *  *  *  *
  Footnote: 1 Ma. arijanamanthakaṁ 2 Ma. tassa 3 Ma. sannirujjhitvā
-------------------------------------------------
[page 407]
  Sabbaseto dhotasaṅkhasadisadassanīyavaṇṇo. Tato bodhisatto varaturaṅgapiṭṭhigato
  channaṁ assassa vāladhiṁ gāhāpetvā aḍḍharattasamaye nagarassa mahādvāraṁ
  sampatto.
      Tadā pana rājā pubbeva bodhisattassa gamanapaṭisedhanatthāya dvīsu
  dvārakavāṭesu ekekaṁ purisasahassena vivaritabbaṁ kāretvā tattha bahupurise
  ārakkhaṁ ṭhapesi. Bodhisatto kira purisagaṇanāya koṭisatasahassassa balaṁ dhāresi,
  hatthigaṇanāya koṭisahassassa. Tasmā so cintesi "yadi dvāraṁ na vivarīyati, 1-
  ajja kaṇṭhakassa piṭṭhe nisinno channaṁ vāladhiṁ gāhāpetvā tena saddhiṁyeva
  kaṇṭhakaṁ ūrūhi nippīḷetvā aṭṭhārasahatthaṁ pākāraṁ uppatitvā atikkameyyan"ti.
  2- Channo cintesi "sace dvāraṁ na ugghāpayati, ahaṁ ayyaputtaṁ khandhe katvā
  kaṇṭhakaṁ dakkhiṇahatthena parikkhipanto upakacchake katvā upatitvā pākāraṁ
  atikkamissāmī"ti. Kaṇṭhako cintesi "ahaṁ dvāre avivariyamāne yathānisinnameva
  ayyaputtaṁ gahitavāladhinā channena saddhiṁ upatitvā pākārassa purato
  patiṭṭhahissāmī"ti. Evameva tayo purisā cintayiṁsu. 2- Dvāre adhivatthā devatā
  mahādvāraṁ vivariṁsu.
      Tasmiṁ khaṇe māro pāpimā "mahāsattaṁ nivattessāmī"ti āgantvā
  gaganatale ṭhatvā āha:-
            "mā nikkhama mahāvīra ito te sattame dine
             dibbaṁ tu cakkaratanaṁ addhā pātu bhavissati
  dvisahassaparittadīpaparivārānaṁ catunnaṁ mahādīpānaṁ rajjaṁ kāressasi, nivatta
  mārisā"ti. Mahāpuriso āha "kosi tvan"ti. "ahaṁ Vasavattī"ti.

  *  *  *  *  *  *
  Footnote: 1 Sī.,i. na avāpurīyati, Ma. vivarissati 2-2 Sī.,i. natthi
-------------------------------------------------
[page 408]
            "1- Jānāmahaṁ mahārāja mayhaṁ cakkassa sambhavaṁ 1-
             anatthikohaṁ rajjena gaccha tvaṁ māra mā idha.
             Sakalaṁ dasasahassampi lokadhātumahaṁ pana
             unnādetvā bhavissāmi buddho loke vināyako"ti
  āha. So tatthevantaradhāyi.
      Mahāsatto ekūnatiṁsavassakāle hatthagataṁ cakkavattirajjaṁ kheḷapiṇḍaṁ viya
  anapekkho chaḍḍetvā cakkavattisirinivāsabhūtā rājabhavanā nikkhamitvā āsāḷhi-
  puṇṇamāya uttarāsāḷhanakkhatte vattamāne nagarato nikkhamitvā nagaraṁ
  apaloketukāmo ahosi. Vitakkasamanantarameva cassa kulālacakkaṁ viya so bhūmippadeso
  parivatti. Yathāṭhitova mahāsatto kapilavatthupuraṁ disvā tasmiṁ bhūmippadese
  kaṇṭhakanivattanaṁ nāma cetiyaṭṭhānaṁ dassetvā gantabbamaggābhimukhaṁyeva kaṇṭhakaṁ
  katvā pāyāsi mahatā sakkārena uḷārena sirisamudayena. Tadā mahāsatte
  gacchante tassa purato devatā saṭṭhi ukkāsatasahassāni dhārayiṁsu, tathā pucchato
  saṭṭhi, dakkhiṇato saṭṭhi ukkāsatasahassāni, tathā vāmapassato. Aparā devatā
  surabhikusumamālādāmacandanacuṇṇacāmaradhajapaṭākāhi sakkarontiyo parivāretvā agamaṁsu.
  Dibbāni saṅgītāni anekāni ca turiyāni vajjiṁsu.
      Iminā sirisamudayena gacchanto bodhisatto ekaratteneva tīṇi rajjāni
  atikkamma tiṁsayojanikaṁ maggaṁ gantvā anomānadītīraṁ sampāpuṇi. Atha bodhisatto
  nadītīre ṭhatvā channaṁ pucchi "kā nāmāyaṁ nadī"ti. "anomā Nāma devā"ti.
  "amhākampi Pabbajjā anomā bhavissatī"ti paṇhiyā assaṁ ghaṭṭento assassa
  saññaṁ adāsi. Asso ullaṅghitvā aṭṭhausabhavitthārāya nadiyā pārimatīre
  aṭṭhāsi. Bodhisatto assapiṭṭhito oruyha muttarāsisadise vālukāpuline ṭhatvā

  *  *  *  *  *  *
  Footnote: 1-1 Ma. māra jānāmahaṁ mayhaṁ, cakkassa pana sambhavaṁ
-------------------------------------------------
[page 409]
  Channaṁ āmantesi "samma channa tvaṁ mayhaṁ ābharaṇāni ceva kaṇṭhakañca ādāya
  gaccha, ahaṁ pabbajissāmī"ti. Channo "ahampi deva pabbajissāmī"ti. Bodhisatto
  āha "na labbhā tayā pabbajituṁ, gaccheva tvan"ti tikkhattuṁ nivāretvā
  ābharaṇāni ceva kaṇṭhakañca paṭicchāpetvā cintesi "ime mayhaṁ kesā
  samaṇasāruppā na honti, te khaggena chindissāmī"ti dakkhiṇena hatthena
  paramanisitamasivaraṁ gahetvā vāmahatthena moḷiyā saddhiṁ cūḷaṁ gahetvā chindi,
  kesā dvaṅgulamattā hutvā dakkhiṇato āvattamānā sīse 1- allīyiṁsu. Tesaṁ pana
  kesānaṁ yāvajīvaṁ tadeva pamāṇaṁ ahosi, massu ca tadanurūpaṁ, puna kesamassu-
  ohāraṇakiccampissa nāhosi. Bodhisatto saha moḷiyā cūḷaṁ gahetvā "sacāhaṁ
  buddho bhavissāmi, ākāse tiṭṭhatu, no ce, bhūmiyaṁ patatū"ti ākāse khipi. Taṁ
  cūḷāmaṇibandhanaṁ yojanappamāṇaṁ ṭhānaṁ gantvā ākāse aṭṭhāsi.
      Atha sakko devarājā dibbena cakkhunā olokento yojanikena
  ratanacaṅkoṭakena taṁ paṭiggahetvā tāvatiṁsabhavane tiyojanaṁ sattaratanamayaṁ cūḷāmaṇicetiyaṁ
  nāma patiṭṭhāpesi. Yathāha:-
                  "chetvāna moḷiṁ varagandhavāsitaṁ
                   vehāyasaṁ ukkhipi aggapuggalo
                   sahassanetto sirasā paṭiggahi
                   suvaṇṇacaṅkoṭavarena vāsavo"ti. 2-
      Puna bodhisatto cintesi "imāni kāsikavatthāni mahagghāni, na mayhaṁ
  samaṇasāruppānī"ti. Athassa kassapabuddhakāle purāṇasahāyako ghaṭikāramahābrahmā

  *  *  *  *  *  *
  Footnote: 1 Ma. sīsaṁ 2 pa.sū. 1/222/1, sā.pa. 2/12/34-5
-------------------------------------------------
[page 410]
  Ekaṁ buddhantaraṁ vināsabhāvāppattena mittabhāvena cintesi "ajja me sahāyako
  mahābhinikkhamanaṁ nikkhanto, samaṇaparikkhāramassa gahetvā gacchissāmī"ti.
          "ticīvarañca Patto ca vāsi sūci ca bandhanaṁ
           parissāvanañca aṭṭhete yuttayogassa bhikkhuno"ti 1-
  ime aṭṭha samaṇaparikkhāre āharitvā adāsi. Mahāpuriso arahaddhajaṁ nivāsetvā
  uttamaṁ pabbajjāvesaṁ gahetvā 2- sāṭakayugalaṁ ākāse khipi. Taṁ mahābrahmā
  paṭiggahetvā brahmaloke dvādasayojanikaṁ sabbaratanamayaṁ cetiyaṁ katvā taṁ
  anto pakkhipitvā ṭhapesi. Atha naṁ mahāsatto 2- "channa mama vacanena
  mātāpitūnaṁ ārogyaṁ vadehī"ti vatvā uyyojesi. Tato channo mahāpurisaṁ
  vanditvā padakkhiṇaṁ katvā pakkāmi. Kaṇṭhako pana channena saddhiṁ
  mantayamānassa bodhisattassa vacanaṁ suṇanto ṭhatvā "natthi dāni mayhaṁ puna
  sāmino dassanan"ti cakkhupathamassa vijahanto viyogadukkhamadhivāsetuṁ asakkonto
  hadayena phalitena kālaṁ katvā suraripudurabhibhavane tāvatiṁsabhavane kaṇṭhako
  nāma devaputto hutvā nibbatti. Tassa uppatti vimalatthavilāsiniyā 3-
  vinānavatthuaṭṭhakathāya gahetabbā. Channassa paṭhamaṁ ekova soko ahosi. So
  kaṇṭhakassa sālakiriyāya dutiyena sokena pīḷiyamāno rodanto paridevanto
  dukkhena agamāsi.
      Bodhisattopi pabbajitvā tasmiṁyeva padese anupiyaṁ nāma ambavanaṁ
  atthi, tattheva sattāhaṁ pabbajjāsukhena vītināmetvā tato pacchā
  sañjhāppabhānurañjitasaliladharasaṁvuto saradasamaye paripuṇṇarajanikaro viya kāsāvavarasaṁvuto

  *  *  *  *  *  *
  Footnote: 1 su.vi. 1/186, pa.sū. 1/294/119 2-2 Sī. natthi 3 Ma. vimalatthavikāsiniyā
-------------------------------------------------
[page 411]
  Ekakopi anekajanaparivuto viya virocamāno taṁ vanavāsimigapakkhīnaṁ nayanāmatapānamiva
  karonto ekacaro sīho viya narasīho mattamātaṅgavilāsagāmī samassāsento
  viya vasundaraṁ pādatalehi ekadivaseneva tiṁsayojanikaṁ maggaṁ gantvā uttuṅgataraṅgabhaṅgaṁ
  asaṅgaṁ gaṅgaṁ nadiṁ uttaritvā ratanajutivisaravirājitavararucirarājagahaṁ rājagahaṁ nāma
  nagaraṁ pāvisi. Pavisitvā ca pana sapadānaṁ piṇḍāya cari. Sakalaṁ pana taṁ nagaraṁ
  bodhisattassa rūpadassanena dhanapālake paviṭṭhe taṁ nagaraṁ viya asurinde
  paviṭṭhe devanagaraṁ viya saṅkhobhamagamāsi. Piṇḍāya carante mahāpurise nagaravāsino
  manussā mahāsattassa rūpadassanena sañjātapītisomanassā jātavimhitā
  bodhisattassa rūpadassanāvajjitahadayā ahesuṁ.
      Tesaṁ manussānaṁ aññataro aññataramevamāha "kinnu yaṁ bho rāhubhayena
  nigūḷhakiraṇajālo puṇṇacando manussalokamāgato"ti. Tamañño sitaṁ katvā
  evamāha "kiṁ kathesi samma kadā nāma tayā puṇṇacando manussalokamāgato
  diṭṭhapubbo, nanu esa kusumaketukāmadevo vessantaramādāya amhākaṁ mahārājassa
  nāgarānañca paramalīlāvibhūtiṁ disvā kīḷitumāgato"ti. Tamañño sitaṁ katvā
  evamāha "kiṁ bho tvaṁ ummattosi, nanu kāmo issarakodhahutāsanaparidaḍḍhasarīro
  surapatidasasatanayano eso amarapurasaññāya idhāgato"ti. Tamañño īsakaṁ
  hasitvā "kiṁ vadesi bho te pubbāparavirodhaṁ, kuto panassa dasasatanayanāni,
  kuto vajiraṁ, kuto erāvaṇo. Addhā brahmā esa brāhmaṇajanaṁ pamattaṁ
  ñatvā vedavedaṅgādīsu niyojanatthāya āgato"ti. Te sabbepi apasādetvā
  añño paṇḍitajātiko evamāha "nevāyaṁ puṇṇacando, na ca kāmadevo,
  nāpi dasasatanayano, na cāpi brahmā, sabbalokanāyako satthā esa
  acchariyamanusso"ti.
-------------------------------------------------
[page 412]
      Evaṁ sallapantesu eva nāgaresu rājapurisā gantvā taṁ pavattiṁ
  rañño bimbisārassa ārocesuṁ "deva devo vā gandhabbo vā udāhu
  nāgarājā vā yakkho vā ko nu vā amhākaṁ nagare piṇḍāya caratī"ti.
  Rājā taṁ sutvā uparipāsādatale ṭhatvā mahāpurisaṁ disvā acchariyabbhutacittajāto
  rājapurise āṇāpesi "gacchatha bhaṇe taṁ vīmaṁsatha, sace amanusso bhavissati,
  nagarā nikkhamitvā antaradhāyissati, sace devatā bhavissati, ākāsena gamissati,
  sace nāgarājā bhavissati, paṭhaviyaṁ nimujjitvā gamissati, sace manusso bhavissati,
  yathāladdhaṁ bhikkhaṁ paribhuñjissatī"ti.
      Mahāpurisopi santindriyo santamānaso rūpasobhāya mahājanassa nayanāni
  ākaḍḍhento viya yugamattaṁ pekkhamāno missakabhattaṁ yāpanamattaṁ saṁharitvā
  paviṭṭhadvāreneva nagarā nikkhamitvā paṇḍavapabbatacchāyāya puratthābhimukho
  nisīditvā āhāraṁ paccavekkhitvā nibbikāro paribhuñji. Tato rājapurisā
  gantvā taṁ pavattiṁ rañño ārocesuṁ. Tato dūtavacanaṁ sutvā magadhādhipati
  rājā bālajanehi duranusāro merumandārasāro sattasāro bimbisāro
  bodhisattassa guṇassavaneneva sañjātadassanakutūhalo vegena nagarato nikkhamitvā
  paṇḍavapabbatābhimukho gantvā yānā oruyha bodhisattassa santikaṁ gantvā tena
  katānuñño bandhujanasinehasītale silātale nisīditvā bodhisattassa iriyāpathe
  pasīditvā katapaṭisanthāro nāmagottādīni pucchitvā bodhisattassa sabbaṁ
  issariyaṁ niyyātesi. Bodhisatto "mayhaṁ mahārāja vatthukāmehi vā kilesakāmehi
  vā attho natthi. Ahaṁ hi paramābhisambodhiṁ patthayanto nikkhanto"ti āha.
  Rājā anekappakārena yācantopi tassa cittaṁ alabhitvā "addhā buddho
  bhavissati, buddhabhūtena pana tayā paṭhamaṁ mama vijitaṁ āgantabban"ti vatvā nagaraṁ
  paviṭṭho.
-------------------------------------------------
[page 413]
                    Atha rājagahaṁ vararājagahaṁ
                    nararājavare nagaraṁ tu gate
                    girirājavaro munirājavaro
                    migarājagato sugatopi gato.
      Atha bodhisatto anupubbena cārikaṁ caramāno āḷārañca kālāmaṁ
  udakañca rāmaputtaṁ upasaṅkamitvā aṭṭha samāpattiyo nibbattetvā "nāyaṁ
  maggo bodhiyā"ti 1- taṁ samāpattibhāvanaṁ analaṅkaritvā mahāpadhānaṁ padahitukāmo
  uruvelaṁ gantvā "ramaṇīyo vatāyaṁ bhūmibhāgo"ti tattheva vāsaṁ upagantvā
  mahāpadhānaṁ padahi. Lakkhaṇapariggāhakabrāhmaṇānaṁ cattāro puttā koṇḍañño
  brāhmaṇo cāti ime pañca janā paṭhamaṁyeva pabbajitā gāmanigamarājadhānīsu
  bhikkhācariyaṁ carantā tattha bodhisattaṁ sampāpuṇiṁsu. Atha naṁ chabbassāni
  mahāpadhānaṁ padahantaṁ "idāni buddho bhavissati, idāni buddho bhavissatī"ti
  pariveṇasammajjanādikāya vattapaṭipattiyā upaṭṭhahamānā santikāvacarāvassa ahesuṁ.
  Bodhisattopi "koṭippattaṁ dukkaraṁ karissāmī"ti ekatilataṇḍulādīhi vītināmesi.
  Sabbasopi āhārupacchedaṁ akāsi. Devatāpi lomakūpehi dibbojaṁ upahārayamānā
  pakkhipiṁsu.
      Athassa tāya nirāhāratāya paramakisabhāvappattakāyassa suvaṇṇavaṇṇo
  kāyo kāḷavaṇṇo ahosi, dvattiṁsa mahāpurisalakkhaṇāni paṭicchannāni ahesuṁ.
  Atha bodhisatto dukkarakārikāya antaṁ gantvā "nāyaṁ maggo bodhiyā"ti
  oḷārikaṁ āhāraṁ āhāretuṁ gāmanigamesu piṇḍāya caritvā āhāraṁ āhari.
  Athassa dvattiṁsa mahāpurisalakkhaṇāni pākatikāni ahesuṁ, kāyo suvaṇṇavaṇṇo
  ahosi. Atha pañcavaggiyā bhikkhū taṁ disvā "ayaṁ chabbassāni dukkarakārikaṁ

  *  *  *  *  *  *
  Footnote: 1 Ma. bodhāyāti
-------------------------------------------------
[page 414]
  Karontopi sabbaññutaṁ paṭivijjhituṁ nāsakkhi, idāni gāmanigamarājadhānīsu
  piṇḍāya caritvā oḷārikaṁ āhāraṁ āhariyamāno kiṁ sakkhissati, bāhulliko
  esa padhānavibbhanto, kiṁ no iminā"ti mahāpurisaṁ pahāya bārāṇasiyaṁ isipatanaṁ
  agamaṁsu.
      Atha mahāpuriso visākhapuṇṇamāya uruvelāyaṁ senānigame 1- senākuṭumbikassa 2-
  gehe nibbattā sujātā nāma dārikā ahosi. Tāya sampasādanajātāya dinnaṁ
  pakkhittadibbojaṁ madhupāyāsaṁ paribhuñjitvā suvaṇṇapātiṁ gahetvā nerañjarāya
  paṭisotaṁ khipitvā kāḷanāgarājaṁ supantaṁ bodhesi. Atha bodhisatto nerañjarātīre
  surabhikusumasamalaṅkate nīlobhāse manorame sālavane divāvihāraṁ katvā sāyanhasamaye
  devatāhi alaṅkatena maggena bodhirukkhābhimukho pāyāsi. Devanāgayakkhasiddhādayo
  dibbehi mālāgandhavilepanehi pūjayiṁsu. Tasmiṁ samaye sotthiyo nāma tiṇahārako 3-
  tiṇaṁ ādāya paṭipathe āgacchanto mahāpurisassa ākāraṁ ñatvā aṭṭha
  tiṇamuṭṭhiyo adāsi. Bodhisatto tiṇaṁ gahetvā asitañjanagirisaṅkāsaṁ ācarantamiva
  dinakarajālaṁ sakahadayamiva 4- karuṇāsītalaṁ sītacchāyaṁ vividhavihagagaṇasampātavirahitaṁ
  mandamāruteritāya ghanasākhāya samalaṅkataṁ naccantamiva pītiyā rañjamānamiva ca
  tarugaṇānaṁ virocamānavijayatarumassatthabodhirukkhamūlamupagantvā assatthadumarājaṁ tikkhattuṁ
  padakkhiṇaṁ katvā pubbuttaradisābhāge ṭhito tāni tiṇāni agge gahetvā
  cālesi. Tāvadeva cuddasahattho pallaṅko ahosi. Tāni ca tiṇāni cittakārena
  lekhāgahitāni viya ahesuṁ. Bodhisatto tattha cuddasahatthe tiṇasanthare
  5- tisandhipallaṅkaṁ ābhujitvā caturaṅgasamannāgatavīriyaṁ adhiṭṭhahitvā suvaṇṇapīṭhe
  ṭhapitarajatakkhandhaṁ viya ca paññāsahatthaṁ bodhikkhandhaṁ piṭṭhito katvā upari
  maṇichattena viya bodhisākhāhi dhāriyamāno nisīdi. Suvaṇṇavaṇṇe panassa cīvare 5-
  bodhiaṅkurā patamānā suvaṇṇapaṭṭe pavāḷā viya nikkhittā virocayiṁsu.

  *  *  *  *  *  *
  Footnote: 1 Sī. senānīnigame 2 Sī.,i. senānīkuṭumbikassa
  3 Sī.,i. brāhmaṇo 4 Sī.,i. nijahadayamiva 5-5 Sī.,i. natthi
-------------------------------------------------
[page 415]
      Bodhisatto pana tattha nisinneyeva vasavattimāro devaputto "siddhatthakumāro
  mama visayamatikkamitukāmo, na dānāhamatikkamitumassa dassāmī"ti mārabalassa
  tamatthaṁ ārocetvā mārabalamādāya nikkhami. Sā kira mārasenā mārassa purato
  dvādasayojanā ahosi, tathā dakkhiṇato ca vāmapassato ca, pacchato pana
  cakkavāḷapariyantaṁ katvā ṭhitā, uddhaṁ navayojanubbedhā ahosi. Yassā pana
  unnadantiyā saddo navayojanasahassato paṭṭhāya paṭhaviundriyanasaddo viya
  suyyati. Tasmiṁ samaye sakko devarājā vijayuttaraṁ nāma saṅkhaṁ dhamamāno aṭṭhāsi.
  So kira saṅkho vīsahatthasatiko ahosi. Pañcasikho gandhabbadevaputto tigāvutāyataṁ
  beḷuvapaṇḍuvīṇaṁ ādāya vādayamāno maṅgalayuttāni gītāni gāyamāno aṭṭhāsi.
  Suyāmo devarājā tigāvutāyataṁ saradasamayarajanikarasassirikaṁ dibbacāmaraṁ gahetvā
  mandaṁ mandaṁ bījayamāno aṭṭhāsi. Brahmā ca sahampati tiyojanavitthataṁ dutiyamiva
  puṇṇacandaṁ setacchattaṁ bhagavato uddhaṁ dhāretvā aṭṭhāsi. Mahākāḷopi
  nāgarājā asītiyā nāganāṭakasahassehi parivuto thutisaṅgītāni 1- pavattento
  mahāsattaṁ namassamāno aṭṭhāsi. Dasasu cakkavāḷasahassesu devatāyo nānāvidhehi
  surabhikusumadāmadhūpacuṇṇādīhi pūjayamānā sādhukāraṁ pavattayamānā aṭṭhaṁsu.
      Atha māro devaputto diyaḍḍhayojanasatikaṁ himagirisikharasadisaṁ paramaruciradassanaṁ
  girimekhalaṁ nāma ratanakhacitavaravāraṇaṁ arivāraṇavāraṇaṁ abhiruhitvā bāhusahassaṁ
  māpetvā aggahitaggahaṇena nānāvudhāni aggahāpesi. Māraparisāpi asipharasusara-
  sattisabalā samussitadhanumusalaphāla 2- saṅkukuntatomaraupalalaguḷavalayakaṇayakappaṇacakkakaṭakadhārā
  rurusīhakhaggasarabhavarāhabyagghavānaroragamajjārolūkavadanā mahiṁsapasadaturaṅgadādivadanā
  ca nānābhīmavirūpabībhacchakāyā manussayakkhapisācasadisakāyā ca

  *  *  *  *  *  *
  Footnote: 1 Sī. thutisatāni 2 Sī.,i....phāli
-------------------------------------------------
[page 416]
  Mahāsattaṁ bodhisattaṁ bodhimūle nisinnaṁ ajjhottharamānā gantvā parivārayitvā
  mārassa sandesaṁ samudikkhamānā aṭṭhāsi.
      Tato mārabale bodhimaṇḍamupasaṅkamanteyeva tesaṁ sakkādīnaṁ ekopi ṭhātuṁ
  nāsakkhi. Sammukhasammukhaṭṭhāneneva palāyiṁsu. Sakko pana devarājā taṁ
  vijayuttarasaṅkhaṁ piṭṭhiyaṁ katvā palāyitvā cakkavāḷamukhavaṭṭiyaṁ aṭṭhāsi. Mahābrahmā
  setacchattaṁ cakkavāḷakoṭiyaṁ ṭhapetvā brahmalokameva agamāsi. Kāḷo, nāgarājā
  sabbanāṭakāni chaḍḍetvā paṭhaviyaṁ nimujjitvā pañcayojanasatikaṁ mañjerikanāgabhavanaṁ
  gantvā hatthena mukhaṁ pidahitvā nipajji. Ekadevatāpi tattha ṭhātuṁ samatthā
  nāma nāhosi. Mahāpuriso pana suññavimāne mahābrahmā viya ekakova nisīdi.
  "idāni Māro āgamissatī"ti paṭhamameva anekarūpāni aniṭṭhāni dunnimittāni
  pāturahesuṁ.
                    Pamattabandhussa ca yuddhakāle
                    tilokabandhussa ca vattamāne
                    ukkā samantā nipatiṁsu ghorā
                    dhūmandhakārā ca disā ahesuṁ.
                    Acetanāyampi sacetanā yathā
                    gatā viyogaṁ patineva kāminī
                    lateva vātābhihatā sasāgarā
                    pakampi nānāsadharā dharā mahī.
                    Ahesumuddhūtajalā samuddā
                    vahiṁsu najjo paṭilomameva
                    kūṭāni nānātarusaṁghaṭāni
                    bhetvā 1- girīnaṁ paṭhaviṁ bhajiṁsu.

  *  *  *  *  *  *
  Footnote: 1 Ma. chetvā
-------------------------------------------------
[page 417]
                    Pavāyi vāto pharuso samantā
                    nighaṭṭasaddo tumulo ahosi
                    bhajittha ghoraṁ ravirandhakāraṁ
                    kabandharūpaṁ gagane carittha.
                    Evaṁpakāraṁ asivaṁ aniṭṭhaṁ
                    ākāsagaṁ bhūmigatañca ghoraṁ
                    anekarūpaṁ kira dunnimittaṁ
                    ahosi mārāgamane samantā.
                    Taṁ devadevaṁ abhihantukāmaṁ
                    kāmaṁ tu disvā pana devasaṅghā
                    hāhāti saddaṁ anukampamānā
                    akaṁsu saddhiṁ amaraṅganāhi.
                    1- Pacchāpi passiṁsu sudantarūpaṁ
                    disāvidisāsu palāyamānaṁ
                    sāntakaṁ taṁ sabalaṁ anekaṁ
                    hatthe ca tharū ca pātā tayiṁsu. 1-
                    Vihaṅgamānaṁ garuḷova majjhe
                    majjhe migānaṁ paramova sīho
                    mahāyaso mārabalassa majjhe
                    visārado vītabhayo nisīdi.
      Atha māro "siddhatthaṁ bhiṁsāpetvā palāpessāmī"ti vātavassaṁ paharaṇavassaṁ
  pāsāṇavassaṁ puna aṅgārakukkuḷavālukakalalandhakāravuṭṭhīhi navahi māraiddhīhi

  *  *  *  *  *  *
  Footnote: 1-1 Sī.,i. ayaṁ gāthā na dissati
-------------------------------------------------
[page 418]
  Bodhisattaṁ palāpetuṁ asakkonto kuddhamānaso "kiṁ bhaṇe tiṭṭhatha, imaṁ
  siddhatthamasiddhatthaṁ karotha, gaṇhatha hanatha chindatha bandhatha na muñcatha palāpethā"ti
  māraparisaṁ āṇāpetvā sayañca girimekhalassa khandhe nisīditvā ekena karena
  saraṁ bhamayanto bodhisattaṁ upasaṅkamitvā "bho siddhattha uṭṭhaha pallaṅkā"ti
  āha. Māraparisāpi mahāsattassa atighoraṁ pīḷamakāsi. 1- Atha mahāpuriso "kadā
  te pūritā māra pallaṅkatthāya pāramī"tiādīni vacanāni vatvā dakkhiṇahatthaṁ
  paṭhaviṁ ninnāmesi. Taṅkhaṇaññeva cuddasasahassādhikāni dasasatasahassayojanabahalāni
  paṭhavisandhārakāni vātudakāni paṭhamaṁ kampetvā tadanantaraṁ catunahutādhikadviyojana-
  satasahassabahalā ayaṁ mahāpaṭhavī chadhā pakampittha. Upariākāse anekasahassāni
  vijjulatā ca asanī ca phaliṁsu. Atha girimekhaladirado jaṇṇukena pati. Māro
  girimekhalakkhandhe nisinno bhūmiyaṁ pati. Māraparisāpi disāvidisāsu bhusamuṭṭhi viya
  vikiriṁsu. 1-
      Atha mahāpurisopi taṁ samāraṁ mārabalaṁ khantimettāvīriyapaññādīnaṁ attano
  pāramīnamānubhāvena viddhaṁsetvā paṭhamayāme pubbenivāsaṁ anussaritvā majjhimayāme
  dibbacakkhuṁ visodhetvā paccūsasamaye sabbabuddhānaṁ āciṇṇe paccayākāre ñāṇaṁ
  otāretvā ānāpānacatutthajjhānaṁ nibbattetvā tameva pādakaṁ katvā vipassanaṁ
  vaḍḍhetvā maggapaṭipāṭiyā adhigatena catutthamaggena sabbakilese khepetvā
  sabbabuddhaguṇe paṭivijjhitvā sabbabuddhāciṇṇaṁ:-
        "anekajātisaṁsāraṁ sandhāvissaṁ anibbisaṁ
         gahākāraṁ gavesanto dukkhā jāti punappunaṁ.

  *  *  *  *  *  *
  Footnote: 1-1 Sī.,i. ime pāṭhā na dissanti
-------------------------------------------------
[page 419]
         Gahakāraka diṭṭhosi puna gehaṁ na kāhasi
         sabbā te phāsukā bhaggā gahakūṭaṁ visaṅkhataṁ
         visaṅkhāragataṁ cittaṁ taṇhānaṁ khayamajjhagā"ti 1-
  udānaṁ udānesi.
                           Santikenidānakathā
      udānaṁ udānetvā nisinnassa bhagavato etadahosi "ahaṁ kappasatasahassādhikāni
  cattāri asaṅkhyeyyāni imassa pallaṅkassa kāraṇā sandhāviṁ, ayaṁ
  me pallaṅko vijayapallaṅko maṅgalapallaṅko, ettha me nisinnassa yāva saṅkappo
  na paripuṇṇo, na tāva ito vuṭṭhahissāmī"ti anekakoṭisatasahassasaṅkhā
  samāpattiyo samāpajjanto sattāhaṁ tattheva nisīdi. Yaṁ sandhāya vuttaṁ "atha kho
  bhagavā sattāhaṁ ekapallaṅkena nisīdi vimuttisukhapaṭisaṁvedī"ti. 2-
      Athekaccānaṁ devatānaṁ "ajjāpi tāva nūna siddhatthassa kattabbakiccaṁ
  atthi. Pallaṅkasmiṁ hi ālayaṁ na vijahatī"ti parivitakko udapādi. Atha satthā
  devatānaṁ vitakkaṁ ñatvā tāsaṁ vitakkūpasamanatthaṁ vehāsaṁ abbhuggantvā
  yamakapāṭihāriyaṁ dassesi. Evaṁ iminā pāṭihāriyena devatānaṁ vitakkaṁ vūpasametvā
  pallaṅkato īsakaṁ pācīnanissite uttaradisābhāge ṭhatvā "imasmiṁ vata me
  pallaṅke sabbaññutaññāṇaṁ paṭividdhan"ti cattāri asaṅkhyeyyāni kappasatasahassañca
  pūritānaṁ pāramīnaṁ phalādhigamanaṭṭhānaṁ pallaṅkañca bodhirukkhañca animisehi akkhīhi
  olokayamāno sattāhaṁ vītināmesi, taṁ ṭhānaṁ animisacetiyaṁ nāma jātaṁ.

  *  *  *  *  *  *
  Footnote: 1 khuḍha. 25/153-4/44 2 viṃahā. 4/1/1
-------------------------------------------------
[page 420]
      Atha pallaṅkassa ca ṭhitaṭṭhānassa ca antarā caṅkamaṁ māpetvā
  puratthimapacchimato āyate ratanacaṅkame caṅkamanto sattāhaṁ vītināmesi, taṁ ṭhānaṁ
  ratanacaṅkamacetiyaṁ nāma jātaṁ.
      Catutthe pana sattāhe bodhiyā 1- pacchimuttaradisābhāge devatā ratanagharaṁ
  māpayiṁsu. Tattha pallaṅkena nisīditvā abhidhammapiṭakaṁ vicinanto sattāhaṁ vītināmesi,
  taṁ pana ṭhānaṁ ratanagharacetiyaṁ nāma jātaṁ.
      Evaṁ bhagavā bodhisamīpeyeva cattāri sattāhāni vītināmetvā pañcame
  sattāhe bodhirukkhamūlā yena ajapālanigrodho, tenupasaṅkami. Tatrāpi dhammaṁ
  vicinanto vimuttisukhañca paṭisaṁvedanto nisīdi.
      Satthā tattha sattāhaṁ vītināmetvā mucalindamūlaṁ agamāsi. Tattha
  sattāhavaddalikāya uppannāya sītādipaṭibāhanatthaṁ mucalindena nāgarājena
  sattakkhattuṁ bhogehi parikkhitto asambādhāya gandhakuṭiyā viharanto viya vimuttisukhaṁ
  paṭisaṁvediyamāno tattha sattāhaṁ vītināmetvā rājāyatanamūlaṁ upasaṅkami. Tatthapi
  vimuttisukhaṁ paṭisaṁvediyamānova sattāhaṁ nisīdi. Ettāvatā sattasattāhāni
  paripuṇṇāni. Etthantare bhagavato neva mukhadhovanaṁ, na sarīrapaṭijagganaṁ,
  nāhārakiccaṁ 2- ahosi, phalasukheneva 3- vītivattesi. Atha sattasattāhamatthake
  ekūnapaññāsatime divase sakkena devānamindena upanītena nāgalatādantakaṭṭhena
  ca anotattadahodakena ca mukhaṁ dhovitvā tattheva rājāyatanamūle nisīdi.
      Tasmiṁ samayena tapussabhallikā 4- nāma dve vāṇijā ñātisālohitāya
  devatāya satthu āhāradāne ussāhitā manthañca madhupiṇḍikañca ādāya

  *  *  *  *  *  *
  Footnote: 1 chaṂa. bodhito 2 Sī.,i. na nhānakicacaṁ
  3 jhānasukhaphalasukheneva, jātaka.A. 1/125 (syā) 4 Sī.,i. tapassubhallukā
-------------------------------------------------
[page 421]
  "paṭiggaṇhātu Bhagavā imaṁ āhāraṁ anukampaṁ upādāyā"ti satthāraṁ upasaṅkamitvā
  aṭṭhaṁsu. Bhagavā pāyāsapaṭiggahaṇadivaseyeva devadattiyassa pattassa antarahitattā
  "na kho tathāgatā hatthesu āhāraṁ paṭiggaṇhanti, kimhi nu kho ahaṁ imaṁ
  paṭiggaṇheyyan"ti cintesi. Athassa bhagavato ajjhāsayaṁ viditvā catūhi disāhi
  cattāro mahārājāno indanīlamaṇimaye cattāro patte upanāmesuṁ. Bhagavā
  te paṭikkhipi. Puna muggavaṇṇe silāmaye cattāro patte upanāmesuṁ. Bhagavā
  tesaṁ catunnampi devaputtānaṁ anukampaṁ upādāya paṭiggahetvā ekībhāvaṁ upanetvā
  tasmiṁ paccagghe selamaye patte āhāraṁ paṭiggahetvā paribhuñjitvā
  anumodanamakāsi. Te dve bhātaro vāṇijā buddhañca dhammañca saraṇaṁ gantvā
  dvevācikā upāsakā ahesuṁ.
      Atha satthā puna ajapālanigrodhameva gantvā nigrodhamūle nisīdi. Athassa
  tattha nisinnamattasseva adhigatassa dhammassa gambhīrataṁ paccavekkhantassa sabbabuddhānaṁ
  āciṇṇo "adhigato kho myāyaṁ dhammo"tiādinā 1- paresaṁ dhammaṁ adesetukāmatā-
  kārappatto parivitakko udapādi. Atha brahmā sahampati "nassati vata bho
  loko, vinassati vata bho loko"ti 2- dasasu cakkavāḷasahassesu sakkasuyāmasantusita-
  nimmānaratiparanimmitavasavattimahābrahmāno ca gahetvā satthu santikaṁ āgantvā
  "desetu bhante bhagavā dhamman"tiādinā 3- nayena dhammadesanaṁ āyāci.
      Atha satthā tassa paṭiññaṁ datvā "kassa nu kho ahaṁ paṭhamaṁ dhammaṁ
  deseyyan"ti cintento āḷārudakānaṁ kālaṅkatabhāvaṁ ñatvā "bahūpakārā kho me

  *  *  *  *  *  *
  Footnote: 1 viṃahā. 4/7/6, dīṃahā. 10/64, 67/31, 33, Maṃū. 12/281/242,
  MaṂa. 13/337/319, saṁ.sa. 15/172/164
  2 viṃahā. 4/8/7, dīṃahā. 10/66/32, Maṃū. 12/281/243,
  MaṂa. 13/338/320, saṁ.sa. 15/172/165
  3 viṃahā. 4/8/7, dīṃahā. 10/66/32, Maṃū. 12/282/243,
  MaṂa. 13/338/320, saṁ.sa. 15/172/165
-------------------------------------------------
[page 422]
  Pañcavaggiyā bhikkhū"ti pañcavaggiye ārabbha manasikāraṁ katvā "kahaṁ nu kho te
  etarahi viharantī"ti āvajjento "bārāṇasiyaṁ isipatane migadāye"ti ñatvā
  "tattha gantvā dhammacakkaṁ pavattessāmī"ti katipāhaṁ bodhimaṇḍasāmanteyeva
  piṇḍāya caranto viharitvā āsāḷhipuṇṇamiyaṁ "bārāṇasiṁ gamissāmī"ti
  pattacīvaramādāya aṭṭhārasayojanamaggaṁ paṭipajji. Antarāmagge haṭṭhatupagaṁ upakaṁ
  nāma ājīvikaṁ disvā tassa attano buddhabhāvaṁ ācikkhitvā taṁdivasaṁyeva
  sāyanhasamaye isipatanaṁ agamāsi.
      Pañcavaggiyā pana tathāgataṁ dūratova āgacchantaṁ disvā "ayaṁ āvuso
  samaṇo gotamo paccayabāhullāya āvatto paripuṇṇakāyo pīṇindriyo
  suvaṇṇavaṇṇo hutvā āgacchati, imassa abhivādanādīni na karissāma, āsanamattaṁ
  pana paññāpeyyāmā"ti katikaṁ akaṁsu. Bhagavā tesaṁ cittācāraṁ ñatvā sabbasattesu
  anodhissakavasena pharaṇasamatthaṁ mettacittaṁ saṅkhipitvā odhissakavasena mettacittena
  phari. Te bhagavato mettacittena phuṭṭhā tathāgate upasaṅkamante sakāya katikāya
  saṇṭhātuṁ asakkontā abhivādanādīni sabbakiccāni akaṁsu. 1- Vitthārakathā
  vinayamahāvaggādīsu vuttanayeneva veditabbā 1-
      atha bhagavā attano buddhabhāvaṁ te ñāpetvā paññattavarabuddhāsane
  nisīditvā uttarāsāḷhanakkhattayoge vattamāne aṭṭhārasahi brahmakoṭīhi
  parivuto pañcavaggiye there āmantetvā dhammacakkappavattanasuttaṁ desesi. Tesu
  aññāsikoṇḍañño desanānusārena ñāṇaṁ pesento suttapariyosāne
  aṭṭhārasahi brahmakoṭīhi saddhiṁ sotāpattiphale patiṭṭhāsi. Tena vuttaṁ:-

  *  *  *  *  *  *
  Footnote: 1-1 Sī.,i. natthi
-------------------------------------------------
[page 423]
       [1] "ahametarahi Sambuddho gotamo sakyavaḍḍhano
           padhānaṁ padahitvāna patto sambodhimuttamaṁ.
       [2] Brahmunā yācito santo dhammacakkaṁ pavattayiṁ
           aṭṭhārasannaṁ koṭīnaṁ paṭhamābhisamayo ahū"ti.
      Tattha ahanti attānaṁ niddasati. Etarahīti tasmiṁ kāle. Sakyavaḍḍhanoti
  sākiyakulavaḍḍhano. "sakyapuṅgavo"tipi Pāṭho. Padhānanti vīriyaṁ vuccati. Padahitvānāti
  ghaṭetvā vāyamitvā, dukkarakārikaṁ katvāti attho. Aṭṭhārasannaṁ koṭīnanti
  bārāṇasiyaṁ isipatane migadāye dhammacakkappavattanasuttantakathāya aññāsi-
  koṇḍaññattherappamukhānaṁ aṭṭhārasannaṁ brahmakoṭīnaṁ paṭhamābhisamayo ahosīti attho.
      Idāni bhagavā atītaṁ kathetvā anāgataṁ abhisamayaṁ kathento:-
       [3] "tato Parañca desente naradevasamāgame 1-
           gaṇanāya na vattabbo dutiyābhisamayo ahū"ti-
  ādimāha.
      Tattha naradevasamāgameti tato aparena samayena mahāmaṅgalasamāgame dasasu
  cakkavāḷasahassesu devamanussānaṁ majjhe maṅgalasuttapariyosāne 2- gaṇanapathaṁ
  vītivattānaṁ naradevānaṁ. Dutiyābhisamayo ahūti hessatīti attho. Anāgatavacane
  vattabbe sotapatitattā "ahū"ti atītavacanaṁ vuttaṁ, kālavipariyāyavasena vā. Esa
  nayo ito paresu īdisesu vacanesu ca. Puna rāhulovādasuttantadesanāya 3-
  gaṇanapathavītivatte satte abhisamayāmatapānaṁ pāyesi. Ayaṁ tatiyābhisamayo ahosi. 4-
  Tena vuttaṁ:-

  *  *  *  *  *  *
  Footnote: 1 Sī.,i. naramarūnaṁ samāgame 2 khu.khu. 25/1-13/3-5
  3 Ma.u. 14/416 ādi/356-60 4 chaṂa. ayaṁ pāṭho na dissati
-------------------------------------------------
[page 424]
       [4] "idhevāhaṁ Etarahi ovadiṁ mama atrajaṁ
            gaṇanāya na vattabbo tatiyābhisamayo ahū"ti.
      Bhagavato kira ekova sāvakasannipāto ahosi. Uruvelakassapādīnaṁ jaṭilānaṁ
  sahassaṁ, dvinnaṁ aggasāvakānaṁ aḍḍhattiyasatānīti imesaṁ aḍḍhaterasasatānaṁ
  sannipāto ahosi. Tena vuttaṁ:-
       [5] "ekosi Sannipāto me sāvakānaṁ mahesinaṁ
            aḍḍhaterasasatānaṁ bhikkhūnāsi samāgamo"ti.
      Tattha ekosīti ekova āsi. Aḍḍhaterasasatānanti mama sāvakānaṁ
  paññāsādhikānaṁ dvādasasatānaṁ. Bhikkhūnāsīti bhikkhūnaṁ āsi. Tesaṁ pana majjhagato
  bhagavā caturaṅgasannipāte pātimokkhaṁ uddisi.
      Atha bhagavā attano pavattiṁ dassento:-
      [6] "virocamāno Vimalo bhikkhusaṁghassa majjhago
            dadāmi patthitaṁ sabbaṁ maṇīva sabbakāmado"ti-
  ādimāha.
      Tattha virocamānoti anantabuddhasiriyā virocamāno. Vimaloti vigatarāgādi-
  kilesamalo. Maṇīva sabbakāmadoti cintāmaṇi viya sabbakāmadado ahampi icchitaṁ
  patthitaṁ sabbaṁ lokiyalokuttarasukhavisesaṁ demīti attho.
      Idāni patthitapatthanaṁ dassento:-
      [7] "phalamākaṅkhamānānaṁ Bhavacchandajahesinaṁ
           catusaccaṁ pakāsemi anukampāya pāṇinan"ti-
  ādimāha.
-------------------------------------------------
[page 425]
      Tattha phalanti sotāpattiphalādikaṁ catubbidhaṁ phalaṁ. Bhavacchandajahesinanti
  bhavataṇhāpahāyinaṁ, bhavataṇhaṁ pajahitukāmānaṁ. Anukampāyāti anuddayāya.
      [8] Idāni catusaccappakāsane abhisamayaṁ dassento "dasavīsasahassānan"ti-
  ādimāha. Tattha dasavīsasahassānanti dasasahassānañca vīsatisahassānañca.
  Ekadvinnantiādinā nayenāti attho. Navamadasamagāthā uttānatthāva.
      [11-12] Ekādasamadvādasamagāthāsu idānetarahīti ubhopi ekatthā,
  veneyyavasena purisapuggalā viya vuttā. Atha vā idānīti mayi uppanne.
  Etarahīti mayi dhammaṁ desente. Apattamānasāti appattārahattaphalā. Ariyañjasanti
  ariyaṁ aṭṭhaṅgikaṁ maggaṁ. Thomayantāti pasaṁsantā. Bujjhissantīti anāgate
  catusaccadhammaṁ paṭivijjhissantīti attho. Saṁsārasaritanti saṁsārasāgaraṁ.
      Idāni attano jātanagarādiṁ dassento:-
      [13] "nagaraṁ Kapilavatthu me rājā suddhodano pitā
           mayhaṁ janettikā mātā māyādevīti vuccati.
      [14] Ekūnatiṁsavassāni agāraṁ ajjhāvasihaṁ 1-
           sucando koṭanudo koñco 2- tayo pāsādamuttamā.
      [15] Cattālīsasahassāni nāriyo samalaṅkatā
           yasodharā 3- nāma nārī rāhulo nāma atrajo.
      [16] Nimitte caturo disvā assayānena nikkhamiṁ
           chavassaṁ 4- padhānacāraṁ acariṁ dukkaraṁ ahaṁ.

  *  *  *  *  *  *
  Footnote: 1 chaṂa. ajjhahaṁ vasiṁ 2 chaṂa. rammo surammo subhako
  3 chaṂa. bhaddakañcanā 4 chaṂa. chabbassaṁ
-------------------------------------------------
[page 426]
      [17] Bārāṇasiyaṁ isipatane cakkaṁ pavattitaṁ mayā
           ahaṁ gotamasambuddho saraṇaṁ sabbapāṇinaṁ.
      [18] Kolito upatisso ca dve bhikkhū aggasāvakā
           ānando nāmupaṭṭhāko santikāvacaro mama
           khemā uppalavaṇṇā ca bhikkhunī aggasāvikā.
      [19] Citto ca hatthāḷavako aggupaṭṭhākupāsakā
           nandamātā ca uttarā aggupaṭṭhākupāsikā.
      [20] Ahaṁ assatthamūlamhi patto sambodhimuttamaṁ
           byāmappabhā sadā mayhaṁ soḷasahatthamuggatā.
      [21] Appaṁ vassasataṁ āyu idānetarahi vijjati
           tāvatā tiṭṭhamānodaṁ tāremi janataṁ bahuṁ.
      [22] Ṭhapayitvāna dhammukkaṁ pacchimaṁ janabodhanaṁ
           ahampi na cirasseva saddhiṁ sāvakasaṁghato
           idheva parinibbissaṁ aggīvāhārasaṅkhayā"ti-
  ādimāha.
      Mama pana rammasurammasubhanāmakā tayo pāsādā navabhūmikasattabhūmipañcabhūmikā,
  cattālīsasahassā nāṭakitthiyo, yasodharā nāma mama aggamahesī, sohaṁ cattāro
  nimitte disvā assayānena mahābhinikkhamanaṁ nikkhamiṁ. Tato chabbassāni padhānaṁ
  padahitvā visākhapuṇṇamāya uruvelāyaṁ senānigame 1- senākuṭumbikassa 2- dhītāya
  sampasādajātāya sujātāya nāma dinnaṁ madhupāyāsaṁ paribhuñjitvā sālavane

  *  *  *  *  *  *
  Footnote: 1 Sī.,i. senānīnigame 2 Sī.,i. senānīkuṭumbikassa
-------------------------------------------------
[page 427]
  Divāvihāraṁ katvā sāyanhasamaye sotthiyena nāma tiṇahārakena dinnā aṭṭha
  tiṇamuṭṭhiyo gahetvā assatthabodhirukkhamūlaṁ upagantvā tattha mārabalaṁ viddhaṁsetvā
  sambodhiṁ pattosmīti sabbaṁ byākāsi.
      Tattha saddhiṁ sāvakasaṁghatoti saddhiṁ sāvakasaṁghena. Parinibbissanti
  parinibbāyissāmi. Aggivāhārasaṅkhayāti aggi viya indhanakkhayena yathā
  aggi nirupādāno nibbāyati, evaṁ ahampi nirupādāno parinibbāyissāmīti
  attho.
      [23-4] Tāni ca atulatejānīti aggasāvakayugādīni tāni asadisatejāni.
  Imāni ca dasabalānīti etāni ca sārīradasabalāni. Guṇadhāraṇo dehoti
  chāsādhāraṇañāṇādiguṇadharo ayaṁ deho ca. Tamantarahissantīti sabbāni etāni
  vuttappakārāni antaradhāyissanti vinassissanti. Nanu rittā sabbasaṅkhārāti
  ettha nanūti ayaṁ anumatiatthe nipāto. Rittāti niccasāradhuvasārarahitattā tucchā.
  Sabbameva pana saṅkhataṁ khayadhammaṁ vayadhammaṁ virāgadhammaṁ nirodhadhammaṁ hutvā abhāvato
  aniccaṁ, uppādādipaṭipīḷitattā dukkhaṁ, avasavattanato anattā. Tasmā saṅkhāresu
  lakkhaṇattayaṁ āropetvā vipassanaṁ vaḍḍhetvā amatamasaṅkhataṁ accutaṁ nibbānaṁ
  adhigacchatha. Ayaṁ vo amhākaṁ anusāsanī idaṁ amhākaṁ sāsanaṁ appamādena
  sampādethāti. Desanāpariyosāne kira devatānaṁ koṭisatasahassassa anupādāya
  āsavehi cittāni vimucciṁsu. Sesamaggaphalesu patiṭṭhitā pana gaṇanapathaṁ vītivattā
  ahesuṁ.
      Evaṁ bhagavā kappanāmajātiyādivavatthitaṁ sakalampi buddhavaṁsaṁ ākāse
  ratanacaṅkame caṅkamantova kathetvā ñātijanaṁ vandāpetvā ākāsato otaritvā
  paññattavarabuddhāsane nisīdi. Evaṁ nisinne pana bhagavati lokanāthe sikhāppatto
-------------------------------------------------
[page 428]
  Ñātisamāgamo ahosi. Sabbe ekaggacittā nisīdiṁsu. Tato mahāmegho pokkharavassaṁ
  vassi. Taṅkhaṇe udakaṁ heṭṭhā viravantaṁ gacchati. Temetukāmova temeti, atemitukāmassa
  sarīre ekabindumattampi na patati. Taṁ disvā 1- sabbe acchariyabbhutacittajātā
  hutvā "aho acchariyaṁ, aho acchariyan"ti 2- kathaṁ samuṭṭhāpesuṁ. Taṁ sutvā satthā
  "na idāneva mayhaṁ ñātisamāgame pokkharavassaṁ vassi, atītepi vassī"ti imissā
  aṭṭhuppattiyā vessantarajātakaṁ 3- kathesi. Sā dhammadesanā sātthikā jātā. Tato
  bhagavā uṭṭhāyāsanā vihāraṁ pāvisi.
                    Iti madhuratthavilāsiniyā buddhavaṁsaṭṭhakathāya
                       gotamabuddhavaṁsavaṇṇanā niṭṭhitā.
                      Niṭṭhito pañcavīsatimo buddhavaṁso.
                          ---------------
                          28. Buddhapakiṇṇakakathā
      [1-18] "aparimeyyito Kappe caturo āsuṁ vināyakā"tiādikā
  aṭṭhārasagāthā 4- saṅgītikārakehi ṭhapitā nigamanagāthāti veditabbā. Sesagāthāsu
  sabbattha pākaṭamevāti.
                             Vemattakathā
      imasmiṁ pana sakalepi buddhavaṁse niddiṭṭhānaṁ pañcavīsatiyā buddhānaṁ
  aṭṭha vemattāni veditabbā. Katamāni aṭṭha? āyuvemattaṁ pamāṇavemattaṁ kulavemattaṁ
  padhānavemattaṁ rasmivemattaṁ yānavemattaṁ bodhivemattaṁ 5- pallaṅkavemattanti.

  *  *  *  *  *  *
  Footnote: 1 Sī.yaṁ disvā 2 chaṂa. aho abbhutanti
  3 khu.jā. 28/1045 ādi/365 (syā)
  4 etarahi pana sabbesuyeva marammasīhaḷapotthathakesu vīsati gāthāyo dissanti
  5 Sī.,i. bodhirukkhavemattaṁ
-------------------------------------------------
[page 429]
      Tattha āyuvemattaṁ nāma keci dīghāyukā honti keci appāyukā. Tathā
  hi dīpaṅkaro koṇḍañño anomadassī padumo padumuttaro atthadassī dhammadassī
  siddhattho tissoti ime nava buddhā vassasatasahassāyukā ahesuṁ. Maṅgalo sumano
  sobhito nārado sumedho sujāto piyadassī pussoti 1- ime aṭṭha buddhā
  navutivassasahassāyukā ahesuṁ, revato vessabhū cāti ime dve buddhā
  saṭṭhivassasahassāyukā ahesuṁ. Vipassī bhagavā asītivassasahassāyuko ahosi. Sikhī
  kakusandho koṇāgamano kassapoti ime cattāro buddhā yathākkamena
  sattaticattālīsatiṁsavīsavassasahassāyukā ahesuṁ. Amhākaṁ pana bhagavato vassasataṁ
  āyuppamāṇaṁ ahosi. Upacitapuññasambhārānaṁ dīghāyukasaṁvattaniyakammasamupetānampi
  buddhānaṁ yugavasena āyuppamāṇaṁ appamāṇaṁ ahosi. Ayaṁ pañcavīsatiyā buddhānaṁ
  āyuvemattaṁ nāMa.
      Pamāṇavemattaṁ nāma keci dīghā honti keci rassā. Tathā hi dīpaṅkararevata-
  piyadassīatthadassīdhammadassīvipassībuddhānaṁ asītihatthubbedhaṁ sarīrappamāṇaṁ
  ahosi. Koṇḍaññamaṅgalanāradasumedhānaṁ aṭṭhāsītihatthubbedho kāyo ahosi.
  Sumanassa navutihatthubbedhaṁ sarīraṁ ahosi. Sobhitānomadassīpadumuttarapussabuddhānaṁ
  aṭṭhapaṇṇāsahatthubbedhaṁ sarīraṁ ahosi. Sujāto paṇṇāsahatthubbedhasarīro ahosi.
  Siddhatthatissavessabhuno saṭṭhihatthubbedhā ahesuṁ. Sikhī sattatihatthubbedho ahosi.
  Kakusandhakoṇāgamanakassapā yathākkamena cattālīsatiṁsavīsatihatthubbedhā ahesuṁ. Amhākaṁ
  bhagavā aṭṭhārasahatthubbedho ahosi. Ayaṁ pañcavīsatiyā buddhānaṁ pamāṇavemattaṁ
  nāMa.
      Kulavemattaṁ nāma keci khattiyakule nibbattiṁsu keci brāhmaṇakule. Tathā
  hi kakusandhakoṇāgamanakassapasammāsambuddhā brāhmaṇakule nibbattiṁsu.

  *  *  *  *  *  *
  Footnote: 1 chaṂa. phussoti
-------------------------------------------------
[page 430]
  Dīpaṅkarādigotamabuddhapariyantā dvāvīsati buddhā khattiyakuleyeva nibbattiṁsu. Ayaṁ
  pañcavīsatiyā buddhānaṁ kulavemattaṁ nāMa.
      Padhānavemattaṁ nāma dīpaṅkarakoṇḍaññasumanānomadassīsujātasiddhattha-
  kakusandhānaṁ dasamāsikā padhānacariyā. Maṅgalasumedhatissasikhīnaṁ aṭṭhamāsikā. Revatassa
  sattamāsikā. Sobhitassa cattāro māsā. Padumātthadassīvipassīnaṁ aḍḍhamāsikā.
  Nāradapadumuttaradhammadassīkassapānaṁ sattāhāni. Piyadassīpussavessabhūkoṇāgamanānaṁ
  chamāsikā. Amhākaṁ buddhassa chabbassāni padhānacariyā ahosi. Ayaṁ padhānavemattaṁ
  nāMa.
      Rasmivemattaṁ nāma maṅgalassa kira sammāsambuddhassa sarīrarasmi
  dasasahassilokadhātuṁ pharitvā aṭṭhāsi. Padumuttarabuddhassa dvādasayojanikā ahosi.
  Vipassissa bhagavato sattayojanikā ahosi. Sikhissa tiyojanappamāṇā. Kakusandhassa
  dasayojanikā. Amhākaṁ bhagavato samantato byāmappamāṇā. Sesānaṁ aniyatā
  ahosi. Ayaṁ rasmivemattaṁ nāma ajjhāsayapaṭibaddhaṁ, yo yattakaṁ icchati, tassa
  sarīrappabhā tattakaṁ pharati, paṭividdhaguṇe pana kassaci vemattaṁ nāma natthi. Ayaṁ
  rasamivemattaṁ nāMa.
      Yānavemattaṁ nāma keci hatthiyānena keci assayānena keci rathapadapāsāda-
  sivikādīsu aññatarena nikkhamanti. Tathā hi dīpaṅkarasumanasumedhapussasikhīkoṇāgamanā
  hatthiyāyena nikkhamiṁsu. Koṇḍaññarevatapadumapiyadassīkakusandhā rathayānena.
  Maṅgalasujātātthadassītissagotamā assayānena. Anomadassīsiddhatthavessabhuno
  sivikāyānena. Nārado padasā nikkhami. Sobhitapadumuttaradhammadassīkassapā pāsādena
  nikkhamiṁsu. Ayaṁ yānavemattaṁ nāMa.
      Bodhivemattaṁ nāma dīpaṅkarassa bhagavato kapītanarukkho bodhi. Koṇḍaññassa
  bhagavato sālakalyāṇirukkho. Maṅgalasumanarevatasobhitānaṁ nāgarukkho. Anomadassissa
-------------------------------------------------
[page 431]
  Ajjunarukkho. Padumanāradānaṁ mahāsoṇarukkho. Padumuttarassa salalarukkho. Sumedhassa
  nīPo. Sujātassa veḷu. Piyadassino kakudho. Atthadassissa campakarukkho. Dhammadassissa
  rattakuravakarukkho. Siddhatthassa kaṇikārarukkho. Tissassa asanarukkho. Pussassa
  āmalakarukkho. Vipassissa pāṭalirukkho. Sikhissa puṇḍarīkarukkho. Vessabhussa
  sālarukkho. Kakusandhassa sirīsarukkho. Koṇāgamanassa udumbararukkho. Kassapassa
  nigrodho. Gotamassa assatthoti ayaṁ bodhivemattaṁ nāMa.
      Pallaṅkavemattaṁ nāma dīpaṅkararevatapiyadassīatthadassīdhammadassīvipassīnaṁ
  tepaṇṇāsahatthapallaṅkā ahesuṁ. Koṇḍaññamaṅgalanāradasumedhānaṁ sattapaṇṇāsahatthā.
  Sumanassa saṭṭhihattho pallaṅko ahosi. Sobhitānomadassīpadumapadumuttarapussānaṁ
  aṭṭhatiṁsahatthā. Sujātassa dvattiṁsahattho. Siddhatthatissavessabhūnaṁ cattālīsahatthā.
  Sikhissa dvattiṁsahattho. Kakusandhassa chabbīsatihattho. Koṇāgamanassa vīsatihattho.
  Kassapassa paṇṇarasahattho. Gotamassa cuddasahattho pallaṅko ahosi. Ayaṁ
  pallaṅkavemattaṁ nāMa. Imāni aṭṭha vemattāni nāMa.
                           Avijahitaṭṭhānakathā
      sabbabuddhānaṁ pana cattāri avijahitaṭṭhānāni nāma honti. Sabbabuddhānaṁ
  hi bodhipallaṅko avijahito ekasmiṁyeva ṭhāne hoti. Dhammacakkappavattānaṁ
  isipatane migadāye avijahitameva hoti. Devorohaṇakāle saṅkassanagaradvāre
  paṭhamakkapādaṭṭhānaṁ avijahitameva hoti. Jetavane gandhakuṭiyā cattāri mañcapādaṭ-
  ṭhānāni avijahitāneva honti. Vihāro pana khuddakopi mahantopi hoti. Vihāro
  na vijahatiyeva, nagaraṁ pana vijahati. 1-

  *  *  *  *  *  *
  Footnote: 1 Ma. nagarampi na vijahati
-------------------------------------------------
[page 432]
                     Sahajātaparicchedanakkhattaparicchedakathā
      aparaṁ pana amhākaṁyeva bhagavato sahajātaparicchedañca nakkhattaparicchedañca
  dīpesuṁ. Amhākaṁ sabbaññubodhisattena kira saddhiṁ rāhulamātā ānandatthero
  channo kaṇṭhako assarājā nidhikumbho mahābodhi kāḷudāyīti imāni satta
  sahajātāni. Ayaṁ sahajātaparicchedo. Mahāpuriso pana uttarāsāḷhanakkhatteneva
  mātukucchiṁ okkami, mahābhinikkhamanaṁ nikkhami, dhammacakkaṁ pavattesi, yamakapāṭihāriyaṁ
  akāsi. Visākhanakkhattena jāto ca abhisambuddho ca parinibbuto ca. Māghanakkhattena
  tassa sāvakasannipāto ca āyusaṅkhāravosajjanañca ahosi. Assayujanakkhattena
  devorohaṇaṁ. 1- Ayaṁ nakkhattaparicchedoti.
                             Sadhammatākathā
      idāni pana sabbesaṁ buddhānaṁ sadhāraṇadhammataṁ pakāsayissāMa. Sabbabuddhānaṁ
  samattiṁsavidhā dhammatā. Seyyathidaṁ? pacchimabhavikabodhisattassa sampajānassa
  mātukucchiokkamanaṁ, mātukucchiyaṁ pallaṅkena nisīditvā bahimukholokanaṁ, ṭhitāya
  bodhisattamātuyā vijāyanaṁ. Araññeyeva mātukucchito nikkhamanaṁ, kañcanapaṭṭesu
  patiṭṭhitapādānaṁ uttarābhimukhānaṁ satthapadavītihārānaṁ gantvā catuddisaṁ oloketvā
  sīhanādanadanaṁ, cattāri nimittāni disvā jātamattaputtānaṁ mahāsattānaṁ
  mahābhinikkhamanaṁ, arahaddhajamādāya pabbajitvā sabbaheṭṭhimena paricchedena
  sattāhaṁ padhānacariyā, sambodhiṁ pāpuṇanadivase pāyāsabhojanaṁ, tiṇasanthare nisīditvā
  sabbaññutaññāṇādhigamo, ānāpānassatikammaṭṭhānaparikammaṁ, mārabalaviddhaṁsanaṁ,
  bodhipallaṅkeyeva tisso vijjā ādiṁ katvā asādhāraṇañāṇādiguṇapaṭilābho,
  sattasattāhaṁ bodhisamīpeyeva vītināmanaṁ, mahābrahmuno dhammadesanatthāya āyācanaṁ,

  *  *  *  *  *  *
  Footnote: 1 Sī. devorohaṇañca
-------------------------------------------------
[page 433]
  Isipatane migadāye dhammacakkappavattanaṁ, māghapuṇṇamāya caturaṅgikasannipāte
  pātimokkhuddeso, jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṁ,
  tāvatiṁsabhavane abhidhammadesanā, saṅkassanagaradvāre devalokato otaraṇaṁ,
  satataṁ phalasamāpattisamāpajjanaṁ, dvīsu vāresu 1- veneyyajanāvalokanaṁ, uppanne
  vatthumhi sikkhāpadapaññāpanaṁ, uppannāya aṭṭhuppattiyā jātakakathanaṁ, ñātisamāgame
  buddhavaṁsakathanaṁ, āgantukehi bhikkhūhi paṭisanthārakaraṇaṁ, nimantitānaṁ vuṭṭhavassānaṁ
  anāpucchā agamanaṁ, divase divase purebhattapacchābhattapaṭhamamajjhimapacchimayāmakiccakaraṇaṁ,
  parinibbānadivase maṁsarasabhojanaṁ, catuvīsati koṭisatasahassasamāpattiyo samāpajjitvā
  parinibbānanti imā samattiṁsa sabbabuddhānaṁ dhammatāti.
                          Anantarāyikadhammakathā
      sabbabuddhānaṁ cattāro anantarāyikā dhammā. Katame cattāro?
  buddhānaṁ uddissa abhihaṭānaṁ catunnaṁ paccayānaṁ na sakkā kenaci antarāyo 2-
  kātuṁ. Buddhānaṁ āyuno na sakkā kenaci antarāyo 2- kātuṁ. Vuttañhetaṁ
  "aṭṭhānametaṁ anavakāso, yaṁ parūpakkamena tathāgataṁ jīvitā voropeyyā"ti. 3-
  Buddhānaṁ dvattiṁsamahāpurisalakkhaṇānaṁ asītiyā anubyañjanānañca na sakkā
  kenaci antarāyo 2- kātuṁ. Buddharaṁsīnaṁ na sakkā kenaci antarāyo 1- kātunti.
  Ime cattāro anantarāyikā dhammā nāmāti.

  *  *  *  *  *  *
  Footnote: 1 Ma. ṭhānesu 2 Sī.,i.,Ma. antarāyaṁ 3 vi.cūḷa. 7/342/134
-------------------------------------------------
[page 434]
                           Nigamanakathā
          ettāvatā gatā siddhiṁ buddhavaṁsassa vaṇṇanā
          suvaṇṇapadaviññāta- 1- vicittanayasobhitā.
          Porāṇaṭṭhakathāmaggaṁ 2- pāḷiatthappakāsakaṁ
          ādāyeva katā buddha- vaṁsassaṭṭhakathā mayā.
          Papañcatthaṁ vivajjetvā madhuratthassa sabbaso
          sampakāsanato tasmā madhuratthappakāsinī.
          Kāvīrajalasampāta- paripūta 3- mahītale
          kāvīrapaṭṭane ramme nānānārinarākule.
          Kārite kaṇhadāsena saṇhavācena sādhunā
          vihāre vividhākāra- cārupākāragopure.
          Chāyāsalilasampanne 4- dassanīye manorame
          hatadujjanasambādhe parivekasukhe sive.
          Tattha pācīnapāsāda- tale paramasītale
          vasatā buddhavaṁsassa mayā saṁvaṇṇanā katā.
                 5- Yathā buddhavaṁsassa saṁvaṇṇanāyaṁ
                 katā sādhu siddhiṁ vinā antarāyaṁ
                 tathā dhammayuttā janānaṁ vitakkā
                 vināvantarāyena siddhiṁ vajantu. 5-
                 Imaṁ buddhavaṁsassa saṁvaṇṇanaṁ me
                 karontena yaṁ patthitaṁ puññajātaṁ

  *  *  *  *  *  *
  Footnote: 1 Ma. paramapadaviññāta 2 Ma. tanti
  3 Ma. pāripūri 4 Sī.,i. godhāsalilasampāte
  5-5 Sī.,i. yathā vaṇṇanāyaṁ gatā sādhu siddhiṁ, vinā antarāyaṁ tathā sammayuttā
  janānaṁ vitakkā vinā cantarāvan- tarāyena siddhiṁ gamissantu sādhu.
-------------------------------------------------
[page 435]
                 Sadā tassa devānubhāvena loko
                 dhuvaṁ santamaccantamatthaṁ payātaṁ.
                 1- Vinassantu rogā manussesu sabbe
                 pavassantu devāpi vassantakāle
                 sukhaṁ hotu niccaṁ varaṁ nārakāpi
                 pisācāpayātā pipāsā bhavantu.
                 Surā accharānaṁ gaṇādīhi saddhiṁ
                 ciraṁ devaloke sukhaṁ cānubhontu
                 ciraṁ ṭhātu dhammo munindassa loke
                 sukhaṁ lokapālā mahiṁ pālayantu. 1-
         2- Garūhi gītanāmena 3- buddhadattoti vissuto
         thero katvā aṭṭhakathaṁ madhuratthavilāsiniṁ.
         Potthakaṁ ṭhapayitvemaṁ parampare hitāvahaṁ
         aciraṭṭhitabhāvena aho maccuvasaṁ gato. 2-
      Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā,
  akkharavasena tisahassādhikāni 4- dvesatasahassakkharāni.
         Antarāyaṁ vinā esā yathā niṭṭhaṁ upāgatā
         tathā sijjhantu saṅkappā sattānaṁ dhammanissitāti.
                         Iti madhuratthavilāsinī nāma
                        buddhavaṁsāṭṭhakathā niṭṭhitā.
                          --------------

  *  *  *  *  *  *
  Footnote: 1-1 Sī.,i. natthi 2-2 pacchā kenaci pakkhittā gāthāyo
  3 Ma. gahitanāmena 4 Ma. asītisahassādhikāni, aṭṭhasahassādhikāni (?)
-------------------------------------------------

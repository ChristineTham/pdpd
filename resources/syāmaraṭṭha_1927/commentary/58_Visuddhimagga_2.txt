[page 001]
                Visuddhimaggassa nāma pakaraṇavisesassa
                        dutiyo bhāgo
                         -------
                   anussatikammaṭṭhānaniddeso
      idāni ito anantarāya maraṇassatiyā bhāvanāniddeso
  anuppatto. Tattha maraṇanti ekabhavapariyāpannassa jīvitindriyassa
  upacchedo. Yampanetaṁ arahantānaṁ vaṭṭadukkhasamucchedasaṅkhātaṁ
  samucchedamaraṇaṁ saṅkhārānaṁ khaṇabhaṅgasaṅkhātaṁ khaṇikamaraṇaṁ rukkho
  mato lohaṁ matantiādīsu sammatimaraṇañca na taṁ idha adhippetaṁ.
  Yampi cetaṁ adhippetaṁ taṁ kālamaraṇaṁ akālamaraṇanti duvidhaṁ
  hoti. Tattha kālamaraṇaṁ puññakkhayena vā āyukkhayena vā
  ubhayakkhayena vā hoti akālamaraṇaṁ kammupacchedakakammavasena.
  Tattha yaṁ vijjamānāyapi āyusantānakapaccayasampattiyā kevalaṁ
  paṭisandhijanakassa kammassa vipakkavipākattā pana 1- maraṇaṁ hoti
  idaṁ puññakkhayena maraṇaṁ nāma. Yaṁ gatikālāhārādisampattiyā
  abhāvena ajjatanakālapurisānaṁ viya vassasatamattaparimāṇassa āyuno
  khayavasena maraṇaṁ hoti idaṁ āyukkhayena maraṇaṁ nāma. Yampana
  dūsimārakalāburājādīnaṁ viya taṁkhaṇaṁyeva ṭhānā cāvanasamatthena kammunā

  *  *  *  *  *  *
  Footnote: 1. Yu. panasaddoyaṁ natthi.
-------------------------------------------------
[page 002]
  Upacchinnasantānānaṁ purimakammavasena vā satthaharaṇādīhi upakkamehi
  upacchijjamānasantānānaṁ maraṇaṁ hoti idaṁ akālamaraṇaṁ nāma.
  Taṁ sabbampi vuttappakārena jīvitindriyupacchedena saṅgahitaṁ. Iti
  jīvitindriyupacchedasaṅkhātassa maraṇassa saraṇaṁ maraṇassati.
      Taṁ bhāvetukāmena rahogatena paṭisallīnena maraṇaṁ bhavissati
  jīvitindriyaṁ upacchijjissatīti vā maraṇaṁ maraṇanti vā yoniso
  manasikāro pavattetabbo. Ayoniso pavattayato hi iṭṭhajanamaraṇānussaraṇe
  soko uppajjati vijātamātuyā piyaputtamaraṇānussaraṇe viya
  aniṭṭhajanamaraṇānussaraṇe pāmojjaṁ uppajjati verīnaṁ
  verimaraṇānussaraṇe viya majjhattajanamaraṇānussaraṇe saṁvego na uppajjati
  matakalevaradassane chavadāhakassa viya attano maraṇānussaraṇe
  santāso uppajjati ukkhittāsikavadhakaṁ disvā bhīrukajātikassa viya.
  Tadetaṁ sabbampi satisaṁvegañāṇavirahato hoti. Tasmā tattha
  tattha hatamatasatte oloketvā diṭṭhapubbasampattīnaṁ sattānaṁ matānaṁ
  maraṇaṁ āvajjitvā satiñca saṁvegañca ñāṇañca yojetvā maraṇaṁ
  bhavissatītiādinā nayena manasikāro pavattetabbo. Evaṁ
  pavattento hi yoniso pavatteti upāyena pavattetīti attho.
  Evaṁ pavattayatoyeva hi ekaccassa nīvaraṇāni vikkhambhanti
  maraṇārammaṇā sati saṇṭhāti upacārappattameva kammaṭṭhānaṁ hoti.
  Yassa pana ettāvatā na hoti tena vadhakapaccupaṭṭhānato
  sampattivipattito upasaṁharaṇato kāyabahusādhāraṇato āyudubbalato
-------------------------------------------------
[page 003]
  Animittato addhānaparicchedato khaṇaparittatoti imehi aṭṭhahākārehi
  maraṇaṁ anussaritabbaṁ.
      Tattha vadhakapaccupaṭṭhānatoti vadhakassa viya paccupaṭṭhānato.
  Yathā hi imassa sīsaṁ chindissāmīti asiṁ gahetvā gīvāya
  harāyamāno 1- vadhako paccupaṭṭhitova hoti evaṁ maraṇampi paccupaṭṭhitamevāti
  anussaritabbaṁ. Kasmā. Saha jātiyā āgatato jīvitaharaṇato
  ca. Yathā hi ahicchattakaṁ makulaṁ matthakena paṁsuṁ gahetvāva
  uggacchati evaṁ sattā jarāmaraṇaṁ gahetvāva nibbattanti. Tathā
  hi tesaṁ paṭisandhicittaṁ uppādānantarassa jaraṁ patvā pabbatasikharato
  patitasilā viya bhijjati saddhiṁ sampayuttakkhandhehi. Evaṁ khaṇikamaraṇaṁ
  tāva saha jātiyā āgataṁ. Jātassa pana avassaṁ maraṇato
  idhādhippetaṁ maraṇampi saha jātiyā āgataṁ. Tasmā esa satto
  jātakālato paṭṭhāya yathā nāma uṭṭhito sūriyo 2- atthābhimukho
  gacchateva gatagataṭṭhānato īsakampi na nivattati yathā vā pana
  kunnadī pabbateyyā sīghasotā hārahārinī sandateva vattateva
  īsakampi na nivattati evaṁ īsakampi anivattamāno maraṇābhimukhova
  yāti. Tena vuttaṁ
          yamekarattiṁ paṭhamaṁ gabbhe vasati māṇavo
          abbhuṭṭhitova so yāti sa gacchaṁ na nivattatīti 3-.
  Evaṁ gacchato cassa gimhābhitattānaṁ kunnadīnaṁ khayo viya pāto

  *  *  *  *  *  *
  Footnote: 1. Yu. cārayamāno. 2. suriyoti bhaveyya. evamuparipi. 3. khu.jā. vīsati. 27/469.
-------------------------------------------------
[page 004]
  Āporasānugatabandhanānaṁ dumapphalānaṁ patanaṁ viya muggarābhitālitānaṁ
  mattikabhājanānaṁ bhedo sūriyarasmīhi samphuṭṭhānaṁ ussāvabindūnaṁ
  viddhaṁsanaṁ viya ca maraṇameva āsannaṁ hoti. Tenāha
          accayanti ahorattā jīvitaṁ uparujjhati
          āyu khīyati maccānaṁ kunnadīnaṁva odakaṁ 1-
          phalānamiva pakkānaṁ pāto patanato bhayaṁ
          evaṁ jātāna maccānaṁ niccaṁ maraṇato bhayaṁ 2-
          yathā hi kumbhakārassa kataṁ mattikabhājanaṁ
          khuddakañca mahantañca yaṁ pakkaṁ yañca āmakaṁ
          sabbaṁ bhedapariyantaṁ evaṁ maccāna jīvitaṁ 3-
          ussāvova tiṇaggamhi sūriyuggamanaṁ pati
          evamāyu manussānaṁ mā maṁ amma nivārayāti 4-.
  Evaṁ ukkhittāsiko vadhako viya saha jātiyā āgataṁ. Tampanetaṁ
  maraṇaṁ gīvāya asiṁ harāyamāno so vadhako viya jīvitaṁ haratiyeva
  nāharitvā nivatteti. Tasmā saha jātiyā āgatato jīvitaharaṇato
  ca ukkhittāsiko vadhako viya maraṇampi paccupaṭṭhitameva hotīti.
  Evaṁ vadhakapaccupaṭṭhānato maraṇaṁ anussaritabbaṁ.
      Sampattivipattitoti. Idha sampatti nāma tāvadeva sobhati
  yāva naṁ vipatti nābhibhavati na ca sā sampatti nāma atthi

  *  *  *  *  *  *
  Footnote: 1. saṁ. sa. 15/159. 2. khu. su. 25/447. 3. dī. mahā. 10/141.
  4. khu. jā. ekādasa. 27/316.
-------------------------------------------------
[page 005]
  Yā vipattiṁ atikkamma tiṭṭheyya. Tathā hi
          sakalaṁ medaniṁ bhutvā datvā koṭisataṁ 1- sukhī
          aḍḍhāmalakamattassa ante issarikaṁ gato
          teneva dehabandhena puññamhi khayamāgate
          maraṇābhimukho sopi asoko sokamāgatoti.
  Apica sabbampi ārogyaṁ byādhipariyosānaṁ sabbaṁ yobbanaṁ
  jarāpariyosānaṁ sabbaṁ jīvitaṁ maraṇapariyosānaṁ sabboyeva lokasannivāso
  jātiyā anugato jarāya anusaṭo byādhinā abhibhūto maraṇena
  abbhāhato. Tenāha
          yathāpi selā vipulā nabhaṁ āhacca pabbatā
          samantā anupariyeyyuṁ nippothentā catuddisā
          evaṁ jarā ca maccu ca adhivattanti pāṇino
          khattiye brāhmaṇe vesse sudde caṇḍālapukkuse
          na kiñci parivajjeti sabbamevābhimaddati
          na tattha hatthīnaṁ bhūmi na rathānaṁ na pattiyā
          na cāpi mantayuddhena sakkā jetuṁ dhanena vāti 2-.
  Evaṁ jīvitasampattiyā maraṇavipatti pariyosānaṁ 3-. Taṁ vavaṭṭhapentena
  sampattivipattito maraṇaṁ anussaritabbaṁ.
      Upasaṁharaṇatoti parehi saddhiṁ attano upasaṁharaṇato. Tattha

  *  *  *  *  *  *
  Footnote: 1. Yu. issaritaṁ. 2. saṁ. sa. 15/140. 3. Sī. Ma. Yu. maraṇavipattipariyosānataṁ
  vavatthapentena.
-------------------------------------------------
[page 006]
  Sattahākārehi upasaṁharaṇato maraṇaṁ anussaritabbaṁ yasamahattato
  puññamahattato thāmamahattato iddhimahattato paññāmahattato
  paccekabuddhato sammāsambuddhatoti.
      Kathaṁ. Idaṁ maraṇaṁ nāma mahāyasānaṁ mahāparivārānaṁ
  sampannadhanavāhanānaṁ mahāsammatamandhātumahāsudassanadaḷhanemippabhūtīnampi 1-
  upari nirāsaṅkameva patitaṁ kimaṅgaṁ pana mayhaṁ upari na patissati.
          Mahāyasā rājavarā mahāsammatāadayo
          tepi maccuvasaṁ pattā mādisesu kathāva kāti.
  Evaṁ tāva yasamahattato anussaritabbaṁ.
      Kathaṁ puññamahattato.
          Jotiyo 2- jaṭilo uggo meṇḍako atha puṇṇako
          ete caññe ca ye loke mahāpuññāti vissutā
          sabbe maraṇamāpannā mādisesu kathāva kāti.
  Evaṁ puññamahattato anussaritabbaṁ.
      Kathaṁ thāmamahattato.
          Vāsudevo baladevo bhīmaseno yudhiṭṭhilo
          hanuropi mahāmallo antakassa vasaṁ gato 4-
          evaṁ thāmabalūpetā iti lokamhi vissutā
          etepi maraṇamāpannā mādisesu kathāva kāti.
  Evaṁ thāmamahattato anussaritabbaṁ.

  *  *  *  *  *  *
  Footnote: 1. Yu...ḍaḷhaneminimippabhūtīnampi. 2. jotiko. 3. Ma. cānuro yo mahāmallo.
  Sī. Yu. cānuro piyadāmallo. 4. Sī. Ma. Yu. gatā.
-------------------------------------------------
[page 007]
      Kathaṁ iddhimahattato.
          Pādaṅguṭṭhakamattena vejayantaṁ akampayi
          yo nāmiddhimataṁ seṭṭho dutiyo aggasāvako
          sopi maccumukhaṁ ghoraṁ migo sīhamukhaṁ viya
          paviṭṭho saha iddhīhi mādisesu kathāva kāti.
  Evaṁ iddhimahattato anussaritabbaṁ.
      Kathaṁ paññāmahattato.
          Lokanāthaṁ ṭhapetvāna ye caññe atthi pāṇino
          paññāya sāriputtassa kalannāgghanti soḷasiṁ
          evaṁ nāma mahāpañño paṭhamo aggasāvako
          maraṇassa vasampatto mādisesu kathāva kāti.
  Evaṁ paññāmahattato anussaritabbaṁ.
      Kathaṁ paccekabuddhato. Yepi te attano ñāṇaviriyabalena
  sabbakilesasattunimmathanaṁ katvā paccekasambodhiṁ patvā
  khaggavisāṇakappā sayambhuno tepi maraṇato na muttā kuto panāhaṁ
  muccissāmīti.
          Taṁ taṁ nimittamāgamma vīmaṁsantā mahesino
          sayambhū ñāṇatejena ye pattā āsavakkhayaṁ
          ekacariya nivāsena khaggasiṅgasamūpamā
          tepi nātigatā maccuṁ mādisesu kathāva kāti.
  Evaṁ paccekabuddhato anussaritabbaṁ.
-------------------------------------------------
[page 008]
      Kathaṁ sammāsambuddhato. Yopi so bhagavā asītianubyañjana-
  paṭimaṇḍitadvattiṁsamahāpurisalakkhaṇavicittarūpakāyo sabbākāraparisuddha-
  sīlakkhandhādiguṇaratanasamiddhadhammakāyo yasamahattapuññamahatta
  thāmamahatta iddhimahatta paññāmahattānaṁ pāraṁ gato asamo asamasamo
  appaṭimo appaṭipuggalo arahaṁ sammāsambuddho sopi salilavuṭṭhinipātena
  mahāaggikkhandho viya maraṇavuṭṭhinipātena ṭhānaso vūpasanto.
          Evaṁ mahānubhāvassa yannāmetaṁ mahesino
          na bhayena na lajjāya maraṇavasamāgataṁ 1-
          nīlajjaṁ 2- vītasārajjaṁ sabbasattābhimaddanaṁ
          tayidaṁ mādisaṁ sattaṁ kathaṁ nābhibhavissatīti.
  Evaṁ sammāsambuddhato anussaritabbaṁ.
      Tassevaṁ yasamahattādisampannehi parehi saddhiṁ maraṇasāmaññatāya
  attānaṁ upasaṁharitvā tesaṁ viya sattavisesānaṁ mayhampi
  maraṇaṁ bhavissatīti anussarato upacārappattaṁ kammaṭṭhānaṁ hotīti.
  Evaṁ upasaṁharaṇato maraṇaṁ anussaritabbaṁ.
      Kāyabahusādhāraṇatoti. Ayaṁ kāyo bahusādhāraṇo asītiyā tāva
  kimikulānaṁ sādhāraṇo. Tattha chavinissitā pāṇā chaviṁ khādanti
  cammanissitā cammaṁ khādanti maṁsanissitā maṁsaṁ khādanti nhārunissitā nhāruṁ
  khādanti aṭṭhinissitā aṭṭhiṁ khādanti miñjanissitā miñjaṁ khādanti
  tattheva jāyanti jiyyanti miyyanti uccārapassāvaṁ karonti. Kāyo ca

  *  *  *  *  *  *
  Footnote: 1. maraṇaṁ vasamāgatantipi dissati. 2. nillajjantipi dissati.
-------------------------------------------------
[page 009]
  Nesaṁ pasūtigharañceva gilānasālā ca susānañca vaccakuṭi ca
  passāvadoṇikā ca. Svāyaṁ tesampi kimīnaṁ pakopena maraṇaṁ nigacchatiyeva.
  Yathā ca asītiyā kimikulānaṁ evaṁ ajjhattikānaṁyeva anekasatānaṁ
  rogānaṁ bāhirānañca ahivicchikādīnaṁ maraṇassa paccayānaṁ sādhāraṇo.
  Yathā hi cātummahāpathe ṭhapite lakkhamhi sabbadisāhi āgatā
  sarasatti tomara pāsāṇādayo nipatanti evaṁ kāyepi sabbupaddavā
  nipatanti. Svāyaṁ tesampi upaddavānaṁ nipātena maraṇaṁ nigacchatiyeva.
  Tenāha bhagavā idha bhikkhave bhikkhu divase nikkhante rattiyā
  paṭihitāya iti paṭisañcikkhati bahukā kho me paccayā maraṇassa
  ahi vā maṁ ḍaṁseyya vicchikā vā maṁ ḍaṁseyya satapadī vā maṁ
  ḍaṁseyya tena me assa kālakiriyā so mamassa antarāyo
  upakkhalitvā vā papateyyaṁ bhattaṁ vā me bhuttaṁ byāpajjeyya
  pittaṁ vā me kuppeyya semhaṁ vā me kuppeyya satthakā
  vā me vātā kuppeyyuṁ tena me assa kālakiriyā so mamassa
  antarāyoti 1-. Evaṁ kāyabahusādhāraṇato maraṇaṁ anussaritabbaṁ.
      Āyudubbalatoti. Āyu nāmetaṁ abalaṁ dubbalaṁ. Tathā hi sattānaṁ
  jīvitaṁ assāsapassāsupanibaddhañceva iriyāpathupanibaddhañca sītuṇhupanibaddhañca
  mahābhūtupanibaddhañca āhārupanibaddhañca. Tadetaṁ assāsapassāsānaṁ
  samavuttitaṁ labhamānameva pavattati bahi nikkhantanāsikavāte
  pana anto apavisante paviṭṭhe vā anikkhamante mato nāma hoti.

  *  *  *  *  *  *
  Footnote: 1. aṅ. aṭṭhaka. 24/331.
-------------------------------------------------
[page 010]
  Catunnaṁ iriyāpathānampi samavuttitaṁ labhamānameva pavattati
  aññataraññatarassa pana adhimattatāya āyusaṅkhārā upacchijjanti.
  Sītuṇhānampi samavuttitaṁ labhamānameva pavattati atisītena pana
  atiuṇhena vā abhibhūtassa vipajjati. Mahābhūtānampi samavuttitaṁ labhamānameva
  pavattati paṭhavīdhātuyā pana āpodhātuādīnaṁ vā aññatarappakopena
  balasampannopi puggalo patthaddhakāyo vā atisārādivasena
  kilinnapūtikāyo vā mahādāhapareto vā sañchijjamānasandhibandhano vā
  hutvā jīvitakkhayaṁ pāpuṇāti. Kavaḷiṅkārāhārampi yuttakāle
  labhantasseva jīvitaṁ pavattati āhāraṁ alabhamānassa pana parikkhayaṁ
  gacchatīti. Evaṁ āyudubbalato maraṇaṁ anussaritabbaṁ.
      Animittatoti avavaṭṭhānato paricchedābhāvatoti attho.
  Sattānañhi
          jīvitaṁ byādhi kālo ca dehanikkhepanaṁ gati
          pañcete jīvalokasmiṁ animittā na nāyare.
      Tattha jīvitaṁ nāma ettakameva jīvitabbaṁ na ito paranti
  vavaṭṭhānābhāvato animittaṁ. Kalalakālepi hi sattā maranti
  ambuda 1- pesi ghana māsika dvemāsa timāsa catumāsa pañcamāsa dasamāsa
  kālepi kucchito nikkhantasamayepi tato paraṁ vassasatassa antopi bahipi
  marantiyeva. Byādhipi imināva byādhinā sattā maranti na
  aññenāti vavaṭṭhānābhāvato animitto. Cakkhurogenapi hi sattā

  *  *  *  *  *  *
  Footnote: 1. abbuda...itipi.
-------------------------------------------------
[page 011]
  Maranti sotarogādīnaṁ aññatarenāpi. Kālopi imasmiṁyeva
  kāle maritabbaṁ na aññasminti evaṁ vavaṭṭhānābhāvato animitto.
  Pubbaṇhepi hi sattā maranti majjhantikādīnaṁ aññatarasmimpi.
  Dehanikkhepanampi idheva miyyamānānaṁ dehena patitabbaṁ na aññatrāti
  evaṁ vavaṭṭhānābhāvato animittaṁ. Antogāme jātānañhi
  bahigāmepi attabhāvo patati bahigāmepi jātānaṁ antogāme.
  Tathā thalajānaṁ vā jale jalajānaṁ vā thaleti anekappakārato
  vitthāretabbaṁ. Gatipi ito cutena idha nibbattitabbanti evaṁ
  vavaṭṭhānābhāvato animittā. Devalokato hi cutā manussesupi
  nibbattanti manussalokato cutā devalokādīnampi yattha katthaci
  nibbattantīti evaṁ yante yuttagoṇo viya gatipañcake loko
  samparivattatīti. Evaṁ animittato maraṇaṁ anussaritabbaṁ.
      Addhānaparicchedatoti. Manussānaṁ jīvitassa nāma etarahi
  paritto addhā yo ciraṁ jīvati so vassasataṁ appaṁ vā bhiyyo.
  Tenāha bhagavā appamidaṁ bhikkhave manussānaṁ āyu gamanīyo
  samparāyo kattabbaṁ kusalaṁ caritabbaṁ brahmacariyaṁ natthi jātassa
  amaraṇaṁ yo bhikkhave ciraṁ jīvati so vassasataṁ appaṁ vā bhiyyoti
        appamāyu manussānaṁ hīḷeyya naṁ suporiso
        careyyādittasīsova natthi maccussa nāgamoti 1-.
    Aparampi āha bhūtapubbaṁ bhikkhave arako nāma satthā ahosīti 2-.

  *  *  *  *  *  *
  Footnote: 1. saṁ. sa. 15/158. khu. mahā. 29/51. 2. aṅ. sattaka. 23/138.
-------------------------------------------------
[page 012]
  Sabbampi sattahi upamāhi alaṅkatasuttaṁ vitthāretabbaṁ. Aparampi
  āha yo cāyaṁ bhikkhave bhikkhu evaṁ maraṇassatiṁ bhāveti aho
  vatāhaṁ rattindivaṁ jīveyyaṁ bhagavato sāsanaṁ manasikareyyaṁ bahuṁ vata
  me kataṁ assāti yo cāyaṁ bhikkhave bhikkhu evaṁ maraṇassatiṁ
  bhāveti aho vatāhaṁ divasaṁ jīveyyaṁ bhagavato sāsanaṁ manasikareyyaṁ
  bahuṁ vata me kataṁ assāti yo cāyaṁ bhikkhave bhikkhu evaṁ maraṇassatiṁ
  bhāveti aho vatāhaṁ tadantaraṁ jīveyyaṁ yadantaraṁ ekaṁ piṇḍapātaṁ
  bhuñjāmi bhagavato sāsanaṁ manasikareyyaṁ bahuṁ vata me kataṁ
  assāti yo cāyaṁ bhikkhave bhikkhu evaṁ maraṇassatiṁ bhāveti aho
  vatāhaṁ tadantaraṁ jīveyyaṁ yadantaraṁ cattāro pañca ālope
  saṅkhāditvā ajjhoharāmi bhagavato sāsanaṁ manasikareyyaṁ bahuṁ vata
  me kataṁ assāti ime vuccanti bhikkhave bhikkhū pamattā viharanti
  dandhaṁ maraṇassatiṁ bhāventi āsavānaṁ khayāya yo ca khvāyaṁ
  bhikkhave bhikkhu evaṁ maraṇassatiṁ bhāveti aho vatāhaṁ tadantaraṁ jīveyyaṁ
  yadantaraṁ ekaṁ ālopaṁ saṅkhāditvā ajjhoharāmi bhagavato sāsanaṁ
  manasikareyyaṁ bahuṁ vata me kataṁ assāti yo cāyaṁ bhikkhave bhikkhu
  evaṁ maraṇassatiṁ bhāveti aho vatāhaṁ tadantaraṁ jīveyyaṁ yadantaraṁ
  assasitvā vā passasāmi passasitvā vā assasāmi bhagavato sāsanaṁ
  manasikareyyaṁ bahuṁ vata me kataṁ assāti ime vuccanti bhikkhave
  bhikkhū appamattā viharanti tikkhaṁ maraṇassatiṁ bhāventi āsavānaṁ
  khayāyāti 1-. Evaṁ catupañcālopasaṅkhādanamattaṁ avissāsiyo paritto

  *  *  *  *  *  *
  Footnote: 1. aṅ. aṭṭhaka. 24/329.
-------------------------------------------------
[page 013]
  Jīvitassa addhāti. Evaṁ addhānaparicchedato maraṇaṁ anussaritabbaṁ.
      Khaṇaparittatoti. Paramatthato hi atiparitto sattānaṁ
  jīvitakkhaṇo ekacittappavattimattoyeva. Yathā nāma rathacakkaṁ
  pavattamānampi ekeneva nemippadesena pavattati tiṭṭhamānampi ekeneva
  tiṭṭhati evameva ekacittakkhaṇikaṁ sattānaṁ jīvitaṁ tasmiṁ citte
  niruddhamatte satto niruddhoti vuccati. Yathāha. Atīte cittakkhaṇe
  jīvittha na jīvati na jīvissati anāgate cittakkhaṇe na jīvittha na jīvati
  jīvissati paccuppanne cittakkhaṇe na jīvittha jīvati na jīvissati
          jīvitaṁ attabhāvo ca sukhadukkhā ca kevalā
          ekacittasamāyuttā lahuso vattate khaṇo
          ye niruddhā marantassa tiṭṭhamānassa vā idha
          sabbepi sadisā khandhā gatā appaṭisandhiyā
          anibbattena na jāto paccuppannena jīvati
          cittabhaṅgamato loko paññatti paramatthiyāti 1-.
  Evaṁ khaṇaparittato maraṇaṁ anussaritabbaṁ.
      Iti imesaṁ aṭṭhannaṁ ākārānaṁ aññataraññatarena anussaratopi
  punappunaṁ manasikāravasena cittaṁ āsevanaṁ labhati maraṇārammaṇā
  sati santiṭṭhati nīvaraṇāni vikkhambhanti jhānaṅgāni pātubhavanti.
  Sabhāvadhammattā pana saṁvejanīyattā ca ārammaṇassa appanaṁ
  appatvā upacārappattameva jhānaṁ hoti. Lokuttarajjhānampana

  *  *  *  *  *  *
  Footnote: 1. khu. mahā. 29/48.
-------------------------------------------------
[page 014]
  Dutiyacatutthāni ca āruppajjhānāni sabhāvadhammepi bhāvanāvisesena
  appanaṁ pāpuṇanti. Visuddhibhāvanānukkamavasena hi lokuttaraṁ
  appanaṁ pāpuṇāti. Ārammaṇātikkamabhāvanāvasena āruppaṁ.
  Appanāpattasseva hi jhānassa ārammaṇasamatikkamanamattaṁ tattha
  hoti. Idha pana tadubhayampi natthi tasmā upacārappattameva
  jhānaṁ hoti. Tadetaṁ maraṇassatibalena uppannattā maraṇassaticceva
  saṅkhaṁ gacchati. Imañca pana maraṇassatimanuyutto bhikkhu satataṁ
  appamatto hoti sabbabhavesu anabhiratisaññaṁ paṭilabhati jīvitanikantiṁ
  jahati pāpagarahī hoti asannidhibahulo parikkhāresu vigatamalamacchero.
  Aniccasaññāpissa paricayaṁ gacchati. Tadanusāreneva ca dukkhasaññā
  anattasaññā ca upaṭṭhāti. Yathā abhāvitamaraṇā sattā sahasā
  vāḷamiga yakkha sappa cora vadhakābhibhūtā viya maraṇasamaye bhayaṁ santāsaṁ
  sammohamāpajjanti evaṁ anāpajjitvā abhayo asammuḷho kālaṁ
  karoti. Sace diṭṭheva dhamme amataṁ nārādheti kāyassa bhedā
  sugatiparāyano hoti.
        Tasmā have appamādaṁ kayirātha sumedhaso
        evaṁ mahānubhāvāya maraṇassatiyā sadāti.
        Idaṁ maraṇānussatiyaṁ vitthārakathāmukhaṁ.
     Idāni yantaṁ aññatra buddhuppādā nappavattapubbaṁ sabbatitthiyānaṁ
  avisayībhūtaṁ tesu tesu suttantesu ekadhammo bhikkhave
  bhāvito bahulīkato mahato saṁvegāya saṁvattati mahato atthāya
-------------------------------------------------
[page 015]
  Saṁvattati mahato yogakkhemāya saṁvattati mahato satisampajaññāya
  saṁvattati ñāṇadassanapaṭilābhāya saṁvattati diṭṭhadhammasukhavihārāya
  saṁvattati vijjāvimuttiphalasacchikiriyāya saṁvattati katamo ekadhammo
  kāyagatāsati amatante bhikkhave paribhuñjanti ye kāyagatāsatiṁ
  paribhuñjanti amatante bhikkhave na paribhuñjanti ye kāyagatāsatiṁ
  na paribhuñjanti amatantesaṁ bhikkhave paribhuttaṁ aparibhuttaṁ parihīnaṁ
  aparihīnaṁ viraddhaṁ āraddhaṁ yesaṁ kāyagatāsati āraddhāti 1- evaṁ
  bhagavatā anekehi ākārehi pasaṁsitvā kathaṁ bhāvitā ca bhikkhave
  kāyagatāsati kathaṁ bahulīkatā mahapphalā hoti mahānisaṁsā idha
  bhikkhave bhikkhu araññagato vātiādinā 2- nayena ānāpānapabbaṁ
  iriyāpathapabbaṁ catusampajaññapabbaṁ paṭikūlamanasikārapabbaṁ dhātumanasikārapabbaṁ
  nava sivaṭṭhikapabbānīti 3- imesaṁ cuddasannaṁ pabbānaṁ vasena
  kāyagatāsatikammaṭṭhānaṁ niddiṭṭhaṁ tassa bhāvanāniddeso anuppatto.
      Tattha yasmā iriyāpathapabbaṁ catusampajaññapabbaṁ dhātumanasikārapabbanti
  imāni tīṇi vipassanāvasena vuttāni nava sivaṭṭhikapabbāni
  vipassanāñāṇesuyeva ādīnavānupassanāvasena vuttāni yāpi
  cettha uddhumātakādīsu samādhibhāvanā ijjheyya sā asubhaniddese
  pakāsitāyeva. Ānāpānapabbaṁ pana paṭikūlamanasikārapabbañca
  imānevettha dve samādhivasena vuttāni. Tesu ānāpānapabbaṁ
  ānāpānassativasena visuṁ kammaṭṭhānaṁyeva. Yampanetaṁ puna caparaṁ

  *  *  *  *  *  *
  Footnote: 1. aṅ. eka. 20/58. 2. Ma. u. 14/204. 3. sīvathikā...itipi.
-------------------------------------------------
[page 016]
  Bhikkhave bhikkhu imameva kāyaṁ uddhaṁ pādatalā adho kesamatthakā
  tacapariyantaṁ pūrannānappakārassa asucino paccavekkhati atthi
  imasmiṁ kāye kesā lomā nakhā dantā taco maṁsaṁ nahārū
  aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ
  antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo
  medo assu vasā kheḷo siṅghāṇikā lasikā muttanti 1- evaṁ
  matthaluṅgaṁ aṭṭhimiñjena saṅgahetvā paṭikūlamanasikāravasena desitaṁ
  dvattiṁsākārakammaṭṭhānaṁ idamidha kāyagatāsatīti adhippetaṁ.
      Tatrāyaṁ pālivaṇṇanāpubbaṅgamo bhāvanāniddeso. Imameva
  kāyanti imaṁ cātummahābhūtikaṁ pūtikāyaṁ. Uddhaṁ pādatalāti
  pādatalato upari. Adho kesamatthakāti kesaggato heṭṭhā.
  Tacapariyantanti tiriyaṁ tacaparicchinnaṁ. Pūrannānappakārassa asucino
  paccavekkhatīti nānappakārakesādiasucipūrito ayaṁ kāyoti passati kathaṁ
  atthi imasmiṁ kāye kesā lomā nakhā .pe. Muttanti. Tattha
  atthīti saṁvijjanti. Imasminti yvāyaṁ uddhaṁ pādatalā adho
  kesamatthakā tacapariyanto pūro nānappakārassa asucinoti vuccati
  tasmiṁ. Kāyeti sarīre. Sarīraṁ hi asucisañcayato kucchitānaṁ
  kesādīnañceva cakkhurogādīnañca rogasatānaṁ āyabhūtato kāyoti
  vuccati. Kesā lomāti ete kesādayo dvattiṁsākārā. Tattha
  atthi imasmiṁ kāye kesā atthi imasmiṁ kāye lomāti evaṁ sambandho

  *  *  *  *  *  *
  Footnote: 1. dī. mahā.10/328. 2. Yu. paritoti dissati.
-------------------------------------------------
[page 017]
  Veditabbo. Imasmiṁ hi pādatalā paṭṭhāya upari kesamatthakā
  paṭṭhāya heṭṭhā tacato paṭṭhāya pariyantatoti 1- ettake byāmamatte
  kalevare sabbākārenapi vicinanto na koci kiñci muttaṁ vā maṇiṁ
  vā veḷuriyaṁ vā agaruṁ vā kuṅkumaṁ vā kappuraṁ vā vāsacuṇṇādiṁ
  vā aṇumattampi sucibhāvaṁ passati athakho paramaduggandhajegucchaṁ
  assirīkadassanaṁ nānappakāraṁ kesalomādibhedaṁ asuciṁyeva passati. Tena
  vuttaṁ atthi imasmiṁ kāye kesā lomā .pe. Muttanti.
  Ayamettha padasambandhato vaṇṇanā.
      Imampana kammaṭṭhānaṁ bhāvetukāmena ādikammikena kulaputtena
  vuttappakāraṁ kalyāṇamittaṁ upasaṅkamitvā idaṁ kammaṭṭhānaṁ
  gahetabbaṁ. Tenāpissa kammaṭṭhānaṁ kathentena sattadhā uggahakosallaṁ
  dasadhā ca manasikārakosallaṁ ācikkhitabbaṁ. Tattha vacasā manasā
  vaṇṇato saṇṭhānato disato okāsato paricchedatoti evaṁ sattadhā
  uggahakosallaṁ ācikkhitabbaṁ.
      Imasmiṁ hi paṭikūlamanasikārakammaṭṭhāne yopi tipiṭako hoti
  tenāpi manasikārakāle paṭhamaṁ vācāya sajjhāyo kātabbo. Ekaccassa
  hi sajjhāyaṁ karontasseva kammaṭṭhānaṁ pākaṭaṁ hoti malayavāsimahādevattherassa
  santike uggahitakammaṭṭhānānaṁ dvinnaṁ therānaṁ viya.
  Thero kira tehi kammaṭṭhānaṁ yācito cattāro māse imaṁyeva
  sajjhāyaṁ karothāti dvattiṁsākāre pāliṁ 2- adāsi. Te hi kiñcāpi

  *  *  *  *  *  *
  Footnote: 1. Yu. paritoti dissati. 2. Yu. dvattiṁsākārapāliṁ.
-------------------------------------------------
[page 018]
  Tesaṁ dve tayo nikāyā paguṇā padakkhiṇaggāhitāya pana cattāro
  māse dvattiṁsākāre sajjhāyantāva sotāpannā ahesuṁ. Tasmā
  kammaṭṭhānaṁ kathentena ācariyena antevāsiko vattabbo paṭhamaṁ
  tāva vācāya sajjhāyaṁ karohīti. Karontena ca tacapañcakādīni
  paricchinditvā anulomapaṭilomavasena sajjhāyo kātabbo. Kesā
  lomā nakhā dantā tacoti hi vatvā puna paṭilomato taco
  dantā nakhā lomā kesāti vattabbaṁ. Tadanantaraṁ vakkapañcake
  maṁsaṁ nhārū aṭṭhī aṭṭhimiñjaṁ vakkanti vatvā puna paṭilomato
  vakkaṁ aṭṭhimiñjaṁ aṭṭhī nhārū maṁsaṁ taco dantā nakhā lomā
  kesāti vattabbaṁ. Tato papphāsapañcake hadayaṁ yakanaṁ kilomakaṁ
  pihakaṁ papphāsanti vatvā puna paṭilomato papphāsaṁ pihakaṁ
  kilomakaṁ yakanaṁ hadayaṁ vakkaṁ aṭṭhimiñjaṁ aṭṭhī nhārū maṁsaṁ taco
  dantā nakhā lomā kesāti vattabbaṁ. Tato matthaluṅgapañcake
  antaṁ antaguṇaṁ udariyaṁ karīsaṁ matthaluṅganti vatvā puna paṭilomato
  matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ kilomakaṁ
  yakanaṁ hadayaṁ vakkaṁ aṭṭhimiñjaṁ aṭṭhī nhārū maṁsaṁ taco dantā
  nakhā lomā kesāti vattabbaṁ. Tato medacchakke pittaṁ
  semhaṁ pubbo lohitaṁ sedo medoti vatvā puna paṭilomato
  medo sedo lohitaṁ pubbo semhaṁ pittaṁ matthaluṅgaṁ karīsaṁ
  udariyaṁ antaguṇaṁ antaṁ papphāsaṁ pihakaṁ kilomakaṁ yakanaṁ hadayaṁ
  vakkaṁ aṭṭhimiñjaṁ aṭṭhī nhārū maṁsaṁ taco dantā nakhā lomā
-------------------------------------------------
[page 019]
  Kesāti vattabbaṁ. Tato muttacchakke assu vasā kheḷo
  siṅghāṇikā lasikā muttanti vatvā puna paṭilomato muttaṁ lasikā
  siṅghāṇikā kheḷo vasā assu medo sedo lohitaṁ pubbo semhaṁ
  pittaṁ matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ
  kilomakaṁ yakanaṁ hadayaṁ vakkaṁ aṭṭhimiñjaṁ aṭṭhī nhārū maṁsaṁ taco
  dantā nakhā lomā kesāti vattabbaṁ. Evaṁ kālasataṁ kālasahassaṁ
  kālasatasahassampi vācāya sajjhāyo kātabbo. Vacasā sajjhāyena
  hi kammaṭṭhānatanti paguṇā hoti na ito cito ca cittaṁ vidhāvati
  koṭṭhāsā pākaṭā honti hatthasaṅkhalikā viya vatipādapanti viya ca
  khāyanti.
      Yathā pana vacasā tatheva manasāpi sajjhāyo kātabbo.
  Vacasā sajjhāyo hi manasā sajjhāyassa paccayo hoti. Manasā
  sajjhāyo lakkhaṇapaṭivedhassa paccayo hoti.
      Vaṇṇatoti kesādīnaṁ vaṇṇo vavaṭṭhapetabbo.
      Saṇṭhānatoti tesaṁyeva saṇṭhānaṁ vavaṭṭhapetabbaṁ.
      Disatoti imasmiṁ hi sarīre nābhito uddhaṁ uparimadisā adho
  heṭṭhimadisā tasmā ayaṁ koṭṭhāso imissā nāma disāyāti
  disā vavaṭṭhapetabbā.
      Okāsatoti ayaṁ koṭṭhāso imasmiṁ nāma okāse patiṭṭhitoti
  evaṁ tassa tassa okāso vavaṭṭhapetabbo.
      Paricchedatoti sabhāgaparicchedo visabhāgaparicchedoti dve
-------------------------------------------------
[page 020]
  Paricchedā. Tattha ayaṁ koṭṭhāso heṭṭhā ca upari ca tiriyañca
  iminā nāma paricchinnoti evaṁ sabhāgaparicchedo veditabbo.
  Kesā na lomā lomāpi na kesāti evaṁ amissakatāvasena
  visabhāgaparicchedo veditabbo.
      Evaṁ sattadhā uggahakosallaṁ ācikkhantena pana idaṁ
  kammaṭṭhānaṁ asukasmiṁ sutte paṭikūlavaseneva kathitaṁ asukasmiṁ
  dhātuvasenāti ñatvā ācikkhitabbaṁ. Idaṁ hi mahāsatipaṭṭhāne
  paṭikūlavaseneva kathitaṁ mahāhatthipadopamamahārāhulovādadhātuvibhaṅgesu
  dhātuvasena kathitaṁ. Kāyagatāsatisutte pana yassa vaṇṇato
  upaṭṭhāti taṁ sandhāya cattāri jhānāni vibhattāni. Tattha
  dhātuvasena kathitaṁ vipassanākammaṭṭhānaṁ hoti paṭikūlavasena kathitaṁ
  samathakammaṭṭhānaṁ tadetaṁ idha samathakammaṭṭhānamevāti. Evaṁ sattadhā
  uggahakosallaṁ ācikkhitabbaṁ.
      Anupubbato nātisīghato nātisaṇikato vikkhepapaṭibāhanato
  paṇṇattisamatikkamanato anupubbamuñcanato appanāto tayo ca
  suttantāti evaṁ dasadhā manasikārakosallaṁ ācikkhitabbaṁ.
      Tattha anupubbatoti idaṁ hi sajjhāyakaraṇato paṭṭhāya
  anupaṭipāṭiyā manasikātabbaṁ na ekantarikāya. Ekantarikāya hi
  manasikaronto yathā nāma akusalo puriso dvattiṁsapadaṁ nisseṇiṁ
  ekantarikāya ārohanto kilantakāyo patati na ārohanaṁ sampādeti
  evameva bhāvanāsampattivasena adhigantabbassa assādassa anadhigamā
-------------------------------------------------
[page 021]
  Kilantacitto patati na bhāvanaṁ sampādeti.
      Anupubbato manasikarontenāpi ca nātisīghato manasikātabbaṁ.
  Atisīghato manasikaroto hi yathā nāma tiyojanamaggaṁ paṭipajjitvā
  okkamanavisajjanaṁ asallakkhetvā sīghena javena sattakkhattumpi
  gamanāgamanaṁ karoto purisassa kiñcāpi addhānaṁ parikkhayaṁ gacchati
  athakho pucchitvāva gantabbaṁ hoti evameva kevalaṁ kiñcāpi
  kammaṭṭhānaṁ pariyosānaṁ pāpuṇāti avibhūtaṁ pana hoti na visesaṁ
  āvahati tasmā nātisīghato manasikātabbaṁ.
      Yathā ca nātisīghato evaṁ nātisaṇikatopi. Atisaṇikato
  manasikaroto hi yathā nāma tadaheva tiyojanamaggaṁ gantukāmassa
  purisassa antarāmagge rukkhapabbatataḷākādīsu vilambamānassa maggo
  parikkhayaṁ na gacchati dvīhatīhena pariyosāpetabbo hoti evameva
  kammaṭṭhānaṁ pariyosānaṁ na gacchati visesādhigamassa paccayo na
  hoti.
      Vikkhepapaṭibāhanatoti kammaṭṭhānaṁ visajjetvā bahiddhā
  puthuttārammaṇe cetaso vikkhepo paṭibāhitabbo. Appaṭibāhato hi
  yathā nāma ekapadikaṁ papātamaggaṁ paṭipannassa purisassa akkamanapadaṁ
  asallakkhetvā itocito ca vilokato padavāro virujjhati tato
  sataporise papāte patitabbaṁ hoti evameva bahiddhā vikkhepe
  sati kammaṭṭhānaṁ parihāyati pariddhaṁsati tasmā vikkhepapaṭibāhanato
  manasikātabbaṁ.
-------------------------------------------------
[page 022]
      Paṇṇattisamatikkamanatoti yā ayaṁ kesā lomātiādikā
  paṇṇatti taṁ atikkamitvā paṭikūlanti cittaṁ ṭhapetvā. Yathā
  hi udakadullabhakāle manussā araññe udapānaṁ disvā tattha
  tālapaṇṇādikaṁ kiñcideva saññāṇaṁ bandhitvā tena saññāṇena
  āgantvā nhāyanti ceva pivanti ca yadā pana tesaṁ abhiṇhaṁ
  sañcārena āgatāgatapadaṁ pākaṭaṁ hoti tadā saññāṇena kiccaṁ
  na hoti icchiticchitakkhaṇe gantvā nhāyanti ceva pivanti ca
  evameva pubbabhāge kesā lomāti paṇṇattivasena manasikaroto
  paṭikūlabhāvo pākaṭo hoti atha kesā lomāti paṇṇattiṁ
  samatikkamitvā paṭikūlabhāveyeva cittaṁ ṭhapetabbaṁ.
      Anupubbamuñcanatoti yo yo koṭṭhāso na upaṭṭhāti taṁ
  taṁ muñcantena anupubbamuñcanato manasikātabbaṁ. Ādikammikassa hi
  kesāti manasikaroto manasikāro gantvā muttanti imaṁ
  pariyosānakoṭṭhāsameva āhacca tiṭṭhati muttanti ca manasikaroto manasikāro
  gantvā kesāti imaṁ ādikoṭṭhāsameva āhacca tiṭṭhati. Athassa
  manasikaroto manasikaroto keci koṭṭhāsā upaṭṭhahanti keci na
  upaṭṭhahanti. Tena ye ye upaṭṭhahanti tesu tesu tāva kammaṁ
  kātabbaṁ yāva dvīsu upaṭṭhitesu tesampi eko suṭṭhutaraṁ upaṭṭhahati.
  Evaṁ upaṭṭhitaṁ pana tameva punappunaṁ manasikarontena appanā
  uppādetabbā. Tatrāyaṁ upamā. Yathā hi dvattiṁsatālake
-------------------------------------------------
[page 023]
  Tālavane vasantaṁ makkaṭaṁ gahetukāmo luddho 1- ādimhi ṭhitatālassa
  paṇṇaṁ sarena vijjhitvā ukkuṭṭhiṁ kareyya atheso makkaṭo
  paṭipāṭiyā tasmiṁ tasmiṁ tāle patitvā pariyantatālameva gaccheyya
  tatthāpi gantvā luddhena tattheva katesu puna teneva nayena
  āditālaṁ āgaccheyya so evaṁ punappunaṁ paṭipāṭiyamāno 2-
  ukkuṭṭhukkuṭṭhiṭṭhāneyeva uṭṭhahitvā anukkamena ekasmiṁ tāle nipatitvā
  tassa vemajjhe makulatālapaṇṇaṁ sudaḷhaṁ 3- gahetvā vijjhiyamānopi na
  uṭṭhaheyya evaṁ sampadamidaṁ daṭṭhabbaṁ. Tatridaṁ opammasaṁsandanaṁ.
  Yathā hi tālavane dvattiṁsa tālā evaṁ imasmiṁ kāye dvattiṁsa
  koṭṭhāsā. Makkaṭo viya cittaṁ. Luddho viya yogāvacaro. Makkaṭassa
  dvattiṁsatālake tālavane nivāso viya yogino cittassa
  dvattiṁsakoṭṭhāsake kāye ārammaṇavasena anusañcaraṇaṁ. Luddhena ādimhi
  ṭhitatālassa paṇṇaṁ sarena vijjhitvā ukkuṭṭhiyā katāya makkaṭassa
  tasmiṁ tasmiṁ tāle patitvā pariyantatālagamanaṁ viya yoginā kesāti
  manasikāre āraddhe paṭipāṭiyā gantvā pariyosānakoṭṭhāseyeva
  cittassa saṇṭhānaṁ. Puna paccāgamanepi eseva nayo. Punappunaṁ
  paṭipāṭiyamānassa makkaṭassa ukkuṭṭhukkuṭṭhiṭṭhāne uṭṭhānaṁ viya
  punappunaṁ manasikaroto kesuci kesuci upaṭṭhitesu anupaṭṭhahante
  visajjetvā upaṭṭhitesu parikammakaraṇaṁ. Anukkamena ekasmiṁ tāle
  nipatitvā tassa majjhe makulatālapaṇṇaṁ sudaḷhaṁ gahetvā

  *  *  *  *  *  *
  Footnote: 1. luddo. evamuparipi. 2. Yu. paṭipātiyamāno. 3. makulatālapaṇṇasūciṁ daḷhaṁ.
-------------------------------------------------
[page 024]
  Vijjhiyamānassāpi anuṭṭhānaṁ viya avasāne dvīsu upaṭṭhitesu yo suṭṭhutaraṁ
  upaṭṭhahati tameva punappunaṁ manasikaritvā appanāya uppādanaṁ.
      Aparāpi upamā. Yathā nāma piṇḍapātiko bhikkhu dvattiṁsakulaṁ
  gāmaṁ upanissāya vasanto paṭhamageheyeva dve bhikkhā labhitvā
  parato ekaṁ visajjeyya punadivase tisso labhitvā parato dve
  visajjeyya tatiyadivase ādimhiyeva pattapūraṁ labhitvā āsanasālaṁ
  gantvā paribhuñjeyya evaṁ sampadamidaṁ daṭṭhabbaṁ. Dvattiṁsakulagāmo
  viya hi dvattiṁsākāro. Piṇḍapātiko viya yogāvacaro. Tassa taṁ
  gāmaṁ upanissāya vāso viya yogino dvattiṁsākāre parikammakaraṇaṁ.
  Paṭhamagehe dve bhikkhā labhitvā parato ekissā visajjanaṁ viya dutiyadivase
  tisso labhitvā parato dvinnaṁ visajjanaṁ viya ca manasikaroto
  manasikaroto anupaṭṭhahante visajjetvā upaṭṭhitesu upaṭṭhitesu yāva
  koṭṭhāsadvaye parikammakaraṇaṁ. Tatiyadivase ādimhiyeva pattapūraṁ
  labhitvā āsanasālāyaṁ nisīditvā paribhogo viya dvīsu yo suṭṭhutaraṁ
  upaṭṭhahati tameva punappunaṁ manasikaritvā appanāya uppādanaṁ.
      Appanātoti appanākoṭṭhāsato. Kesādīsu ekekasmiṁ
  koṭṭhāse appanā hotīti veditabbāti ayamettha adhippāyo.
      Tayo ca suttantāti adhicittaṁ sītibhāvo bojjhaṅgakosallanti
  ime tayo suttantā viriyasamādhiyojanatthaṁ veditabbāti ayamettha
  adhippāyo.
      Tattha adhicittamanuyuttena bhikkhave bhikkhunā tīṇi nimittāni
-------------------------------------------------
[page 025]
  Kālena kālaṁ manasikātabbāni kālena kālaṁ samādhinimittaṁ
  manasikātabbaṁ kālena kālaṁ paggahanimittaṁ 1- manasikātabbaṁ kālena kālaṁ
  upekkhānimittaṁ manasikātabbaṁ sace bhikkhave adhicittamanuyutto bhikkhu
  ekantaṁ samādhinimittaṁyeva manasikareyya ṭhānantaṁ cittaṁ kosajjāya
  saṁvatteyya sace bhikkhave adhicittamanuyutto bhikkhu ekantaṁ
  paggahanimittaṁyeva manasikareyya ṭhānantaṁ cittaṁ uddhaccāya saṁvatteyya
  sace bhikkhave adhicittamanuyutto bhikkhu ekantaṁ upekkhānimittaṁyeva
  manasikareyya ṭhānantaṁ cittaṁ na sammā samādhiyeyya āsavānaṁ
  khayāya yato ca kho bhikkhave adhicittamanuyutto bhikkhu kālena
  kālaṁ samādhinimittaṁ paggahanimittaṁ upekkhānimittaṁ manasikaroti taṁ
  hoti cittaṁ muduñca kammaññañca pabhassarañca na ca pabhaṅgu
  sammā samādhiyati āsavānaṁ khayāya seyyathāpi bhikkhave suvaṇṇakāro
  vā suvaṇṇakārantevāsī vā ukkaṁ bandhati ukkaṁ bandhitvā
  ukkāmukhaṁ ālimpeti ukkāmukhaṁ ālimpetvā saṇḍāsena jātarūpaṁ
  gahetvā ukkāmukhe pakkhipitvā kālena kālaṁ abhidhamati kālena
  kālaṁ udakena paripphoseti kālena kālaṁ ajjhupekkhati sace
  bhikkhave suvaṇṇakāro vā suvaṇṇakārantevāsī vā taṁ jātarūpaṁ
  ekantaṁ abhidhameyya ṭhānantaṁ jātarūpaṁ daheyya sace bhikkhave
  suvaṇṇakāro vā suvaṇṇakārantevāsī vā taṁ jātarūpaṁ ekantaṁ
  udakena paripphoseyya ṭhānantaṁ jātarūpaṁ nibbāpeyya sace bhikkhave

  *  *  *  *  *  *
  Footnote: 1. pāliyampana paggāhanimittanti dissati.
-------------------------------------------------
[page 026]
  Suvaṇṇakāro vā suvaṇṇakārantevāsī vā taṁ jātarūpaṁ ekantaṁ
  ajjhupekkheyya ṭhānantaṁ jātarūpaṁ na sammā paripākaṁ gaccheyya yato
  ca kho bhikkhave suvaṇṇakāro vā suvaṇṇakārantevāsī vā taṁ jātarūpaṁ
  kālena kālaṁ abhidhamati kālena kālaṁ udakena paripphoseti kālena
  kālaṁ ajjhupekkhati taṁ hoti jātarūpaṁ muduñca kammaññañca pabhassarañca
  na ca pabhaṅgu sammā upeti kammāya yassā yassā ca pilandhanavikatiyā
  ākaṅkhati yadi paṭṭikāya yadi kuṇḍalāya yadi gīveyyakāya yadi
  suvaṇṇamālāya tañcassa atthaṁ anubhoti evameva kho bhikkhave
  adhicittamanuyuttena .pe. Sammā samādhiyati āsavānaṁ khayāya
  yassa yassa ca abhiññāsacchikaraṇīyassa dhammassa cittaṁ abhininnāmeti
  abhiññāsacchikiriyāya tatra tatreva sakkhibhabbataṁ pāpuṇāti sati
  sati āyataneti 1- idaṁ suttaṁ adhicittanti veditabbaṁ.
      Chahi bhikkhave dhammehi samannāgato bhikkhu bhabbo anuttaraṁ
  sītibhāvaṁ sacchikātuṁ katamehi chahi idha bhikkhave bhikkhu yasmiṁ
  samaye cittaṁ niggahetabbaṁ tasmiṁ samaye cittaṁ niggaṇhāti yasmiṁ
  samaye cittaṁ paggahetabbaṁ tasmiṁ samaye cittaṁ paggaṇhāti
  yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti
  yasmiṁ samaye cittaṁ ajjhupekkhitabbaṁ tasmiṁ samaye cittaṁ ajjhupekkhati
  paṇītādhimuttiko ca hoti nibbānābhirato imehi kho bhikkhave
  chahi dhammehi samannāgato bhikkhu bhabbo anuttaraṁ sītibhāvaṁ sacchikātunti 2-

  *  *  *  *  *  *
  Footnote: 1. aṅ. tika. 20/329. 2. aṅ. chakka. 22/484.
-------------------------------------------------
[page 027]
  Idaṁ suttaṁ sītibhāvoti veditabbaṁ.
      Sattabojjhaṅgakosallaṁ pana evameva kho bhikkhave yasmiṁ
  samaye līnaṁ cittaṁ hoti akālo tasmiṁ samaye passaddhisambojjhaṅgassa
  bhāvanāyāti 1- appanākosallakathāya dassitameva.
      Iti idaṁ sattavidhaṁ uggahakosallaṁ suggahitaṁ katvā idañca
  dasavidhaṁ manasikārakosallaṁ suṭṭhu vavaṭṭhapetvā tena yoginā
  ubhayakosallavasena kammaṭṭhānaṁ sādhukaṁ uggahetabbaṁ.
      Sace panassa ācariyena saddhiṁ ekavihāreyeva phāsu hoti
  evaṁ vitthārena akathāpetvā [2]- kammaṭṭhānaṁ anuyuñjantena visesaṁ
  labhitvā uparūpari kathāpetabbaṁ. Aññattha vasitukāmena yathāvuttena
  vidhinā vitthārato kathāpetvā punappunaṁ parivattetvā sabbaṁ
  gaṇṭhiṭṭhānaṁ chinditvā paṭhavīkasiṇaniddese vuttanayeneva ananurūpaṁ
  senāsanaṁ pahāya anurūpe ca viharantena khuddakapalibodhupacchedaṁ katvā
  paṭikūlamanasikārena parikammaṁ kātabbaṁ. Karontena pana kesesu tāva
  nimittaṁ gahetabbaṁ. Kathaṁ. Ekaṁ vā dve vā kese luñcitvā
  hatthatale ṭhapetvā vaṇṇo tāva vavaṭṭhapetabbo. Chinnaṭṭhānepi
  kese oloketuṁ vaṭṭati. Udakapatte vā yāgupatte vā
  oloketumpi vaṭṭatiyeva. Kāḷakāle disvā kāḷakāti manasikātabbā
  setakāle setāti. Missakakāle pana ussadavasena manasikātabbā
  honti. Yathā ca kesesu evaṁ sakalepi tacapañcake disvāva

  *  *  *  *  *  *
  Footnote: 1. saṁ. mahāvāra. 19/156. 2. Ma. Yu. kammaṭṭhānaṁ suṭṭhu vavatthapetvā.
-------------------------------------------------
[page 028]
  Nimittaṁ gahetabbaṁ. Evaṁ nimittaṁ gahetvā sabbakoṭṭhāse
  vaṇṇasaṇṭhānadisokāsaparicchedavasena vavaṭṭhapetvā
  vaṇṇasaṇṭhānagandhāasayokāsavasena pañcadhā paṭikūlatā vavaṭṭhapetabbā.
  Tatrāyaṁ sabbakoṭṭhāsesu anupubbikathā.
      Kesā tāva pakativaṇṇena kāḷakā aḷāriṭṭhakavaṇṇanā 1-.
  Saṇṭhānato dīghā vaṭṭalikā tulādaṇḍasaṇṭhānā. Disato uparimadisāya
  jātā. Okāsato ubhosu passesu kaṇṇacūḷikāhi purato nalāṭantena
  pacchato galavāṭakena paricchinnā. Sīsakaṭāhaveṭhanāllacammaṁ kesānaṁ
  okāso. Paricchedato kesā sīsaveṭhanacamme vīhaggamattaṁ pavisitvā
  patiṭṭhitena heṭṭhā attano mūlatalena upari ākāsena tiriyaṁ
  aññamaññena paricchinnā. Dve kesā ekato natthīti ayaṁ
  sabhāgaparicchedo. Kesā na lomā lomā na kesāti evaṁ
  avasesaekattiṁsakoṭṭhāsehi amissīkatā kesā nāma. Pāṭiyekko
  esa koṭṭhāsoti ayaṁ visabhāgaparicchedo. Idaṁ kesānaṁ vaṇṇādito
  vavaṭṭhāpanaṁ. Idaṁ pana nesaṁ vaṇṇādivasena pañcadhā paṭikūlato
  vavaṭṭhāpanaṁ. Kesā nāmete vaṇṇatopi paṭikūlā saṇṭhānatopi
  gandhatopi āsayatopi okāsatopi paṭikūlā. Manuññepi hi
  yāgupatte vā bhattapatte vā kesavaṇṇaṁ kiñci disvā kesamissakamidaṁ
  haratha nanti jigucchanti. Evaṁ kesā vaṇṇatopi paṭikūlā. Rattiṁ
  bhuñjantāpi kesasaṇṭhānaṁ akkavākaṁ vā makacivākaṁ vā chupitvāpi

  *  *  *  *  *  *
  Footnote: 1. Ma. addhāriṭṭhakavaṇṇā. Yu. addāriṭṭhakavaṇṇā.
-------------------------------------------------
[page 029]
  Tatheva jigucchanti. Evaṁ saṇṭhānato paṭikūlā.
  Telamakkhanapupphadhūpādisaṅkhāravirahitānañca kesānaṁ gandho paramajeguccho hoti.
  Tato jegucchataro aggimhi pakkhittānaṁ. Kesā hi vaṇṇasaṇṭhānato
  appaṭikūlāpi siyuṁ gandhena pana paṭikūlāyeva. Yathā hi daharassa
  kumārassa vaccaṁ vaṇṇato haliddavaṇṇaṁ saṇṭhānatopi haliddapiṇḍasaṇṭhānaṁ
  saṅkāraṭṭhāne chaḍḍitaṁ ca uddhumātakakāḷasunakhasarīraṁ
  vaṇṇato tālapakkavaṇṇaṁ saṇṭhānato vaṭṭetvā visaṭṭhamudiṅgasaṇṭhānaṁ
  dāṭhāpissa sumanamakulasaṇṭhānāti ubhayampi vaṇṇasaṇṭhānato siyā
  appaṭikūlaṁ gandhena pana paṭikūlameva evaṁ kesāpi siyuṁ
  vaṇṇasaṇṭhānato appaṭikūlā gandhena pana paṭikūlāyevāti. Yathā pana
  asuciṭṭhāne gāmanissandena jātāni sūpeyyapaṇṇāni nāgarikamanussānaṁ
  jegucchāni honti aparibhogāni evaṁ kesāpi pubbalohitamuttakarīsa-
  pittasemhādinissandena jātattā jegucchāti. Idaṁ nesaṁ āsayato
  pāṭikulyaṁ. Ime ca kesā nāma gūtharāsimhi uṭṭhitapaṇṇikaṁ 1- viya
  ekattiṁsakoṭṭhāsarāsimhi jātā te susānasaṅkāraṭṭhānādīsu jātasākaṁ
  viya parikhādīsu jātakamalakuvalayādipupphaṁ viya ca asuciṭṭhāne jātattā
  paramajegucchāti. Idaṁ nesaṁ okāsato pāṭikulyaṁ. Yathā ca kesānaṁ
  evaṁ sabbakoṭṭhāsānaṁ vaṇṇasaṇṭhānagandhāsayokāsavasena pañcadhā
  paṭikūlatā vavaṭṭhapetabbā. Vaṇṇasaṇṭhānadisokāsaparicchedavasena
  pana sabbepi visuṁ visuṁ vavaṭṭhapetabbā.

  *  *  *  *  *  *
  Footnote: 1. Yu. uṭṭhitakaṇṇikaṁ.
-------------------------------------------------
[page 030]
      Tattha lomā tāva pakatilomā navutilomakūpasahassāni
  pakativaṇṇato na kesā viya asambhinnakāḷakā kāḷapiṅgalā pana
  honti. Saṇṭhānato onataggā tālamūlasaṇṭhānā. Disato dvīsu
  disāsu jātā. Okāsato ṭhapetvā kesānaṁ patiṭṭhitokāsañca
  hatthapādatalāni ca yebhuyyena avasesasarīraveṭhanacamme jātā.
  Paricchedato sarīraveṭhanacamme likhāmattaṁ pavisitvā patiṭṭhitena heṭṭhā
  attano mūlatalena upari ākāsena tiriyaṁ aññamaññena
  paricchinnā. Dve lomā ekato natthīti ayaṁ nesaṁ sabhāgaparicchedo.
  Visabhāgaparicchedo pana kesasadisoyeva.
      Nakhāti vīsatiyā nakhapattānaṁ nāmaṁ. Te sabbepi vaṇṇato
  setā. Saṇṭhānato macchasakalikasaṇṭhānā. Disato pādanakhā
  heṭṭhimadisāya hatthanakhā uparimadisāyāti dvīsu disāsu jātā.
  Okāsato aṅgulīnaṁ aggapiṭṭhesu patiṭṭhitā. Paricchedato tīsu 1-
  disāsu aṅgulīkoṭimaṁsehi anto aṅgulīpiṭṭhimaṁsena bahi ceva agge ca
  ākāsena tiriyaṁ aññamaññena paricchinnā. Dve nakhā
  ekato natthīti ayaṁ nesaṁ sabhāgaparicchedo. Visabhāgaparicchedo
  pana kesasadisoyeva.
      Dantāti paripuṇṇadantassa dvattiṁsa dantaṭṭhikāni. Tepi
  vaṇṇato setā. Saṇṭhānato anekasaṇṭhānā. Tesañhi heṭṭhimāya
  tāva dantapāḷiyā majjhe cattāro dantā mattikāpiṇḍe paṭipāṭiyā

  *  *  *  *  *  *
  Footnote: 1. Ma. Yu. dvīsu.
-------------------------------------------------
[page 031]
  Ṭhapitālābubījasaṇṭhānā tesaṁ ubhosu passesu ekeko ekamūlako
  ekakoṭiko mallikamakulasaṇṭhāno. Tato ekeko dvimūlako
  dvikoṭiko yānakaupatthambhanisaṇṭhāno. Tato dve dve timūlā
  tikoṭikā. Tato dve dve catumūlā catukoṭikāti. Uparimapāḷiyāpi
  eseva nayo. Disato uparimadisāya jātā. Okāsato dvīsu
  hanukaṭṭhikesu patiṭṭhitā. Paricchedato heṭṭhā hanukaṭṭhike
  patiṭṭhitena attano mūlatalena upari ākāsena tiriyaṁ aññamaññena
  paricchinnā. Dve dantā ekato natthīti ayaṁ nesaṁ sabhāgaparicchedo.
  Visabhāgaparicchedo pana kesasadisoyeva.
      Tacoti sakalasarīraṁ veṭhetvā ṭhitacammaṁ. Tassa upari
  kāḷasāmapītādivaṇṇā chavi nāmesā yā sakalasarīratopi saṅkaḍḍhiyamānā
  badaraṭṭhimattā hoti. Taco pana vaṇṇato setoyeva. So
  cassa setabhāvo aggijālābhighātappaharaṇappahārādīhi viddhaṁsitāya
  chaviyā pākaṭo hoti. Saṇṭhānato sarīrasaṇṭhānova hoti.
  Ayamettha saṅkhepo. Vitthārato pana pādaṅgulītaco
  kosakārakakosasaṇṭhāno piṭṭhipādataco pūṭabandhanaupāhanasaṇṭhāno 1-
  jaṅghataco bhattapūṭakatālapaṇṇasaṇṭhāno 2- ūrutaco
  taṇḍulabharitadīghatthavikasaṇṭhāno ānisadataco udakapūritapaṭaparissāvanasaṇṭhāno
  piṭṭhitaco phalakonaddhacammasaṇṭhāno kucchitaco vīṇādoṇikonaddha-
  cammasaṇṭhāno urataco yebhuyyena caturassasaṇṭhāno ubhayabāhutaco

  *  *  *  *  *  *
  Footnote: 1. Yu. puṭabandha... 2. bhattapuṭaka...
-------------------------------------------------
[page 032]
  Tūṇironaddhacammasaṇṭhāno piṭṭhihatthataco khurakosasaṇṭhāno
  phalakatthavikasaṇṭhāno 1- vā hatthaṅgulītaco kuñcikakosasaṇṭhāno gīvataco
  galakañcukasaṇṭhāno mukhataco chiddāvachiddo kīṭakulāvakasaṇṭhāno 2-
  sīsataco pattatthavikasaṇṭhānoti. Tacapariggaṇhakena ca yogāvacarena
  uttaroṭṭhato paṭṭhāya uparimukhaṁ ñāṇaṁ pesetvā paṭhamaṁ tāva
  mukhaṁ pariyonaddhitvā ṭhitacammaṁ vavaṭṭhapetabbaṁ tato nalāṭaṭṭhicammaṁ
  tato thavikāya pakkhittapattassa ca thavikāya ca antarena hatthamiva
  sīsaṭṭhikassa sīsacammassa ca antarena ñāṇaṁ pesetvā aṭṭhikena
  saddhiṁ cammassa ca 3- ekābaddhabhāvaṁ viyojentena sīsacammaṁ vavaṭṭhapetabbaṁ
  tato khandhacammaṁ tato anulomena ca paṭilomena ca dakkhiṇahatthacammaṁ
  atha teneva nayena vāmahatthacammaṁ tato piṭṭhicammaṁ taṁ
  vavaṭṭhapetvā anulomena ca paṭilomena ca dakkhiṇapādacammaṁ atha
  teneva nayena vāmapādacammaṁ tato anukkameneva
  vatthiudarahadayagīvacammāni vavaṭṭhapetabbāni atha gīvacammānantaraṁ heṭṭhimahanucammaṁ
  vavaṭṭhapetvā adharoṭṭhapariyosānaṁ pāpetvā niṭṭhapetabbaṁ. Evaṁ
  oḷārikoḷārikaṁ pariggaṇhantassa sukhumampi pākaṭaṁ hoti. Disato
  dvīsu disāsu jāto. Okāsato sakalasarīraṁ pariyonaddhitvā
  ṭhito. Paricchedato heṭṭhā patiṭṭhitatalena upari ākāsena
  paricchinno. Ayamassa sabhāgaparicchedo. Visabhāgaparicchedo pana

  *  *  *  *  *  *
  Footnote: 1. phaṇakatthavika... 2. chiddāvachiddakīṭākulāvaka...iti ekapadameva. 3. Yu. casaddoyaṁ
  na dissati.
-------------------------------------------------
[page 033]
  Kesasadisoyeva.
      Maṁsanti nava maṁsapesisatāni. Taṁ sabbampi vaṇṇato rattaṁ
  kiṁsukapupphasadisaṁ. Saṇṭhānato jaṅghapiṇḍikamaṁsaṁ tālapaṇṇapūṭa 1-
  bhattasaṇṭhānaṁ ūrumaṁsaṁ nisadapotakasaṇṭhānaṁ ānisadamaṁsaṁ
  uddhanakoṭisaṇṭhānaṁ piṭṭhimaṁsaṁ tālaguḷapaṭalasaṇṭhānaṁ phāsukadvayamaṁsaṁ
  koṭṭhalikāya kucchiyaṁ tanumattikālepanasaṇṭhānaṁ thanamaṁsaṁ bandhitvā 2-
  avakkhittamattikāpiṇḍasaṇṭhānaṁ bāhudvayamaṁsaṁ dviguṇaṁ katvā
  ṭhapitaniccammamahāmūsikasaṇṭhānaṁ. Evaṁ oḷārikoḷārikaṁ
  pariggaṇhantassa sukhumampi pāṭakaṁ hoti. Disato dvīsu disāsu jātaṁ.
  Okāsato nādhikāni 3- tīṇi aṭṭhisatāni anulimpitvā ṭhitaṁ.
  Paricchedato heṭṭhā aṭṭhisaṅghāṭe patiṭṭhitatalena upari tacena
  tiriyaṁ aññamaññena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Nhārūti nava nhārusatāni. Vaṇṇato sabbepi nhārū setā.
  Saṇṭhānato nānāsaṇṭhānā. Etesu hi gīvāya uparimabhāgato
  paṭṭhāya pañca mahānhārū sarīraṁ vinaddhamānā purimapassena otiṇṇā
  pañca pacchimapassena pañca dakkhiṇapassena pañca vāmapassena
  dakkhiṇahatthaṁ vinaddhamānāpi hatthassa purimapassena pañca
  pacchimapassena pañca tathā vāmahatthaṁ vinaddhamānāpi dakkhiṇapādaṁ
  vinaddhamānāpi pādassa purimapassena pañca pacchimapassena pañca

  *  *  *  *  *  *
  Footnote: 1. tālapaṇṇapuṭa.... 2. Yu. vaṭṭetvā. 3. Ma. vīsādhikāni.
-------------------------------------------------
[page 034]
  Tathā vāmapādaṁ vinaddhamānāpīti evaṁ sarīradhārakā nāma saṭṭhī
  mahānhārū kāyaṁ vinaddhamānā otiṇṇā. Ye kaṇḍarātipi vuccanti
  te sabbepi kandaḷamakulasaṇṭhānā. Aññe pana taṁ taṁ padesaṁ
  ajjhottharitvā ṭhitā. Tato sukhumatarā suttarajjukasaṇṭhānā.
  Aññe tato sukhumatarā pūtilatāsaṇṭhānāva. Aññe tato sukhumatarā
  mahāvīṇātantisaṇṭhānā. Aññe thūlasuttakasaṇṭhānā.
  Hatthapādapiṭṭhīsu nhārū sakuṇapādasaṇṭhānā. Sīse nhārū dārakānaṁ
  sīsajālakasaṇṭhānā. Piṭṭhiyaṁ nhārū ātape pasāritāllajālasaṇṭhānā.
  Avasesā taṁtaṁaṅgapaccaṅgānugatā nhārū sarīre
  paṭimukkajālakañcukasaṇṭhānā. Disato dvīsu disāsu jātā.
  Okāsato sakalasarīre aṭṭhīni ābandhitvā ṭhitā. Paricchedato
  heṭṭhā tiṇṇaṁ aṭṭhisatānaṁ upari patiṭṭhitatalehi upari
  maṁsacammāni āhacca ṭhitappadesehi tiriyaṁ aññamaññena
  paricchinnā. Ayaṁ nesaṁ sabhāgaparicchedo. Visabhāgaparicchedo
  pana kesasadisoyeva.
      Aṭṭhīti ṭhapetvā dvattiṁsa dantaṭṭhīni avasesāni catusaṭṭhī
  hatthaṭṭhīni catusaṭṭhī pādaṭṭhīni catusaṭṭhī maṁsanissitāni muduaṭṭhīni
  dve paṇhikaṭṭhīni ekekasmiṁ pāde dve dve gopphakaṭṭhīni dve
  jaṅghaṭṭhīni ekaṁ jannukaṭṭhi ekaṁ ūruṭṭhi dve kaṭiṭṭhīni aṭṭhārasa
  piṭṭhikaṇṭakaṭṭhīni catuvīsati phāsukaṭṭhīni cuddasa uraṭṭhīni ekaṁ
  hadayaṭṭhi dve akkhakaṭṭhīni dve koṭṭaṭṭhīni 1- dve bāhuṭṭhīni

  *  *  *  *  *  *
  Footnote: 1. koṭṭhaṭṭhīnītipi.
-------------------------------------------------
[page 035]
  Dve dve aggabāhuṭṭhīni satta gīvaṭṭhīni dve hanukaṭṭhīni ekaṁ
  nāsikaṭṭhi dve akkhiṭṭhīni dve kaṇṇaṭṭhīni ekaṁ nalāṭaṭṭhi
  ekaṁ muddhanaṭṭhi 1- nava sīsakapālaṭṭhīnīti evaṁ timattāni aṭṭhisatāni.
  Tāni sabbānipi vaṇṇato setāni. Saṇṭhānato nānāsaṇṭhānāni.
  Tattha hi aggapādaṅgulīaṭṭhīni katakabījasaṇṭhānāni.
  Tadanantarāni majjhepabbaṭṭhīni panasaṭṭhisaṇṭhānāni. Mūlapabbaṭṭhīni
  paṇḍavasaṇṭhānāni 2-. Piṭṭhipādaṭṭhīni koṭṭitakandaḷakandarāsisaṇṭhānāni
  paṇhikaṭṭhi ekaṭṭhitālaphalabījasaṇṭhānaṁ. Gopphakaṭṭhīni
  bandhakīḷāgoḷakasaṇṭhānāni. Jaṅghaṭṭhīnaṁ gopphakaṭṭhīsu patiṭṭhitaṭṭhānaṁ
  apanītatacasindikaḷīrasaṇṭhānaṁ. Khuddakaṁ jaṅghaṭṭhikaṁ dhanukadaṇḍasaṇṭhānaṁ
  mahantaṁ milātasappapiṭṭhisaṇṭhānaṁ. Jannukaṭṭhi ekato parikkhīṇapheṇakasaṇṭhānaṁ.
  Tattha jaṅghaṭṭhikassa patiṭṭhitaṭṭhānaṁ atikhiṇaggagosiṅgasaṇṭhānaṁ 3-.
  Ūruṭṭhi duttacchitavāsīpharasudaṇḍasaṇṭhānaṁ. Tassa kaṭiṭṭhimhi
  patiṭṭhitaṭṭhānaṁ kīḷāgoḷakasaṇṭhānaṁ. Tena kaṭiṭṭhino patiṭṭhitaṭṭhānaṁ
  aggacchinnamahāpuṇṇāvaphalasaṇṭhānaṁ 4-. Kaṭiṭṭhīni dvepi ekābaddhāni
  hutvā kumbhakārikauddhanasaṇṭhānāni pāṭiyekkaṁ kammārakūṭayottasaṇṭhānāni.
  Koṭiyaṁ ṭhitāanisadaṭṭhi adhomukhaṁ katvā gahitasappaphaṇasaṇṭhānaṁ
  sattaṭṭhaṭṭhānesu chiddāvachiddaṁ. Piṭṭhikaṇṭakaṭṭhīni
  abbhantarato uparūpariṭṭhapitasīsakapaṭṭavedhakasaṇṭhānāni bāhirato

  *  *  *  *  *  *
  Footnote: 1. Yu. muddhaṭṭhi. 2. paṇavasaṇṭhānānītipi. 3. Sī. atitikhiṇaggagosiṅgasaṇṭhānaṁ.
  4. Sī. Ma...ṃahāpunnāgaphalasaṇṭhānaṁ.
-------------------------------------------------
[page 036]
  Vaṭṭanāvaḷīsaṇṭhānāni. Tesaṁ antarantarā kakacadantasadisā dve tayo
  kaṇṭakā honti. Catuvīsatiyā phāsukaṭṭhīsu aparipuṇṇāni
  aparipuṇṇāsitasaṇṭhānāni 1- paripuṇṇāni paripuṇṇāsitasaṇṭhānāni sabbānipi
  odātakukkuṭassa pasāritapakkhasaṇṭhānāni. Cuddasa uraṭṭhīni
  jiṇṇasandamānikapañjarasaṇṭhānāni. Hadayaṭṭhi dabbiphaṇasaṇṭhānaṁ.
  Akkhakaṭṭhīni khuddakalohavāsīdaṇḍasaṇṭhānāni. Koṭṭaṭṭhīni ekato
  parikkhīṇasīhalakuddālasaṇṭhānāni. Bāhuṭṭhīni ādāsadaṇḍakasaṇṭhānāni.
  Aggabāhuṭṭhīni yamakatālakandasaṇṭhānāni. Maṇibandhanaṭṭhīni
  ekato alliyāpetvā ṭhapitasīsakapaṭṭavedhakasaṇṭhānāni.
  Piṭṭhihatthaṭṭhīni koṭṭitakandaḷakandarāsisaṇṭhānāni.
  Hatthaṅgulīmūlapabbaṭṭhīni paṇḍavasaṇṭhānāni. 2- Majjhepabbaṭṭhīni
  aparipuṇṇapanasaṭṭhisaṇṭhānāni. Aggapabbaṭṭhīni katakabījasaṇṭhānāni. Satta
  gīvaṭṭhīni daṇḍena vijjhitvā paṭipāṭiyā ṭhapitavaṁsakaḷīracakkalakasaṇṭhānāni.
  Heṭṭhimahanukaṭṭhi kammārānaṁ ayokūṭayottasaṇṭhānaṁ.
  Uparimaṁ avalekhanasatthakasaṇṭhānaṁ. Akkhikūpanāsakūpaṭṭhīni apanītamiñjataruṇatālaṭṭhi-
  saṇṭhānāni. Nalāṭaṭṭhi adhomukhaṭṭhapitasaṅkhathālakakapālasaṇṭhānaṁ.
  Kaṇṇacūḷikaṭṭhīni nhāpitakhurakosasaṇṭhānāni. Nalāṭakaṇṇacūḷikānaṁ
  upari paṭṭabandhanokāse aṭṭhi saṅkuṭitaghaṭapuṇṇapaṭalakhaṇḍasaṇṭhānaṁ.
  Muddhanaṭṭhi 3- mukhacchinnavaṅkanāḷikerasaṇṭhānaṁ.

  *  *  *  *  *  *
  Footnote: 1...asisaṇṭhānānītipi dissati. evamuparipi. 2. paṇava...itipi.
  3. muddhaṭṭhītipi.
-------------------------------------------------
[page 037]
  Sīsaṭṭhīni sibbetvā ṭhapitajajjaralābukaṭāhasaṇṭhānāni. Disato dvīsu
  disāsu jātāni. Okāsato avisesena sakalasarīre ṭhitāni. Visesena
  panettha sīsaṭṭhīni gīvaṭṭhīsu patiṭṭhitāni givaṭṭhīni piṭṭhikaṇṭakaṭṭhīsu
  piṭṭhikaṇṭakaṭṭhīni kaṭiṭṭhīsu kaṭiṭṭhīni uruṭṭhīsu uruṭṭhīni jannukaṭṭhīsu
  jannukaṭṭhīni jaṅghaṭṭhīsu jaṅghaṭṭhīni gopphakaṭṭhīsu gopphakaṭṭhīni
  piṭṭhipādaṭṭhīsu patiṭṭhitāni. Paricchedato anto aṭṭhimiñjena
  uparito maṁsena agge mūle ca aññamaññena paricchinnāni. Ayaṁ
  nesaṁ sabhāgaparicchedo. Visabhāgaparicchedo pana kesasadisoyeva.
      Aṭṭhimiñjanti tesaṁ tesaṁ aṭṭhīnaṁ abbhantaragatamiñjaṁ. Taṁ
  vaṇṇato setaṁ. Saṇṭhānato mahantamahantānaṁ aṭṭhīnaṁ abbhantaragataṁ
  veḷunāḷiyaṁ pakkhittaseditamahāvettaggasaṇṭhānaṁ khuddānukhuddakānaṁ
  abbhantaragataṁ veḷuyaṭṭhipabbesu pakkhittaseditatanuvettaggasaṇṭhānaṁ.
  Disato dvīsu disāsu jātaṁ. Okāsato aṭṭhīnaṁ abbhantare patiṭṭhitaṁ.
  Paricchedato aṭṭhīnaṁ abbhantaratalehi paricchinnaṁ. Ayamassa
  sabhāgaparicchedo. Visabhāgaparicchedo pana kesasadisoyeva.
      Vakkanti ekabandhanā dve maṁsapiṇḍikā. Taṁ vaṇṇato
  mandarattaṁ pālibhaddakaṭṭhivaṇṇaṁ. Saṇṭhānato dārakānaṁ
  yamakakīḷāgoḷakasaṇṭhānaṁ ekavaṇṭapaṭibaddhāmbaphaladvayasaṇṭhānaṁ vā. Disato
  uparimāya disāya jātaṁ. Okāsato galavāṭakā nikkhantena
  ekamūlena thokaṁ gantvā dvidhā bhinnena thūlanhārunā vinibandhaṁ 1-

  *  *  *  *  *  *
  Footnote: 1. vinibaddhantipi.
-------------------------------------------------
[page 038]
  Hutvā hadayamaṁsaṁ parikkhipitvā ṭhitaṁ. Paricchedato vakkaṁ vakkabhāgena
  paricchinnaṁ. Ayamassa sabhāgaparicchedo. Visabhāgaparicchedo pana
  kesasadisoyeva.
      Hadayanti hadayamaṁsaṁ. Taṁ vaṇṇato rattaṁ padumapattapiṭṭhivaṇṇaṁ.
  Saṇṭhānato bāhirapattāni apanetvā adhomukhaṭṭhapitapadumamakulasaṇṭhānaṁ
  bahi maṭṭhaṁ anto kosātakīphalassa abbhantarasadisaṁ
  paññavantānaṁ thokaṁ vikasitaṁ mandapaññānaṁ makulitameva. Anto
  cassa punnāgaṭṭhipatiṭṭhānamatto āvāṭako hoti yattha
  aḍḍhapasatamattaṁ lohitaṁ saṇṭhāti yaṁ nissāya manodhātu ca
  manoviññāṇadhātu ca vattanti taṁ panetaṁ rāgacaritassa rattaṁ hoti
  dosacaritassa kāḷakaṁ mohacaritassa maṁsadhovanaudakasadisaṁ vitakkacaritassa
  kulatthayūsavaṇṇaṁ saddhācaritassa kaṇṇikārapupphavaṇṇaṁ paññācaritassa
  acchaṁ vippasannaṁ anāvilaṁ paṇḍaraṁ parisuddhaṁ niddhotajātimaṇi
  viya jutimantaṁ khāyati. Disato uparimāya disāya jātaṁ.
  Okāsato sarīrabbhantare dvinnaṁ thanānaṁ majjhe patiṭṭhitaṁ. Paricchedato
  hadayaṁ hadayabhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Yakananti yamakamaṁsapaṭalaṁ. Taṁ vaṇṇato rattaṁ paṇḍukadhātukaṁ
  nātirattaṁ kumudassa pattapiṭṭhivaṇṇaṁ. Saṇṭhānato mūle ekaṁ
  agge yamakaṁ koviḷārapattasaṇṭhānaṁ. Tañca dandhānaṁ ekameva
  hoti mahantaṁ. Paññavantānaṁ dve vā tīṇi vā khuddakāni.
-------------------------------------------------
[page 039]
  Disato uparimāya disāya jātaṁ. Okāsato dvinnaṁ thanānaṁ
  abbhantare dakkhiṇapassaṁ nissāya ṭhitaṁ. Paricchedato yakanaṁ yakanabhāgena
  paricchinnaṁ. Ayamassa sabhāgaparicchedo. Visabhāgaparicchedo
  pana kesasadisoyeva.
      Kilomakanti paṭicchannāpaṭichannabhedato duvidhaṁ pariyonahanamaṁsaṁ.
  Taṁ duvidhampi vaṇṇato setaṁ dukkūlapilotikavaṇṇaṁ. Saṇṭhānato
  attano okāsasaṇṭhānaṁ. Disato paṭicchannakilomakaṁ uparimāya
  disāya jātaṁ itaraṁ dvīsu disāsu jātaṁ. Okāsato paṭicchannakilomakaṁ
  hadayañca vakkañca paṭicchādetvā appaṭicchannakilomakaṁ
  sakalasarīre cammassa heṭṭhimato maṁsaṁ pariyonaddhitvā ṭhitaṁ.
  Paricchedato heṭṭhā maṁsena upari cammena tiriyaṁ kilomakabhāgena
  paricchinnaṁ. Ayamassa sabhāgaparicchedo. Visabhāgaparicchedo pana
  kesasadisoyeva.
      Pihakanti udarajivhāmaṁsaṁ. Taṁ vaṇṇato nīlaṁ niggoṇḍipupphavaṇṇaṁ.
  Saṇṭhānato sattaṅgulappamāṇabandhanaṁ kāḷavacchajivhā
  saṇṭhānaṁ. Disato uparimāya disāya jātaṁ. Okāsato hadayassa
  vāmapasse udarapaṭalassa matthakapassaṁ nissāya ṭhitaṁ yasmiṁ
  paharaṇappahārena bahi nikkhante sattānaṁ jīvitakkhayo hoti. Paricchedato
  pihakabhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Papphāsanti dvattiṁsamaṁsakhaṇḍappabhedaṁ papphāsamaṁsaṁ. Taṁ vaṇṇato
-------------------------------------------------
[page 040]
  Rattaṁ nātipakkaudumbaraphalavaṇṇaṁ. Saṇṭhānato visamacchinnabahalapūvakhaṇḍasaṇṭhānaṁ
  abbhantare asitapītānaṁ abhāvena uggatena kammajatejusminā
  abbhāhatattā saṅkhāditapalāsapiṇḍamiva 1- nirasaṁ nirojaṁ.
  Disato uparimāya disāya jātaṁ. Okāsato sarīrabbhantare dvinnaṁ
  thanānamantare hadayañca yakanañca upari chādetvā olambantaṁ ṭhitaṁ.
  Paricchedato papphāsabhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Antanti purisassa dvattiṁsahatthaṁ itthiyā aṭṭhavīsatihatthaṁ
  ekavīsatiyā ṭhānesu obhaggā antavaṭṭi. Tadetaṁ vaṇṇato setaṁ
  sakkharasudhāvaṇṇaṁ. Saṇṭhānato lohitadoṇiyaṁ ābhujitvā
  ṭhapitasīsacchinnasappasaṇṭhānaṁ. Disato dvīsu disāsu jātaṁ. Okāsato upari
  galavāṭake heṭṭhā ca karīsamagge vinibandhattā galavāṭakakarīsamaggapariyante
  sarīrabbhantare ṭhitaṁ. Paricchedato antabhāgena paricchinnaṁ.
  Ayamassa sabhāgaparicchedo. Visabhāgaparicchedo pana kesasadisoyeva.
      Antaguṇanti antabhogaṭṭhānesu bandhanaṁ. Taṁ vaṇṇato setaṁ
  dakasītalikamūlavaṇṇaṁ. Saṇṭhānato dakasītalikamūlasaṇṭhānameva. Disato
  dvīsu disāsu jātaṁ. Okāsato kuddālapharasukammādīni karontānaṁ
  yantākaḍḍhanakāle yantasuttamiva yantaphalakāni antabhoge ekato
  aggaḷante 2- ābandhitvā pādapuñchanarajjumaṇḍalakassa antarā taṁ
  sibbitvā ṭhitarajjukā viya ekavīsatiyā anatabhogānaṁ antare ṭhitaṁ.

  *  *  *  *  *  *
  Footnote: 1. saṅkhāditapalāla...itipi. 2. agaḷante.
-------------------------------------------------
[page 041]
  Paricchedato antaguṇabhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Udariyanti udare bhavaṁ asita pīta khāyita sāyitaṁ. Taṁ vaṇṇato
  ajjhohaṭāhāravaṇṇaṁ. Saṇṭhānato parissāvane sithilabandhataṇḍulasaṇṭhānaṁ.
  Disato uparimāya disāya ṭhitaṁ. Okāsato udare ṭhitaṁ.
  Udaraṁ nāma ubhato nippīḷiyamānassa allasāṭakassa majjhe
  sañjātapoṭakasadisaṁ antapaṭalaṁ bahi maṭṭhaṁ anto maṁsakasambukapaliveṭhanakiliṭṭhaṁ
  pāvārapupphakasadisaṁ 1- kuṭṭhitapanasatacassa abbhantarasadisantipi
  vattuṁ vaṭṭati yattha takkoṭakā gaṇḍuppādakā tālahīrakā sūcimukhakā
  paṭatantū suttakā iccevamādidvattiṁsakulappabhedā kimayo
  ākulabyākulā saṇḍasaṇḍacārino hutvā nivasanti ye pānabhojanādimhi
  avijjamāne ullaṅghitvā viravantā hadayamaṁsaṁ abhihananti
  pānabhojanādiajjhoharaṇavelāyañca te uddhaṁmukhā hutvā paṭhamajjhohaṭe dve
  tayo ālope turitaturitā vilumpanti yaṁ tesaṁ kimīnaṁ sūtigharaṁ vaccakuṭi
  gilānasālā susānañca hoti yattha seyyathāpi nāma caṇḍālagāmadvāre
  candanikāya nidāghasamaye thūlaphusitake deve vassante udakena
  vuyhamānaṁ muttakarīsacammāṭṭhinhārukhaṇḍakheḷasiṅghāṇikalohitappabhūti
  nānākuṇapajātaṁ nipatitvā kaddamodakālulitaṁ dvīhatīhaccayena
  sañjātakimikulaṁ sūriyātapasantāpavegakuṭṭhitaṁ upari pheṇapubbuḷake muñcantaṁ
  abhinīlavaṇṇaṁ paramaduggandhaṁ jegucchaṁ neva upagantuṁ na daṭṭhuṁ araharūpataṁ

  *  *  *  *  *  *
  Footnote: 1. maṁsakasambukapaliveṭhanakiliṭṭhapāvāra...iti ekapadameva dissati.
-------------------------------------------------
[page 042]
  Āpajjitvā tiṭṭhati pageva ghāyituṁ sāyituṁ vā evameva nānappakāraṁ
  pānabhojanādi dantamūsalasañcuṇṇitaṁ jivhāhatthaparivattitaṁ
  kheḷalālāpalibuddhaṁ taṁkhaṇaṁ vigatavaṇṇagandharasādisampadaṁ tantavāyakhalisuvānavamathusadisaṁ
  nipatitvā pittasemhavātapaliveṭhitaṁ hutvā udaraggisantāpavegakuṭṭhitaṁ
  hutvā kimikulākulaṁ uparūpari pheṇapubbuḷakāni muñcantaṁ
  paramakasambukaduggandhajegucchabhāvaṁ āpajjitvā tiṭṭhati yaṁ sutvāpi
  pānabhojanādīsu amanuññatā saṇṭhāti pageva paññācakkhunā
  avaloketvā yattha ca patitaṁ pānabhojanādi pañcadhā vibhāgaṁ 1- gacchati
  ekaṁ bhāgaṁ pāṇakā khādanti ekaṁ bhāgaṁ udaraggi jhāpeti eko
  bhāgo muttaṁ hoti eko karīsaṁ eko rasabhāvaṁ āpajjitvā
  lohitamaṁsādīni 2- upabrūhayati. Paricchedato udarapaṭalena ceva udariyabhāgena
  ca paricchinnaṁ. Ayamassa sabhāgaparicchedo. Visabhāgaparicchedo
  pana kesasadisoyeva.
      Karīsanti vaccaṁ. Taṁ vaṇṇato yebhuyyena ajjhohaṭāhāravaṇṇameva
  hoti. Saṇṭhānato okāsasaṇṭhānaṁ. Disato heṭṭhimāya
  disāya jātaṁ. Okāsato pakkāsaye ṭhitaṁ. Pakkāsayo nāma
  heṭṭhānābhipiṭṭhikaṇṭakamūlānaṁ antare antāvasāne ubbedhena
  aṭṭhaṅgulamatto veḷunāḷikasadisova yattha seyyathāpi nāma upari
  bhūmibhāge patitaṁ vassodakaṁ ogaḷitvā heṭṭhā bhūmibhāgaṁ pūretvā tiṭṭhati
  evameva yaṅkiñci āmāsaye patitaṁ pānabhojanādikaṁ udaragginā

  *  *  *  *  *  *
  Footnote: 1. Ma. Yu. vivekaṁ. 2. soṇitamaṁsādīni.
-------------------------------------------------
[page 043]
  Pheṇuddehakaṁ pakkaṁ pakkaṁ nisadāya piṁsitamiva saṇhabhāvaṁ āpajjitvā
  antavilena ogaḷitvā omadditvā veḷupabbe pakkhipamānapaṇḍumattikā
  viya sannicitaṁ hutvā tiṭṭhati. Paricchedato pakkāsayapaṭalena
  ceva karīsabhāgena ca paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Matthaluṅganti sīsakaṭāhabbhantare ṭhitamiñjarāsi. Taṁ vaṇṇato
  setaṁ ahicchattakapiṇḍavaṇṇaṁ. Dadhibhāvaṁ asampattaduṭṭhakhīravaṇṇantipi
  vattuṁ vaṭṭati. Saṇṭhānato okāsasaṇṭhānaṁ. Disato
  uparimāya disāya jātaṁ. Okāsato sīsakaṭāhabbhantare cattāro
  sibbinimagge 1- nissāya samodhānetvā ṭhapitā cattāro piṭṭhapiṇḍā
  viya samohitaṁ tiṭṭhati. Paricchedato sīsakaṭāhassa abbhantaratalehi
  ceva matthaluṅgabhāgena ca paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Pittanti dve pittāni baddhapittañca abaddhapittañca. Tattha
  baddhapittaṁ vaṇṇato bahalamadhukatelavaṇṇaṁ abaddhapittaṁ
  milātabakulapupphavaṇṇaṁ 2-. Saṇṭhānato ubhayampi okāsasaṇṭhānaṁ.
  Disato baddhapittaṁ uparimāya disāya jātaṁ itaraṁ dvīsu disāsu
  jātaṁ. Okāsato abaddhapittaṁ ṭhapetvā kesalomadantanakhānaṁ
  maṁsavinimuttaṭṭhānañceva thaddhasukkacammañca udakamiva telabindu
  avasesasarīraṁ byāpetvā ṭhitaṁ yamhi kupite sattānaṁ akkhīni

  *  *  *  *  *  *
  Footnote: 1. sibbanī...itipi. 2. Sī. Yu. milātāakulīpupphavaṇṇaṁ.
  Ma. milātāakulipupphavaṇṇaṁ.
-------------------------------------------------
[page 044]
  Pītakāni honti bhamanti gattaṁ kampati kaṇḍāyati. Baddhapittaṁ
  hadayapapphāsānaṁ antare yakanamaṁsaṁ nissāya patiṭṭhite
  mahākosātakīkosakasadise pittakosake ṭhitaṁ yamhi kupite sattā ummattakā
  honti vipallatthacittā hirottappaṁ chaḍḍetvā akātabbaṁ karonti
  abhāsitabbaṁ bhāsanti acintitabbaṁ cintenti. Paricchedato pittabhāgena
  paricchinnaṁ. Ayamassa sabhāgaparicchedo. Visabhāgaparicchedo pana
  kesasadisoyeva.
      Semhanti sarīrabbhantare ekapattapūrappamāṇaṁ 1- semhaṁ. Taṁ
  vaṇṇato setaṁ nāgabahalapaṇṇarasavaṇṇaṁ 2-. Saṇṭhānato okāsasaṇṭhānaṁ.
  Disato uparimāya disāya jātaṁ. Okāsato udarapaṭale
  ṭhitaṁ yaṁ pānabhojanādiajjhoharaṇakāle seyyathāpi nāma udake
  sevālapaṇṇakaṁ 3- kaṭṭhe vā kaṭhale vā patante chijjitvā dvidhā hutvā
  puna ajjhottharitvā tiṭṭhati evameva pānabhojanādimhi nipatante
  chijjitvā dvidhā hutvā puna ajjhottharitvā tiṭṭhati yamhi ca
  mandībhūte pakkagaṇḍo viya pūtikukkuṭaṇḍamiva ca udaraṁ paramajegucchaṁ
  kuṇapagandhaṁ hoti tato uggatena ca gandhena uddekopi mukhampi
  duggandhaṁ pūtikuṇapasadisaṁ hoti so ca puriso apehi duggandhaṁ
  vāyasīti vattabbataṁ āpajjati yañca vaḍḍhitvā bahalattamāpannaṁ
  pidhānaphalakamiva vaccakuṭiyā udarapaṭalassa abbhantareyeva kuṇapagandhaṁ

  *  *  *  *  *  *
  Footnote: 1. Ma. ekapatthapūrappamāṇaṁ. 2. Sī. Ma. nāgabalāsapaṇṇarasavaṇṇaṁ.
  3. Ma. Yu. sevālapaṇakaṁ.
-------------------------------------------------
[page 045]
  Sannirumhitvā tiṭṭhati. Paricchedato semhabhāgena paricchinnaṁ.
  Ayamassa sabhāgaparicchedo. Visabhāgaparicchedo pana kesasadisoyeva.
      Pubboti [1]- paṇḍupalāsavaṇṇo. Matasarīre pana
  pūtibahalācāmavaṇṇo hoti. Saṇṭhānato okāsasaṇṭhāno. Disato
  dvīsu disāsu hoti. Okāsato pana pubbassa okāso nāma
  nibaddho natthi yattha so sannicito tiṭṭheyya. Yatra yatra
  pana khāṇukaṇṭakappaharaṇāggijālādīhi abhihate sarīrappadese lohitaṁ
  saṇṭhahitvā paccati gaṇḍapīḷakādayo vā uppajjanti tatra
  tatra tiṭṭhati. Paricchedato pubbabhāgena paricchinno. Ayamassa
  sabhāgaparicchedo. Visabhāgaparicchedo pana kesasadisoyeva.
      Lohitanti dve lohitāni sannicitalohitañca saṁsaraṇalohitañca.
  Tattha sannicitalohitaṁ vaṇṇato nipakkabahalalākhārasavaṇṇaṁ
  saṁsaraṇalohitaṁ acchalākhārasavaṇṇaṁ. Saṇṭhānato ubhayampi
  okāsasaṇṭhānaṁ. Disato sannicitalohitaṁ uparimāya disāya jātaṁ itaraṁ dvīsu
  disāsu jātaṁ. Okāsato saṁsaraṇalohitaṁ ṭhapetvā kesalomadantanakhānaṁ
  maṁsavinimuttaṭṭhānañceva thaddhasukkacammañca dhamanijālānusārena
  sabbaṁ upādinnasarīre pharitvā ṭhitaṁ sannicitalohitaṁ yakanaṭṭhānassa
  heṭṭhābhāgaṁ pūretvā ekapattapūramattaṁ vakkahadayayakanapapphāsānaṁ
  upari thokaṁ thokaṁ paggharantaṁ vakkahadayayakanapapphāse temayamānaṁ

  *  *  *  *  *  *
  Footnote: 1. etthantare pāṭho naṭṭho viya dissati. Ma. pūtilohitavasena pavattapubbaṁ taṁ vaṇṇato
  paṇḍupalāsavaṇṇoti evaṁ muddito ....pavattapubbo so...iti evaṁ ca sundaraṁ.
-------------------------------------------------
[page 046]
  Ṭhitaṁ tasmiṁ hi vakkahadayādīni atemente sattā pipāsitā honti.
  Paricchedato lohitabhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Sedoti lomakūpādīhi paggharaṇakāapodhātu. So vaṇṇato
  vippasannatilatelavaṇṇo. Saṇṭhānato okāsasaṇṭhāno. Disato
  dvīsu disāsu jāto. Okāsato sedassokāso nāma nibaddho
  natthi yattha so lohitaṁ viya sadā tiṭṭheyya yadā pana
  aggisantāpasūriyasantāpautuvikārādīhi sarīraṁ santappati tadā udakato
  abbuḷhamattavisamacchinnabhisamuḷālakumudanāḷakalāpo viya
  sabbakesalomakūpavivarehi paggharati tasmā tassa saṇṭhānampi
  kesalomakūpavivarānaññeva vasena veditabbaṁ. Sedapariggaṇhakena ca yoginā
  kesalomakūpavivare pūretvā ṭhitavaseneva sedo manasikātabbo.
  Paricchedato sedabhāgena paricchinno. Ayamassa sabhāgaparicchedo.
  Visabhāgaparicchedo pana kesasadisoyeva.
      Medoti thīnasineho. So vaṇṇato phālitahaliddivaṇṇo.
  Saṇṭhānato thūlasarīrassa tāva cammamaṁsantare ṭhapitahaliddivaṇṇa-
  dukkūlapilotikasaṇṭhāno hoti kīsasarīrassa jaṅghamaṁsaṁ ūrumaṁsaṁ
  piṭṭhikaṇṭakanissitapiṭṭhimaṁsaṁ udaravaṭṭimaṁsanti etāni nissāya diguṇaṁ
  tiguṇaṁ katvā ṭhapitahaliddivaṇṇadukkūlapilotikasaṇṭhāno. Disato
  dvīsu disāsu jāto. Okāsato thūlassa sakalasarīraṁ pharitvā kīsassa
  jaṅghamaṁsādīni nissāya ṭhito yaṁ sinehasaṅkhagatampi paramajegucchattā
-------------------------------------------------
[page 047]
  Neva muddhani telatthāya na nāsatelādīnaṁ atthāya gaṇhanti.
  Paricchedato heṭṭhā maṁsena upari cammena tiriyaṁ medabhāgena
  paricchinno. Ayamassa sabhāgaparicchedo. Visabhāgaparicchedo pana
  kesasadisoyeva.
      Assūti akkhīhi paggharaṇakāapodhātu. Taṁ vaṇṇato
  vippasannatilatelavaṇṇaṁ. Saṇṭhānato okāsasaṇṭhānaṁ. Disato
  uparimāya disāya jātaṁ. Okāsato akkhikūpakesu ṭhitaṁ. Na cetaṁ
  pittakosake pittamiva akkhikūpakesu sadā sannicitaṁ tiṭṭhati. Yadā
  pana sattā somanassajātā mahāhasitaṁ hasanti domanassajātā
  rodanti paridevanti tathārūpaṁ visamāhāraṁ vā āharanti yadā
  ca nesaṁ akkhīni dhūmarajapaṁsukādīhi abhihaññanti tadā etehi
  somanassadomanassa visabhāgāhārautūhi samuṭṭhahitvā akkhikūpake
  pūretvā tiṭṭhati vā paggharati vā. Assupariggaṇhakena pana
  yoginā akkhikūpake pūretvā ṭhitavaseneva pariggaṇhitabbaṁ.
  Paricchedato assubhāgena paricchinnaṁ. Ayamassa sabhāgaparicchedo.
  Visabhāgaparicchedo pana kesasadisoyeva.
      Vasāti vilīnasineho. Sā vaṇṇato nāḷikeratelavaṇṇā.
  Ācāme āsittatelavaṇṇātipi vattuṁ vaṭṭati. Saṇṭhānato nhānakāle
  pasannaudakassa upari paribbhamantasinehabinduvisaṭasaṇṭhānā. Disato
  dvīsu disāsu jātā. Okāsato yebhuyyena hatthatalahatthapiṭṭhi-
  pādatalapādapiṭṭhināsapūṭanalāṭāṁsakūṭesu ṭhitā. Na cesā etesu
-------------------------------------------------
[page 048]
  Okāsesu sadā vilīnāva hutvā tiṭṭhati yadā pana aggisantāpa-
  sūriyasantāpautuvisabhāgadhātuvisabhāgehi te padesā usmājātā honti
  tadā tattha nhānakāle pasannaudakuparisinehabinduvisaṭo viya
  itocitoca sañcarati. Paricchedato vasābhāgena paricchinnā.
  Ayamassa sabhāgaparicchedo. Visabhāgaparicchedo pana kesasadisoyeva.
      Kheḷoti antomukhe pheṇamissā āpodhātu. So vaṇṇato
  seto pheṇavaṇṇo. Saṇṭhānato okāsasaṇṭhāno.
  Pheṇasaṇṭhānotipi vattuṁ vaṭṭati. Disato uparimāya disāya jāto.
  Okāsato ubhohi kapolapassehi oruyha jivhāya ṭhito. Na cesa
  ettha sadā sannicito hutvā tiṭṭhati yadā pana sattā tathārūpaṁ
  āhāraṁ passanti vā saranti vā uṇhatittikakaṭukaloṇambilānaṁ
  vā kiñci mukhe ṭhapenti yadā vā nesaṁ hadayaṁ ākilāyati 1-
  kismiñcideva vā jigucchā uppajjati tadā kheḷo uppajjitvā
  ubhohi kapolapassehi oruyha jivhāya saṇṭhāti. Aggajivhāya
  cesa tanuko hoti mūlajivhāya bahalo mukhe pakkhittañca puthukaṁ
  vā taṇḍulaṁ vā aññaṁ vā kiñci khādanīyaṁ nadīpuline
  khatakūpakasalilaṁ viya parikkhayaṁ agacchantova temetuṁ samattho hoti.
  Paricchedato kheḷabhāgena paricchinno. Ayamassa sabhāgaparicchedo.
  Visabhāgaparicchedo pana kesasadisoyeva.
      Siṅghāṇikāti matthaluṅgato paggharaṇakāsuci. Sā vaṇṇato

  *  *  *  *  *  *
  Footnote: 1. Yu. āgilāyati.
-------------------------------------------------
[page 049]
  Taruṇatālaṭṭhimiñjavaṇṇā. Saṇṭhānato okāsasaṇṭhānā. Disato
  uparimāya disāya jātā. Okāsato nāsapūṭe pūretvā ṭhitā.
  Na cesā ettha sadā sannicitā hutvā tiṭṭhati athakho yathā
  nāma puriso paduminipatte dadhiṁ bandhitvā heṭṭhā kaṇṭakena
  vijjheyya atha tena chiddena dadhimaṭṭhaṁ 1- gaḷitvā bahi pateyya
  evameva yadā sattā rodanti visabhāgāhārautuvasena vā
  sañjātadhātukkhobhā honti tadā anto sīsato pūtisemhabhāvaṁ āpannaṁ
  matthaluṅgaṁ gaḷitvā tālumatthakavivarena otaritvā nāsapūṭe pūretvā
  tiṭṭhati vā paggharati vā. Siṅghāṇikāpariggaṇhakena pana yoginā
  nāsapūṭe pūretvā ṭhitavaseneva pariggaṇhitabbā. Paricchedato
  siṅghāṇikābhāgena paricchinnā. Ayamassa sabhāgaparicchedo.
  Visabhāgaparicchedo pana kesasadisoyeva.
      Lasikāti sarīrasandhīnaṁ abbhantare picchilakuṇapaṁ. Sā vaṇṇato
  kaṇṇikāra niyyāsa vaṇṇā. Saṇṭhānato okāsasaṇṭhānā. Disato
  dvīsu disāsu jātā. Okāsato aṭṭhisandhīnaṁ abbhañjanakiccaṁ
  sādhayamānā asītisatasandhīnaṁ abbhantare ṭhitā. Yassa cesā mandā
  hoti tassa uṭṭhahantassa nisīdantassa abhikkamantassa paṭikkamantassa
  sammiñjantassa pasārentassa aṭṭhikāni kaṭakaṭāyanti accharāsaddaṁ
  karonto viya visañcarati ekayojanadviyojanamattampi addhānaṁ

  *  *  *  *  *  *
  Footnote: 1. Ma. dadhimuttaṁ. dadhino visandanāccharaso dadhimatthanti ṭīkā. dadhimaṇḍanti
  pana yuttataraṁ.
-------------------------------------------------
[page 050]
  Gatassa vāyodhātu kuppati gattāni dukkhanti. Yassa pana
  bahukā honti tassa uṭṭhānanisajjādīsu na aṭṭhīni kaṭakaṭāyanti
  dīghampi addhānaṁ gatassa na vāyodhātu kuppati na gattāni
  dukkhanti. Paricchedato lasikābhāgena paricchinnā. Ayamassa
  sabhāgaparicchedo. Visabhāgaparicchedo pana kesasadisoyeva.
      Muttanti vaṇṇato māsakhārodakavaṇṇaṁ. Saṇṭhānato
  adhomukhaṭṭhapitaudakakumbhābbhantare gata udakasaṇṭhānaṁ. Disato heṭṭhimāya
  disāya jātaṁ. Okāsato vatthissa abbhantare ṭhitaṁ. Vatthi nāma
  vatthipūṭo vuccati yattha seyyathāpi candanikāya pakkhitte adhomukhe 1-
  ravaṇaghaṭe candanikāraso pavisati na cassa pavisanamaggo paññāyati
  evameva sarīrato muttaṁ pavisati na cassa pavisanamaggo paññāyati
  nikkhamanamaggo pana pākaṭo hoti yamhi ca muttassa bharite
  passāvaṁ karomāti sattānaṁ āyūhanaṁ hoti. Paricchedato
  vatthiabbhantarena ceva muttabhāgena ca paricchinnaṁ. Ayamassa
  sabhāgaparicchedo. Visabhāgaparicchedo pana kesasadisoyeva.
      Evañhi kesādike koṭṭhāse vaṇṇasaṇṭhānadisokāsaparicchedavasena
  vavaṭṭhapetvā anupubbato nātisīghatotiādinā nayena
  vaṇṇasaṇṭhānagandhāsayokāsavasena pañcadhā paṭikūlā paṭikūlāti
  manasikaroto paṇṇattisamatikkamāvasāne seyyathāpi cakkhumato purisassa
  dvattiṁsavaṇṇānaṁ kusumānaṁ ekasuttakagaṇṭhitaṁ 2- mālaṁ olokentassa

  *  *  *  *  *  *
  Footnote: 1. amukhe. 2....ganthitaṁ.
-------------------------------------------------
[page 051]
  Sabbapupphāni apubbācarimamiva 1- pākaṭāni honti evameva
  atthi imasmiṁ kāye kesāti imaṁ kāyaṁ olokentassa sabbe te
  dhammā apubbācarimamiva pākaṭā honti. Tena vuttaṁ
  manasikārakosallakathāyaṁ ādikammikassa hi kesāti manasikaroto manasikāro
  gantvā muttanti imaṁ pariyosānakoṭṭhāsameva āhacca tiṭṭhatīti.
  Sace pana bahiddhāpi manasikāraṁ upasaṁharati athassa evaṁ
  sabbakoṭṭhāsesu pākaṭībhūtesu āhiṇḍantā manussatiracchānādayo sattākāraṁ
  vijahitvā koṭṭhāsarāsivaseneva upaṭṭhahanti tehi ca ajjhohariyamānaṁ
  pānabhojanādi koṭṭhāsarāsimhi pakkhipamānamiva upaṭṭhāti. Athassa
  anupubbamuñcanādivasena paṭikūlā paṭikūlāti punappunaṁ manasikaroto
  anukkamena appanā uppajjati. Tattha kesādīnaṁ
  vaṇṇasaṇṭhānadisokāsaparicchedavasena upaṭṭhānaṁ uggahanimittaṁ sabbākārato
  paṭikūlavasena upaṭṭhānaṁ paṭibhāganimittaṁ. Taṁ āsevato bhāvayato
  vuttanayeneva asubhakammaṭṭhānesu viya paṭhamajjhānavasena appanā
  uppajjati. Sā yassa ekova koṭṭhāso pākaṭo hoti ekasmiṁ vā
  koṭṭhāse appanaṁ patvā puna aññasmiṁ yogaṁ na karoti tassa ekāva
  uppajjati. Yassa pana anekakoṭṭhāsā pākaṭā honti ekasmiṁ vā
  jhānaṁ patvā puna aññasmimpi yogaṁ karoti tassa mālakattherassa 2-
  viya koṭṭhāsagaṇanāya paṭhamajjhānāni nibbattanti. So kirāyasmā
  dīghabhāṇakābhayattheraṁ hatthe gahetvā āvuso abhaya ito tāva imaṁ

  *  *  *  *  *  *
  Footnote: 1. Ma. apubbāpariyamiva. 2. Ma. mallakattherassa.
-------------------------------------------------
[page 052]
  Pañhaṁ uggaṇhāhīti vatvā āha mahallakatthero 1-
  dvattiṁsakoṭṭhāsesu dvattiṁsāya paṭhamajjhānānaṁ lābhī sace rattiṁ ekaṁ divā
  ekaṁ samāpajjati so taṁ 2- atirekaḍḍhamāsena pana sambajjhati 3-
  sace pana devasikaṁ ekaṁ samāpajjati atirekamāsena puna
  sambajjhatīti 4-. Evaṁ paṭhamajjhānavasena ijjhamānampi cetaṁ kammaṭṭhānaṁ
  vaṇṇasaṇṭhānādīsu satibalena ijjhanato kāyagatāsatīti vuccati.
  Imañca pana kāyagatāsatimanuyutto bhikkhu aratiratisaho hoti na ca
  naṁ arati sahati uppannaṁ aratiṁ abhibhuyya abhibhuyya viharati
  bhayabheravasaho hoti na ca naṁ bhayabheravaṁ sahati uppannaṁ bhayabheravaṁ
  abhibhuyya abhibhuyya viharati khamo hoti sītassa uṇhassa .pe. 5-
  Pāṇaharānaṁ adhivāsakajātiko hoti kesādīnaṁ vaṇṇabhedaṁ nissāya
  catunnaṁ jhānānaṁ lābhī hoti cha abhiññā paṭivijjhati.
          Tasmā have appamatto anuyuñjetha paṇḍito
          evaṁ anekānisaṁsaṁ imaṁ kāyagatāsatinti.
                 Idaṁ kāyagatāsatiyaṁ vitthārakathāmukhaṁ.
      Idāni yantaṁ bhagavatā ayampi kho bhikkhave ānāpānassatisamādhi
  bhāvito bahulīkato santo ceva paṇīto ca asecanako ca
  sukho ca vihāro uppannuppanne ca pāpake akusale dhamme ṭhānaso
  antaradhāpeti vūpasametīti 6- evaṁ pasaṁsitvā kathaṁ bhāvito ca bhikkhave

  *  *  *  *  *  *
  Footnote: 1. Ma. mallakatthero. 2. Yu. idaṁ padadvayaṁ natthi. 3-4. Yu. sampajjati.
  5. aṅ catu. 21/158. 6. saṁ. mahāvāra. 19/407.
-------------------------------------------------
[page 053]
  Ānāpānassatisamādhi kathaṁ bahulīkato santo ceva paṇīto ca
  asecanako ca sukho ca vihāro uppannuppanne ca pāpake akusale dhamme
  ṭhānaso antaradhāpeti vūpasameti idha bhikkhave bhikkhu araññagato
  vā rukkhamūlagato vā suññāgāragato vā nisīdati pallaṅkaṁ ābhujitvā
  ujuṁ kāyaṁ paṇidhāya parimukhaṁ satiṁ upaṭṭhapetvā so satova
  assasati sato passasati dīghaṁ vā assasanto dīghaṁ assasāmīti
  pajānāti dīghaṁ vā passasanto .pe. Rassaṁ vā assasanto
  .pe. Rassaṁ vā passasanto rassaṁ passasāmīti pajānāti
  sabbakāyapaṭisaṁvedī assasissāmīti sikkhati sabbakāyapaṭisaṁvedī
  passasissāmīti sikkhati passambhayaṁ kāyasaṅkhāraṁ assasissāmīti sikkhati
  passambhayaṁ kāyasaṅkhāraṁ passasissāmīti sikkhati pītipaṭisaṁvedī
  sukhapaṭisaṁvedī cittasaṅkhārapaṭisaṁvedī passambhayaṁ cittasaṅkhāraṁ
  cittapaṭisaṁvedī abhippamodayaṁ cittaṁ samādahaṁ cittaṁ vimocayaṁ cittaṁ
  aniccānupassī virāgānupassī nirodhānupassī paṭinissaggānupassī
  assasissāmīti sikkhati paṭinissaggānupassī passasissāmīti sikkhatīti 1-
  evaṁ soḷasavatthukaṁ ānāpānassatikammaṭṭhānaṁ niddiṭṭhaṁ tassa
  bhāvanāniddeso anuppatto. So pana yasmā pālivaṇṇanānusāreneva
  vuccamāno sabbākāraparipūro hoti tasmā ayamettha
  pālivaṇṇanāpubbaṅgamo niddeso.
      Kathaṁ bhāvito ca bhikkhave ānāpānassatisamādhīti ettha tāva.

  *  *  *  *  *  *
  Footnote: 1. saṁ. mahāvāra. 19/407.
-------------------------------------------------
[page 054]
  Kathanti ānāpānassatisamādhibhāvanānaṁ nānappakārato
  vitthāretukamyatāpucchā. Bhāvito ca bhikkhave ānāpānassatisamādhīti
  nānappakārato vitthāretukamyatāya puṭṭhadhammanidassanaṁ. Kathaṁ bahulīkato .pe.
  Vūpasametīti etthāpi eseva nayo. Tattha bhāvitoti uppādito
  vaḍḍhito vā. Ānāpānassatisamādhīti ānāpānapariggāhikāya satiyā
  saddhiṁ sampayutto samādhi ānāpānassatiyaṁ vā samādhi ānāpānassatisamādhi.
  Bahulīkatoti punappunaṁ kato. Santo ceva paṇīto
  cāti santo ceva paṇīto ceva. Ubhayattha evasaddena niyamo
  veditabbo. Kiṁ vuttaṁ hoti. Ayañhi yathā asubhakammaṭṭhānaṁ
  kevalaṁ paṭivedhavasena santaṁ ca paṇītaṁ ca oḷārikārammaṇattā pana
  paṭikūlārammaṇattā ca ārammaṇavasena neva santaṁ na paṇītaṁ na evaṁ
  kenaci pariyāyena asanto vā apaṇīto vā athakho ārammaṇasantatāyapi
  santo vūpasanto nibbuto paṭivedhasaṅkhātāṅgasantatāyapi
  ārammaṇapaṇītatāyapi paṇīto atittīkaro 1- aṅgapaṇītatāyapīti. Tena
  vuttaṁ santo ceva paṇīto cāti. Asecanako ca sukho ca vihāroti
  ettha pana. Nāssa secananti asecanako anāsittako abbokiṇṇo
  pāṭiyekko āveṇiko natthi ettha parikammena vā upacārena
  vā santatā ādisamannāhārato pabhūti attano sabhāveneva santo
  ca paṇīto cāti attho. Keci pana asecanakoti anāsittako
  ojavanto sabhāveneva madhuroti vadanti. Evamayaṁ asecanakova

  *  *  *  *  *  *
  Footnote: 1. atittikaro.
-------------------------------------------------
[page 055]
  Appitappitakkhaṇe kāyikacetasikasukhapaṭilābhāya saṁvattanato sukho ca
  vihāroti veditabbo. Uppannuppanneti avikkhambhite avikkhambhite.
  Pāpaketi lāmake. Akusale dhammeti akosalyasambhūte dhamme.
  Ṭhānaso antaradhāpetīti khaṇeneva antaradhāpeti vikkhambheti.
  Vūpasametīti suṭṭhu upasameti nibbedhabhāgiyattā vā anupubbena
  ariyamaggavuḍḍhippatto samucchindati. Paṭipassambhetīti vuttaṁ hoti.
  Ayaṁ panettha saṅkhepattho bhikkhave kena pakārena kenākārena kena
  vidhinā bhāvito ānāpānassatisamādhi kena pakārena bahulīkato santo
  ceva .pe. Vūpasametīti.
      Idāni tamatthaṁ vitthārento idha bhikkhavetiādimāha.
  Tattha idha bhikkhave bhikkhūti bhikkhave imasmiṁ sāsane bhikkhu. Ayaṁ
  hi ettha idhasaddo sabbappakārāanāpānassatisamādhinibbattakassa
  puggalassa sannicayabhūtasāsanaparidīpano 1- aññasāsanassa
  tathābhāvapaṭisedhano ca. Vuttañhetaṁ idheva bhikkhave samaṇo .pe.
  Suññā parappavādā samaṇebhi aññāhīti 2-. Tena vuttaṁ imasmiṁ
  sāsane bhikkhūti.
      Araññagato vā rukkhamūlagato vā suññāgāragato vāti idamassa
  ānāpānassatisamādhibhāvanānurūpasenāsanapariggahaparidīpanaṁ. Imassa
  hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ

  *  *  *  *  *  *
  Footnote: 1. sannissayabhūte. 2. aṅ. catukka. 21/323. pāliyampana samaṇehi aññehīti
  dissati. samaṇebhi aññehītipi.
-------------------------------------------------
[page 056]
  Ānāpānassatisamādhiārammaṇaṁ abhirūhituṁ na icchati kūṭagoṇayuttaratho
  viya uppathameva dhāvati. Tasmā seyyathāpi nāma gopo kūṭadhenuyā
  sabbaṁ 1- khīraṁ pivitvā vaḍḍhitaṁ kūṭavacchaṁ dametukāmo dhenuto
  apanetvā ekante mahantaṁ thambhaṁ nikhanitvā 2- tattha yottena bandheyya
  athassa so vaccho itocito ca vipphanditvā palāyituṁ asakkonto
  tameva thambhaṁ upanisīdeyya vā upanipajjeyya vā evameva imināpi
  bhikkhunā dīgharattaṁ rūpārammaṇādirasapānavaḍḍhitaṁ duṭṭhacittaṁ dametukāmena
  rūpādiārammaṇato apanetvā araññaṁ vā .pe. Suññāgāraṁ vā
  pavisitvā tattha assāsapassāsathambhe satiyottena bandhitabbaṁ evamassa
  taṁ cittaṁ itocito ca vipphanditvāpi pubbe āciṇṇārammaṇaṁ alabhamānaṁ
  satiyottaṁ chinditvā palāyituṁ asakkontaṁ tamevārammaṇaṁ upacārappanāvasena
  upanisīdati ceva upanipajjati ca. Tenāhu porāṇā
          yathā thambhe nibandheyya vacchaṁ damaṁ naro idha
          bandheyyevaṁ sakaṁ cittaṁ satiyārammaṇe daḷhanti.
  Evamassetaṁ senāsanaṁ bhāvanānurūpaṁ hoti. Tena vuttaṁ idamassa
  ānāpānassatisamādhibhāvanānurūpasenāsanapariggahaparidīpananti. Athavā
  yasmā idaṁ kammaṭṭhānappabhede muddhabhūtaṁ sabbabuddhapaccekabuddhabuddhasāvakānaṁ
  visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ
  itthīpurisahatthiassādisaddasamākulaṁ gāmantaṁ apariccajitvā
  na sukaraṁ bhāvetuṁ saddakaṇṭakattā jhānassa agāmake

  *  *  *  *  *  *
  Footnote: 1. Yu. idaṁ padaṁ natthi. 2. nikhaṇitvāpi.
-------------------------------------------------
[page 057]
  Pana araññe sukaraṁ yogāvacarena idaṁ kammaṭṭhānaṁ pariggahetvā
  ānāpānacatutthajjhānaṁ 1- nibbattetvā tadeva pādakaṁ katvā saṅkhāre
  sammasitvā aggaphalaṁ arahattaṁ sampāpuṇituṁ tasmāssa anurūpasenāsanaṁ
  dassento bhagavā araññagato vātiādimāha.
      Vatthuvijjācariyo viya hi bhagavā. So yathā vatthuvijjācariyo
  nagarabhūmiṁ passitvā suṭṭhu upaparikkhitvā ettha nagaraṁ māpethāti
  upadisati sotthinā ca nagare niṭṭhite rājakulato mahāsakkāraṁ
  labhati evameva yogāvacarassa anurūpasenāsanaṁ upaparikkhitvā ettha
  kammaṭṭhānaṁ anuyuñjitabbanti upadisati tato tattha kammaṭṭhānamanuyuttena
  yoginā kamena arahatte patte sammāsambuddho vata
  so bhagavāti mahantaṁ sakkāraṁ labhati. Ayaṁ pana bhikkhu dīpisadisoti
  vuccati. Yathā hi mahādīpirājā araññe tiṇagahanaṁ va vanagahanaṁ vā
  pabbatagahanaṁ vā nissāya nilīyitvā vanamahisagokaṇṇa sūkarādayo mige
  gaṇhati evameva ayaṁ araññādīsu kammaṭṭhānamanuyuñjanto bhikkhu
  yathākkamena sotāpattisakadāgāmianāgāmiarahattamagge ceva
  ariyaphalañca gaṇhatīti veditabbo. Tenāhu porāṇā
          yathāpi dīpiko nāma nilīyitvāna gaṇhatī mige
          tathevāyaṁ buddhaputto yuttayogo vipassako
          araññaṁ pavisitvāna gaṇhati 2- phalamuttamanti.
  Tenassa parakkamajavayoggabhūmiṁ araññasenāsanaṁ dassento bhagavā

  *  *  *  *  *  *
  Footnote: 1. Ma. catukkajjhānaṁ. 2. gaṇhātītipi.
-------------------------------------------------
[page 058]
  Araññagato vātiādimāha.
      Tattha araññagatoti araññaṁ nāma nikkhamitvā bahi indakhīlā
  sabbametaṁ araññanti 1- ca āraññakaṁ nāma senāsanaṁ pañcadhanusatikaṁ
  pacchimanti 2- ca evaṁ vuttalakkhaṇesu araññesu yaṅkiñci pavivekasukhaṁ
  araññaṁ gato. Rukkhamūlagatoti rukkhasamīpaṁ gato. Suññāgāragatoti
  suññaṁ vivittokāsaṁ gato. Ettha ca ṭhapetvā araññañca
  rukkhamūlañca avasesaṁ sattavidhaṁ senāsanaṁ gatopi suññāgāragatoti
  vattuṁ vaṭṭati.
      Evamassa ututtayānukulaṁ dhātucariyānukulañca ānāpānassatibhāvanānurūpaṁ
  senāsanaṁ upadisitvā alīnānuddhaccapakkhikaṁ santamiriyāpathaṁ
  upadisanto nisīdatīti āha. Athassa nisajjāya daḷhabhāvaṁ
  assāsapassāsānaṁ pavattanasukhataṁ ārammaṇapariggahupāyañca dassento
  pallaṅkaṁ ābhujitvātiādimāha.
      Tattha pallaṅkanti samantato ūrubaddhāsanaṁ. Ābhujitvāti
  bandhitvā. Ujuṁ kāyaṁ paṇidhāyāti uparimasarīraṁ ujukaṁ ṭhapetvā
  aṭṭhārasapiṭṭhikaṇṭake koṭiyā koṭiṁ paṭipādetvā. Evañhi
  nisīdantassa camma maṁsanhārūni na paṇamanti athassa yā tesaṁ
  paṇamanapaccayā khaṇe khaṇe vedanā uppajjeyyuṁ tā nuppajjanti
  tāsu anuppajjamānāsu cittaṁ ekaggaṁ hoti kammaṭṭhānaṁ na
  paripatati vuḍḍhiṁ phātiṁ upagacchati. Parimukhaṁ satiṁ upaṭṭhapetvāti

  *  *  *  *  *  *
  Footnote: 1. khu. pa. 31/264. 2. vi. mahā. 2/146.
-------------------------------------------------
[page 059]
  Kammaṭṭhānābhimukhaṁ satiṁ ṭhapayitvā. Athavā parīti pariggahaṭṭho
  mukhanti niyyānaṭṭho satīti upaṭṭhānaṭṭho tena vuccati parimukhaṁ
  satinti 1- evaṁ paṭisambhidāyaṁ vuttanayenapettha attho daṭṭhabbo.
  Tatrāyaṁ saṅkhepo pariggahitaniyyānaṁ satiṁ katvāti.
      So satova assasatīti so bhikkhu evaṁ nisīditvā evañca
  satiṁ upaṭṭhapetvā taṁ satiṁ avijahanto sato eva assasati sato
  passasati. Satokārī hotīti vuttaṁ hoti. Idāni yehākārehi
  satokārī hoti te dassetuṁ dīghaṁ vā assasantotiādimāha.
  Vuttañhetaṁ paṭisambhidāyaṁ so satova assasati sato passasatīti
  etasseva vibhaṅge dvattiṁsāya ākārehi satokārī hoti dīghaṁ
  assāsavasena cittasla ekaggataṁ avikkhepaṁ pajānato sati upaṭṭhitā
  hoti tāya satiyā tena ñāṇena satokārī hoti dīghaṁ passāsavasena
  .pe. Paṭinissaggānupassī assāsavasena paṭinissaggānupassī
  passāsavasena cittassa ekaggataṁ avikkhepaṁ pajānato sati upaṭṭhitā
  hoti tāya satiyā tena ñāṇena satokārī hotīti 2-.
      Tattha dīghaṁ vā assasantoti dīghaṁ vā assāsaṁ pavattayanto.
  Assāsoti bahi nikkhamanavāto passāsoti anto pavisanavātoti
  vinayaṭṭhakathāyaṁ vuttaṁ. Suttantaṭṭhakathāsu pana uppaṭipāṭiyā āgataṁ.
  Tattha sabbesampi gabbhaseyyakānaṁ mātukucchito nikkhamanakāle paṭhamaṁ
  abbhantaravāto bahi nikkhamati pacchā bāhiravāto sukhumarajaṁ gahetvā

  *  *  *  *  *  *
  Footnote: 1-2. khu. pa. 31/264.
-------------------------------------------------
[page 060]
  Abbhantaraṁ pavisanto tāluṁ āhacca nibbāyati. Evaṁ tāva assāsapassāsā
  veditabbā. Yā pana tesaṁ dīgharassatā sā addhānavasena
  veditabbā. Yathā hi okāsaddhānaṁ pharitvā ṭhitaṁ udakaṁ vā
  vālikā vā dīghamudakaṁ dīghā vālikā rassamudakaṁ rassā vālikāti
  vuccati evaṁ vuṇṇavicuṇṇāpi assāsapassāsā hatthisarīre ca
  ahisarīre ca tesaṁ attabhāvasaṅkhātaṁ dīghaṁ addhānaṁ saṇikaṁ pūretvā
  saṇikameva nikkhamanti tasmā dīghāti vuccanti. Sunakhasasādīnaṁ
  attabhāvasaṅkhātaṁ rassaṁ addhānaṁ sīghaṁ pūretvā sīghameva nikkhamanti
  tasmā rassāti vuccanti. Manussesu pana keci hatthiahiādayo
  viya kāladdhānavasena dīghaṁ assasanti ca passasanti ca keci
  sunakhasasādayo viya rassaṁ tasmā tesaṁ kālavasena dīghamaddhānaṁ
  nikkhamantā ca pavisantā ca te dīghā ittaramaddhānaṁ nikkhamantā ca
  pavisantā ca rassāti veditabbā.
      Tatrāyaṁ bhikkhu navahākārehi dīghaṁ assasanto ca passasanto ca
  dīghaṁ assasāmi passasāmīti pajānāti. Evaṁ pajānato cassa
  ekenākārena kāyānupassanā satipaṭṭhānabhāvanā sampajjatīti
  veditabbā. Yathāha paṭisambhidāyaṁ. Kathaṁ dīghaṁ assasanto assasāmīti
  pajānāti dīghaṁ passasanto dīghaṁ passasāmīti pajānāti dīghaṁ assāsaṁ
  addhānasaṅkhāte assasati dīghaṁ passāsaṁ addhānasaṅkhāte passasati
  dīghaṁ assāsapassāsaṁ addhānasaṅkhāte assasatipi passasatipi dīghaṁ
  assāsapassāsaṁ addhānasaṅkhāte assasatopi passasatopi chando
-------------------------------------------------
[page 061]
  Uppajjati chandavasena tato sukhumataraṁ dīghaṁ assāsaṁ addhānasaṅkhāte
  assasati chandavasena tato sukhumataraṁ dīghaṁ passāsaṁ .pe. Dīghaṁ
  assāsapassāsaṁ addhānasaṅkhāte assasatipi passasatipi chandavasena tato
  sukhumataraṁ dīghaṁ assāsapassāsaṁ addhānasaṅkhāte assasatopi passasatopi
  pāmujjaṁ uppajjati pāmujjavasena tato sukhumataraṁ dīghaṁ assāsaṁ
  addhānasaṅkhāte assasati pāmujjavasena tato sukhumataraṁ dīghaṁ passāsaṁ
  .pe. Dīghaṁ assāsapassāsaṁ addhānasaṅkhāte assasatipi passasatipi
  pāmujjavasena tato sukhumataraṁ dīghaṁ assāsapassāsaṁ addhānasaṅkhāte
  assasatopi passasatopi dīghaṁ assāsapassāsā cittaṁ vivaṭṭati upekkhā
  saṇṭhāti imehi navahi ākārehi dīghaṁ assāsapassāsā kāyo upaṭṭhānaṁ
  sati anupassanā ñāṇaṁ kāyo upaṭṭhānaṁ no sati sati upaṭṭhānañceva
  sati ca tāya satiyā tena ñāṇena taṁ kāyaṁ anupassatīti
  tena vuccati kāye kāyānupassanā satipaṭṭhānabhāvanāti 1-. Eseva
  nayo rassapadepi. Ayaṁ pana viseso. Yathā ettha dīghaṁ assāsaṁ
  addhānasaṅkhāteti vuttaṁ evamidha rassaṁ assāsaṁ ittarasaṅkhāte
  assasatīti āgataṁ tasmā rassavasena yāva tena vuccati kāye
  kāyānupassanā satipaṭṭhānabhāvanāti tāva yojetabbaṁ. Evamayaṁ
  addhānavasena ittaravasena ca imehi ākārehi assāsapassāse
  pajānanto dīghaṁ vā assasanto dīghaṁ assasāmīti pajānāti .pe.
  Rassaṁ vā passasanto rassaṁ passasāmīti pajānātīti veditabbo.

  *  *  *  *  *  *
  Footnote: 1. khu. pa. 31/265.
-------------------------------------------------
[page 062]
  Evaṁ pajānato cassa
          dīgho rasso ca assāso passāsopi ca tādiso
          cattāro vaṇṇā vattanti nāsikaggeva bhikkhunoti.
      Sabbakāyapaṭisaṁvedī assasissāmi passasissāmīti sikkhatīti
  sakalassa assāsakāyassa ādimajjhapariyosānaṁ viditaṁ karonto pākaṭaṁ
  karonto assasissāmīti sikkhati sakalassa passāsakāyassa
  ādimajjhapariyosānaṁ viditaṁ karonto pākaṭaṁ karonto passasissāmīti
  sikkhati evaṁ viditaṁ karonto pākaṭaṁ karonto ñāṇasampayuttacittena
  assasati ceva passasati ca tasmā assasissāmi
  passasissāmīti sikkhatīti vuccati. Ekassa hi bhikkhuno cuṇṇavisaṭe
  assāsakāye passāsakāye vā ādi pākaṭo hoti na majjhapariyosānaṁ.
  So ādimeva pariggahetuṁ sakkoti majjhapariyosāne kilamati.
  Ekassa majjhaṁ pākaṭaṁ hoti na ādipariyosānaṁ. Ekassa
  pariyosānaṁ pākaṭaṁ hoti na ādimajjhaṁ. So pariyosānaṁyeva
  pariggahetuṁ sakkoti ādimajjhe kilamati. Ekassa sabbampi
  pākaṭaṁ hoti so sabbampi pariggahetuṁ sakkoti na katthaci
  kilamati. Tādisena bhavitabbanti dassento āha sabbakāyapaṭisaṁvedī
  assasissāmīti .pe. Passasissāmīti sikkhatīti.
      Tattha sikkhatīti evaṁ ghaṭati vāyamati. Yo vā tathābhūtassa
  saṁvaro ayamettha adhisīlasikkhā yo tathābhūtassa samādhi ayaṁ
  adhicittasikkhā yā tathābhūtassa paññā ayaṁ adhipaññāsikkhā imā
-------------------------------------------------
[page 063]
  Tisso sikkhāyo tasmiṁ ārammaṇe tāya satiyā tena manasikārena
  sikkhati āsevati bhāveti bahulīkarotīti evamettha attho daṭṭhabbo.
  Tattha yasmā purimanaye kevalaṁ assasitabbaṁ passasitabbameva na ca
  aññaṁ kiñci kātabbaṁ ito paṭṭhāya pana ñāṇuppādanādīsu yogo
  karaṇīyo tasmā tattha assasāmīti pajānāti passasāmīti pajānāticceva
  vattamānakālavasena pāliṁ vatvā ito paṭṭhāya kattabbassa
  ñāṇuppādanādino ākārassa dassanatthaṁ sabbakāyapaṭisaṁvedī
  assasissāmītiādinā nayena anāgatavacanavasena pāli āropitāti
  veditabbā. Passambhayaṁ kāyasaṅkhāraṁ assasissāmīti .pe.
  Passasissāmīti sikkhatīti oḷārikaṁ kāyasaṅkhāraṁ passambhento
  paṭipassambhento nirodhento vūpasamento assasissāmi passissāmīti
  sikkhati.
      Tatrevaṁ oḷārikasukhumatā ca passaddhi ca veditabbā. Imassa
  hi bhikkhuno pubbe apariggahitakāle kāyo ca cittañca sadarathā
  honti oḷārikā kāyacittānaṁ oḷārikatte avūpasante
  assāsapassāsāpi oḷārikā honti balavatarā hutvā pavattanti nāsikā
  nappahoti mukhena assasantopi passasantopi tiṭṭhati. Yadā panassa
  kāyopi cittampi pariggahitā honti tadā te santā honti
  vūpasantā. Tesu vūpasantesu assāsapassāsā sukhumā hutvā
  pavattanti atthi nukho natthīti vicetabbatākārappattā honti.
  Seyyathāpi purisassa dhāvitvā pabbatā vā orohitvā mahābhāraṁ vā
-------------------------------------------------
[page 064]
  Sīsato oropetvā ṭhitassa oḷārikā assāsapassāsā honti
  nāsikā nappahoti mukhena assasantopi passasantopi tiṭṭhati
  yadā panesa taṁ parissamaṁ vinodetvā nhātvā ca pivitvā ca
  allasāṭakaṁ hadaye katvā sītāya chāyāya nipanno hoti athassa
  te assāsapassāsā sukhumā honti atthi nukho natthīti
  vicetabbatākārappattā evameva imassa bhikkhuno pubbe apariggahitakāle
  kāyo ca .pe. Vicetabbatākārappattā honti. Taṁ kissa hetu. Tathā
  hissa pubbe apariggahitakāle oḷārike oḷārike kāyasaṅkhāre
  passambhemīti ābhogasamannāhāramanasikārapaccavekkhaṇā natthi
  pariggahitakāle pana atthi tenassa apariggahitakālato pariggahitakāle
  kāyasaṅkhāro sukhumo hoti. Tenāhu porāṇā
          sāraddhe kāyacitte ca adhimattaṁ pavattati
          asāraddhamhi kāyamhi sukhumaṁ sampavattatīti.
  Pariggahepi oḷāriko paṭhamajjhānupacāre sukhumo tasmimpi oḷāriko
  paṭhamajjhāne sukhumo paṭhamajjhāne ca dutiyajjhāne ca oḷāriko
  dutiyajjhāne sukhumo dutiyajjhāne ca tatiyajjhānupacāre ca oḷāriko
  tatiyajjhāne sukhumo tatiyajjhāne ca catutthajjhānupacāre ca oḷāriko
  catutthajjhāne atisukhumo appavattimeva pāpuṇātīti idaṁ tāva
  dīghabhāṇakasaṁyuttabhāṇakānaṁ mataṁ. Majjhimabhāṇakā pana paṭhamajjhāne
  oḷāriko dutiyajjhānupacāre sukhumoti evaṁ heṭṭhimaheṭṭhimajjhānato
  uparūparijjhānupacārepi sukhumataraṁ icchanti. Sabbesaṁyeva pana matena
-------------------------------------------------
[page 065]
  Apariggahitakāle pavattakāyasaṅkhāro pariggahitakāle paṭipassambhati
  pariggahitakāle pavattakāyasaṅkhāro paṭhamajjhānupacāre .pe.
  Catutthajjhānupacāre pavattakāyasaṅkhāro catutthajjhāne paṭipassambhatīti.
  Ayaṁ tāva samathe nayo.
      Vipassanāyaṁ pana apariggahe pavatto kāyasaṅkhāro oḷāriko
  mahābhūtapariggahe sukhumo sopi oḷāriko. Upādārūpapariggahe
  sukhumo sopi oḷāriko. Sakalarūpapariggahe sukhumo sopi
  oḷāriko. Arūpapariggahe sukhumo sopi oḷāriko.
  Rūpārūpapariggahe sukhumo sopi oḷāriko. Paccayapariggahe sukhumo
  sopi oḷāriko. Sappaccayanāmarūpadassane sukhumo sopi
  oḷāriko. Lakkhaṇārammaṇikāya vipassanāya sukhumo. Dubbalavipassanāya
  oḷāriko balavavipassanāya sukhumo. Tattha pubbe vuttanayeneva
  purimassa purimassa pacchimena pacchimena paṭipassaddhi veditabbā.
  Evamettha oḷārikasukhumatā ca passaddhi ca veditabbā.
      Paṭisambhidāyaṁ panassa saddhiṁ codanāsodhanāhi evamattho vutto
  kathaṁ passambhayaṁ kāyasaṅkhāraṁ assasissāmi .pe. Passasissāmīti
  sikkhati katame kāyasaṅkhārā dīghaṁ assāsapassāsakāyikā ete
  dhammā kāyapaṭibaddhā kāyasaṅkhārā te kāyasaṅkhāre passambhento
  nirodhento vūpasamento sikkhati .pe. Yathārūpehi kāyasaṅkhārehi
  kāyassa ānamanā vinamanā sannamanā paṇamanā iñjanā phandanā
  calanā kampanā passambhayaṁ kāyasaṅkhāraṁ assasissāmīti sikkhati
-------------------------------------------------
[page 066]
  Passambhayaṁ kāyasaṅkhāraṁ passasissāmīti sikkhati yathārūpehi kāyasaṅkhārehi
  kāyassa na ānamanā na vinamanā na sannamanā na paṇamanā
  aniñjanā aphandanā acalanā akampanā santaṁ sukhumaṁ passambhayaṁ
  kāyasaṅkhāraṁ assasissāmi passasissāmīti sikkhati iti kira passambhayaṁ
  kāyasaṅkhāraṁ assasissāmīti sikkhati passambhayaṁ kāyasaṅkhāraṁ
  passasissāmīti sikkhati evaṁ sante vātupaladdhiyā ca pabhāvanā na hoti
  assāsapassāsānañca pabhāvanā na hoti ānāpānassatiyā ca
  pabhāvanā na hoti ānāpānassatisamādhissa ca pabhāvanā na hoti
  na ca naṁ taṁ samāpattiṁ paṇḍitā samāpajjantipi vuṭṭhahantipi iti kira
  passambhayaṁ kāyasaṅkhāraṁ assasissāmīti sikkhati passasissāmīti
  sikkhati evaṁ sante vātupaladdhiyā ca pabhāvanā hoti
  assāsapassāsānañca pabhāvanā hoti ānāpānassatiyā ca pabhāvanā hoti
  ānāpānassatisamādhissa ca pabhāvanā hoti tañca naṁ samāpattiṁ
  paṇḍitā samāpajjantipi vuṭṭhahantipi yathā kathaṁ viya seyyathāpi
  kaṁse ākoṭite paṭhamaṁ oḷārikā saddā pavattanti oḷārikānaṁ
  saddānaṁ nimittaṁ suggahitattā sumanasikatattā sūpadhāritattā niruddhepi
  sukhumake sadde atha pacchā sukhumasaddanimittārammaṇattāpi cittaṁ
  pavattati evameva paṭhamaṁ oḷārikā assāsapassāsā pavattanti
  oḷārikānaṁ assāsapassāsānaṁ nimittaṁ suggahitattā sumanasikatattā
-------------------------------------------------
[page 067]
  Sūpadhāritattā niruddhepi oḷārike assāsapassāse atha pacchā
  sukhumakā assāsapassāsā pavattanti sukhumakānaṁ assāsapassāsānampi
  nimittaṁ suggahitattā sumanasikatattā sūpadhāritattā niruddhepi sukhumake
  assāsapassāse atha pacchā sukhumāssāsapassāsanimittārammaṇattāpi
  cittaṁ na vikkhepaṁ gacchati evaṁ sante vātupaladdhiyā ca pabhāvanā
  hoti assāsapassāsānañca pabhāvanā hoti ānāpānassatiyā ca
  pabhāvanā hoti ānāpānassatisamādhissa ca pabhāvanā hoti tañca
  naṁ samāpattiṁ paṇḍitā samāpajjantipi vuṭṭhahantipi passambhayaṁ
  kāyasaṅkhāraṁ assāsapassāsā kāyo upaṭṭhānaṁ sati anupassanā ñāṇaṁ
  kāyo upaṭṭhānaṁ no sati sati upaṭṭhānañceva sati ca tāya satiyā
  tena ñāṇena taṁ kāyaṁ anupassati tena vuccati kāye kāyānupassanā
  satipaṭṭhānabhāvanāti 1-. Ayaṁ tāvettha kāyānupassanāvasena vuttassa
  paṭhamacatukkassa anupubbapadavaṇṇanā.
      Yasmā panettha idameva catukkaṁ ādikammikassa kammaṭṭhānavasena
  vuttaṁ itarāni pana tīṇi catukkāni ettha pattajjhānassa
  vedanācittadhammānupassanāvasena vuttāni tasmā imaṁ kammaṭṭhānaṁ bhāvetvā
  ānāpānacatutthajjhānapadaṭṭhānāya vipassanāya saha paṭisambhidāhi
  arahattaṁ pāpuṇitukāmena ādikammikena kulaputtena pubbe vuttanayeneva
  sīlaparisodhanādīni sabbakiccāni katvā vuttappakārassa ācariyassa
  santike pañcasandhikaṁ kammaṭṭhānaṁ uggahetabbaṁ.

  *  *  *  *  *  *
  Footnote: 1. khu. pa. 31/277.
-------------------------------------------------
[page 068]
      Tatrime pañca sandhayo uggaho paripucchanā upaṭṭhānaṁ appanā
  lakkhaṇanti. Tattha uggaho nāma kammaṭṭhānassa uggaṇhanaṁ.
  Paripucchanā nāma kammaṭṭhānassa paripucchanā. Upaṭṭhānaṁ nāma
  kammaṭṭhānassa upaṭṭhānaṁ. Appanā nāma kammaṭṭhānassa appanā.
  Lakkhaṇaṁ nāma kammaṭṭhānassa lakkhaṇaṁ evaṁlakkhaṇamidaṁ kammaṭṭhānanti
  kammaṭṭhānassa sabhāvupadhāraṇanti vuttaṁ hoti. Evaṁ pañcasandhikaṁ
  kammaṭṭhānaṁ uggaṇhanto attanāpi na kilamati ācariyampi na
  viheseti tasmā thokaṁ uddisāpetvā bahuṁ kālaṁ sajjhāyitvā
  evaṁ pañcasandhikaṁ kammaṭṭhānaṁ uggahetvā ācariyassa santike vā
  aññatra vā pubbe vuttappakāre senāsane vasantena
  upacchinnakhuddakapalibodhena katabhattakiccena bhattasammadaṁ paṭivinodetvā
  sukhanisinnena ratanattayaguṇānussaraṇena cittaṁ sampahaṁsitvā ācariyuggahato
  ekapadampi apammussantena idaṁ ānāpānassatikammaṭṭhānaṁ
  manasikātabbaṁ.
      Tatrāyaṁ manasikāravidhi gaṇanā anubandhanā phusanā ṭhapanā
  sallakkhaṇā vivaṭṭanā pārisuddhi tesañca paṭipassanāti. Tattha
  gaṇanāti gaṇanāyeva. Anubandhanāti anuvahanā. Phusanāti phuṭṭhaṭṭhānaṁ.
  Ṭhapanāti appanā. Sallakkhaṇāti vipassanā. Vivaṭṭanāti maggo.
  Pārisuddhīti phalaṁ. Tesañca paṭipassanāti paccavekkhaṇā.
      Tattha iminā ādikammikena kulaputtena paṭhamaṁ gaṇanāya idaṁ
  kammaṭṭhānaṁ manasikātabbaṁ. Gaṇentena ca pañcannaṁ heṭṭhā na
-------------------------------------------------
[page 069]
  Ṭhapetabbaṁ dasannaṁ upari na netabbaṁ antarā khaṇḍaṁ na dassetabbaṁ.
  Pañcannaṁ heṭṭhā ṭhapentassa hi sambādhe okāse cittuppādo
  vipphandati sambādhe vaje sanniruddhagogaṇā viya. Dasannampi
  upari nentassa gaṇananissitova cittuppādo hoti. Antarā khaṇḍaṁ
  dassentassa sikhāpattaṁ nu kho me kammaṭṭhānaṁ noti cittaṁ vikampati
  tasmā ete dose vajjetvā gaṇetabbaṁ. Gaṇentena ca paṭhamaṁ
  dandhagaṇanāya dhaññamāpakagaṇanāya gaṇetabbaṁ. Dhaññamāpako hi
  nāḷiṁ pūretvā ekanti vatvā okīrati puna pūrento kiñci
  kacavaraṁ disvā taṁ chaḍḍento ekaṁ ekanti vadati. Esa nayo
  dve dvetiādīsu. Evameva imināpi assāsapassāsesu yo
  upaṭṭhāti taṁ gahetvā ekaṁ ekanti ādiṁ katvā yāva dasa
  dasāti pavattamānaṁ pavattamānaṁ upalakkhetvāva gaṇetabbaṁ.
      Tassa evaṁ gaṇayato nikkhamantā ca pavisantā ca
  assāsapassāsā pākaṭā honti. Athānena taṁ dandhagaṇanaṁ
  dhaññamāpakagaṇanaṁ pahāya sīghagaṇanāya gopālakagaṇanāya gaṇetabbaṁ. Cheko hi
  gopālako sakkharāyo ucchaṅkena 1- gahetvā rajjudaṇḍahattho pātova
  vajaṁ gantvā gāvo piṭṭhiyaṁ paharitvā palīghatthambhamatthake nisinno dvāraṁ
  pattaṁ pattaṁyeva gāviṁ eko dveti sakkharaṁ khipitvā khipitvā gaṇeti.
  Tiyāmarattiṁ sambādhe okāse dukkhaṁ vuṭṭhagogaṇo nikkhamanto
  aññamaññaṁ upanighaṁsento vegena puñjapuñjo hutvā nikkhamati. So

  *  *  *  *  *  *
  Footnote: 1. ucchaṅgenātipi.
-------------------------------------------------
[page 070]
  Vegavegena tīṇi cattāri pañca dasāti gaṇetiyeva. Evaṁ imassāpi
  purimanayena gaṇayato assāsapassāsā pākaṭā hutvā sīghaṁ sīghaṁ
  punappunaṁ sañcaranti. Tatonena punappunaṁ sañcarantīti ñatvā
  anto ca bahi ca aggahetvā dvārappattaṁyeva gahetvā eko
  dve tīṇi cattāri pañca eko dve tīṇi cattāri pañca cha eko
  dve tīṇi cattāri pañca cha satta aṭṭha nava dasāti sīghaṁ sīghaṁ
  gaṇetabbameva. Gaṇanapaṭibaddhe hi kammaṭṭhāne gaṇanabaleneva cittaṁ
  ekaggaṁ hoti arittupatthambhanavasena caṇḍasote nāvāṭṭhapanamiva.
  Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā
  upaṭṭhāti. Atha nirantaraṁ pavattatīti ñatvā anto ca bahi ca vātaṁ
  apariggahetvā purimanayeneva vegavegena gaṇetabbaṁ. Anto
  pavisanavātena hi saddhiṁ cittaṁ pavesayato abbhantare vātabbhāhataṁ medapūritaṁ
  viya hoti. Bahi nikkhamanavātena saddhiṁ cittaṁ nīharato bahiddhā
  puthuttārammaṇe cittaṁ vikkhipati. Phuṭṭhokāse pana satiṁ ṭhapetvā
  bhāventasseva bhāvanā sampajjati. Tena vuttaṁ anto ca bahi ca
  vātaṁ apariggahetvā purimanayeneva vegavegena gaṇetabbanti. Kīvaciraṁ
  panetaṁ gaṇetabbanti. Yāva vinā gaṇanāya assāsapassāsārammaṇe
  sati santiṭṭhati. Bahi visaṭavitakkavicchedaṁ katvā assāsapassāsārammaṇe
  satisaṇṭhapanatthaṁyeva hi gaṇanāti. Evaṁ gaṇanāya manasikatvā
  anubandhanāya manasikātabbaṁ.
      Anubandhanā nāma gaṇanaṁ paṭisaṁharitvā satiyā nirantaraṁ
-------------------------------------------------
[page 071]
  Assāsapassāsānaṁ anugamanaṁ. Tañca kho na ādimajjhapariyosānānugamanavasena.
  Bahi nikkhamanavātassa hi nābhi ādi hadayaṁ majjhaṁ nāsikā
  pariyosānaṁ. Abbhantaraṁ pavisanavātassa nāsikaggaṁ ādi hadayaṁ
  majjhaṁ nābhi pariyosānaṁ. Tañcassa anugacchato vikkhepagataṁ cittaṁ
  sāraddhāya ceva hoti iñjanāya ca. Yathāha. Assāsādimajjhapariyosānaṁ
  satiyā anugacchato ajjhattaṁ vikkhepagatena cittena kāyopi
  cittampi sāraddhā ca honti iñjitā ca phanditā ca passāsādimajjhapariyosānaṁ
  satiyā anugacchato bahiddhā vikkhepagatena cittena
  kāyopi cittampi sāraddhā ca honti iñjitā ca phanditā cāti 1-. Tasmā
  anubandhanāya manasikarontena na ādimajjhapariyosānavasena manasikātabbaṁ.
  Apica kho phusanāvasena ceva ṭhapanāvasena ca manasikātabbaṁ.
      Gaṇanānubandhanāvasena viya hi phusanāṭhapanāvasena visuṁ
  manasikāro natthi. Phuṭṭhaphuṭṭhaṭṭhāneyeva pana gaṇento gaṇanāya ca
  phusanāya ca manasikaroti tattheva gaṇanaṁ paṭisaṁharitvā te satiyā
  anubandhanto appanāvasena ca cittaṁ ṭhapento anubandhanāya ca phusanāya
  ca ṭhapanāya ca manasikarotīti vuccati. Svāyamattho aṭṭhakathāsu
  vuttapaṅguḷadovārikupamāhi paṭisambhidāyaṁ vuttakakacupamāya ca veditabbo.
      Tatrāyaṁ paṅguḷopamā. Seyyathāpi paṅguḷo dolāya kīḷataṁ
  mātāputtānaṁ dolaṁ khipitvā tattheva dolāya thambhamūle nisinno
  kamena āgacchantassa ca gacchantassa ca dolāphalakassa ubho koṭiyo

  *  *  *  *  *  *
  Footnote: 1. khu. pa. 31/249.
-------------------------------------------------
[page 072]
  Majjhañca passati na ca ubhokoṭimajjhānaṁ dassanatthaṁ byāvaṭo hoti
  evameva bhikkhu sativasena upanibandhanatthambhamūle ṭhatvā assāsapassāsadolaṁ
  khipitvā tattheva nimitte satiyā nisīdanto kamena āgacchantānañca
  gacchantānañca phuṭṭhaṭṭhāne assāsapassāsānaṁ ādimajjhapariyosānaṁ
  satiyā anugacchanto tattheva cittaṁ ṭhapento passati na ca nesaṁ
  dassanatthaṁ byāvaṭo hoti. Ayaṁ paṅguḷopamā.
      Ayampana dovārikupamā. Seyyathāpi dovāriko nagarassa
  anto ca bahi ca purise ko tvaṁ kuto vā āgato kuhiṁ
  vā gacchasi kiṁ vā te hattheti na vīmaṁsati na hi tassa te
  bhārā dvārappattaṁ dvārappattaṁyeva pana vīmaṁsati evameva imassa
  bhikkhuno anto paviṭṭhavātā ca bahi nikkhantavātā ca na bhārā
  honti dvārappattā dvārappattāyeva bhārāti. Ayaṁ
  dovārikupamā.
      Kakacupamā pana ādito paṭṭhāya evaṁ veditabbā.
  Vuttañhetaṁ
          nimittaṁ assāsapassāsā anārammaṇamekacittassa
          ajānato ca tayo dhamme bhāvanā nupalabbhati
          nimittaṁ assāsapassāsā anārammaṇamekacittassa
          jānato ca tayo dhamme bhāvanā upalabbhatīti.
  Kathaṁ ime tayo dhammā ekacittassa ārammaṇā na honti na
  cime tayo dhammā aviditā honti na ca cittaṁ vikkhepaṁ
-------------------------------------------------
[page 073]
  Gacchati padhānañca paññāyati payogañca sādheti visesamadhigacchati
  seyyathāpi rukkho same bhūmibhāge nikkhitto tamenaṁ puriso kakacena
  chindeyya rukkhe phuṭṭhakakacadantānaṁ vasena purisassa sati upaṭṭhitā
  hoti na āgate vā gate vā kakacadante manasikaroti na ca
  āgatā vā gatā vā kakacadantā aviditā honti padhānañca
  paññāyati payogañca sādheti visesamadhigacchati yathā rukkho
  same bhūmibhāge nikkhitto evaṁ upanibandhanānimittaṁ yathā kakacadantā
  evaṁ assāsapassāsā yathā rukkhe phuṭṭhakakacadantānaṁ vasena purisassa
  sati upaṭṭhitā hoti na āgate vā gate vā kakacadante
  manasikaroti na ca āgatā vā gatā vā kakacadantā aviditā
  honti padhānañca paññāyati payogañca sādheti visesamadhigacchati
  evameva bhikkhu nāsikagge vā mukhanimitte vā satiṁ upaṭṭhapetvā
  nisinno hoti na āgate vā gate vā assāsapassāse manasikaroti
  na ca āgatā vā gatā vā assāsapassāsā aviditā honti
  padhānañca paññāyati payogañca sādheti visesamadhigacchati
  padhānanti katamaṁ padhānaṁ āraddhaviriyassa kāyopi cittampi kammaniyaṁ
  hoti idaṁ padhānaṁ katamo payogo āraddhaviriyassa upakilesā
  pahīyanti vitakkā vūpasamanti ayaṁ payogo katamo viseso
  āraddhaviriyassa saṁyojanā pahīyanti anusayā byantīhonti ayaṁ viseso
  evaṁ ime tayo dhammā ekacittassa ārammaṇā na honti na
  cime tayo dhammā aviditā honti na ca cittaṁ vikkhepaṁ gacchati
-------------------------------------------------
[page 074]
  Padhānañca paññāyati payogañca sādheti visesamadhigacchati
          ānāpānassati yassa paripuṇṇā subhāvitā
          anupubbaṁ paricitā yathā buddhena desitā
          somaṁ lokaṁ pabhāseti abbhā muttova candimāti 1-.
  Ayaṁ kakacupamā.
      Idha panassa āgatagatavasena amanasikāramattameva payojananti
  veditabbaṁ. Idaṁ kammaṭṭhānaṁ manasikaroto kassaci na cireneva
  nimittañca uppajjati avasesajjhānaṅgapaṭimaṇḍitā appanāsaṅkhātā
  ṭhapanā ca sampajjati. Kassaci pana gaṇanāvasena manasikārakālato
  pabhūti anukkamato oḷārikāssāsapassāsanirodhavasena kāyadarathe
  vūpasante kāyopi cittampi lahukaṁ hoti sarīraṁ ākāse laṅghanākārappattaṁ
  viya hoti. Yathā sāraddhakāyassa mañce vā pīṭhe vā
  nisīdato mañcapīṭhaṁ onamati vikujjati paccattharaṇaṁ valiṁ gaṇhati
  asāraddhakāyassa pana nisīdato neva mañcapīṭhaṁ onamati na vikujjati
  na paccattharaṇaṁ valiṁ gaṇhati tūlapicupūritaṁ viya mañcapīṭhaṁ hoti
  kasmā yasmā asāraddho kāyo lahuko hoti evameva
  gaṇanāvasena manasikārakālato pabhūti anukkamato
  oḷārikāssāsapassāsanirodhavasena kāyadarathe vūpasante kāyopi cittampi
  lahukaṁ hoti sarīraṁ ākāse laṅghanākārappattaṁ viya hoti. Tassa
  oḷārike assāsapassāse niruddhe sukhumassāsapassāsanimittārammaṇaṁ

  *  *  *  *  *  *
  Footnote: 1. khu. pa. 31/258.
-------------------------------------------------
[page 075]
  Cittaṁ pavattati. Tasmimpi niruddhe aparāparaṁ tato sukhumataranimittārammaṇaṁ
  pavattatiyeva. Kathaṁ. Yathā puriso mahatiyā lohasalākāya
  kaṁsatālaṁ 1- ākoṭeyya ekappahārena mahāsaddo uppajjeyya tassa
  oḷārikasaddārammaṇaṁ cittaṁ pavatteyya niruddhe oḷārikasadde
  atha pacchā sukhumasaddanimittārammaṇaṁ tasmimpi niruddhe aparāparaṁ
  tato sukhumatarasaddanimittārammaṇaṁ pavattateva evanti veditabbaṁ.
  Vuttampi cetaṁ seyyathāpi kaṁse ākoṭiteti 2-. Vitthāro. Yathā
  hi aññāni kammaṭṭhānāni uparūpari vibhūtāni honti na tathā
  idaṁ. Idaṁ pana uparūpari bhāventassa sukhumattaṁ gacchati upaṭṭhānampi
  na upagacchati. Evaṁ anupaṭṭhahante pana tasmiṁ na tena
  bhikkhunā uṭṭhāyāsanā cammakhaṇḍaṁ papphoṭetvā gantabbaṁ.
  Kiṁ kātabbaṁ. Ācariyaṁ pucchissāmīti vā naṭṭhandāni me
  kammaṭṭhānanti vā na vuṭṭhātabbaṁ iriyāpathaṁ vikopetvā gacchato
  hi kammaṭṭhānaṁ navanavameva hoti tasmā yathānisinneneva desato
  āharitabbaṁ.
      Tatrāyaṁ āharaṇupāyo. Tena bhikkhunā kammaṭṭhānassa
  anupaṭṭhānabhāvaṁ ñatvā iti paṭisañcikkhitabbaṁ ime assāsapassāsā nāma
  kattha atthi kattha natthi kassa vā atthi kassa vā natthīti.
  Athevaṁ paṭisañcikkhato ime antomātukucchiyaṁ natthi udake nimuggānaṁ
  natthi tathā asaññībhūtānaṁ matānaṁ catutthajjhānasamāpannānaṁ

  *  *  *  *  *  *
  Footnote: 1. Ma. kaṁsathālaṁ. 2. khu. pa. 31/279.
-------------------------------------------------
[page 076]
  Rūpārūpabhavasamaṅgīnaṁ nirodhasamāpannānanti ñatvā evaṁ attanāva attā
  paṭicodetabbo nanu tvaṁ paṇḍita neva mātukucchigato na udake
  nimuggo na asaññībhūto na mato na catutthajjhānasamāpanno
  na rūpārūpabhavasamaṅgī na nirodhasamāpanno atthiyeva te
  assāsapassāsā mandapaññatāya pana pariggahetuṁ na sakkosīti. Athānena
  pakatiphuṭṭhavasena cittaṁ ṭhapetvā manasikāro pavattetabbo. Ime
  hi dīghanāsikassa nāsapūṭaṁ ghaṭṭentā pavattanti. Rassanāsikassa
  uttaroṭṭhaṁ. Tasmānena imaṁ nāma ṭhānaṁ ghaṭṭentīti nimittaṁ
  ṭhapetabbaṁ. Imameva hi atthavasaṁ paṭicca vuttaṁ bhagavatā nāhaṁ bhikkhave
  muṭṭhassatissa asampajānassa ānāpānassatibhāvanaṁ vadāmīti 1-.
      Kiñcāpi hi yaṅkiñci kammaṭṭhānaṁ satassa sampajānasseva
  sampajjati ito aññaṁ pana manasikarontassa manasikarontassa pākaṭaṁ
  hoti. Idaṁ pana ānāpānassatikammaṭṭhānaṁ garukaṁ garukabhāvanaṁ
  buddhapaccekabuddhabuddhaputtānaṁ mahāpurisānaṁyeva manasikārabhūmibhūtaṁ na ceva
  ittaraṁ na ittarasattasamāsevitaṁ yathā yathā manasikariyati tathā tathā
  santaṁ ceva hoti sukhumañca tasmā ettha balavatī sati ca paññā ca
  icchitabbā. Yathā hi maṭṭhasāṭakassa tunnakaraṇakāle sūcipi sukhumā
  icchitabbā sūcipāsavedhanampi tato sukhumataraṁ evameva maṭṭhasāṭakasadisassa
  imassa kammaṭṭhānassa bhāvanākāle sūcipaṭibhāgā satipi
  sūcipāsavedhanapaṭibhāgā taṁsampayuttapaññāpi balavatī icchitabbā.

  *  *  *  *  *  *
  Footnote: 1. Ma. u. 14/196.
-------------------------------------------------
[page 077]
      Tāhi ca pana satipaññāhi samannāgatena bhikkhunā na te
  assasāpassāsā aññatra pakatiphuṭṭhokāsā pariyesitabbā. Yathā
  pana kasako 1- kasiṁ kasitvā balibaddhe muñcitvā gocaramukhe katvā
  chāyāya nisinno vissameyya athassa te balibaddhā vegena aṭaviṁ
  paviseyyuṁ yo hoti cheko kasako so puna te gahetvā
  yojetukāmo na tesaṁ anupadaṁ gantvā aṭaviṁ āhiṇḍati athakho
  rasmiñca patodañca gahetvā ujukameva tesaṁ nipātanatitthaṁ gantvā
  nisīdati vā nipajjati vā atha te goṇe divasabhāgaṁ caritvā
  nipātanatitthaṁ otaritvā nhātvā ca pivitvā ca paccuttaritvā ṭhite
  disvā rasmiyā bandhitvā patodena vijjhanto ānetvā yojetvā
  puna kammaṁ karoti evameva tena bhikkhunā na te assāsapassāsā
  aññatra pakatiphuṭṭhokāsā pariyesitabbā satirasmiṁ pana paññāpatodañca
  gahetvā pakatiphuṭṭhokāse cittaṁ ṭhapetvā manasikāro
  pavattetabbo evaṁ hissa manasikaroto na cirasseva te upaṭṭhahanti
  nipātanatitthe viya goṇā tatonena satirasmiyā bandhitvā tasmiṁyeva
  ṭhāne yojetvā paññāpatodena vijjhantena punappunaṁ kammaṭṭhānaṁ
  anuyuñjitabbaṁ. Tassevamanuyuñjato na cirasseva nimittaṁ upaṭṭhāti.
      Taṁ panetaṁ na sabbesaṁ ekasadisaṁ hoti apica kho kassaci
  sukhasamphassaṁ uppādayamānā tūlapicu viya kappāsapicu viya vātadhārā
  viya ca upaṭṭhātīti ekacce āhu.

  *  *  *  *  *  *
  Footnote: 1. kassakotipi.
-------------------------------------------------
[page 078]
      Ayaṁ pana aṭṭhakathāsu vinicchayo. Idañhi kassaci tārakarūpaṁ
  viya maṇigulikā viya muttāgulikā viya ca kassaci kharasamphassaṁ hutvā
  kappāsaṭṭhi viya dārusārasūci viya ca kassaci dīghapāmaṅgasuttaṁ viya
  kusumadāmaṁ viya dhūmasikhā viya ca kassaci vitthatamakkaṭakasuttaṁ viya
  balāhakapaṭalaṁ viya padumapupphaṁ viya rathacakkaṁ viya candamaṇḍalaṁ viya
  sūriyamaṇḍalaṁ viya ca upaṭṭhāti. Tañca panetaṁ yathā sambahulesu
  bhikkhūsu suttantaṁ sajjhāyitvā nisinnesu ekena bhikkhunā tumhākaṁ
  kīdisaṁ hutvā idaṁ suttaṁ upaṭṭhātīti vutte eko mayhaṁ mahatī
  pabbateyyā nadī viya hutvā upaṭṭhātīti āha aparo mayhaṁ ekā
  vanarāji viya añño mayhaṁ eko sītacchāyo sākhāsampanno
  phalabhārabharitarukkho viyāti tesaṁ hi taṁ ekameva suttaṁ saññānānatāya
  nānato upaṭṭhāti evaṁ ekameva kammaṭṭhānaṁ saññānānatāya
  nānato upaṭṭhāti. Saññajaṁ hi etaṁ saññānidānaṁ saññāpabhavaṁ
  tasmā saññānānatāya nānato uṭṭhātīti veditabbaṁ. Ettha ca
  aññameva assāsārammaṇaṁ cittaṁ aññaṁ passāsārammaṇaṁ cittaṁ
  aññaṁ nimittārammaṇaṁ. Yassa hi ime tayo dhammā natthi tassa
  kammaṭṭhānaṁ neva appanaṁ na upacāraṁ pāpuṇāti. Yassa panime
  tayo dhammā atthi tasseva kammaṭṭhānaṁ upacārañca appanañca
  pāpuṇāti. Vuttañhetaṁ
          nimittaṁ assāsapassāsā anārammaṇamekacittassa
          ajānato ca tayo dhamme bhāvanā nupalabbhati
-------------------------------------------------
[page 079]
          Nimittaṁ assāsapassāsā anārammaṇamekacittassa
          jānato ca tayo dhamme bhāvanā upalabbhatīti.
  Evaṁ upaṭṭhite pana nimitte tena bhikkhunā ācariyassa santikaṁ
  gantvā ārocetabbaṁ mayhaṁ bhante evarūpaṁ nāma upaṭṭhātīti.
  Ācariyena pana etaṁ nimittanti vā na vā nimittanti na vattabbaṁ
  evaṁ hoti āvusoti vatvā punappunaṁ evaṁ manasikarohīti vattabbo.
  Nimittanti hi vutte vosānaṁ āpajjeyya na nimittanti vutte
  nirāso visīdeyya tasmā tadubhayampi avatvā manasikāreyeva
  niyojetabboti evaṁ tāva dīghabhāṇakā. Majjhimabhāṇakā panāhu nimittamidaṁ
  āvuso kammaṭṭhānaṁ punappunaṁ manasikarohi sappurisāti vattabboti.
      Athānena nimitteyeva cittaṁ ṭhapetabbaṁ. Evamassāyaṁ ito
  pabhūti ṭhapanāvasena bhāvanā hoti. Vuttañhetaṁ porāṇehi
          nimitte ṭhapayaṁ cittaṁ nānākāraṁ vibhāvayaṁ
          dhīro assāsapassāse sakaṁ cittaṁ nibandhatīti.
  Tassevaṁ nimittupaṭṭhānato pabhūti nīvaraṇāni vikkhambhitāneva honti
  kilesā sannisinnāva sati upaṭṭhitāyeva cittaṁ upacārasamādhinā
  samāhitameva.
      Athānena taṁ nimittaṁ neva vaṇṇato manasikātabbaṁ na
  lakkhaṇato paccavekkhitabbaṁ. Apica kho khattiyamahesiyā cakkavattigabbho
  viya kasakena sāliyavagabbho viya ca āvāsādīni satta
  asappāyāni vajjetvā tāneva satta sappāyāni sevantena sādhukaṁ
-------------------------------------------------
[page 080]
  Rakkhitabbaṁ. Atha naṁ evaṁ rakkhitvā punappunaṁ manasikāravasena vuḍḍhiṁ
  viruḷhiṁ gamayitvā dasavidhaṁ appanākosallaṁ sampādetabbaṁ viriyasamatā
  yojetabbā. Tassevaṁ ghaṭentassa paṭhavīkasiṇe vuttānukkameneva
  tasmiṁ nimitte catukkapañcakajjhānāni nibbattanti.
      Evaṁ nibbattacatukkapañcakajjhāno panettha bhikkhu
  sallakkhaṇāvivaṭṭanāvasena kammaṭṭhānaṁ vaḍḍhetvā pārisuddhiṁ pattukāmo tadeva
  jhānaṁ pañcahākārehi vasippattaṁ paguṇaṁ katvā nāmarūpaṁ vavaṭṭhapetvā
  vipassanaṁ paṭṭhapeti. Kathaṁ. So hi samāpattito vuṭṭhāya
  assāsapassāsānaṁ samudayo karajakāyo ca cittañcāti passati. Yathā hi
  kammāragaggariyā dhamamānāya bhastañca purisassa ca tajjaṁ vāyāmaṁ
  paṭicca vāto sañcarati evameva kāyañca cittañca paṭicca
  assāsapassāsāti. Tato assāsapassāse ca kāyañca rūpaṁ cittañca
  taṁsampayuttadhamme ca arūpanti vavaṭṭhapeti. Ayamettha saṅkhepo.
  Vitthārato pana nāmarūpavavaṭṭhānaṁ parato āvibhavissati. Evaṁ
  nāmarūpaṁ vavaṭṭhapetvā tassa paccayaṁ pariyesati. Pariyesanto ca naṁ
  disvā tīsupi addhāsu nāmarūpassa pavattiṁ ārabbha kaṅkhaṁ vitarati
  vitiṇṇakaṅkho kalāpasammasanavasena tilakkhaṇaṁ āropetvā
  udayabbayānupassanāya pubbabhāge uppanne obhāsādayo dasa vipassanūpakilese
  pahāya upakilesehi muttaṁ paṭipadāñāṇaṁ maggoti vavaṭṭhapetvā
  udayaṁ pahāya bhaṅgānupassanaṁ patvā nirantaraṁ bhaṅgānupassanena
-------------------------------------------------
[page 081]
  Bhayato 1- upaṭṭhitesu sabbasaṅkhāresu nibbindanto virajjanto
  vimuccanto yathākkamena cattāro ariyamagge pāpuṇitvā arahattaphale
  patiṭṭhāya ekūnavīsatibhedassa paccavekkhaṇañāṇassa pariyantaṁ patto
  sadevakassa lokassa aggadakkhiṇeyyo hoti.
      Ettāvatā cassa gaṇanaṁ ādiṁ katvā paṭipassanāpariyosānā
  ānāpānassatisamādhibhāvanā samattā hotīti. Ayaṁ sabbākārato
  paṭhamacatukkavaṇṇanā. Itaresu pana tīsu catukkesu yasmā visuṁ
  kammaṭṭhānabhāvanānayo nāma natthi tasmā anupadavaṇṇanānayeneva
  nesameva attho veditabbo.
      Pītipaṭisaṁvedīti pītiṁ paṭisaṁviditaṁ karonto pākaṭaṁ karonto
  assasissāmi passasissāmīti sikkhati. Tattha dvīhākārehi pīti
  paṭisaṁviditā hoti ārammaṇato ca asammohato ca. Kathaṁ ārammaṇato
  pīti paṭisaṁviditā hoti. Sappītike dve jhāne samāpajjati
  tassa samāpattikkhaṇe jhānapaṭilābhena ārammaṇato pīti paṭisaṁviditā
  hoti ārammaṇassa paṭisaṁviditattā. Kathaṁ asammohato. Sappītike
  dve jhāne samāpajjitvā vuṭṭhāya jhānasampayuttaṁ pītiṁ khayato
  vayato sammasati tassa vipassanākkhaṇe lakkhaṇapaṭivedhena asammohato
  pīti paṭisaṁviditā hoti. Vuttañhetaṁ paṭisambhidāyaṁ dīghaṁ assāsavasena
  cittassa ekaggataṁ avikkhepaṁ pajānato sati upaṭṭhitā
  hoti tāya satiyā tena ñāṇena sā pīti paṭisaṁviditā hoti dīghaṁ

  *  *  *  *  *  *
  Footnote: 1. Ma. Yu. vayato.
-------------------------------------------------
[page 082]
  Passāsavasena rassaṁ assāsavasena rassaṁ passāsavasena
  sabbakāyapaṭisaṁvedī assāsa passāsavasena passambhayaṁ kāyasaṅkhāraṁ
  assāsapassāsavasena cittassa ekaggataṁ avikkhepaṁ pajānato sati upaṭṭhitā
  hoti tāya satiyā tena ñāṇena sā pīti paṭisaṁviditā hoti
  āvajjato sā pīti paṭisaṁviditā hoti jānato passato paccavekkhato
  cittaṁ adhiṭṭhahato saddhāya adhimuccato viriyaṁ paggaṇhato satiṁ
  upaṭṭhāpayato cittaṁ samādahato paññāya pajānato abhiññeyyaṁ
  pariññeyyaṁ pahātabbaṁ bhāvetabbaṁ sacchikātabbaṁ sacchikaroto sā
  pīti paṭisaṁviditā hoti evaṁ sā pīti paṭisaṁviditā hotīti 1-.
  Eteneva nayena avasesapadānipi atthato veditabbāni. Idaṁ panettha
  visesamattaṁ. Tiṇṇaṁ jhānānaṁ vasena sukhapaṭisaṁveditā catunnampi
  vasena cittasaṅkhārapaṭisaṁveditā veditabbā. Cittasaṅkhāroti vedanādayo
  dve khandhā. Sukhapaṭisaṁvedīpade cettha vipassanābhūmidassanatthaṁ sukhanti
  dve sukhāni kāyikañca sukhaṁ cetasikañcāti 2- paṭisambhidāyaṁ vuttaṁ.
  Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ
  passambhento nirodhentoti attho. So vitthārato kāyasaṅkhāre
  vuttanayeneva veditabbo. Apicettha pītipade pītisīsena vedanā vuttā
  sukhapade sarūpeneva vedanā dvīsu cittasaṅkhārapadesu saññā ca
  vedanā ca cetasikā ete dhammā cittapaṭibaddhā cittasaṅkhārāti 3-
  vacanato saññāsampayuttā vedanāti. Evaṁ vedanānupassanānayena

  *  *  *  *  *  *
  Footnote: 1. khu. pa. 31/281. 2. khu. pa. 31/283. 3. khu. pa. 31/284.
-------------------------------------------------
[page 083]
  Idaṁ catukkaṁ bhāsitanti veditabbaṁ.
      Tatiyacatukkepi catunnaṁ jhānānaṁ vasena cittapaṭisaṁveditā
  veditabbā. Abhippamodayaṁ cittanti cittaṁ modento pamodento
  hāsento pahāsento assasissāmi passissāmīti sikkhati. Tattha
  dvīhākārehi abhippamodo hoti samādhivasena ca vipassanāvasena ca.
  Kathaṁ samādhivasena. Sappītike dve jhāne samāpajjati so
  samāpattikkhaṇe sampayuttapītiyā cittaṁ āmodeti pamodeti. Kathaṁ
  vipassanāvasena. Sappītike dve jhāne samāpajjitvā vuṭṭhāya
  jhānasampayuttaṁ pītiṁ khayato vayato sammasati evaṁ vipassanākkhaṇe
  jhānasampayuttaṁ pītiṁ ārammaṇaṁ katvā cittaṁ āmodeti pamodeti.
  Evaṁ paṭipanno abhippamodayaṁ cittaṁ assasissāmi passasissāmīti
  sikkhatīti vuccati. Samādahaṁ cittanti paṭhamajjhānādivasena ārammaṇe
  cittaṁ samaṁ ādahanto samaṁ ṭhapento tāni vā pana jhānāni
  samāpajjitvā vuṭṭhāya jhānasampayuttaṁ cittaṁ khayato vayato sammasato
  vipassanākkhaṇe lakkhaṇapaṭivedhena uppajjati khaṇikacittekaggatā
  evaṁ uppannāya khaṇikacittekaggatāya vasenāpi ārammaṇe cittaṁ
  samaṁ ādahanto samaṁ ṭhapento samādahaṁ cittaṁ assasissāmi
  passasissāmīti sikkhatīti vuccati. Vimocayaṁ cittanti paṭhamajjhānena
  nīvaraṇehi cittaṁ mocento vimocento dutiyena vitakkavicārehi
  tatiyena pītiyā catutthena sukhadukkhehi cittaṁ mocento vimocento
  tāni vā pana jhānāni samāpajjitvā vuṭṭhāya jhānasampayuttaṁ cittaṁ
-------------------------------------------------
[page 084]
  Khayato vayato sammasati so vipassanākkhaṇe aniccānupassanāya
  niccasaññāto cittaṁ mocento vimocento dukkhānupassanāya
  sukhasaññāto anattānupassanāya attasaññāto nibbidānupassanāya
  nandito virāgānupassanāya rāgato nirodhānupassanāya samudayato
  paṭinissaggānupassanāya ādānato cittaṁ mocento vimocento
  assasati ceva passasati ca tena vuccati vimocayaṁ cittaṁ assasissāmi
  passasissāmīti sikkhatīti. Evaṁ cittānupassanāvasena idaṁ catukkaṁ
  bhāsitanti veditabbaṁ.
      Catutthacatukke pana. Aniccānupassīti ettha tāva aniccaṁ
  veditabbaṁ aniccatā veditabbā aniccānupassanā veditabbā
  aniccānupassī veditabbo. Tattha aniccanti pañcakkhandhā. Kasmā.
  Uppādavayaññathattabhāvā. Aniccatāti tesaṁyeva uppādavayaññathattaṁ
  hutvā abhāvo vā nibbattānaṁ tenevākārena aṭṭhatvā khaṇabhaṅgena
  bhedoti attho. Aniccānupassanāti tassā aniccatāya vasena
  rūpādīsu aniccanti. Anupassanā. Aniccānupasasīti tāya anupassanāya
  samannāgato. Tasmā evaṁbhūto assasanto ca passasanto ca
  idha aniccānupssī assasissāmi passasissāmīti sikkhatīti veditabbo.
  Virāgānupassīti ettha pana dve virāgā khayavirāgo ca accantavirāgo
  ca. Tattha khayavirāgoti saṅkhārānaṁ khaṇabhaṅgo 1-. Accantavirāgoti
  nibbānaṁ. Virāgānupassanāti tadubhayavasena 2- pavattā vipassanā

  *  *  *  *  *  *
  Footnote: 1. Ma. khayabhaṅgo. 2. Ma. tadubhayadassanavasena.
-------------------------------------------------
[page 085]
  Ca maggo ca. Tāya duvidhāyapi anupassanāya samannāgato hutvā
  assasanto passasanto ca virāgānupassī assasissāmi passasissāmīti
  sikkhatīti veditabbo. Nirodhānupassīpadepi eseva nayo.
  Paṭinissaggānupassīti etthāpi dve paṭinissaggā pariccāgapaṭinissaggo
  ca pakkhandanapaṭinissaggo ca. Paṭinissaggoyeva anupassanā
  paṭinissaggānupassanā. Vipassanāmaggānaṁ etaṁ adhivacanaṁ. Vipassanā
  hi tadaṅgavasena saddhiṁ khandhābhisaṅkhārehi kilese pariccajati
  saṅkhatadosadassanena ca tabbiparīte nibbāne tanninnatāya pakkhandatīti
  pariccāgapaṭinissaggo ceva pakkhandanapaṭinissaggo cāti vuccati.
  Maggo pana samucchedavasena saddhiṁ khandhābhisaṅkhārehi kilese pariccajati
  ārammaṇakaraṇena ca nibbāne pakkhandatīti pariccāgapaṭinissaggo
  ceva pakkhandanapaṭinissaggo cāti vuccati. Ubhayampi pana
  purimapurimañāṇānaṁ anupassanato anupassanāti vuccati. Tāya duvidhāyapi
  paṭinissaggānupassanāya samannāgato hutvā assasanto passasanto
  ca paṭinissaggānupassī assasissāmi passasissāmīti sikkhatīti
  veditabbo. Idaṁ catutthacatukkaṁ suddhavipassanāvasena vuttaṁ.
  Purimāni pana tīṇi samathavipassanāvasena.
      Evaṁ catunnaṁ catukkānaṁ vasena soḷasavatthukāya ānāpānassatiyā
  bhāvanā veditabbā. Evaṁ soḷasavatthuvasena ca ayaṁ ānāpānassati
  mahapphalā hoti mahānisaṁsā.
      Tatrassā ayampi kho bhikkhave ānāpānassatisamādhi bhāvito
-------------------------------------------------
[page 086]
  Bahulīkato santo ceva paṇīto cātiādivacanato 1- santabhāvādivasenāpi
  mahānisaṁsatā veditabbā vitakkupacchedasamatthatāyapi. Ayañhi
  santappaṇītāsecanakasukhavihārattā samādhiantarāyakarānaṁ vitakkānaṁ
  vasena itocito ca cittassa vidhāvanaṁ vicchinditvā ānāpānārammaṇābhimukhameva
  cittaṁ karoti. Tena vuttaṁ ānāpānassati
  bhāvetabbā vitakkupacchedāyāti 2-.
      Vijjāvimuttipāripūriyā mūlabhāvenāpi cassā mahānisaṁsatā
  veditabbā. Vuttañhetaṁ bhagavatā ānāpānassati bhikkhave bhāvitā
  bahulīkatā cattāro satipaṭṭhāne paripūrenti cattāro satipaṭṭhānā
  bhāvitā bahulīkatā satta sambojjhaṅge paripūrenti satta
  sambojjhaṅgā bhāvitā bahulīkatā vijjāvimuttiṁ paripūrentīti 3-.
      Apica carimakānaṁ assāsapassāsānaṁ viditabhāvakaraṇatopissā
  mahānisaṁsatā veditabbā. Vuttañhetaṁ bhagavatā evaṁ bhāvitāya
  kho rāhula ānāpānassatiyā evaṁ bahulīkatāya yepi te carimakā
  assāsapassāsā tepi viditāva nirujjhanti no aviditāti 4-. Tattha
  nirodhavasena tayo carimakā bhavacarimakā jhānacarimakā cuticarimakāti.
  Bhavesu hi kāmabhave assāsapassāsā pavattanti rūpārūpabhavesu
  nappavattanti tasmā te bhavacarimakā. Jhānesu purimake jhānattaye
  pavattanti catutthe nappavattanti tasmā te jhānacarimakā. Ye

  *  *  *  *  *  *
  Footnote: 1. saṁ. mahāvāra. 19/407. 2. aṅ. navaka. 23/371. 3. Ma. u. 14/193.
  4. Ma. Ma. 13/142.
-------------------------------------------------
[page 087]
  Pana cuticittassa purato soḷasamena cittena saddhiṁ uppajjitvā
  cuticittena saha nirujjhanti ime cuticarimakā nāma. Ime idha
  carimakāti adhippetā. Imaṁ kira kammaṭṭhānamanuyuttassa bhikkhuno
  ānāpānārammaṇassa suṭṭhu pariggahitattā cuticittassa purato
  soḷasamassa cittassa uppādakkhaṇe uppādaṁ āvajjato uppādopi
  nesaṁ pākaṭo hoti ṭhitimāvajjato ṭhitipi nesaṁ pākaṭā hoti
  bhaṅgaṁ āvajjato bhaṅgopi nesaṁ pākaṭo hoti.
      Ito aññataraṁ kammaṭṭhānaṁ bhāvetvā arahattaṁ pattassa bhikkhuno
  hi āyuantaraṁ paricchinnaṁ vā hoti aparicchinnaṁ vā. Imaṁ pana
  soḷasavatthukaṁ ānāpānassatiṁ bhāvetvā arahattaṁ pattassa āyuantaraṁ
  paricchinnameva hoti. So ettakandāni me āyusaṅkhārā
  pavattissanti na ito paranti ñatvā attano dhammatāyeva
  sarīrapaṭijaggananivāsanapārupanādīni sabbakiccāni katvā akkhīni nimmīleti
  koṭipabbatavihāravāsī tissatthero viya mahākarañjaniyavihāravāsī
  mahātissatthero viya devaputtaraṭṭhe piṇḍapātikatissatthero viya
  cittalapabbatavihāravāsino dve bhātiyattherā viya ca. Tatridaṁ
  ekavatthuparidīpanaṁ. Dvinnaṁ bhātiyattherānaṁ kireko puṇṇamuposathadivase
  pāṭimokkhaṁ osāretvā bhikkhusaṅghaparivuto attano vasanaṭṭhānaṁ gantvā
  caṅkame ṭhito candālokaṁ oloketvā attano āyusaṅkhāre
  upadhāretvā bhikkhusaṅghaṁ āha tumhehi kathaṁ parinibbāyantā bhikkhū
  diṭṭhapubbāti. Tatra keci āhaṁsu amhehi āsane nisinnakāva
-------------------------------------------------
[page 088]
  Parinibbāyantā diṭṭhapubbāti keci amhehi ākāse pallaṅkaṁ
  ābhujitvā nisinnakāti. Thero āha ahandāni vo caṅkamantameva
  parinibbāyamānaṁ dassessāmīti. Tato caṅkame lekhaṁ katvā ahaṁ
  ito caṅkamakoṭito parakoṭiṁ gantvā nivattamāno imaṁ lekhaṁ patvā va
  parinibbāyissāmīti vatvā caṅkamanaṁ oruyha parabhāgaṁ gantvā
  nivattamāno ekena pādena lekhaṁ akkantakkhaṇeyeva parinibbāyi.
          Tasmā have appamatto anuyuñjetha paṇḍito
          evaṁ anekānisaṁsaṁ ānāpānassatiṁ sadāti.
                Idaṁ ānāpānassatiyaṁ vitthārakathāmukhaṁ.
      Ānāpānassatiyā anantaraṁ uddiṭṭhaṁ pana upasamānussatiṁ
  bhāvetukāmena rahogatena paṭisallīnena yāvatā bhikkhave dhammā saṅkhatā
  vā asaṅkhatā vā virāgo tesaṁ (dhammānaṁ) aggamakkhāyati yadidaṁ
  madanimmadano pipāsavinayo ālayasamugghāto vaṭṭūpacchedo taṇhakkhayo
  virāgo nirodho nibbānanti 1- evaṁ sabbadukkhūpasamasaṅkhātassa
  nibbānassa guṇā anussaritabbā.
      Tattha yāvatāti yattakā. Dhammāti sabhāvā. Saṅkhatā vā
  asaṅkhatā vāti saṅgamma samāgamma paccayehi katā vā akatā vā.
  Virāgo tesaṁ dhammānaṁ aggamakkhāyatīti tesaṁ saṅkhatāsaṅkhatadhammānaṁ
  virāgo aggamakkhāyati seṭṭho uttamoti vuccati. Tattha virāgoti
  na rāgābhāvamattameva athakho yadidaṁ madanimmadano .pe. Nibbānanti

  *  *  *  *  *  *
  Footnote: 1. aṅ. catukka. 21/44.
-------------------------------------------------
[page 089]
  Yo so madanimmadanotiādīni nāmāni asaṅkhatadhammo labhati so
  virāgoti paccetabbo. So hi yasmā taṁ āgamma sabbepi
  mānamadapurisamadādayo madā nimmadā amadā honti vinassanti tasmā
  madanimmadanoti vuccati yasmā ca taṁ āgamma sabbāpi kāmapipāsā
  vinayaṁ abbhatthaṁ yāti tasmā pipāsavinayoti vuccati yasmā pana
  taṁ āgamma pañcakāmaguṇālayā samugghātaṁ gacchanti tasmā
  ālayasamugghātoti vuccati yasmā ca taṁ āgamma tebhūmikavaṭṭaṁ upacchijjati
  tasmā vaṭṭūpacchedoti vuccati yasmā pana taṁ āgamma sabbaso
  taṇhā khayaṁ gacchati virajjati nirujjhati ca tasmā taṇhakkhayo
  virāgo nirodhoti vuccati yasmā panesa catasso yoniyo pañca
  gatiyo satta viññāṇaṭṭhitiyo nava ca sattāvāse aparāparabhāvāya
  vinanato ābandhanato saṁsibbanato vānanti laddhavohārāya taṇhāya
  nikkhanto nissaṭo visaṁyutto tasmā nibbānanti vuccatīti.
  Evametesaṁ madanimmadanatādīnaṁ guṇānaṁ vasena nibbānasaṅkhāto upasamo
  anussaritabbo ye vā panaññepi bhagavatā asaṅkhatañca vo bhikkhave
  desessāmi saccañca pārañca sududdasañca ajjarañca dhuvañca
  nippapañcañca amatañca sivañca khemañca abbhūtañca anītikañca
  abyāpajjhañca visuddhiñca dīpañca tāṇañca leṇañca vo bhikkhave
  desessāmītiādīsu 1- suttesu upasamaguṇā vuttā tesampi vasena

  *  *  *  *  *  *
  Footnote: 1. saṁ. saḷā. 18/444,450. pāliyampana...ajajjarañca...abbhutañca...suddhiñcāti
  dissati.
-------------------------------------------------
[page 090]
  Anussaritabboyeva. Tassevaṁ madanimmadanatādiguṇavasena upasamaṁ
  anussarato neva tasmiṁ samaye rāgapariyuṭṭhitaṁ cittaṁ hoti na
  dosapariyuṭṭhitaṁ cittaṁ hoti na mohapariyuṭṭhitaṁ cittaṁ hoti ujugatamevassa
  tasmiṁ samaye cittaṁ hoti upasamaṁ ārabbhāti buddhānussatiādīsu
  vuttanayeneva vikkhambhitanīvaraṇassa ekakkhaṇe jhānaṅgāni uppajjanti.
  Upasamaguṇānaṁ pana gambhīratāya nānappakāraguṇānussaraṇādhimuttatāya
  vā appanaṁ appatvā upacārappattameva jhānaṁ hoti. Tadetaṁ
  upasamaguṇānussaraṇavasena uppannattā upasamānussaticceva saṅkhaṁ
  gacchati. Chānussatiyo viya ca ayampi ariyasāvakasseva ijjhati.
  Evaṁ santepi upasamagarukena puthujjanenāpi manasikātabbā. Sutavasenāpi
  hi upasame cittaṁ pasīdati. Imañca pana upasamānussatimanuyutto
  bhikkhu sukhaṁ supati sukhaṁ paṭibujjhati santindriyo hoti santamānaso
  hirottappasamannāgato pāsādiko paṇītādhimuttiko sabrahmacārīnaṁ
  garu ca bhāvanīyo ca uttariṁ appaṭivijjhanto pana sugatiparāyano
  hoti.
          Tasmā have appamatto bhāvayetha vicakkhaṇo
          evaṁ anekānisaṁsaṁ ariye upasame satinti.
               Idaṁ upasamānussatiyaṁ vitthārakathāmukhaṁ.
  Iti sādhujanapāmujjatthāya kate visuddhimagge samādhibhāvanādhikāre
      anussatikammaṭṭhānaniddeso nāma aṭṭhamo paricchedo.
-------------------------------------------------
[page 091]
                     Brahmavihāraniddeso
      anussatikammaṭṭhānānantaraṁ uddiṭṭhesu pana mettā karuṇā muditā
  upekkhāti imesu catūsu brahmavihāresu mettaṁ bhāvetukāmena tāva
  ādikammikena yogāvacarena upacchinnapalibodhena gahitakammaṭṭhānena
  bhattakiccaṁ katvā bhattasammadaṁ paṭivinodetvā vivitte pedese
  supaññatte āsane sukhanisinnena ādito tāva dose ādīnavo
  khantiyañca ānisaṁso paccavekkhitabbo. Kasmā. Imāya hi
  bhāvanāya doso pahātabbo khanti ca adhigantabbā. Na ca
  sakkā kiñci adiṭṭhādīnavaṁ vā pahātuṁ aviditānisaṁsaṁ vā adhigantuṁ.
  Tasmā duṭṭho kho āvuso dosena abhibhūto pariyādiṇṇacitto
  pāṇampi hanatītiādīnaṁ suttānaṁ vasena dose ādīnavo daṭṭhabbo.
      Khantī paramaṁ tapo tītikkhā nibbānaṁ paramaṁ vadanti buddhā 1-
      khantibalaṁ balānīkaṁ tamahaṁ brūmi brāhmaṇaṁ 2-
  khantyā bhiyyo na vijjatītiādīnaṁ 3- vasena khantiyaṁ ānisaṁso veditabbo.
      Athevaṁ diṭṭhādīnavato dosato cittaṁ vivecanatthāya viditānisaṁsāya
  ca khantiyā saṁyojanatthāya mettābhāvanā ārabhitabbā.
      Ārabhantena ca āditova puggaladosā jānitabbā 4- imesu
  puggalesu mettā paṭhamaṁ na bhāvetabbā imesu neva bhāvetabbāti.
  Ayaṁ hi mettā appiyapuggale atippiyasahāyake majjhatte

  *  *  *  *  *  *
  Footnote: 1. dī. mahā. 10/57. 2. khu. dha. 25/69. 3. saṁ. sa. 15/325.
  4. Yu. puggalabhedo jānitabbo.
-------------------------------------------------
[page 092]
  Veripuggaleti imesu catūsu paṭhamaṁ na bhāvetabbā liṅgavisabhāge odhiso
  na bhāvetabbā kālakate na bhāvetabbāva. Kiṁkāraṇā appiyādīsu
  paṭhamaṁ na bhāvetabbā. Appiyaṁ hi piyaṭṭhāne ṭhapento kilamati
  atippiyasahāyakaṁ majjhattaṭṭhāne ṭhapento kilamati appamattakepi
  cassa dukkhe uppanne ārodanākārappattopi hoti majjhattaṁ
  garuṭṭhāne ca piyaṭṭhāne ca ṭhapento kilamati veriṁ samanussarato
  kodho uppajjati tasmiṁ appiyādīsu paṭhamaṁ na bhāvetabbā.
      Liṅgavisabhāge pana tameva ārabbha odhiso bhāventassa rāgo
  uppajjati. Aññataro kira amaccaputto kulupakattheraṁ pucchi bhante
  kattha mettā bhāvetabbāti. Thero piyapuggaleti āha. Tassa
  ca attano bhariyā piyā hoti. So tassā mettaṁ bhāvento
  sabbarattiṁ bhittiyuddhamakāsi. Tasmā liṅgavisabhāge odhiso na
  bhāvetabbā.
      Kālakate pana bhāvento neva appanaṁ na upacāraṁ pāpuṇāti.
  Aññataro kira daharo bhikkhu ācariyaṁ ārabbha mettaṁ ārabhi.
  Tassa mettā nappavattati. So mahātherassa santikaṁ gantvā bhante
  paguṇā vaṁ me mettājhānasamāpatti na ca taṁ samāpajjituṁ sakkomi
  kinnukho kāraṇanti āha. Thero nimittaṁ āvuso gavesāhīti
  āha. So gavesanto ācariyassa matabhāvaṁ ñatvā aññaṁ
  ārabbha mettāyanto samāpattiṁ appesi. Tasmā kālakate na
  bhāvetabbāva.
-------------------------------------------------
[page 093]
      Sabbapaṭhamaṁ pana ahaṁ sukhito homi niddukkhoti vā avero
  abyāpajjho anīgho sukhī attānaṁ pariharāmīti vā evaṁ punappunaṁ
  attaniyeva bhāvetabbā. Evaṁ sante yaṁ vibhaṅge vuttaṁ kathañca
  bhikkhave bhikkhu mettāsahagatena cetasā ekaṁ disaṁ pharitvā viharati
  seyyathāpi nāma ekaṁ puggalaṁ piyaṁ manāpaṁ disvā mettāyeyya
  evameva sabbasatte mettāya pharatīti 1- yañca paṭisambhidāyaṁ katamehi
  pañcahākārehi anodhiso pharaṇā mettā cetovimutti sabbe sattā
  everā abyāpajjhā anīghā sukhī attānaṁ pariharantu sabbe pāṇā
  sabbe bhūtā sabbe puggalā sabbe attabhāvapariyāpannā averā
  abyāpajjhā anīghā sukhī attānaṁ pariharantūtiādi 2- vuttaṁ yañca
  mettasutte sukhino vā khemino hontu sabbe sattā bhavantu
  sukhitattātiādi 3- vuttaṁ taṁ virujjhati na hi tattha attani
  bhāvanā vuttāti ce. Tañca na virujjhati. Kasmā. Tañhi
  appanāvasena vuttaṁ idaṁ sakkhibhāvavasena. Sacepi hi vassasataṁ
  vassasahassaṁ vā ahaṁ sukhito homītiādinā nayena attani mettaṁ
  bhāveti nevassa appanā uppajjati. Ahaṁ sukhito homīti bhāvayato
  pana yathā ahaṁ sukhakāmo dukkhapaṭikūlo jīvitukāmo amaritukāmo ca
  evaṁ aññepi sattāti attānaṁ sakkhiṁ katvā aññasattesu
  hitasukhakāmatā uppajjati. Bhagavatāpi ca

  *  *  *  *  *  *
  Footnote: 1. abhi. vi. 35/370. 2. khu. pa. 31/483. 3. khu. khu. 25/13.
-------------------------------------------------
[page 094]
               Sabbā disā anuparigamma cetasā
               nevajjhagā piyataramattanā kvaci
               evaṁ piyo puthu attā paresaṁ
               tasmā na hiṁse paramattakāmoti 1-
  vadatā ayaṁ nayo dassitova. Tasmā sakkhibhāvatthaṁ paṭhamaṁ attānaṁ
  mettāya pharitvā tadanantaraṁ sukhappavattanatthaṁ yvāssa piyo manāpo
  garubhāvanīyo ācariyo vā ācariyamatto vā upajjhāyo vā
  upajjhāyamatto vā tassa dānapiyavacanādīni piyamanāpattakāraṇāni
  sīlasutādīni garubhāvanīyattakāraṇāni ca anussaritvā esa sappuriso
  sukhito hotu niddukkhotiādinā nayena mettā bhāvetabbā.
  Evarūpe ca puggale kāmaṁ appanā sampajjati.
      Iminā pana bhikkhunā tāvatakeneva tuṭṭhiṁ anāpajjitvā
  sīmasambhedaṁ kattukāmena tadanantaraṁ atippiyasahāyake atippiyasahāyakato
  majjhatte majjhattato veripuggale mettā bhāvetabbā. Bhāventena
  ca ekekasmiṁ koṭṭhāse muduṁ kammaniyaṁ cittaṁ katvā tadanantare
  tadanantare upasaṁharitabbaṁ. Yassa pana veripuggalo vā natthi
  mahāpurisajātikattā vā anatthaṁ karontepi pare verisaññāva anuppajjati
  tena majjhatte me mettācittaṁ kammaniyaṁ jātaṁ idāni naṁ verimhi
  upasaṁharāmīti byāpāropi na kātabbo. Yassa pana atthi taṁ
  sandhāya vuttaṁ majjhattato veripuggale mettā bhāvetabbāti.

  *  *  *  *  *  *
  Footnote: 4. saṁ. sa. 15/109.
-------------------------------------------------
[page 095]
  Sace panassa verimhi cittaṁ upasaṁharato tena katāparādhānussaraṇena
  paṭighaṁ uppajjati athānena purimapuggalesu yatthakatthaci punappunaṁ
  mettaṁ samāpajjitvā vuṭṭhahitvā punappunaṁ taṁ puggalaṁ mettāyantena
  paṭighaṁ vinodetabbaṁ.
      Sace evampi vāyamato na nibbāti atha kakacūpamaovādādīnaṁ 1-
  anussarato paṭighassa pahānāya ghaṭitabbaṁ. Punappunaṁ 1- tañca kho
  iminā ākārena attānaṁ ovadanteneva are kujjhanaka purisa
  nanu vuttaṁ bhagavatā
      ubhatodaṇḍakena cepi bhikkhave kakacena corā ocarakā
  aṅgamaṅgāni okkanteyyuṁ tatrapi yo mano padoseyya na
  me so tena sāsanakaroti 2- ca
          tasseva tena pāpiyo yo kuddhaṁ paṭikujjhati
          kuddhaṁ appaṭikujjhanto saṅgāmaṁ jeti dujjayaṁ
          ubhinnamatthaṁ carati attano ca parassa ca
          paraṁ saṅkupitaṁ ñatvā yo sato upasammatīti 3- ca
      sattime bhikkhave dhammā sapattakantā sapattakaraṇā kodhanaṁ
  āgacchanti itthiṁ vā purisaṁ vā katame satta idha bhikkhave
  sapatto sapattassa evaṁ icchati aho vatāyaṁ dubbaṇṇo assāti

  *  *  *  *  *  *
  Footnote: 1-1. Yu. kakacūpamaovāda- ādīnaṁ anussarato
  paṭighassa pahānāya ghaṭitabbaṁ punappunaṁ.
  2. Ma. mū. 12/351. 3. saṁ. sa. 15/325.
-------------------------------------------------
[page 096]
  Taṁ kissa hetu na bhikkhave sapatto sapattassa vaṇṇavatāya nandati
  kodhanāyaṁ bhikkhave purisapuggalo kodhābhibhūto kodhapareto kiñcāpi
  so hoti sunhāto suvilitto kappitakesamassu odātavatthavasano
  athakho so dubbaṇṇova hoti kodhābhibhūto ayaṁ bhikkhave paṭhamo
  dhammo sapattakanto sapattakaraṇo kodhanaṁ āgacchati itthiṁ vā
  purisaṁ vā puna ca paraṁ bhikkhave sapatto sapattassa evaṁ icchati
  aho vatāyaṁ dukkhaṁ sayeyyāti .pe. Na pacurattho assāti .pe.
  Na bhogavā assāti .pe. Na yasavā assāti .pe. Na mittavā
  assāti .pe. Na kāyassa bhedā paraṁ maraṇā sugatiṁ saggaṁ lokaṁ
  uppajjeyyāti taṁ kissa hetu na bhikkhave sapatto sapattassa
  sugatigamanena nandati kodhanāyaṁ bhikkhave purisapuggalo kodhābhibhūto
  kodhapareto kāyena duccaritaṁ carati vācāya manasā duccaritaṁ carati so
  kāyena vācāya manasā duccaritaṁ caritvā kāyassa bhedā paraṁ maraṇā
  apāyaṁ duggatiṁ vinipātaṁ nirayaṁ upapajjati kodhābhibhūtoti 1- ca
      seyyathāpi bhikkhave chavālātaṁ ubhato padittaṁ majjhe gūthagataṁ
  neva gāme kaṭṭhatthaṁ pharati na araññe kaṭṭhatthaṁ pharati tathūpamāhaṁ
  bhikkhave imaṁ purisapuggalaṁ vadāmīti 2- ca
      sodāni tvaṁ evaṁ kujjhanto na ceva bhagavato sāsanakaro
  bhavissasi paṭikujjhanto ca kuddhapurisatopi pāpiyo hutvā na dujjayaṁ

  *  *  *  *  *  *
  Footnote: 1. aṅ. sattaka. 23/98. pāliyampana sapattakāraṇā...kodhanoyaṁ...iti disusati.
  2. aṅ. catukka. 21/124.
-------------------------------------------------
[page 097]
  Saṅgāmaṁ jessasi sapattakaraṇe ca dhamme attanāva attano
  karissasi chavālātūpamo ca bhavissasīti.
      Tassevaṁ ghaṭayato vāyamato sace taṁ paṭighaṁ vūpasammati iccetaṁ
  kusalaṁ no ce vūpasammati atha yo yo dhammo tassa puggalassa
  upasanto hoti parisuddho anussariyamāno pasādaṁ āvahati taṁ taṁ
  anussaritvā āghāto paṭivinetabbo.
      Ekaccassa hi kāyasamācārova upasanto hoti. Upasantabhāvo
  cassa bahuṁ vattapaṭipattiṁ karontassa sabbajanena ñāyati.
  Vacīsamācāramanosamācārā pana avūpasantā honti tassa te acintetvā
  kāyasamācāravūpasamoyeva anussaritabbo. Ekaccassa vacīsamācārova
  upasanto hoti. Upasantabhāvo cassa sabbajanena ñāyati. So
  hi pakatiyā ca paṭisanthārakusalo hoti sakhilo sukhasambhāso sammodako
  uttānamukho pubbabhāsī madhurena sarena dhammaṁ osāreti parimaṇḍalehi
  padabyañjanehi dhammakathaṁ katheti. Kāyasamācāramanosamācārā pana
  avūpasantā honti tassa te acintetvā vacīsamācāravūpasamoyeva
  anussaritabbo. Ekaccassa manosamācārova upasanto hoti.
  Upasantabhāvo cassa cetiyavandanādīsu sabbajanassa pākaṭo hoti.
  Yo hi avūpasantacitto hoti so cetiyaṁ vā bodhiṁ vā there vā
  vandamāno na sakkaccaṁ vandati dhammassavanamaṇḍape vikkhittacitto vā
  capalāyanto vā nisīdati. Upasantacitto pana okappetvā sakkaccaṁ
  vandati ohitasoto aṭṭhiṁkatvā kāyena vā vācāya vā cittappasādaṁ
-------------------------------------------------
[page 098]
  Āvikaronto dhammaṁ suṇāti. Iti ekaccassa manosamācārova upasanto
  hoti kāyavacīsamācārā avūpasantā honti tassa te acintetvā
  manosamācāravūpasamoyeva anussaritabbo. Ekaccassa pana imesu tīsu
  dhammesu ekopi avūpasanto hoti tasmiṁ puggale kiñcāpi esa
  idāni manussaloke carati athakho katipāhaccayena aṭṭhamahānirayaṁ
  soḷasaussadanirayañca paripūrako bhavissatīti kāruññaṁ upaṭṭhapetabbaṁ.
  Kāruññampi hi paṭicca āghāto vūpasammati. Ekaccassa tayopīme
  dhammā upasantā honti tassa yaṁ yaṁ icchati taṁ taṁ anussaritabbaṁ.
  Tādisehi puggalehi na dukkarā hoti mettābhāvanāti. Imassa
  ca atthassa āvibhāvatthaṁ pañcime āvuso āghātapaṭivinayā
  yattha bhikkhuno uppanno āghāto sabbaso paṭivinetabboti 1- idaṁ
  pañcakanipāte āghātapaṭivinayasuttaṁ vitthāretabbaṁ.
      Sace panassa evampi vāyamato āghāto uppajjatiyeva athānena
  evaṁ attā ovaditabbo
          attano visaye dukkhaṁ kataṁ te yadi verinā
          kintassāvisaye dukkhaṁ sacitte kattumicchasi
          bahūpakāraṁ hitvāna ñātivaggaṁ rudaṁmukhaṁ
          mahānatthakaraṁ kodhaṁ sapattaṁ na jahāsi kiṁ
          yāni rakkhasi sīlāni tesaṁ mūlanikantanaṁ
          kodhaṁ nāmupaḷālesi ko tayā sadiso jaḷo

  *  *  *  *  *  *
  Footnote: 1. aṅ. pañcaka. 22/207.
-------------------------------------------------
[page 099]
          Kataṁ anariyaṁ kammaṁ parena iti kujjhasi
          kinnu tvaṁ tādisaṁyeva yo sayaṁ kattumicchasi
          rosetukāmo yadi taṁ amanāpaṁ paro kari
          rosuppādena tasseva kiṁ pūresi manorathaṁ
          dukkhaṁ tassa ca nāma tvaṁ kuddho kāhasi vā na vā
          attānaṁ panidāneva kodhadukkhena bādhasi
          kodhaṁ vā ahitaṁ maggaṁ āruḷhā yadi verino
          kasmā tuvampi kujjhanto tesaṁyevānusikkhasi
          yaṁ rosaṁ tava nissāya sattunā appiyaṁ kataṁ
          tameva rosaṁ chindassu kimaṭṭhāne vihaññasi
          khaṇikattā ca dhammānaṁ yehi khandhehi te kataṁ
          amanāpaṁ niruddhā te kassidānīdha kujjhasi
          dukkhaṁ karoti yo yassa taṁ vinā kassa so kare
          sayampi dukkhahetu tava- miti kintassa kujjhasīti.
      Sace panassa evaṁ attānaṁ ovadatopi paṭighaṁ neva vūpasammati
  athānena attano ca parassa ca kammassakatā paccavekkhitabbā.
  Tattha attano tāva evaṁ paccavekkhitabbā ambho tvaṁ tassa
  kuddho kiṁ karissasi nanu tavevetaṁ dosanidānaṁ kammaṁ anatthāya
  saṁvattissati kammassako hi tvaṁ kammadāyādo kammayoni kammabandhu
  kammapaṭisaraṇo yaṁ kammaṁ karissasi tassa dāyādo bhavissasi
  idañca te kammaṁ neva sammāsambodhiṁ na paccekabodhiṁ na sāvakabhūmiṁ
-------------------------------------------------
[page 100]
  Na brahmattasakkattacakkavattippadesarajjādisampattīnaṁ 1- aññataraṁ
  sampattiṁ sādhetuṁ samatthaṁ athakho sāsanato cāvetvā vighāsādādibhāvassa
  ceva nerayikādidukkhavisesānañca te saṁvattanikamidaṁ kammaṁ so
  tvaṁ idaṁ karonto ubhohi hatthehi vītaccike vā aṅgāre gūthaṁ vā
  gahetvā paraṁ paharitukāmo puriso viya attānameva paṭhamaṁ dahasi ceva
  duggandhañca karosīti. Evaṁ attano kammassakataṁ paccavekkhitvā
  parassapi evaṁ paccavekkhitabbā esopi tava kujjhitvā kiṁ
  karissati nanu etassevetaṁ anatthāya saṁvattissati kammassako hi
  ayaṁ āyasmā kammadāyādo .pe. Yaṁ kammaṁ karissati tassa
  dāyādo bhavissati idañcassa kammaṁ neva sammāsambodhiṁ na
  paccekabodhiṁ na sāvakabhūmiṁ na brahmattasakkattacakkavattippadesarajjādisampattīnaṁ
  aññataraṁ sampattiṁ sādhetuṁ samatthaṁ athakho sāsanato
  cāvetvā vighāsādādibhāvassa ceva nerayikādidukkhavisesānañcassa
  saṁvattanikamidaṁ kammaṁ svāyaṁ idaṁ karonto paṭivāte ṭhatvā paraṁ
  rajena okīritukāmo puriso viya attānaṁyeva okīratīti. Vuttañhetaṁ
  bhagavatā
               yo appaduṭṭhassa narassa dussati
               suddhassa posassa anaṅgaṇassa
               tameva bālaṁ pacceti pāpaṁ
               sukhumo rajo paṭivātaṁva khittoti 2-.

  *  *  *  *  *  *
  Footnote: 1. Yu....padesarājādi.... evamuparipi. 2. saṁ. sa. 15/19.
-------------------------------------------------
[page 101]
      Sace panassa evaṁ kammassakatampi paccavekkhato neva
  vūpasammati athānena satthu pubbacariyaguṇā paccavekkhitabbā. Tatrāyaṁ
  paccavekkhaṇānayo ambho pabbajita nanu te satthā pubbeva
  sambodhā anabhisambuddho bodhisattopi samāno cattāri asaṅkheyyāni
  kappasatasahassañca pāramiyo pūrayamāno tattha tattha vadhakesupi
  paccatthikesu cittaṁ nappadūsesi. Seyyathīdaṁ.
      Sīlavajātake tāva attano deviyā paduṭṭhena pāpāmaccena
  ānītassa paṭirañño tiyojanasataṁ rajjaṁ gaṇhantassa nisedhanatthāya
  uṭṭhitānaṁ amaccānaṁ āvudhampi chupituṁ na adāsi puna saddhiṁ
  amaccasahassena āmakasusāne galappamāṇaṁ bhūmiṁ khaṇitvā nikkhaññamāno
  cittappadosamattampi akatvā kuṇapakhādanatthaṁ āgatānaṁ sigālānaṁ
  paṁsuviyūhanaṁ nissāya purisakāraṁ katvā paṭiladdhajīvito yakkhānubhāvena
  attano sirigabbhe 1- oruyha sirisayane sayitaṁ paccatthikaṁ disvā kopaṁ
  akatvāva aññamaññaṁ sapathaṁ katvā taṁ mittaṭṭhāne ṭhapayitvā āha
          āsiṁsetheva puriso na nibbindeyya paṇḍito
          passāmi vohamattānaṁ yathā icchiṁ tathā ahunti 2-.
      Khantivādijātake dummedhena kāsiraññā kiṁvādī tvaṁ
  samaṇāti puṭṭho khantivādī nāmāhanti vutte sakaṇṭakāhi kasāhi
  tāletvā hatthapādesu chijjamānesu kopamattampi na akāsi.
  Anacchariyañcetaṁ yaṁ mahallako pabbajjūpagato evaṁ kareyya.

  *  *  *  *  *  *
  Footnote: 1. Ma. sirigabbhaṁ. 2. jātakaṭṭhakathā 2/49. tattha pana..ṭathā ahūti dissati.
-------------------------------------------------
[page 102]
      Cūḷadhammapālajātake pana uttānaseyyakopi samāno
          candanarasānulittā bāhā chijjanti dhammapālassa
          dāyādassa paṭhabyā pāṇā me deva rujjhantīti 1-
  evaṁ vippalamānāya mātuyā pitarā mahāpatāpena nāma raññā
  vaṁsakaḷīresu viya catūsu hatthapādesu chedāpitesu tāvatāpi tuṭṭhiṁ
  anāpajjitvā sīsamassa chindathāti āṇatte ayandāni te
  cittasanniggaṇhaṇakālo idāni ambho dhammapāla sīsacchedaṁ āṇāpake
  pitari sīsacchedake purise paridevamānāya mātari attani cāti
  imesu catūsu samacitto hohīti daḷhasamādānaṁ adhiṭṭhāya paduṭṭhākāramattampi
  na akāsi. Idañcāpi anacchariyameva yaṁ manussabhūto
  evamakāsi. Tiracchānabhūtopi pana chaddanto nāma vāraṇo hutvā
  visapītena sallena nābhiyaṁ viddhopi tāva anatthakārimhi luddake
  cittaṁ nappadūsesi yathāha
               samappito puthusallena nāgo
               aduṭṭhacitto luddakaṁ ajjhabhāsi
               kimatthiyaṁ kissa vā samma hetu
               mamaṁ vadhi kassa vāyaṁ payogoti 2-.
  Evaṁ vatvā ca kāsirañño mahesiyā tava dantānamatthāya
  pesitomhi bhadanteti vutte tassa manorathaṁ pūrento

  *  *  *  *  *  *
  Footnote: 1. jātaka...4/455. tattha pana candanasārānulittāti dissati.
  2. jātakaṭṭhakathā 7/247.
-------------------------------------------------
[page 103]
  Chabbaṇṇaraṁsiniccharaṇasamujjalitacārusobhe attano dante chetvā adāsi.
      Mahākapi hutvā attanāyeva pabbatapapātato uddhaṭena purisena
          bhakkho ayaṁ manussānaṁ yathevaññe vane migā
          yannūnimaṁ vadhitvāna chāto khādeyya vānaraṁ
          āsitova gamissāmi maṁsamādāya sambalaṁ
          kantāraṁ nittharissāmi pātheyyaṁ me bhavissatīti 1-
  evaṁ cintetvā silaṁ ukkhipitvā matthake sampadālite assupuṇṇehi
  nettehi taṁ purisaṁ udikkhamāno
          mā ayyosi me bhadante tvaṁ nāmetādisaṁ kari
          tvaṁ khosi nāma dīghāvu aññe vāretumarahasīti 2-
  vatvā tasmiṁ purise cittaṁ appadūsetvā attanova dukkhaṁ acintetvā
  tameva purisaṁ khemantabhūmiṁ sampāpesi.
      Bhūridatto nāma nāgarājā hutvā uposathaṅgāni adhiṭṭhāya
  vammikamuddhani sayamāno kappuṭṭhānaggisadisena osathena sakalasarīre
  siñcamānepi peḷāya pakkhipitvā sakalajambūdīpe kīḷāpiyamāne tasmiṁ
  brāhmaṇe manopadosamattampi na akāsi yathāha
          peḷāya pakkhipantepi maddantepi ca paṇhiyā
          ālambāne na kuppāmi sīlakhaṇḍabhayā mamāti 3-.

  *  *  *  *  *  *
  Footnote: 1-2. jātaka... 7/276. tattha pana
  māyyo maṁ kari bhandante tvañca nāmedisaṁ kari
  tvaṁ ca kho nāma diṁghāvu aññe vāretumarahasīti dissati.
  3. cariyāpiṭaka 33/569. tattha pana..ṃaṁ maddantepi pāṇināti dissati.
-------------------------------------------------
[page 104]
      Campeyyopi nāgarājā hutvā ahituṇḍikena viheṭhiyamāno
  manopadosamattampi na uppādesi yathāha
          tadāpi maṁ dhammacāriṁ upavuṭṭhaṁ uposathaṁ
          ahituṇḍiko gahetvāna rājadvāramhi kīḷati
          yaṁ so vaṇṇaṁ cintayati nīlaṁ pītañca lohitaṁ
          tassa cittānuvattanto homi cintitasannibho
          thalaṁ kareyyaṁ udakaṁ udakampi thalaṁ kare
          yadīhaṁ tassa kuppeyyaṁ khaṇena chārikaṁ kare
          yadi cittavasī hessaṁ parihāyissāmi sīlato
          sīlena parihīnassa uttamattho na sijjhatīti 1-.
      Saṅkhapālanāgarājā hutvāpi tikhiṇāhi sattīhi aṭṭhasu ṭhānesu
  ovijjhitvā pahāramukhehi sakaṇṭakā latāyo pavesetvā nāsāya
  daḷhaṁ rajjuṁ pakkhipitvā soḷasahi bhojaputtehi kājenādāya vuyhamāno 2-
  dharaṇītale nighaṁsiyamānasarīro mahantaṁ dukkhaṁ paccanubhonto kujjhitvā
  olokitamatteneva sabbe bhojaputte bhasmiṁ kātuṁ samatthopi
  samāno cakakhuṁ ummīletvā paduṭṭhākāramattampi na akāsi yathāha
               cātuddasiṁ pañcadasiñcuḷāra 3-
               uposathaṁ niccamupāvasāmi
               athāgamuṁ soḷasa bhojaputtā

  *  *  *  *  *  *
  Footnote: 1. cariyāpiṭaka 33/570. 2. vayhamānotipi. 3. jātaka...7/426.
  tattha pana cātuddasiṁ pañcadasiṁ āḷārāti dissati ....aḷārātipi.
-------------------------------------------------
[page 105]
               Rajjuṁ gahetvāna daḷhañca pāsaṁ
               bhetvāna nāsaṁ atikassa rajjuṁ
               nayiṁsu maṁ samparigayha luddā
               etādisaṁ dukkhamahaṁ titikkhaṁ
               uposathaṁ appaṭikopayantoti.
  Na kevalañca etāneva aññānipi mātuposakajātakādīsu anekāni
  acchariyāni akāsi tassa te idāni sabbaññutaṁ pattaṁ sadevake
  loke kenaci appaṭisamaṁ khantiguṇaṁ taṁ bhagavantaṁ satthāraṁ apadisato
  paṭighacittaṁ nāma uppādetuṁ ativiya ayuttaṁ appaṭirūpanti.
      Sace panassa evaṁ satthu pubbacariyaguṇaṁ paccavekkhatopi dīgharattaṁ
  kilesānaṁ dāsabyamupagatassa neva taṁ paṭighaṁ vūpasammati athānena
  anamataggiyāni paccavekkhitabbāni. Tatra hīdaṁ vuttaṁ na so
  bhikkhave satto sulabharūpo yo na mātā bhūtapubbo yo na pitā
  bhūtapubbo yo na bhātā yo na bhaginī yo na putto
  yo na dhītā bhūtapubboti 1-. Tasmā tasmiṁ puggale evaṁ cittaṁ
  uppādetabbaṁ ayaṁ kira me atīte mātā hutvā dasa māse
  kucchiyā pariharitvā muttakarīsakheḷasiṅghāṇikādīni haricandanaṁ viya
  ajigucchamāno apanetvā ure nipajjāpento 2- aṅkena pariharamāno
  posesi pitā hutvā ajapathasaṅkupathādīni gantvā vaṇijjaṁ payojayamāno
  mayhaṁ atthāya jīvitampi pariccajitvā ubhato byuḷhe saṅgāme

  *  *  *  *  *  *
  Footnote: 1. saṁ. nidāna. 17/223-224. 2. Ma. urena chādento.
-------------------------------------------------
[page 106]
  Pavisitvā nāvāya mahāsamudde pakkhanditvā aññāni ca dukkarāni
  karitvā puttakaṁ posessāmīti tehi tehi upāyehi dhanaṁ saṁharitvā
  maṁ posesi bhātā bhaginī putto dhītā ca hutvāpi idañcidañca
  upakāraṁ akāsīti tatra me nappaṭirūpaṁ manaṁ padūsetunti.
      Sace pana evampi cittaṁ nibbāpetuṁ na sakkotiyeva
  athānena evaṁ mettānisaṁsā paccavekkhitabbā ambho pabbajita
  nanu vuttaṁ bhagavatā mettāya bhikkhave cetovimuttiyā āsevitāya
  bhāvitāya bahulīkatāya yānīkatāya vatthukatāya anuṭṭhitāya paricitāya
  susamāraddhāya ekādasānisaṁsā pāṭikaṅkhā katame ekādasa sukhaṁ
  supati sukhaṁ paṭibujjhati na pāpakaṁ supinaṁ passati manussānaṁ
  piyo hoti amanussānaṁ piyo hoti devatā rakkhanti
  nāssa aggi vā visaṁ vā satthaṁ vā kamati tuvaṭaṁ cittaṁ
  samādhiyati mukhavaṇṇo vippasīdati asammuḷho kālaṁ karoti
  uttariṁ appaṭivijjhanto brahmalokupago hotīti 1- sace tvaṁ
  idaṁ cittaṁ na nibbāpessasi imehi ānisaṁsehi paribāhiro
  bhavissasīti.
      Evampi nibbāpetuṁ asakkontena pana dhātuvinibbhogo kātabbo
  kathaṁ ambho pabbajita tvaṁ pana etassa kujjhamāno kassa kujjhasi
  kiṁ kesānaṁ kujjhasi udāhu lomānaṁ nakhānaṁ .pe. Muttassa
  kujjhasi athavā pana kesādīsu paṭhavīdhātuyā kujjhasi āpodhātuyā

  *  *  *  *  *  *
  Footnote: 1. aṅ. ekādasaka. 24/370.
-------------------------------------------------
[page 107]
  Tejodhātuyā vāyodhātuyā kujjhasi ye vā pañcakkhandhe
  dvādasāyatanāni aṭṭhārasa dhātuyo upādāya ayamāyasmā
  itthannāmoti vuccati tesu kiṁ rūpakkhandhassa kujjhasi udāhu
  vedanāsaññāsaṅkhāraviññāṇakkhandhassa kujjhasi kiṁ vā cakkhvāyatanassa
  kujjhasi kiṁ rūpāyatanassa kujjhasi .pe. Kiṁ manāyatanassa kujjhasi kiṁ
  dhammāyatanassa kujjhasi kiṁ vā cakkhudhātuyā kujjhasi kiṁ rūpadhātuyā
  kiṁ cakkhuviññāṇadhātuyā .pe. Kiṁ manodhātuyā kiṁ dhammadhātuyā
  kiṁ manoviññāṇadhātuyāti. Evañhi dhātuvinibbhogaṁ karoto
  āragge sāsapassa viya ākāse cittakammassa viya ca kodhassa
  patiṭṭhānaṭṭhānaṁ na hoti.
      Dhātuvinibbhogaṁ pana kātuṁ asakkontena dānasaṁvibhāgo kattabbo.
  Attano santakaṁ parassa dātabbaṁ. Parassa santakaṁ attano 1-
  gahetabbaṁ. Sace pana paro bhinnājīvo hoti aparibhogārahaparikkhāro
  attano santakameva dātabbaṁ. Tassevaṁ karoto ekanteneva
  tasmiṁ puggale āghāto vūpasammati. Itarassa ca atītajātito
  paṭṭhāya anubandhopi kodho taṁkhaṇaṁyeva vūpasammati cittalapabbata
  vihāre tikkhattuṁ vuṭṭhāpitasenāsanena piṇḍapātikattherena ayaṁ
  bhante aṭṭhakahāpaṇagghaniko patto mama mātarā upāsikāya dinno
  dhammiko lābho mahāupāsikāya puññalābhaṁ karothāti vatvā
  dinnapattaladdhamahātherassa viya. Evaṁ mahānubhāvaṁ hetaṁ dānaṁ nāma.

  *  *  *  *  *  *
  Footnote: 1. Yu. attanā.
-------------------------------------------------
[page 108]
  Vuttampi cetaṁ
          adantadamanaṁ dānaṁ dānaṁ sabbatthasādhakaṁ
          dānena piyavācāya unnamanti namanti cāti.
  Tassevaṁ veripuggale vūpasantapaṭighassa yathā piyātippiyasahāyakamajjhattesu
  evaṁ tasmimpi mettāvasena cittaṁ pavattati.
      Athānena punappunaṁ mettāyantena attani piyapuggale majjhatte
  veripuggaleti catūsu janesu samacittataṁ sampādentena sīmasambhedo
  kātabbo. Tassidaṁ lakkhaṇaṁ. Sace imasmiṁ puggale piya majjhattaverīhi
  saddhiṁ attacatutthe ekasmiṁ padese nisinne corā āgantvā
  bhante ekaṁ bhikkhuṁ amhākaṁ dethāti vatvā kiṁkāraṇāti vutte
  taṁ māretvā galalohitaṁ gahetvā balīkammakaraṇatthāyāti vadeyyuṁ.
  Tatra ceso bhikkhu asukaṁ vā asukaṁ vā gaṇhantūti cinteyya
  akatova hoti sīmasambhedo. Sacepi maṁ gaṇhantu mā ime
  tayoti cinteyya akatova hoti sīmasambhedo. Kasmā yassa
  yassa hi gahaṇaṁ icchati tassa tassa ahitesī hoti itaresaṁyeva
  hitesī hoti. Yadā pana catunnaṁ janānaṁ antare ekampi corānaṁ
  dātabbaṁ na passati attani ca tesu ca tīsu samameva cittaṁ
  pavattati kato hoti sīmasambhedoti.
  Tenāhu porāṇā
          attani hitamajjhatte ahite ca catubbidhe
          yadā passati nānattaṁ hitacittova pāṇinaṁ
-------------------------------------------------
[page 109]
          Na nikāmalābhī mettāya kusalīti pavuccati
          yadā catasso sīmāyo sambhinnā honti bhikkhuno
          samaṁ pharati mettāya sabbalokaṁ sadevakaṁ
          mahāviseso purimena yassa sīmā na nāyatīti.
      Evaṁ sīmasambhedasamakālameva ca iminā bhikkhunā nimittañca
  upacārañca laddhaṁ hoti. Sīmasambhede pana kate tameva nimittaṁ
  āsevanto bhāvento bahulīkaronto appakasireneva paṭhavīkasiṇe
  vuttanayeneva appanaṁ pāpuṇāti.
      Ettāvatā tena adhigataṁ hoti pañcaṅgavippahīnaṁ
  pañcaṅgasamannāgataṁ tividhakalyāṇaṁ dasalakkhaṇasampannaṁ paṭhamajjhānaṁ
  mettāsahagataṁ. Adhigate ca tasmiṁ tadeva nimittaṁ āsevanto bhāvento
  bahulīkaronto anupubbena catukkanaye dutiyatatiyajjhānāni pañcakanaye
  dutiyatatiyacatutthajjhānāni ca pāpuṇāti. So hi paṭhamajjhānādīnaṁ
  aññataravasena mettāsahagatena cetasā ekaṁ disaṁ pharitvā viharati
  tathā dutiyaṁ tathā tatiyaṁ tathā catutthaṁ iti uddhamadho tiriyaṁ
  sabbadhi sabbattatāya sabbāvantaṁ lokaṁ mettāsahagatena cetasā
  vipulena mahaggatena appamāṇena averena abyāpajjena 1- pharitvā
  viharati. Paṭhamajjhānādivasena appanāppattacittasseva hi ayaṁ
  vikubbanā appanā 2- sampajjati.

  *  *  *  *  *  *
  Footnote: 1. Yu. avyāpajjena. evamuparipi. abyāpajja...iti ṭīkāpāṭho. pāliyampana
  abyāpajjhenāti sabbattheva dissati. 2. Yu. saddoyaṁ na dissati.
-------------------------------------------------
[page 110]
      Ettha ca mettāsahagatenāti mettāya samannāgatena. Cetasāti
  cittena. Ekaṁ disanti ekissāya disāya paṭhamapariggahitaṁ sattaṁ
  upādāya ekadisapariyāpannasattapharaṇavasena vuttaṁ. Pharitvāti
  phusitvā ārammaṇaṁ katvā. Viharatīti brahmavihārādhiṭṭhitaṁ iriyāpathavihāraṁ
  pavatteti. Tathā dutiyanti yathā puratthimādīsu disāsu yaṅkiñci
  ekaṁ disaṁ pharitvā viharati tatheva tadanantaraṁ dutiyaṁ tatiyaṁ catutthaṁ
  cāti attho. Iti uddhanti eteneva ca nayena uparimadisanti
  vuttaṁ hoti. Adho tiriyanti adhodisampi tiriyaṁdisampi evameva.
  Tattha ca adhoti heṭṭhā tiriyanti anudisāsu. Evaṁ sabbadisāsu
  assamaṇḍale assamiva mettāsahagatacittaṁ sāretipi paccāsāretipīti.
  Ettāvatā ekamekaṁ disaṁ pariggahetvā odhiso mettāpharaṇaṁ
  dassitaṁ. Sabbadhītiādi pana anodhiso dassanatthaṁ vuttaṁ.
      Tattha sabbadhīti sabbattha. Sabbattatāyāti sabbesu
  hīnamajjhimukkaṭṭhamittasapattamajjhattādippabhedesu attatāya. Ayaṁ
  parasattoti vibhāgaṁ akatvā attasamatāyāti vuttaṁ hoti. Athavā
  sabbattatāyāti sabbena cittabhāvena 3-. Īsakampi bahi avikkhipamānoti
  vuttaṁ hoti. Sabbāvantanti sabbasattavantaṁ sabbasattayuttanti attho.
  Lokanti sattalokaṁ. Vipulenāti evamādipariyāyadassanato panettha puna
  mettāsahagatenāti vuttaṁ. Yasmā vā ettha odhiso pharaṇe viya puna
  tathāsaddo vā itisaddo vā na vutto tasmā puna mettāsahagatena

  *  *  *  *  *  *
  Footnote: 1. Ma. cittabhāgena.
-------------------------------------------------
[page 111]
  Cetasāti vuttaṁ. Nigamavasena vā etaṁ vuttaṁ. Vipulenāti ettha
  ca pharaṇavasena vipulatā daṭṭhabbā. Bhūmivasena ca panetaṁ mahaggataṁ.
  Paguṇavasena ca appamāṇasattārammaṇavasena ca appamāṇaṁ.
  Byāpādapaccatthikappahānena averaṁ. Domanassappahānato abyāpajjaṁ.
  Niddunkhanti vuttaṁ hoti. Ayaṁ mettāsahagatena cetasātiādinā
  nayena vuttāya vikubbanāya attho. Yathā cāyaṁ appanāppattacittasseva
  vikubbanā sampajjati tathā yampi paṭisambhidāyaṁ
  pañcahākārehi anodhiso pharaṇā mettā cetovimutti sattahākārehi
  odhiso pharaṇā mettā cetovimutti dasahākārehi disāpharaṇā
  mettā cetovimuttīti 1- vuttaṁ tampi appanāppattacittasseva
  sampajjatīti veditabbaṁ.
      Tattha ca sabbe sattā averā abyāpajjā anīghā sukhī
  attānaṁ pariharantu sabbe pāṇā sabbe bhūtā sabbe puggalā
  sabbe attabhāvapariyāpannā averā .pe. Pariharantūti imehi
  pañcahākārehi anodhiso pharaṇā mettā cetovimutti veditabbā.
  Sabbā itthiyo averā .pe. Attānaṁ pariharantu sabbe purisā
  sabbe ariyā sabbe anariyā sabbe devā sabbe manussā
  sabbe vinipātikā averā .pe. Pariharantūti imehi sattahi ākārehi
  odhiso pharaṇā mettā cetovimutti veditabbā. Sabbe puratthimāya
  disāya sattā averā .pe. Attānaṁ pariharantu sabbe pacchimāya

  *  *  *  *  *  *
  Footnote: 1. khu. pa. 31/483.
-------------------------------------------------
[page 112]
  Disāya sabbe uttarāya disāya sabbe dakkhiṇāya disāya sabbe
  puratthimāya anudisāya sabbe pacchimāya anudisāya sabbe uttarāya
  anudisāya sabbe dakkhiṇāya anudisāya sabbe heṭṭhimāya disāya
  sabbe uparimāya disāya sattā averā .pe. Pariharantu sabbe
  puratthimāya disāya pāṇā bhūtā puggalā attabhāvapariyāpannā
  sabbā puratthimāya disāya itthiyo purisā ariyā anariyā devā
  manussā vinipātikā averā .pe. Pariharantu sabbe pacchimāya
  disāya uttarāya dakkhiṇāya puratthimāya anudisāya pacchimāya
  uttarāya dakkhiṇāya anudisāya heṭṭhimāya disāya uparimāya disāya
  itthiyo .pe. Vinipātikā averā abyāpajjā anīghā sukhī
  attānaṁ pariharantūti imehi dasahi ākārehi disāpharaṇā mettā
  cetovimutti veditabbā.
      Tattha sabbeti anavasesapariyādānametaṁ. Sattāti rūpādīsu
  khandhesu chandarāgena sattā visattā. Vuttañhetaṁ bhagavatā rūpe
  kho rādha yo chando yo rāgo yā nandi yā taṇhā tatra
  satto tatra visattoti tasmā sattoti vuccati vedanāya saññāya
  saṅkhāresu viññāṇe yo chando yo rāgo yā nandi yā
  taṇhā tatra satto tatra visattoti tasmā sattoti vuccatīti 1-.
  Ruḷhisaddena pana vītarāgesupi ayaṁ vohāro vattatiyeva vilīvamayepi
  vijanīvisese tālavaṇṭavohāro viya. Akkharacintakā pana atthaṁ

  *  *  *  *  *  *
  Footnote: 1. saṁ. khandhavāra. 17/232.
-------------------------------------------------
[page 113]
  Avicāretvā nāmamattametanti icchanti. Yepi atthaṁ vicārenti
  te sattayogato sattāti icchanti. Pāṇanatāya pāṇā
  assāsapassāsāyattavuttitāyāti attho. Bhūtattā bhūtā sambhūtattā
  abhinibbattattāti attho. Punti vuccati nirayo tasmiṁ galantīti puggalā
  gacchantīti attho. Attabhāvo pavuccati sarīraṁ khandhapañcakameva vā
  taṁ upādāya paññattimattaṁ sabhāvato 1- tasmiṁ attabhāve pariyāpannāti
  attabhāvapariyāpannā. Pariyāpannāti paricchinnā antogadhāti attho.
  Yathā ca sattāti vacanaṁ evaṁ sesānipi ruḷhivasena āropetvā
  sabbānevetāni sabbasattavevacanānīti veditabbāni. Kāmañca
  aññānipi sabbe jantū sabbe jīvātiādīni sabbasattavevacanāni
  atthi pākaṭavasena pana imāneva pañca gahetvā pañcahākārehi
  anodhiso pharaṇā mettā cetovimuttīti vuttaṁ. Ye pana sattā
  pāṇātiādīnaṁ na kevalaṁ vevacanamattatova 2- athakho atthatopi
  nānattameva iccheyyuṁ tesaṁ anodhiso pharaṇāti vuccati 3-. Tasmā
  tathā atthaṁ aggahetvā imesu pañcasu ākāresu aññataravasena
  anodhiso mettā pharitabbā.
      Ettha ca sabbe sattā averā hontūti ayamekā
  appanā. Abyāpajjā hontūti ayamekā appanā. Abyāpajjāti
  byāpādavirahitā. Anīghā hontūti ayamekā appanā. Anīghāti

  *  *  *  *  *  *
  Footnote: 1. ṭīkāpāṭhopi īdiso. Yu. paṇṇattimattasambhāvato ....sabbhāvatotipi.
  2. Sī. Ma. vacanamatutova. 3. Sī. Ma. anodhiso pharaṇā virujjhati.
-------------------------------------------------
[page 114]
  Niddukkhā. Sukhī attānaṁ pariharantūti ayamekā appanā. Tasmā
  imesupi padesu yaṁ yaṁ pākaṭaṁ hoti tassa tassa vasena mettā
  pharitabbā. Iti pañcasu ākāresu catunnaṁ appanānaṁ vasena
  anodhiso pharaṇe vīsati appanā honti. Odhiso pharaṇe pana
  sattasu ākāresu catunnaṁ vasena aṭṭhavīsati. Ettha ca itthiyo
  purisāti liṅgavasena vuttaṁ ariyā anariyāti ariyaputhujjanavasena
  devā manussā vinipātikāti upapattivasena. Disāpharaṇe pana sabbe
  puratthimāya disāya sattātiādinā nayena ekamekissā disāya
  vīsati vīsati katvā dve satāni sabbā puratthimāya disāya
  itthiyotiādinā nayena ekamekissā disāya aṭṭhavīsati aṭṭhavīsati
  katvā asīti dvesatānīti cattāri satāni asīti ca appanā. Iti
  sabbānipi paṭisambhidāyaṁ vuttāni aṭṭhavīsādhikāni pañcāppanāsatānīti.
      Iti etāsu appanāsu yassākassāci vasena mettaṁ
  cetovimuttiṁ bhāvetvā ayaṁ yogāvacaro sukhaṁ supatītiādinā
  nayena vutte ekādasānisaṁse paṭilabhati. Tattha sukhaṁ supatīti yathā
  sesā janā samparivattamānā kākacchamānā dukkhaṁ supanti evaṁ
  asupitvā sukhaṁ supati niddaṁ okkantopi samāpattiṁ samāpanno
  viya hoti. Sukhaṁ paṭibujjhatīti yathā aññe nitthunantā vijambhantā
  samparivattantā dukkhaṁ paṭibujjhanti evaṁ appaṭibujjhitvā vikasamānamiva
  padumaṁ sukhaṁ nibbikāraṁ paṭibujjhati. Na pāpakaṁ supinaṁ passatīti
-------------------------------------------------
[page 115]
  Supinaṁ passantopi bhaddakameva supinaṁ passati cetiyaṁ vandanto viya
  pūjaṁ karonto viya dhammaṁ suṇanto viya ca hoti. Yathā pana
  aññe attānaṁ corehi samparivāritaṁ viya bāḷehi upaddūtaṁ viya
  papāte patantaṁ viya ca passanti na evaṁ pāpakaṁ supinaṁ passati.
  Manussānaṁ piyo hotīti ure āmuttamuttāhāro viya sīse pilandhamālā
  viya ca manussānaṁ piyo hoti manāpo. Amanussānaṁ piyo hotīti
  yatheva manussānaṁ evaṁ amanussānaṁ piyo hoti visākhatthero viya.
      So kira pāṭaliputte kuṭumbiko ahosi. So tattheva
  vasamāno assosi tambapaṇṇidīpo kira cetiyamālālaṅkato kāsāvapajjoto
  icchiticchitaṭṭhāneyeva ettha sakkā nisīdituṁ vā nipajjituṁ
  vā utusappāyaṁ senāsanasappāyaṁ puggalasappāyaṁ dhammassavanasappāyanti
  sabbamettha sulabhanti. So attano bhogakkhandhaṁ puttadārassa
  niyyādetvā dussante bandhena ekakahāpaṇeneva gharā nikkhamitvā
  samuddatīre nāvaṁ udikkhamāno ekamāsaṁ vasi. So vohārakusalatāya ca
  imasmiṁ dvāre bhaṇḍaṁ kīṇitvā asukasmiṁ vikkīṇanto dhammikāya
  vaṇijjāya tenevantaramāsena sahassaṁ abhisaṁharati. Anupubbena
  mahāvihāraṁ āgantvā pabbajjaṁ yāci. So pabbājanatthāya sīmaṁ nīto
  taṁ sahassatthavikaṁ ovaṭṭikantarena bhūmiyaṁ pātesi kimetanti ca vutte
  kahāpaṇasahassaṁ bhanteti vatvā upāsaka pabbajitakālato paṭṭhāya
  na sakkā vicāretuṁ idānevetaṁ vicārehīti vutto visākhassa
  pabbajjaṭṭhānaṁ āgatā manussā mā rittahatthā gamiṁsūti muñcitvā
-------------------------------------------------
[page 116]
  Sīmāmālake vippakīritvā pabbajitvā upasampanno. So pañcavasso
  hutvā dve mātikā paguṇā katvā pavāretvā attano sappāyaṁ
  kammaṭṭhānaṁ gahetvā ekekasmiṁ vihāre cattāro māse cattāro
  māse katvā samavattavāsaṁ vasamāno cari. Evaṁ caramāno ca
          vanantare ṭhito thero visākho gajjamānako
          attano guṇamesanto imamatthaṁ abhāsatha
          yāvatā upasampanno yāvatā idhamāgato
          etthantare khalitaṁ natthi aho lābhāva 1- mārisāti.
  So cittalapabbatavihāraṁ gacchanto dvedhāpathaṁ ayannukho maggo
  udāhu ayanti cintayanto aṭṭhāsi. Athassa pabbate adhivaṭṭhā
  devatā hatthaṁ pasāretvā esa maggoti dassesi. So
  cittalapabbate cattāro māse vasitvā paccūse gamissāmīti cintetvā
  nipajji. Caṅkamasīse maṇilarukkhe adhivaṭṭhā devatā sopāṇaphalake
  nisīditvā parodi. Thero ko esoti āha. Ahaṁ bhante
  maṇiliyāti. Kissa rodasīti. Tumhākaṁ gamanaṁ paṭiccāti. Mayi
  idha vasante tumhākaṁ ko guṇoti. Tumhesu bhante idha vasantesu
  amanussā aññamaññaṁ mettaṁ paṭilabhanti te dāni tumhesu gatesu
  kalahaṁ karissanti duṭṭhullakathaṁ kathayissantīti. Thero sace mayi idha
  vasante tumhākaṁ phāsuvihāro hoti sundaranti vatvā aññepi cattāro
  māse tattheva vasitvā puna tatheva gamanacittaṁ uppādesi. Devatāpi

  *  *  *  *  *  *
  Footnote: 1. lābhā tetipi.
-------------------------------------------------
[page 117]
  Puna tatheva parodi. Etenupāyena thero tattheva vasitvā tattheva
  parinibbāyīti. Evaṁ mettāvihārī bhikkhu amanussānaṁ piyo hoti.
      Devatā rakkhantīti puttamiva mātāpitaro devatā rakkhanti.
  Nāssa aggi vā visaṁ vā satthaṁ vā kamatīti mettāvihārikassa kāye
  uttarāya upāsikāya viya aggi vā saṁyuttabhāṇakacūḷasivattherasseva
  visaṁ vā saṅkiccasāmaṇerasseva satthaṁ vā na kamati na pavisati.
  Nāssa kāyaṁ vikopetīti vuttaṁ hoti. Dhenuvatthumpi cettha
  kathayanti.
      Ekā kira dhenu vacchakassa khīradhāraṁ muñcamānā aṭṭhāsi.
  Eko luddako taṁ vijjhissāmīti hatthena samparivattetvā
  dīghadaṇḍaṁ sattiṁ muñci. Sā tassā sarīraṁ āhacca tālapaṇṇaṁ viya
  pavattamānā gatā. Neva upacārabalena na appanābalena kevalaṁ
  vacchake balavapiyacittatāya evaṁ mahānubhāvā mettāti. Tuvaṭaṁ
  cittaṁ samādhiyatīti mettāvihārino khippameva cittaṁ samādhiyati natthi
  tassa dandhāyitattaṁ. Mukhavaṇṇo vippasīdatīti bandhanā pamuttaṁ 1-
  tālapakkaṁ viya cassa vippasannavaṇṇaṁ mukhaṁ hoti. Asammuḷho kālaṁ
  karotīti mettāvihārino sammohamaraṇaṁ nāma natthi asammuḷhova
  niddokkamanto viya kālaṁ karoti. Uttariṁ appaṭivijjhantoti
  mettāsamāpattito ca uttariṁ arahattaṁ adhigantuṁ asakkonto
  ito cavitvā suttappabuddho viya brahmalokaṁ uppajjatīti. Ayaṁ

  *  *  *  *  *  *
  Footnote: 1. Ma. pavuttaṁ.
-------------------------------------------------
[page 118]
  Mettābhāvanāya vitthārakathā.
      Karuṇaṁ bhāvetukāmena pana nikkaruṇatāya ādīnavaṁ karuṇāya ca
  ānisaṁsaṁ paccavekkhitvā karuṇābhāvanā ārabhitabbā. Tañca pana
  ārabhantena paṭhamaṁ piyapuggalādīsu na ārabhitabbā. Piyo hi
  piyaṭṭhāneyeva tiṭṭhati atippiyasahāyako atippiyasahāyakaṭṭhāneyeva majjhatto
  majjhattaṭṭhāneyeva appiyo appiyaṭṭhāneyeva verī veriṭṭhāneyeva
  tiṭṭhati. Liṅgavisabhāgakālakatā akkhettameva. Kathañca bhikkhu
  karuṇāsahagatena cetasā ekaṁ disaṁ pharitvā viharati seyyathāpi nāma
  ekaṁ puggalaṁ duggataṁ durūpetaṁ disvā karuṇāyeyya evameva sabbe
  satte karuṇāya pharatīti 1- vibhaṅge pana vuttattā sabbapaṭhamaṁ tāva
  kiñcideva karuṇāyitabbaṁ virūpaṁ paramakicchappattaṁ duggataṁ durūpetaṁ
  kapaṇapurisaṁ chinnahatthapādaṁ kapālaṁ purato ṭhapetvā anāthasālāya
  nipannaṁ 2- hatthapādehi paggharantakimigaṇaṁ aṭṭassaraṁ karontaṁ disvā
  kicchaṁ vatāyaṁ satto āpanno appevanāma imamhā dukkhā
  mucceyyāti karuṇā pavattetabbā. Taṁ alabhantena sukhitopi pāpakārī
  puggalo paṭhamaṁ vajjhena upametvā karuṇāyitabbo. Kathaṁ.
  Seyyathāpi saha bhaṇḍena gahitaṁ coraṁ vadhetha nanti rañño
  āṇāya rājapurisā bandhitvā catukke catukke pahārasatāni dentā
  āghātanaṁ nenti tassa manussā khādanīyampi bhojanīyampi
  mālāgandhavilepanatambulānipi denti kiñcāpi so tāni khādanto ceva

  *  *  *  *  *  *
  Footnote: 1. abhi. vi. 35/371. 2. nisinnaṁ.
-------------------------------------------------
[page 119]
  Paribhuñjanto ca sukhito bhogasamappito viya gacchati athakho taṁ neva
  koci sukhito vatāyaṁ mahābhogoti maññati aññadatthu ayaṁ varāko
  idāni marissati yaññadeva hi ayaṁ padaṁ nikkhipati tena tena santikeva
  maraṇassa hotīti taṁ jano karuṇāyati evameva karuṇākammaṭṭhānikena
  bhikkhunā sukhitopi puggalo evaṁ karuṇāyitabbo ayaṁ varāko kiñcāpi
  idāni sukhito susajjito bhoge paribhuñjati athakho tīsu dvāresu
  ekenāpi katassa kalyāṇakammassa abhāvā idāni apāyesu anappakaṁ
  dukkhadomanassaṁ paṭisaṁvedessatīti evaṁ taṁ puggalaṁ karuṇāyitvā tato
  paraṁ eteneva upāyena piyapuggale tato majjhatte tato verimhīti
  anukkamena karuṇā pavattetabbā. Sace panassa pubbe
  vuttanayeneva verimhi paṭighaṁ uppajjati taṁ mettāyaṁ vuttanayeneva
  vūpasametabbaṁ. Yopi cettha katakusalo hoti tampi ñātirogabhogabyasanādīnaṁ
  aññatarena byasanena samannāgataṁ disvā vā sutvā vā
  tesampi abhāve vaṭṭadukkhaṁ anatikkantattā dukkhitova ayanti evaṁ
  sabbathāpi karuṇāyitvā vuttanayeneva attani piyapuggale majjhatte
  verimhīti catūsu janesu sīmasambhedaṁ katvā taṁ nimittaṁ āsevantena
  bhāventena bahulīkarontena mettāyaṁ vuttanayeneva tikacatukkajjhānavasena
  appanā vaḍḍhetabbā. Aṅguttaraṭṭhakathāyaṁ pana paṭhamaṁ
  veripuggalo karuṇāyitabbo tasmiṁ cittaṁ muduṁ katvā duggato
  tato piyapuggalo tato attāti ayaṁ kamo vutto. So duggataṁ
  durūpetanti pāliyā na sameti. Tasmā vuttanayenevettha bhāvanaṁ
-------------------------------------------------
[page 120]
  Ārabhitvā sīmasambhedaṁ katvā appanā vaḍḍhetabbā. Tato paraṁ
  pañcahākārehi anodhiso pharaṇā sattahākārehi odhiso pharaṇā
  dasahākārehi disāpharaṇāti ayaṁ vikubbanā sukhaṁ supatītiādayo
  ānisaṁsā ca mettāyaṁ vuttanayeneva veditabbāti. Ayaṁ
  karuṇābhāvanāya vitthārakathā.
      Muditābhāvanaṁ ārabhantenāpi na paṭhamaṁ piyapuggalādīsu
  ārabhitabbā. Na hi piyo piyabhāvamatteneva muditāya padaṭṭhānaṁ
  hoti pageva majjhattaverino. Liṅgavisabhāgakālakatā akkhettameva.
  Atippiyasahāyako pana siyā padaṭṭhānaṁ. Yo aṭṭhakathāyaṁ
  soṇḍasahāyoti vutto so hi muditamuditova hoti paṭhamaṁ hasitvā
  pacchā katheti tasmā so vā paṭhamaṁ muditāya pharitabbo. Piyapuggalaṁ
  vā sukhitaṁ vā 1- sajjitaṁ vā 1- modamānaṁ disvā vā sutvā vā
  modati vatāyaṁ satto aho sādhu aho suṭṭhūti muditā
  uppādetabbā. Imameva hi atthavasaṁ paṭicca vibhaṅge vuttaṁ kathañca
  bhikkhu muditāsahagatena cetasā ekaṁ disaṁ pharitvā viharati seyyathāpi
  nāma ekaṁ puggalaṁ piyaṁ manāpaṁ disvā mudito assa evameva
  sabbe satte muditāya pharatīti 2-. Sacepissa so soṇḍasahāyo
  vā piyapuggalo vā atīte sukhito ahosi sampati pana duggato
  durūpeto atītamevassa sukhitabhāvaṁ anussaritvā esa atīte evaṁ
  mahābhogo mahāparivāro niccamudito ahosīti tamevassa muditākāraṁ

  *  *  *  *  *  *
  Footnote: 1. Yu. ime dve vāsaddā na dissanti. 2. abhi. vi. 35/373.
-------------------------------------------------
[page 121]
  Gahetvā muditā uppādetabbā. Anāgate vā pana puna taṁ
  sampattiṁ labhitvā hatthikkhandhāssapiṭṭhisuvaṇṇasivikādīhi vicarissatīti
  anāgatampissa muditākāraṁ gahetvā muditā uppādetabbā. Evaṁ
  piyapuggale muditaṁ uppādetvā atha majjhatte tato verimhīti
  anukkamena muditā pavattetabbā. Sace panassa pubbe vuttanayeneva
  verimhi paṭighaṁ uppajjati taṁ mettāyaṁ vuttanayeneva vūpasametvā
  imesu ca tīsu attani cāti catūsu janesu samacittatāya sīmasambhedaṁ
  katvā taṁ nimittaṁ āsevantena bhāventena bahulīkarontena mettāyaṁ
  vuttanayeneva tikacatukkajjhānavasena appanā vaḍḍhetabbā. Tato
  paraṁ pañcahākārehi anodhiso pharaṇā sattahākārehi odhiso
  pharaṇā dasahākārehi disāpharaṇāti ayaṁ vikubbanā sukhaṁ supatītiādayo
  ānisaṁsā ca mettāyaṁ vuttanayeneva veditabbāti. Ayaṁ
  muditābhāvanāya vitthārakathā.
      Upekkhābhāvanaṁ ārabhitukāmena pana mettādīsu
  paṭiladdhatikacatukkajjhānena paguṇatatiyajjhānā vuṭṭhāya sukhitā hontūtiādivasena
  sattakelāyanamanasikārayuttattā paṭighānunayasamīpacārittā somanassayogena
  oḷārikattā ca purimāsu ādīnavaṁ santabhāvato upekkhāya
  ānisaṁsaṁ ca disvā yvāssa pakatimajjhatto puggalo taṁ ajjhupekkhitvā
  upekkhā uppādetabbā tato piyapuggalādīsu. Vuttañhetaṁ
  kathañca bhikkhu upekkhāsahagatena cetasā ekaṁ disaṁ pharitvā viharati
  seyyathāpi nāma ekaṁ puggalaṁ neva manāpaṁ na amanāpaṁ disvā
-------------------------------------------------
[page 122]
  Upekkhako assa evameva sabbe satte upekkhāya pharatīti 1-. Tasmā
  vuttanayena majjhattapuggale upekkhaṁ uppādetvā atha piyapuggale
  tato soṇḍasahāyake tato verimhīti evaṁ imesu ca tīsu attani
  cāti sabbattha majjhattavasena sīmasambhedaṁ katvā taṁ nimittaṁ āsevitabbaṁ
  bhāvetabbaṁ bahulīkāgabbaṁ. Tassevaṁ karoto paṭhavīkasiṇe vuttanayeneva
  catutthajjhānaṁ uppajjati. Kiṁ panetaṁ paṭhavīkasiṇādīsu uppannatatiyajjhānassāpi
  uppajjati. Nuppajjati. Kasmā. Ārammaṇavisabhāgatāya.
  Mettādīsu uppannatatiyajjhānasseva pana uppajjati ārammaṇasabhāgatāyāti.
  Tato paraṁ pana vikubbanā ca ānisaṁsapaṭilābho ca mettāyaṁ
  vuttanayeneva veditabbā. Ayaṁ upekkhābhāvanāya vitthārakathā.
      Brahmuttamena kathite brahmavihāre ime iti viditvā
      bhiyyo etesu ayaṁ pakiṇṇakakathāpi viññeyyā.
      Etāsu hi mettākaruṇāmuditāupekkhāsu atthato tāva.
  Mejjatīti mettā siniyhatīti attho. Mitte vā bhavā mittassa
  vā esā pavattītipi mettā. Paradukkhe sati sādhūnaṁ kampanaṁ
  karotīti karuṇā. Kīṇāti 2- vā paradukkhaṁ hiṁsati vināsetīti karuṇā.
  Kīriyati vā dukkhitesu pharaṇāvasena pasāriyatīti karuṇā. Modanti
  tāya taṁsamaṅgino sayaṁ vā modati modanamattameva vā tanti
  muditā. Averā hontūtiādibyāpārappahānena majjhattabhāvupagamanena
  ca upekkhatīti upekkhā.

  *  *  *  *  *  *
  Footnote: 1. abhi. vi. 35/374. 2. Yu. kiṇāti.
-------------------------------------------------
[page 123]
      Lakkhaṇādito panettha. Hitākārappavattilakkhaṇā mettā
  hitupasaṁhārarasā āghātavinayapaccupaṭṭhānā sattānaṁ manāpabhāvadassanapadaṭṭhānā
  byāpādupasamo etissā sampatti sinehasambhavo
  vipatti. Dukkhāpanayanākārappavattilakkhaṇā karuṇā paradukkhāsahanarasā
  avihiṁsāpaccupaṭṭhānā dukkhābhibhūtānaṁ anāthabhāvadassanapadaṭṭhānā
  vihiṁsūpasamo tassā sampatti sokasambhavo vipatti.
  Pamodanalakkhaṇā muditā anissāyanarasā arativighāta paccupaṭṭhānā
  sattānaṁ sampattidassanapadaṭṭhānā arativūpasamo tassā sampatti
  pahāsasambhavo vipatti. Sattesu majjhattākārappavattilakkhaṇā
  upekkhā sattesu samabhāvadassanarasā paṭighānunayavūpasamapaccupaṭṭhānā
  kammassakā sattā te kammassa 1- ruciyā sukhitā vā bhavissanti dukkhato
  vā muccissanti pattasampattito vā na parihāyissantīti evaṁ
  pavattakammassakatādassanapadaṭṭhānā paṭighānunayavūpasamo tassā sampatti
  gehasitāya aññāṇupekkhāya sambhavo vipatti.
      Catunnampi panetesaṁ brahmavihārānaṁ vipassanāsukhañceva
  bhavasampatti ca sādhāraṇappayojanaṁ byāpādādipaṭighāto āveṇikaṁ.
  Byāpādapaṭighātappayojanā hettha mettā ahiṁsāaratirāgapaṭighātappayojanā
  itarā. Vuttampi cetaṁ nissaraṇañhetaṁ āvuso
  byāpādassa yadidaṁ mettā cetovimutti nissaraṇañhetaṁ āvuso
  vihesāya yadidaṁ karuṇā cetovimutti nissaraṇañhetaṁ āvuso

  *  *  *  *  *  *
  Footnote: 1. Ma. Yu. kassa.
-------------------------------------------------
[page 124]
  Aratiyā yadidaṁ muditā cetovimutti nissaraṇañhetaṁ āvuso rāgassa
  yadidaṁ upekkhā cetovimuttīti 1-.
      Ekekassa cettha āsannadūravasena dve dve paccatthikā.
  Mettābrahmavihārassa hi samīpācāro 2- viya purisassa sapatto
  guṇadassanasabhāgatāya rāgo āsannapaccatthiko so lahuṁ otāraṁ labhati
  tasmā tato suṭṭhu mettā rakkhitabbā pabbatādigahananissito viya
  purisassa sapatto sabhāgavibhāgatāya byāpādo dūrapaccatthiko tasmā
  tato nibbhayena mettāyitabbaṁ. Mettāyissati ca nāma kopañca
  karissatīti aṭṭhānametaṁ. Karuṇābrahmavihārassa cakkhuviññeyyānaṁ
  rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ
  appaṭilābhaṁ vā appaṭilābhato samanupassato pubbe vā appaṭiladdhapubbaṁ
  atītaṁ niruddhaṁ vipariṇataṁ samanussarato uppajjati domanassaṁ
  yaṁ evarūpaṁ domanassaṁ idaṁ vuccati gehasitaṁ domanassantiādinā 3-
  nayena āgataṁ gehasitaṁ domanassaṁ vipattidassanasabhāgatāya
  āsannapaccatthikaṁ sabhāgavisabhāgatāya vihesā dūrapaccatthikā tasmā tato
  nibbhayena karuṇāyitabbaṁ. Karuṇañca nāma karissati pāṇiādīhi ca
  vihesessatīti aṭṭhānametaṁ. Muditābrahmavihārassa cakkhuviññeyyānaṁ
  rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ
  paṭilābhaṁ vā paṭilābhato samanupassato pubbe vā paṭiladdhapubbaṁ
  atītaṁ niruddhaṁ vipariṇataṁ samanussarato uppajjati somanassaṁ yaṁ evarūpaṁ

  *  *  *  *  *  *
  Footnote: 1. dī. pāṭi. 11/261. 2. Yu. samīpacāro. 3. Ma. u. 14/403.
-------------------------------------------------
[page 125]
  Somanassaṁ idaṁ vuccati gehasitaṁ somanassantiādinā 1- nayena
  āgataṁ gehasitaṁ somanassaṁ sampattidassanasabhāgatāya āsannapaccatthikaṁ
  sabhāgavisabhāgatāya arati dūrapaccatthikā tasmā tato nibbhayena
  muditā bhāvetabbā. Pamudito ca nāma bhavissati pantasenāsanesu
  ca adhikusaladhammesu 2- vā ukkaṇṭhissatīti aṭṭhānametaṁ.
  Upekkhābrahmavihārassa pana cakkhunā rūpaṁ disvā uppajjati upekkhā
  bālassa muḷhassa puthujjanassa anodhijinassa avipākajinassa anādīnavadassāvino
  assutavato puthujjanassa yā evarūpā upekkhā rūpaṁ sā
  nātivattati tasmā sā upekkhā gehasitāti vuccatītiādinā 3- nayena
  āgatā gehasitā aññāṇupekkhā dosaguṇāvicāravasena sabhāgatāya
  āsannapaccatthikā sabhāgavisabhāgatāya rāgapaṭighā dūrapaccatthikā
  tasmā tato nibbhayena upekkhā bhāvetabbā. Upekkhissati ca
  nāma rajjissati ca paṭihaññissati cāti aṭṭhānametaṁ.
      Sabbesampi ca etesaṁ kattukāmatāchando ādi
  nīvaraṇādivikkhambhanaṁ majjhaṁ appanā pariyosānaṁ paññattidhammavasena eko
  vā satto aneke vā sattā ārammaṇaṁ. Upacāre vā appanāya
  vā pattāya ārammaṇavaḍḍhanaṁ. Tatrāyaṁ vaḍḍhanakkamo. Yathā
  hi kusalo kasako kasitabbaṭṭhānaṁ paricchinditvā kasati evaṁ paṭhamameva
  ekaṁ āvāsaṁ paricchinditvā tattha sattesu imasmiṁ āvāse
  sattā averā hontūtiādinā nayena mettā bhāvetabbā. Tattha

  *  *  *  *  *  *
  Footnote: 1. Ma. u. 14/403. 2. adhikusalesu dhammesu. 3. Ma. u. 14/405.
-------------------------------------------------
[page 126]
  Cittaṁ muduṁ kammaniyaṁ katvā dve āvāsā paricchinditabbā. Tato
  anukkamena tayo cattāro pañca cha satta aṭṭha nava dasa ekā
  racchā upaḍḍhagāmo gāmo janapado rajjaṁ ekā disāti evaṁ
  yāva ekaṁ cakkavāḷaṁ. Tato vā pana bhiyyo tattha tattha sattesu
  mettā bhāvetabbā. Tathā karuṇādayoti. Ayamettha
  ārammaṇavaḍḍhanakkamo. Yathā pana kasiṇānaṁ nissando āruppā samādhīnaṁ
  nissando nevasaññānāsaññāyatanaṁ vipassanānissando phalasamāpatti
  samathavipassanānissando nirodhasamāpatti evaṁ purimabrahmavihārattayanissando
  ettha upekkhābrahmavihāro. Yathā hi thambhe anussāpetvā
  tulāsaṅghāṭaṁ anāropetvā na sakkā ākāse kūṭagopāṇasiyo
  ṭhapetuṁ evaṁ purimesu tatiyajjhānaṁ vinā na sakkā catutthaṁ
  bhāvetunti.
      Ettha siyā kasmā panetā mettākaruṇāmuditāupekkhā
  brahamavihāroti vuccati kasmā ca catasso ko ca etāsaṁ kamo
  abhidhamme ca kasmā appamaññāti vuttāti. Vuccate.
      Seṭṭhaṭṭhena tāva niddosabhāvena cettha brahmavihāratā
  veditabbā. Sattesu sammāpaṭipattibhāvena hi seṭṭhā ete
  vihārā yathā ca brahmāno niddosacittā viharanti evaṁ etehi
  sampayuttā yogino brahmasamāva hutvā viharantīti seṭṭhaṭṭhena
  niddosabhāvena ca brahmavihāroti vuccanti.
      Kasmā ca catassotiādipañhassa pana idaṁ visajjanaṁ.
-------------------------------------------------
[page 127]
                Visuddhimaggādivasā catasso
                hitādiākāravasā panāsaṁ
                kamo pavattanti ca appamāṇe
                tā gocare yena tadappamaññā.
      Etāsu hi yasmā mettā byāpādabahulassa karuṇā
  vihesābahulassa muditā aratibahulassa upekkhā rāgabahulassa visuddhimaggo
  yasmā ca hitupasaṁhārāhitāpanayanasampattimodanānābhogavasena
  catubbidhoyeva sattesu manasikāro yasmā ca yathā mātā
  daharagilānayobbanappattasakiccappasutesu catūsu puttesu daharassa abhivuḍḍhikāmā
  hoti gilānassa gelaññāpanayanakāmā yobbanappattassa
  yobbanasampattiyā ciraṭṭhitikāmā sakiccappasutassa kismiñcipi pariyāye
  abyāvaṭā hoti tathā appamaññāvihārikenāpi sabbasattesu
  mettādivasena bhavitabbaṁ tasmā ito visuddhimaggādivasā catassova
  appamaññā.
      Yasmā pana catassopetā bhāvetukāmena paṭhamaṁ
  hitākārappavattivasena sattesu paṭipajjitabbaṁ hitākārappavattilakkhaṇāva
  mettā tato evaṁ paṭṭhitahitānaṁ sattānaṁ dukkhābhibhavaṁ disvā vā sutvā
  vā sambhāvetvā vā (vikappetvā vā) dukkhāpanayanākārappavattivasena
  dukkhāpanayanākārappavattilakkhaṇāva karuṇā athevaṁ
  paṭṭhitahitānaṁ 1- paṭṭhitadukkhāpagamānaṁ ca nesaṁ sampattiṁ disvā

  *  *  *  *  *  *
  Footnote: 1. patthita...itipi.
-------------------------------------------------
[page 128]
  Sampattimodanavasena pamodanalakkhaṇāva muditā tato paraṁ pana kattabbābhāvato
  ajjhupekkhikattasaṅkhātena majjhattākārena paṭipajjitabbaṁ
  majjhattākārappavattilakkhaṇāva upekkhā tasmā ito hitādiākāravasā
  panāsaṁ paṭhamaṁ mettā vuttā atha karuṇā muditā upekkhāti ayaṁ
  kamo veditabbo.
      Yasmā pana sabbāpetā appamāṇe gocare pavattanti
  appamāṇā hi sattā etāsaṁ gocarabhūtā ekasattassāpi ca
  ettake padese mettādayo bhāvetabbāti evaṁ pamāṇaṁ aggahetvā
  sakalapharaṇāvaseneva pavattāti. Tena vuttaṁ
                visuddhimaggādivasā catasso
                hitādiākāravasā panāsaṁ
                kamo pavattanti ca appamāṇe
                tā gocare yena tadappamaññāti.
      Evaṁ appamāṇagocaratāya ekalakkhaṇāsu cāpi etāsu purimā
  tisso tikacatukkajjhānikāva honti. Kasmā. Somanassāvippayogato 1-.
  Kasmā panāsaṁ somanassena avippayogoti. Domanassasamuṭṭhitānaṁ
  byāpādādīnaṁ nissaraṇattā. Pacchimā pana avasesaekajjhānikāva.
  Kasmā. Upekkhāvedanāsampayogato. Na hi
  sattesu majjhattākārappavattā brahmavihārupekkhā upekkhāvedanaṁ
  vinā vattatīti. Yo panevaṁ vadeyya yasmā bhagavatā aṭṭhakanipāte

  *  *  *  *  *  *
  Footnote: 1. Yu. somanassena avippayogato.
-------------------------------------------------
[page 129]
  Catūsu appamaññāsu avisesena vuttaṁ tato tvaṁ bhikkhu imaṁ samādhiṁ
  savitakkampi savicāraṁ bhāveyyāsi avitakkampi vicāramattaṁ bhāveyyāsi
  avitakkampi avicāraṁ bhāveyyāsi sappītikampi bhāveyyāsi
  nippītikampi bhāveyyāsi sātasahagatampi bhāveyyāsi upekkhāsahagatampi
  bhāveyyāsīti 1- tasmā catassopi appamaññā catukkapañcakajjhānikāti
  so mā hevantissa vacanīyo evañhi sati kāyānupassanādayopi
  catukkapañcakajjhānikā siyuṁ vedanānupassanādīsu ca
  paṭhamajjhānampi natthi pageva dutiyādīti tasmā byañjanacchāyāmattaṁ
  gahetvā mā bhagavantaṁ abbhācikkhi gambhīrañhi buddhavacanaṁ
  taṁ ācariye payirupāsitvā adhippāyato gahetabbaṁ. Ayañhi tatra
  adhippāyo. Sādhu me bhante bhagavā saṅkhittena dhammaṁ desetu
  yamahaṁ bhagavato dhammaṁ sutvā eko vūpakaṭṭho appamatto ātāpī
  pahitatto vihareyyanti 2- evaṁ āyācitadhammadesanaṁ kira bhikkhuṁ yasmā
  so pubbepi dhammaṁ sutvā tattheva vasati na samaṇadhammaṁ kātuṁ icchati
  tasmā naṁ bhagavā evameva panidhekacce moghapurisā maññeva
  ajjhesanti dhamme ca bhāsite mamaññeva anubandhitabbaṁ maññantīti
  apasādetvā puna yasmā so arahattassa upanissayasampanno
  tasmā naṁ ovadanto āha tasmātiha te bhikkhu evaṁ sikkhitabbaṁ
  ajjhattaṁ me cittaṁ ṭhitaṁ bhavissati susaṇṭhitaṁ na cuppannā pāpakā
  akusalā dhammā cittaṁ pariyādāya ṭhassantīti evañhi te bhikkhu

  *  *  *  *  *  *
  Footnote: 1. aṅ. aṭṭhaka. 23/310. 2. aṅ. aṭṭhaka. 23/308.
-------------------------------------------------
[page 130]
  Sikkhitabbanti. Iminā panassa ovādena niyakajjhattavasena
  cittekaggatāmatto mūlasamādhi vutto. Tato ettakeneva santuṭṭhiṁ
  anāpajjitvā evaṁ so samādhi vaḍḍhetabboti dassetuṁ yato
  kho te bhikkhu ajjhattaṁ cittaṁ ṭhitaṁ hoti susaṇṭhitaṁ na cuppannā
  pāpakā akusalā dhammā cittaṁ pariyādāya tiṭṭhanti tato te
  bhikkhu evaṁ sikkhitabbaṁ mettā me cetovimutti bhāvitā bhavissati
  bahulīkatā yānīkatā vatthukatā anuṭṭhitā paricitā susamāraddhāti
  evañhi te bhikkhu sikkhitabbanti evamassa mettāvasena bhāvanaṁ
  vatvā puna yato kho te bhikkhu ayaṁ samādhi evaṁ bhāvito hoti
  bahulīkato tato tvaṁ bhikkhu imaṁ samādhiṁ savitakkampi savicāraṁ
  bhāveyyāsi .pe. Upekkhāsahagatampi bhāveyyāsīti vuttaṁ.
      Tassattho yadā te bhikkhu ayaṁ mūlasamādhi evaṁ mettāvasena
  bhāvito hoti tadā tvaṁ tāvatakenāpi tuṭṭhiṁ anāpajjitvā imaṁ
  mūlasamādhiṁ aññesupi ārammaṇesu catukkapañcakajjhānāni
  pāpayamāno savitakkampi savicārantiādinā nayena bhāveyyāsīti evaṁ
  vatvā ca puna karuṇādiavasesabrahmavihārapubbaṅgamampissa aññesu
  ārammaṇesu catukkapañcakajjhānavasena bhāvanaṁ kareyyāsīti dassento
  yato kho te bhikkhu ayaṁ samādhi evaṁ bhāvito hoti bahulīkato
  tato te bhikkhu evaṁ sikkhitabbaṁ karuṇā me cetovimuttītiādimāha
  evaṁ mettādipubbaṅgamaṁ catukkapañcakajjhānabhāvanaṁ dassetvā puna
  kāyānupassanādipubbaṅgamaṁ dassetuṁ yato kho te bhikkhu ayaṁ samādhi
-------------------------------------------------
[page 131]
  Evaṁ bhāvito hoti bahulīkato tato te bhikkhu evaṁ sikkhitabbaṁ kāye
  kāyānupassī viharissāmītiādiṁ vatvā yato kho te bhikkhu ayaṁ samādhi
  evaṁ bhāvito bhavissati subhāvito tato tvaṁ bhikkhu yena yeneva
  gacchasi 1- phāsuññeva gacchasi 1- yattha yattheva ṭhassasi phāsuññeva
  ṭhassasi yattha yattheva nisīdissasi phāsuññeva nisīdissasi yattha yattheva
  seyyaṁ kappessasi phāsuññeva seyyaṁ kappessasīti arahattanikūṭena
  desanaṁ samādapesi.
      Tasmā tikacatukkajjhānikāva mettādayo upekkhā pana
  avasesaekajjhānikāvāti veditabbā. Tatheva ca abhidhamme
  vibhattāti.
      Evaṁ tikacatukkajjhānavasena ceva avasesaekajjhānavasena ca
  dvidhā ṭhitānampi etāsaṁ subhaparamādivasena aññamaññaṁ asadiso
  ānubhāvaviseso veditabbo. Haliddavasanasuttasmiñhi etā
  subhaparamādibhāvena visesetvā vuttā. Yathāha. Subhaparamāhaṁ bhikkhave
  mettaṁ cetovimuttiṁ vadāmi ākāsānañcāyatanaparamāhaṁ bhikkhave karuṇaṁ
  cetovimuttiṁ vadāmi viññāṇañcāyatanaparamāhaṁ bhikkhave muditaṁ
  cetovimuttiṁ vadāmi ākiñcaññāyatanaparamāhaṁ bhikkhave upekkhaṁ
  cetovimuttiṁ vadāmīti 2-. Kasmā panetā evaṁ vuttāti. Tassa
  tassa upanissayattā. Mettāvihārissa hi sattā appaṭikūlā

  *  *  *  *  *  *
  Footnote: 1. pāliyampana tagghasīti dissati. tagghasīti gamissasīti tabbaṇṇanā.
  2. saṁ. mahāvāra. 19/166.
-------------------------------------------------
[page 132]
  Honti. Athassa appaṭikūlaparicayā appaṭikūlesu parisuddhavaṇṇesu
  nīlādīsu cittaṁ upasaṁharato appakasireneva tattha cittaṁ pakkhandati.
  Iti mettā subhavimokkhassa upanissayo hoti na tato paraṁ tasmā
  subhaparamāti vuttā. Karuṇāvihārissa daṇḍābhighātādirūpanimittaṁ
  sattadukkhaṁ samanupassantassa karuṇāya pavattisambhavato rūpe ādīnavo
  parividito hoti. Athassa parividitarūpādīnavattā paṭhavīkasiṇādīsu
  aññataraṁ ugghāṭetvā rūpanissaraṇe ākāse cittaṁ upasaṁharato
  appakasireneva tattha cittaṁ pakkhandati. Iti karuṇā
  ākāsānañcāyatanassa upanissayo hoti na tato paraṁ tasmā
  ākāsānañcāyatanaparamāti vuttā. Muditāvihārissa pana tena tena
  pāmujjakāraṇena uppannapāmojjasattānaṁ viññāṇaṁ samanupassantassa
  muditāya pavattisambhavato viññāṇaggahaṇaparividitaṁ 1- cittaṁ hoti.
  Athassa anukkamādhigataṁ ākāsānañcāyatanaṁ atikkamma ākāsanimittagocare
  viññāṇe cittaṁ upasaṁharato appakasireneva tattha cittaṁ
  pakkhandati. Iti muditā viññāṇañcāyatanassa upanissayo hoti
  na tato paraṁ tasmā viññāṇañcāyatanaparamāti vuttā.
  Upekkhāvihārissa pana sattā sukhitā vā hontu dukkhato vā vimuccantu
  sampattasukhato vā mā viyujjiṁsūti ābhogābhāvato
  sukhadukkhādiparamatthaggāhavimukhabhāvato avijjamānaggahaṇadukkhaṁ cittaṁ hoti. Athassa
  paramatthaggāhato vimukhabhāvaparicitacittassa paramatthato

  *  *  *  *  *  *
  Footnote: 1. Yu. viññāṇaggahaṇaparicitaṁ.
-------------------------------------------------
[page 133]
  Avijjamānaggahaṇadukkhacittassa ca anukkamādhigataṁ viññāṇañcāyatanaṁ samatikkamma
  sabhāvato avijjamāne paramatthabhūtassa viññāṇassa abhāve cittaṁ
  upasaṁharato appakasireneva tattha cittaṁ pakkhandati. Iti upekkhā
  ākiñcaññāyatanassa upanissayo hoti na tato paraṁ tasmā
  ākiñcaññāyatanaparamāti vuttāti.
      Evaṁ subhaparamādivasena etāsaṁ ānubhāvaṁ viditvā puna
  sabbāpetā dānādīnaṁ sabbakalyāṇadhammānaṁ paripūrikāti veditabbā.
  Sattesu hi hitajjhāsayatāya sattānaṁ dukkhāsahanatāya sattasampattivisesānaṁ
  ciraṭṭhitikāmatāya sabbasattesu ca pakkhapātābhāvena
  samappavattacittā mahāsattā imassa dātabbaṁ imassa na dātabbanti
  vibhāgaṁ akatvā sabbasattānaṁ sukhanidānaṁ dānaṁ denti tesaṁ upaghātaṁ
  parivajjayantā sīlaṁ samādayanti sīlaparipūraṇatthaṁ nekkhammaṁ bhajanti
  sattānaṁ hitāhitesu asammohatthāya paññaṁ pariyodapenti sattānaṁ
  hitasukhatthāya niccaṁ viriyamārabhanti uttamaviriyavasena vīrabhāvaṁ pattāpi
  ca sattānaṁ nānappakārakaṁ aparādhaṁ khamanti idaṁ vo dassāma
  karissāmāti kataṁ paṭiññaṁ na visaṁvādenti tesaṁ hitasukhāya
  avicalādhiṭṭhānā honti tesu avicalāya mettāya pubbakārino
  honti upekkhāya paccupakāraṁ nāsiṁsantīti evaṁ pāramiyo pūretvā
  yāva dasabalacatuvesārajjachāsādhāraṇañāṇāṭṭhārasabuddhadhammappabhede
  sabbepi kalyāṇadhamma paripūrenti. Evaṁ dānādisabbakalyāṇadhammaparipūrikā
  etāva hontīti.
-------------------------------------------------
[page 134]
             Iti sādhujanapāmujjatthāya kate visuddhimagge
  samādhibhāvanādhikāre brahmavihāraniddeso nāma navamo paricchedo.
                       -----------
                       Ārupapaniddeso
      brahmavihārānantaraṁ uddiṭṭhesu pana catūsu āruppesu
  ākāsānañcāyatanaṁ tāva bhāvetukāmo dissante kho pana rūpādhikaraṇaṁ
  daṇḍādānasatthādānakalahaviggahavivādā natthi kho panetaṁ sabbaso
  āruppe so iti paṭisaṅkhāya rūpānaṁyeva nibbidāya virāgāya
  nirodhāya paṭipanno hotīti vacanato etesaṁ daṇḍādānādīnañceva
  cakkhusotarogādīnañca ābādhasahassānaṁ vasena karajarūpe ādīnavaṁ
  disvā tassa samatikkamāya ṭhapetvā paricchinnākāsakasiṇaṁ navasu
  paṭhavīkasiṇādīsu aññatarasmiṁ catutthajjhānaṁ uppādeti. Tassa
  kiñcāpi rūpāvacaracatutthajjhānavasena karajarūpaṁ atikkantaṁ hoti athakho
  kasiṇarūpampi yasmā tappaṭibhāgameva tasmā tampi samatikkamitukāmo
  hoti. Kathaṁ. Yathā ahibhīruko puriso araññe sappena
  anubandho vegena palāyitvā palātaṭṭhāne lekhācittaṁ tālapaṇṇaṁ
  vā valliṁ vā rajjuṁ vā phalitāya vā pana paṭhaviyā phalitantaraṁ
  disvā bhāyateva uttasateva neva naṁ dakkhitukāmo hoti. Yathā ca
  anatthakārinā veripurisena saddhiṁ ekagāme vasamāno puriso tena
  vadhabandhagehajjhāpanādīhi upaddūto aññaṁ gāmaṁ vāsatthāya gantvā
-------------------------------------------------
[page 135]
  Tatrapi verinā samānarūpasaddasamudācāraṁ purisaṁ disvā bhāyateva
  uttasateva neva naṁ dakkhitukāmo hoti. Tatridaṁ opammasaṁsandanaṁ.
  Tesaṁ hi purisānaṁ ahinā verinā vā upaddūtakālo
  viya bhikkhuno ārammaṇavasena karajarūpasamaṅgikālo. Tesaṁ vegena
  palāyanāññagāmagamanāni viya bhikkhuno rūpāvacaracatutthajjhānavasena
  karajarūpasamatikkamanakālo. Tesaṁ palātaṭṭhāne ca aññagāme ca
  lekhācittatālapaṇṇādīni ceva verisadisaṁ purisaṁ ca disvā
  bhayasantāsādassanakāmatā viya bhikkhuno kasiṇarūpampi tappaṭibhāgameva idanti
  sallakkhetvā tampi samatikkamitukāmatā. Sūkarābhihatasunakhapisācabhīrukādikāpi
  cettha upamā vattabbā. Evaṁ so tasmā catutthajjhānassa
  ārammaṇabhūtā kasiṇarūpā nibbijja pakkamitukāmo pañcahākārehi
  ciṇṇavāsī hutvā paguṇarūpāvacaracatutthajjhānato vuṭṭhāya tasmiṁ
  jhāne idaṁ mayā nibbinnaṁ rūpamārammaṇaṁ karotīti ca
  āsannasomanassapaccatthikanti ca santavimokkhato oḷārikanti ca ādīnavaṁ
  passati. Aṅgoḷārikatā panettha natthi. Yatheva hetaṁ duvaṅgikaṁ
  evaṁ āruppānipīti. So tattha evaṁ ādīnavaṁ disvā niyantiṁ 1-
  pariyādāya ākāsānañcāyatanaṁ santato manasikaritvā cakkavāḷapariyantaṁ
  vā yattakaṁ vā icchati tattakaṁ kasiṇaṁ pattharitvā tena
  phuṭṭhokāsaṁ ākāsoti vā ananto ākāsoti vā manasikaronto
  ugghāṭeti kasiṇaṁ ugghāṭento hi neva kilañjaṁ viya saṁvelleti

  *  *  *  *  *  *
  Footnote: 1. Yu. nikantiṁ.
-------------------------------------------------
[page 136]
  Na kapālato pūvaṁ viya uddharati kevalaṁ pana taṁ neva āvajjati
  na manasikaroti na paccavekkhati anāvajjento amanasikaronto
  apaccavekkhanto ca aññadatthu tena phuṭṭhokāsaṁ ākāso ākāsoti
  manasikaronto kasiṇaṁ ugghāṭeti nāma. Kasiṇampi ugghāṭiyamānaṁ
  neva ubbaṭṭati vivaṭṭati kevalaṁ imassa amanasikārañca
  ākāso ākāsoti manasikārañca paṭicca ugghāṭitaṁ nāma hoti.
  Kasiṇugghāṭimākāsamattaṁ paññāyati. Kasiṇugghāṭimākāsanti vā
  kasiṇaphuṭṭhokāsoti vā kasiṇavivittokāsanti vā sabbametaṁ ekameva.
  So taṁ kasiṇugghāṭimākāsanimittaṁ ākāso ākāsoti punappunaṁ
  āvajjati takkāhataṁ vitakkāhataṁ karoti. Tassevaṁ punappunaṁ āvajjato
  takkāhataṁ vitakkāhataṁ karoto nīvaraṇāni vikkhambhanti sati santiṭṭhati
  upacārena cittaṁ samādhiyati. So taṁ nimittaṁ punappunaṁ āsevati
  bhāveti bahulīkaroti. Tassevaṁ punappunaṁ āvajjato manasikaroto
  paṭhavīkasiṇādīsu rūpāvacaracittaṁ viya ākāse ākāsānañcāyatanacittaṁ
  appeti. Idhāpi hi purimabhāge tīṇi cattāri vā javanāni
  kāmāvacarāni upekkhāvedanāsampayuttāneva honti. Catutthaṁ pañcamaṁ
  vā arūpāvacaraṁ. Sesaṁ paṭhavīkasiṇe vuttanayameva. Ayaṁ pana
  viseso. Evaṁ uppanne arūpāvacaracitte so bhikkhu yathā nāma
  yānappatoḷikumbhimukhādīnaṁ aññataraṁ nīlapilotikāya vā
  pītalohitaodātādīnaṁ vā aññatarāya pilotikāya bandhitvā pekkhamāno
  puriso vātavegena vā aññena vā kenaci apanītāya pilotikāya
-------------------------------------------------
[page 137]
  Ākāsaṁyeva pekkhamāno tiṭṭheyya evameva pubbe kasiṇamaṇḍalaṁ
  jhānacakkhunā pekkhamāno viharitvā ākāso ākāsoti iminā
  parikammamanasikārena sahasā apanīte tasmiṁ nimitte ākāsaṁyeva
  pekkhamāno viharati.
      Ettāvatā cesa sabbaso rūpasaññānaṁ samatikkamā paṭighasaññānaṁ
  atthaṅgamā nānattasaññānaṁ amanasikārā ananto ākāsoti
  ākāsānañcāyatanaṁ upasampajja viharatīti vuccati.
      Tattha sabbasoti sabbākārena. Sabbāsaṁ vā anavasesānanti
  attho. Rūpasaññānanti saññāsīsena vuttarūpāvacarajjhānānañceva
  tadārammaṇānañca. Rūpāvacarajjhānampi hi rūpanti vuccati rūpī
  rūpāni passatītiādīsu 1-. Tassa ārammaṇampi bahiddhā rūpāni passati
  suvaṇṇadubbaṇṇānītiādīsu 2-. Tasmā idha rūpe saññā rūpasaññāti
  evaṁ saññāsīsena vuttarūpāvacarajjhānassetaṁ adhivacanaṁ. Rūpaṁ saññā
  assāti rūpasaññaṁ. Rūpamassa nāmanti vuttaṁ hoti. Evaṁ
  paṭhavīkasiṇādibhedassa tadārammaṇassa cetaṁ adhivacananti veditabbaṁ.
  Samatikkamāti virāgā nirodhā ca. Kiṁ vuttaṁ hoti. Etāsaṁ
  kusalavipākakiriyavasena pañcadasannaṁ jhānasaṅkhātānaṁ rūpasaññānaṁ
  etāsañca paṭhavīkasiṇādivasena navannaṁ ārammaṇasaṅkhātānaṁ rūpasaññānaṁ
  sabbākārena anavasesānaṁ vā virāgā ca nirodhā ca virāgahetu
  ceva nirodhahetu ca ākāsānañcāyatanaṁ upasampajja viharati. Na

  *  *  *  *  *  *
  Footnote: 1. dī. pāṭi. 11/328. 2. Ma. Ma. 13/328.
-------------------------------------------------
[page 138]
  Hi sakkā sabbaso anatikkantarūpasaññena etaṁ upasampajja
  viharitunti. Tattha yasmā ārammaṇe avirattassa saññāsamatikkamo
  na hoti samatikkantāsu ca saññāsu ārammaṇaṁ samatikkantameva hoti
  tasmā ārammaṇasamatikkamaṁ avatvā tattha katamā rūpasaññāyo
  yā rūpāvacarasamāpattiṁ samāpannassa vā uppannassa vā
  diṭṭhadhammasukhavihārissa vā saññā sañjānanā sañjānitattaṁ imā vuccanti
  rūpasaññāyo imā rūpasaññāyo atikkanto hoti vītikkanto
  samatikkanto tena vuccati sabbaso rūpasaññānaṁ samatikkamāti 1-
  evaṁ vibhaṅge saññānaṁyeva samatikkamo vutto.
      Tasmā pana ārammaṇasamatikkamena pattabbā etā samāpattiyo
  na ekasmiṁyeva ārammaṇe paṭhamajjhānādīni viya tasmā ayaṁ
  ārammaṇasamatikkamavasenāpi atthavaṇṇanā katāti veditabbā.
      Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ
  ārammaṇānañca paṭighātena samuppannā saññā paṭighasaññā.
  Rūpasaññādīnaṁ etaṁ adhivacanaṁ. Yathāha. Tattha katamā paṭighasaññāyo
  imā vuccanti paṭighasaññāyoti 2-. Tāsaṁ kusalavipākānaṁ pañcannaṁ
  akusalavipākānaṁ pañcannanti sabbaso dasannampi paṭighasaññānaṁ
  atthaṅgamā pahānā asamuppādā appavattiṁ katvāti vuttaṁ hoti.
  Kāmañcetā paṭhamajjhānādīni samāpannassāpi na santi na hi tasmiṁ
  samaye pañcadvāravasena cittaṁ pavattati evaṁ santepi aññattha

  *  *  *  *  *  *
  Footnote: 1. abhi. vi. 35/353. 2. abhi. vi. 35/353.
-------------------------------------------------
[page 139]
  Pahīnānaṁ sukhadukkhānaṁ catutthajjhāne viya sakkāyadiṭṭhādīnaṁ tatiyamagge
  viya ca imasmiṁ jhāne ussāhajananatthaṁ imassa jhānassa pasaṁsāvasena
  etāsaṁ ettha vacanaṁ veditabbaṁ. Athavā kiñcāpi tā rūpāvacaraṁ
  samāpannassāpi na santi athakho na pahīnattā na santi. Na hi
  rūpavirāgāya rūpāvacarabhāvanā saṁvattati. Rūpāyattā ca etāsaṁ pavatti.
  Ayaṁ pana bhāvanā rūpavirāgāya saṁvattati. Tasmā tā ettha pahīnāti
  vattuṁ vaṭṭati na kevalañca vattuṁ ekaṁseneva evaṁ dhāretumpi
  vaṭṭati. Tāsaṁ hi ito pubbe appahīnattāyeva paṭhamajjhānaṁ
  samāpannassa saddo kaṇṭakoti 1- vutto bhagavatā. Idha pana
  pahīnattāyeva arūpasamāpattīnaṁ āneñjatā santavimokkhatā ca vuttā.
  Āḷāro ca kālāmo arūpasamāpanno pañcamattāni sakaṭasatāni
  nissāya atikkamantāni neva addasa na saddaṁ assosīti.
      Nānattasaññānaṁ amanasikārāti nānatte vā gocare pavattānaṁ
  saññānaṁ nānattānaṁ vā saññānaṁ. Yasmā hi etā tattha
  katamā nānattasaññāyo yā asamāpannassa manodhātusamaṅgissa vā
  manoviññāṇadhātusamaṅgissa vā saññā sañjānanā sañjānitattaṁ
  imā vuccanti nānattasaññāyoti 2- evaṁ vibhaṅge vibhajitvā vuttā
  idha adhippetā asamāpannassa manodhātumanoviññāṇadhātusaṅgahitā
  saññā rūpasaddādibhede nānatte nānāsabhāve gocare pavattanti
  yasmā cetā aṭṭha kāmāvacarakusalasaññā dvādasākusalasaññā

  *  *  *  *  *  *
  Footnote: 1. aṅ. dasaka. 24/145. 2. abhi. vi. 35/353.
-------------------------------------------------
[page 140]
  Ekādasa kāmāvacarakusalavipākasaññā dve akusalavipākasaññā ekādasa
  kāmāvacarakiriyasaññāti evaṁ catucattālīsampi saññā nānattā
  nānāsabhāvā aññamaññaṁ asadisā tasmā nānattasaññāti vuttā.
  Tāsaṁ sabbaso nānattasaññānaṁ amanasikārā anāvajjanā asamannāhārā
  apaccavekkhaṇā. Yasmā tā nāvajjati na manasikaroti na paccavekkhati
  tasmāti vuttaṁ hoti. Yasmā cettha purimā rūpasaññā paṭighasaññā ca
  imināva jhānena nibbatte bhavepi na vijjanti pageva tasmiṁ bhave imaṁ
  jhānaṁ upasampajja viharaṇakāle tasmā tāsaṁ samatikkamā atthaṅgamāti
  dvedhāpi abhāvoyeva vutto. Nānattasaññāsu pana yasmā aṭṭha
  kāmāvacarakusalasaññā nava kiriyasaññā dasākusalasaññāti imā
  sattavīsati saññā iminā jhānena nibbatte bhave vijjanti tasmā
  tāsaṁ amanasikārāti vuttanti veditabbaṁ. Tatrāpi hi imaṁ jhānaṁ
  upasampajja viharanto tāsaṁ amanasikārāyeva upasampajja viharati.
  Tā pana manasikaronto asamāpanno hotīti.
      Saṅkhepato cettha rūpasaññānaṁ samatikkamāti iminā
  sabbarūpāvacaradhammānaṁ pahānaṁ vuttaṁ paṭighasaññānaṁ atthaṅgamā
  nānattasaññānaṁ amanasikārāti iminā sabbesaṁ kāmāvacaracittacetasikānaṁ
  pahānañca amanasikāro ca vuttoti veditabbo.
      Ananto ākāsoti ettha. Nāssa uppādanto vā vayanto
  vā paññāyatīti ananto. Ākāsoti kasiṇugghāṭimākāso vuccati.
  Manasikāravasenāpi cettha anantatā veditabbā. Teneva vibhaṅge
-------------------------------------------------
[page 141]
  Vuttaṁ tasmiṁ ākāse cittaṁ ṭhapeti saṇṭhapeti anantaṁ pharati tena
  vuccati ananto ākāsoti 1-. Ākāsānañcāyatanaṁ upasampajja viharatīti
  ettha pana. Nāssa antoti anantaṁ. Ākāsaṁ anantaṁ ākāsānantaṁ.
  Ākāsānantameva ākāsānañcaṁ. Taṁ ākāsānañcaṁ adhiṭṭhānaṭṭhena
  āyatanamassa sasampayuttadhammassa jhānassa devānaṁ devāyatanamivāti
  ākāsānañcāyatanaṁ. Upasampajja viharatīti taṁ ākāsānañcāyatanaṁ
  patvā nipphādetvā tadanurūpena iriyāpathavihārena viharati. Ayaṁ
  ākāsānañcāyatanakammaṭṭhāne vitthārakathā.
      Viññāṇañcāyatanaṁ bhāvetukāmena pana pañcahākārehi
  ākāsānañcāyatanasamāpattiyaṁ ciṇṇavasibhāvena āsannarūpāvacarajjhānapaccatthikā
  ayaṁ samāpatti no ca viññāṇañcāyatanamiva santāti
  ākāsānañcāyatane ādīnavaṁ disvā tattha niyantiṁ pariyādāya
  viññāṇañcāyatanaṁ santato manasikaritvā taṁ ākāsaṁ pharitvā
  pavattaviññāṇaṁ viññāṇaṁ viññāṇanti punappunaṁ āvajjitabbaṁ
  manasikātabbaṁ paccavekkhitabbaṁ takkāhataṁ vitakkāhataṁ kātabbaṁ.
  Anantaṁ anantanti pana manasikātabbaṁ 2-. Tassevaṁ tasmiṁ nimitte punappunaṁ
  cittaṁ cārentassa nīvaraṇāni vikkhambhanti sati santiṭṭhati upacārena
  cittaṁ samādhiyati. So taṁ nimittaṁ punappunaṁ āsevati bhāveti
  bahulīkaroti. Tassevaṁ karoto ākāse ākāsānañcāyatanaṁ viya
  ākāsaphuṭṭhe 3- viññāṇe viññāṇañcāyatanacittaṁ appeti.

  *  *  *  *  *  *
  Footnote: 1. abhi. vi. 35/354. 2. Ma. Yu. na manasikātabbaṁ. 3. ākāsaphuṭeti maññe.
-------------------------------------------------
[page 142]
  Appanānayo panettha vuttanayeneva veditabbo.
      Ettāvatā cesa sabbaso ākāsānañcāyatanaṁ samatikkamma anantaṁ
  viññāṇanti viññāṇañcāyatanaṁ upasampajja viharatīti vuccati.
      Tattha sabbasoti idaṁ vuttanayameva. Ākāsānañcāyatanaṁ
  samatikkammāti ettha pana pubbe vuttanayena jhānampi ākāsānañcāyatanaṁ
  ārammaṇampi. Ārammaṇampi hi purimanayeneva ākāsānañcañca
  taṁ paṭhamassa āruppajjhānassa ārammaṇattā devānaṁ devāyatanaṁ
  viya adhiṭṭhānaṭṭhena āyatanañcāti ākāsānañcāyatanaṁ. Tathā
  ākāsānañcañca taṁ tassa jhānassa sañjātihetuttā kambojā
  assānaṁ āyatanantiādīni viya sañjātidesaṭṭhena āyatanañcātipi
  ākāsānañcāyatanaṁ. Evametaṁ jhānañca ārammaṇañcāti ubhayampi
  appavattikaraṇena ca amanasikārena ca samatikkamitvāva yasmā idaṁ
  viññāṇañcāyatanaṁ upasampajja vihātabbaṁ tasmā ubhayampetaṁ
  ekajjhaṁ katvā ākāsānañcāyatanaṁ samatikkammāti idaṁ vuttanti
  veditabbaṁ.
      Anantaṁ viññāṇanti taññeva ananto ākāsoti evaṁ pharitvā
  pavattaviññāṇaṁ anantaṁ viññāṇanti evaṁ manasikarontoti vuttaṁ hoti.
  Manasikāravasena vā anantaṁ. So hi taṁ ākāsārammaṇaṁ anavasesato
  manasikaronto anantanti manasikaroti. Yampi vibhaṅge vuttaṁ anantaṁ
  viññāṇanti taññeva ākāsaṁ viññāṇena phuṭṭhaṁ 1- manasikaroti anantaṁ

  *  *  *  *  *  *
  Footnote: 1. phuṭantipi dissati. evamuparipi.
-------------------------------------------------
[page 143]
  Pharati tena vuccati anantaṁ viññāṇanti 1- tattha viññāṇenāti
  upayogaṭṭhe karaṇavacanaṁ veditabbaṁ. Evaṁ hi aṭṭhakathācariyā tassa
  atthaṁ vaṇṇayanti. Anantaṁ pharati taññeva ākāsaṁ phuṭṭhaṁ viññāṇaṁ
  manasikarotīti vuttaṁ hoti.
      Viññāṇañcāyatanaṁ upasampajja viharatīti ettha pana. Nāssa
  antoti anantaṁ. Anantameva ānañcaṁ. Viññāṇaṁ ānañcaṁ
  viññāṇānañcanti avatvā viññāṇañcanti vuttaṁ. Ayaṁ hettha
  ruḷhisaddo. Taṁ viññāṇañcaṁ adhiṭṭhānaṭṭhena āyatanamassa
  sasampayuttadhammassa jhānassa devānaṁ devāyatanamivāti viññāṇañcāyatanaṁ. Sesaṁ
  purimasadisamevāti. Ayaṁ viññāṇañcāyatanakammaṭṭhāne vitthārakathā.
      Ākiñcaññāyatanaṁ bhāvetukāmena pana pañcahākārehi
  viññāṇañcāyatanasamāpattiyaṁ ciṇṇavasibhāvena āsannāakāsānañcāyatana-
  paccatthikā ayaṁ samāpatti no ca ākiñcaññāyatanamiva santāti
  viññāṇañcāyatane ādīnavaṁ disvā tattha niyantiṁ pariyādāya
  ākiñcaññāyatanaṁ santato manasikaritvā tasseva viññāṇañcāyatanārammaṇabhūtassa
  ākāsānañcāyatanaviññāṇassa abhāvo suññatā vivittākāro
  manasikātabbo. Kathaṁ. Taṁ viññāṇaṁ amanasikaritvā natthi natthīti
  vā suññaṁ suññanti vā vivittaṁ vivittanti vā punappunaṁ āvajjitabbaṁ
  manasikātabbaṁ paccavekkhitabbaṁ takkāhataṁ vitakkāhataṁ kātabbaṁ.
  Tassevaṁ tasmiṁ nimitte cittaṁ cārentassa nīvaraṇāni vikkhambhanti

  *  *  *  *  *  *
  Footnote: 1. abhi. vi. 35/354.
-------------------------------------------------
[page 144]
  Sati santiṭṭhati upacārena cittaṁ samādhiyati. So taṁ nimittaṁ punappunaṁ
  āsevati bhāveti bahulīkaroti. Tassevaṁ karoto ākāsaphuṭṭhe
  mahaggataviññāṇe viññāṇañcāyatanamiva tasseva ākāsaṁ pharitvā
  pavattassa mahaggataviññāṇassa suññavivittanatthibhāve
  ākiñcaññāyatanacittaṁ appeti. Etthāpi ca appanānayo vuttanayeneva
  veditabbo. Ayaṁ pana viseso. Tasmiṁ hi appanācitte uppanne
  so bhikkhu yathā nāma puriso maṇḍalamālādīsu kenacideva karaṇīyena
  sannipatitaṁ bhikkhusaṅghaṁ disvā katthaci gantvā sannipātakiccāvasāneva
  uṭṭhāya pakkantesu bhikkhūsu āgantvā dvāre ṭhatvā puna taṁ ṭhānaṁ
  olokento suññameva passati vivittameva passati nāssa evaṁ
  hoti ettakā nāma bhikkhū kālakatā vā disāpakkantā vāti athakho
  suññamidaṁ vivittanti natthibhāvameva passati evameva pubbe ākāse
  pavattiyaṁ viññāṇaṁ viññāṇañcāyatanajjhānacakkhunā passanto
  viharitvā natthi natthītiādinā parikammamanasikārena antarahite
  tasmiṁ viññāṇe tassa apagamasaṅkhātaṁ abhāvameva passanto viharati.
      Ettāvatā cesa sabbaso viññāṇañcāyatanaṁ samatikkamma
  natthi kiñcīti ākiñcaññāyatanaṁ upasampajja viharatīti vuccati.
  Idhāpi sabbasoti idaṁ vuttanayameva. Viññāṇañcāyatananti etthāpi ca
  pubbe vuttanayeneva jhānampi viññāṇañcāyatanaṁ ārammaṇampi.
  Ārammaṇampi hi purimanayeneva viññāṇañcañca taṁ dutiyassa
  āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena
-------------------------------------------------
[page 145]
  Āyatanañcāti viññāṇañcāyatanaṁ. Tathā viññāṇañcañca taṁ
  tasseva jhānassa sañjātihetuttā kambojā assānaṁ āyatanantiādīni
  viya sañjātidesaṭṭhena āyatanañcātipi viññāṇañcāyatanaṁ.
  Evametaṁ jhānañca ārammaṇañcāti ubhayampi appavattikaraṇena ca
  amanasikārena ca samatikkamitvā yasmā idaṁ ākiñcaññāyatanaṁ
  upasampajja vihātabbaṁ tasmā ubhayampetaṁ ekajjhaṁ katvā
  viññāṇañcāyatanaṁ samatikkammāti idaṁ vuttanti veditabbaṁ.
      Natthi kiñcīti natthi natthi suññaṁ suññaṁ vivittaṁ vivittanti
  evaṁ manasikarontoti vuttaṁ hoti. Yampi vibhaṅge vuttaṁ natthi
  kiñcīti taññeva viññāṇaṁ abhāveti vibhāveti antaradhāpeti natthi
  kiñcīti passati tena vuccati natthi kiñcīti 1- taṁ kiñcāpi khayato
  sammasanaṁ viya vuttaṁ. Athakhvassa evameva attho daṭṭhabbo.
  Taṁ hi viññāṇaṁ anāvajjanto amanasikaronto apaccavekkhanto
  kevalamassa natthibhāvaṁ suññabhāvaṁ vivittabhāvameva manasikaronto
  abhāveti vibhāveti antaradhāpetīti vuccati na aññathāti.
      Ākiñcaññāyatanaṁ upasampajja viharatīti ettha pana. Nāssa
  kiñcananti akiñcanaṁ. Antamaso bhaṅgamattampi assa avasiṭṭhaṁ
  natthīti vuttaṁ hoti. Akiñcanassa bhāvo ākiñcaññaṁ.
  Ākāsānañcāyatanaviññāṇāpagamassetaṁ adhivacanaṁ. Taṁ ākiñcaññaṁ
  adhiṭṭhānaṭṭhena āyatanamassa jhānassa devānaṁ devāyatanamivāti

  *  *  *  *  *  *
  Footnote: 1. abhi. vi. 35/354.
-------------------------------------------------
[page 146]
  Ākiñcaññāyatanaṁ. Sesaṁ purimasadisamevāti. Ayaṁ ākiñcaññāyatanakammaṭṭhāne
  vitthārakathā.
      Nevasaññānāsaññāyatanaṁ bhāvetukāmena pana pañcahākārehi
  ākiñcaññāyatanasamāpattiyaṁ ciṇṇavasibhāvena āsannaviññāṇañcāyatana-
  paccatthikā ayaṁ samāpatti no ca nevasaññānāsaññāyatanaṁ
  viya santāti vā saññā rogo saññā gaṇḍo saññā sallaṁ
  etaṁ santaṁ etaṁ paṇītaṁ yadidaṁ nevasaññānāsaññāyatananti vā evaṁ
  ākiñcaññāyatane ādīnavaṁ upari ānisaṁsañca disvā ākiñcaññāyatane
  niyantiṁ pariyādāya nevasaññānāsaññāyatanaṁ santato manasikaritvā
  sāva abhāvaṁ ārammaṇaṁ katvā pavattitā ākiñcaññāyatanasamāpatti
  santā santāti punappunaṁ āvajjitabbā manasikātabbā paccavekkhitabbā
  takkāhatā vitakkāhatā kātabbā. Tassevaṁ tasmiṁ nimitte punappunaṁ
  mānasaṁ cārentassa nīvaraṇāni vikkhambhanti sati santiṭṭhati
  upacāre cittaṁ samādhiyati. So taṁ nimittaṁ punappunaṁ āsevati
  bhāveti bahulīkaroti. Tassevaṁ karoto viññāṇāpagame ākiñcaññāyatanaṁ
  viya ākiñcaññāyatanasamāpattisaṅkhātesu catūsu khandhesu
  nevasaññānāsaññāyatanacittaṁ appeti. Appanānayo panettha
  vuttanayeneva veditabbo.
      Ettāvatā cesa sabbaso ākiñcaññāyatanaṁ samatikkamma
  nevasaññānāsaññāyatanaṁ upasampajja viharatīti vuccati. Idhāpi
  sabbasoti idaṁ vuttanayameva. Ākiñcaññāyatanaṁ samatikakammāti
-------------------------------------------------
[page 147]
  Etthāpi pubbe vuttanayeneva jhānampi ākiñcaññāyatanaṁ
  ārammaṇampi. Ārammaṇampi hi purimanayeneva ākiñcañca taṁ tatiyassa
  āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena
  āyatanañcāti ākiñcaññāyatanaṁ. Tathā ākiñcañca taṁ tasseva
  jhānassa sañjātihetuttā kambojā assānaṁ āyatanantiādīni
  viya sañjātidesaṭṭhena āyatanañcātipi ākiñcaññāyatanaṁ. Evametaṁ
  jhānañca ārammaṇañcāti ubhayampi appavattikaraṇena ca
  amanasikaraṇena ca samatikkamitvāva yasmā idaṁ nevasaññānāsaññāyatanaṁ
  upasampajja vihātabbaṁ tasmā ubhayampetaṁ ekajjhaṁ katvā
  ākiñcaññāyatanaṁ samatikkammāti idaṁ vuttanti veditabbaṁ.
      Nevasaññānāsaññāyatananti ettha pana. Yāya saññāya bhāvato
  taṁ nevasaññānāsaññāyatananti vuccati yathāpaṭipannassa sā saññā
  hoti taṁ tāva dassetuṁ vibhaṅge nevasaññīnāsaññīti uddharitvā
  taññeva ākiñcañcāyatanaṁ santato manasikaroti saṅkhārāvasesasamāpattiṁ
  bhāveti tena vuccati nevasaññīnāsaññīti 1- vuttaṁ. Tattha
  santato manasikarotīti santā vatāyaṁ samāpatti yatra hi nāma
  natthibhāvampi ārammaṇaṁ karitvā ṭhassatīti evaṁ santārammaṇatāya
  naṁ santāti manasikaroti. Santato ce manasikaroti kathaṁ samatikkamo
  hotīti. Asamāpajjitukāmatāya. So hi kiñcāpi taṁ santato
  manasikaroti athakhvassa ahametaṁ āvajjissāmi 2- samāpajjissāmi

  *  *  *  *  *  *
  Footnote: 1. abhi. vi. 35/355. 2. Ma. Yu. āpajjissāmi. evamuparipi.
-------------------------------------------------
[page 148]
  Adhiṭṭhahissāmi vuṭṭhahissāmi paccavekkhissāmīti esa ābhogo
  samannāhāro manasikāro na hoti. Kasmā. Ākiñcaññāyatanato
  nevasaññānāsaññāyatanassa santatarapaṇītataratāya. Yathā hi rājā
  mahaccarājānubhāvena hatthikkhandhavaragato nagaravīthiyaṁ vicaranto dantakārādayo
  sippike ekaṁ vatthaṁ daḷhaṁ nivāsetvā ekena sīsaṁ veṭhetvā
  dantacuṇṇādīhi samokiṇṇagatte anekāni dantavikatiādīni sippāni
  karonte disvā aho vata re chekā ācariyā īdisānipi nāma
  sippāni karissantīti evaṁ tesaṁ chekatāya tussati na cassa evaṁ
  hoti aho vatāhaṁ rajjaṁ pahāya evarūpo sippiko bhaveyyanti.
  Taṁ kissa hetu. Rajjasiriyā mahānisaṁsatāya. So sippino
  samatikkamitvāva gacchati. Evameva cesa kiñcāpi taṁ samāpattiṁ
  santato manasikaroti athakhvassa ahametaṁ samāpattiṁ āvajjissāmi
  samāpajjissāmi adhiṭṭhahissāmi vuṭṭhahissāmi paccavekkhissāmīti neva
  esa ābhogo samannāhāro manasikāro hoti. So taṁ santato
  manasikaronto pubbe vuttanayeneva taṁ paramasukhumaṁ appanāppattaṁ
  saññaṁ pāpuṇāti yāya nevasaññīnāsaññī nāma hoti
  saṅkhārāvasesasamāpattiṁ bhāvetīti vuccati. Saṅkhārāvasesasamāpattinti
  accantasukhumabhāvappattasaṅkhāraṁ catutthāruppasamāpattiṁ.
      Idāni yantaṁ evaṁ adhigatāya saññāya vasena nevasaññānāsaññāyatananti
  vuccati taṁ atthato dassetuṁ nevasaññānāsaññāyatananti
  nevasaññānāsaññāyatanaṁ samāpannassa vā upapannassa vā
-------------------------------------------------
[page 149]
  Diṭṭhadhammasukhavihārissa vā cittacetasikā dhammāti 1- vuttaṁ. Tesu idha
  samāpannassa cittacetasikā dhammā adhippetā. Vacanaṭaṭho panettha
  oḷārikāya saññāya abhāvato sukhumāya ca bhāvato nevassa
  sasampayuttadhammassa jhānassa saññā nāsaññāti nevasaññānāsaññaṁ.
  Nevasaññānāsaññañca taṁ manāyatanadhammāyatanapariyāpannattā
  āyatanañcāti nevasaññānāsaññāyatanaṁ. Athavā yāyamettha saññā
  sā paṭusaññākiccaṁ kātuṁ asamatthatāya nevasaññā saṅkhārāvasesasukhumabhāvena
  vijjamānattā nāsaññāti nevasaññānāsaññā.
  Nevasaññānāsaññā ca sā sesadhammānaṁ adhiṭṭhānaṭṭhena āyatanañcāti
  nevasaññānāsaññāyatanaṁ. Na kevalañcettha saññāva edisī.
  Athakho vedanāpi nevavedanā nāvedanā cittampi nevacittaṁ nācittaṁ
  phassopi nevaphasso nāphasso. Esa nayo sesasampayuttadhammesu.
  Saññāsīsena panāyaṁ desanā katāti veditabbā.
  Pattamakkhanatelappabhūtīhi ca upamāhi esa attho vibhāvetabbo.
      Sāmaṇero kira telena pattaṁ makkhetvā ṭhapesi. Taṁ
  yāgupānakāle thero pattamāharāti āha. So patte telamatthi
  bhanteti āha. Tato āhara sāmaṇera telanāḷiṁ pūressāmāti
  vutte natthi bhante telanti āha. Tattha yathā anto vuṭṭhattā
  yāguyā saddhiṁ akappiyatthena telaṁ atthīti hoti nāḷipūraṇādīnaṁ
  vasena natthīti hoti evaṁ sāpi saññā paṭusaññākiccaṁ kātuṁ

  *  *  *  *  *  *
  Footnote: 1. abhi. vi. 35/356.
-------------------------------------------------
[page 150]
  Asamatthatāya nevasaññā saṅkhārāvasesasukhumabhāvena vijjamānattā
  nāsaññā hoti.
      Kiṁ panettha saññākiccanti. Ārammaṇasañjānanañceva
  vipassanāya ca visayabhāvaṁ upagantvā nibbidājananaṁ. Dahanakiccamiva hi
  sukkhodake 1- tejodhātu sañjānanakiccampesā paṭuṁ kātuṁ na sakkoti
  sesasamāpattīsu saññā viya vipassanāya visayabhāvaṁ upagantvā
  nibbidājananampi kātuṁ na sakkoti. Aññesu hi khandhesu akatābhiniveso
  bhikkhu nevasaññānāsaññāyatanakkhandhe sammasitvā nibbidaṁ pattuṁ
  samattho nāma natthi apica āyasmā sārīputto pakativipassako
  pana mahāpañño sārīputtasadisova sakkuṇeyya. Sopi evaṁ kirime
  dhammā ahutvā sambhonti hutvā paṭivedentīti 2- evaṁ
  kalāpasammasanavaseneva no anupadadhammavipassanāvasena. Evaṁ sukhumattaṁ
  gatā esā samāpatti. Yathā ca pattamakkhanatelupamāya evaṁ
  maggudakupamāyapi ayamattho vibhāvetabbo.
      Maggapaṭipannassa kira therassa purato gacchanto sāmaṇero
  thokaṁ udakaṁ disvā udakaṁ bhante upāhanā omuñcathāti āha.
  Tato therena sāmaṇera sace udakamatthi āhara nhānasāṭikaṁ
  nhāyissāmāti vutte natthi bhanteti āha. Tattha yathā
  upāhanatemaṇamattatthena udakaṁ atthīti hoti nhāyanatthena natthīti hoti
  evampi sā paṭusaññākiccaṁ kātuṁ asamatthatāya nevasaññā

  *  *  *  *  *  *
  Footnote: 1. Yu. skhodake. 2. Ma. 14/121. tattha pana pativentīti dissati.
-------------------------------------------------
[page 151]
  Saṅkhārāvasesasukhumabhāvena vijjamānattā nāsaññā hoti. Na kevalañca
  etāheva aññāhipi anurūpāhi upamāhi esa attho vibhāvetabbo.
  Upasampajja viharatīti idaṁ vuttanayamevāti. Ayaṁ
  nevasaññānāsaññāyatanakammaṭṭhāne vitthārakathā.
        Asadisarūpo nātho āruppaṁ yaṁ catubbidhaṁ āha
        taṁ iti ñatvāna tasmiṁ pakiṇṇakakathāpi viññeyyā.
      Āruppasamāpattiyo hi
          ārammaṇātikkamato catassopi bhavantimā
          aṅgātikkamametāsaṁ na icchanti vibhāvino.
      Etāsu hi rūpanimittātikkamato paṭhamā ākāsātikkamato
  dutiyā ākāse pavattitaviññāṇātikkamato tatiyā ākāse
  pavattitaviññāṇassa apagamātikkamato catutthīti sabbathā
  ārammaṇātikkamato catassopi bhavantimā āruppasamāpattiyo veditabbā.
  Aṅgātikkamaṁ pana etāsaṁ na icchanti paṇḍitā. Na hi
  rūpāvacarasamāpattīsu viya etāsu aṅgātikkamo atthi. Sabbāsupi hi etāsu
  upekkhā cittekaggatāti dveyeva jhānaṅgāni honti. Evaṁ santepi
          suppaṇītatarā honti pacchimā pacchimā idha
          upamā tattha viññeyyā pāsādatalasāṭikā.
      Yathā hi catubhūmikassa pāsādassa heṭṭhimatale
  dibbanaccagītavāditasurabhigandhamālābhojanasayanacchādanādivasena paṇītā pañca
  kāmaguṇā paccupaṭṭhitā assu dutiye tato paṇītatarā tatiye
-------------------------------------------------
[page 152]
  Tato paṇītatarā catutthe sabbappaṇītatarā tattha kiñcāpi tāni
  cattāripi pāsādatalāneva natthi nesaṁ pāsādatalabhāvena viseso
  pañcakāmaguṇasamiddhivisesena pana heṭṭhimato heṭṭhimato uparimaṁ
  uparimaṁ paṇītataraṁ hoti yathā ca ekāya itthiyā
  kantitathūlasaṇhasaṇhatarasaṇhatamasuttānaṁ catuppalatippaladvipalaekapalasāṭikā assu
  āyāmena ca vitthārena ca samappamāṇā tattha kiñcāpi tā
  sāṭikā catassopi āyāmato ca vitthārato ca samappamāṇā
  natthi tāsaṁ pamāṇato viseso sukhasamphassasukhumabhāvamahagghabhāvehi
  pana purimāya purimāya pacchimā pacchimā paṇītatarā honti
  evameva kiñcāpi catūsupi etāsu upekkhā cittekaggatāti etāni
  dveyeva aṅgāni honti athakho bhāvanāvisesena tesaṁ aṅgānaṁ
  paṇītapaṇītatarabhāvena suppaṇītatarā honti pacchimā pacchimā idhāti
  veditabbā. Evaṁ anupubbena paṇītapaṇītā cetā.
          Asucimhi maṇḍape laggo eko taṁnissito paro
          añño bahi anissāya taṁ taṁ nissāya cāparo
          ṭhito catūhi etehi purisehi yathākkamaṁ
          samānatāya ñātabbā catassopi vibhāvinā.
  Tatrāyamatthayojanā. Asucimhi kira dese eko maṇḍapo. Atheko
  puriso āgantvā taṁ asuciṁ jigucchamāno taṁ maṇḍapaṁ hatthehi
  ālambitvā tattha laggo laggito viya aṭṭhāsi. Athāparo āgantvā
  taṁ maṇḍapalaggaṁ purisaṁ nissito. Athañño āgantvā cintesi yo
-------------------------------------------------
[page 153]
  Esa maṇḍapalaggo yo cetaṁ nissito ubhopete duṭṭhitā dhuvo ca
  nesaṁ maṇḍapapapāte pāto handāhaṁ bahiyeva tiṭṭhāmīti. So
  taṁnissitaṁ anissāya bahiyeva aṭṭhāsi. Athāparo āgantvā
  maṇḍapalaggassa ca taṁnissitassa ca akhemabhāvaṁ cintetvā bahiṭṭhitaṁva
  suṭṭhitaṁ mantvā taṁ nissāya aṭṭhāsi. Tattha asucimhi dese
  maṇḍapo viya kasiṇugghāṭimākāsaṁ daṭṭhabbaṁ. Asucijigucchāya
  maṇḍapalaggo puriso viya rūpanimittajigucchāya ākāsārammaṇaṁ
  ākāsānañcāyatanaṁ. Maṇḍapalaggaṁ purisaṁ nissito viya ākāsārammaṇaṁ
  ākāsānañcāyatanaṁ ārabbha pavattaṁ viññāṇañcāyatanaṁ. Tesaṁ dvinnampi
  akhemabhāvaṁ cintetvā anissāya taṁ maṇḍapalaggaṁ bahiṭṭhito viya
  ākāsānañcāyatanaṁ ārammaṇaṁ akatvā tadabhāvārammaṇaṁ ākiñcaññāyatanaṁ.
  Maṇḍapalaggassa taṁnissitassa ca akhemataṁ cintetvā
  bahiṭṭhitaṁva suṭṭhitoti mantvā taṁ nissāya ṭhito viya viññāṇābhāvasaṅkhāte
  bahi padese ṭhitaṁ ākiñcaññāyatanaṁ ārabbha pavattaṁ
  nevasaññānāsaññāyatanaṁ daṭṭhabbaṁ. Evaṁ pavattamānañca
          ārammaṇaṁ karoteva aññābhāvena taṁ idaṁ
          diṭṭhadosampi rājānaṁ vuttihetu jano yathā.
  Idañhi nevasaññānāsaññāyatanaṁ āsannaviññāṇañcāyatanapaccatthikā
  ayaṁ samāpattīti evaṁ diṭṭhadosampi taṁ ākiñcaññāyatanaṁ aññassa
  ārammaṇassa abhāvā ārammaṇaṁ karoteva. Yathā kiṁ. Diṭṭhadosampi
  rājānaṁ vuttihetu yathā jano. Yathā hi asaṁyataṁ
-------------------------------------------------
[page 154]
  Pharusakāyavacīmanosamācāraṁ kiñci sabbadīpapatiṁ 1- rājānaṁ pharusasamācāro ayanti
  evaṁ diṭṭhadosampi aññattha vuttiṁ alabhamāno jano vuttihetu nissāya vattati
  evaṁ diṭṭhadosampi taṁ ākiñcaññāyatanaṁ aññaṁ ārammaṇaṁ alabhamānamidaṁ
  nevasaññānāsaññāyatanaṁ ārammaṇaṁ karoteva. Evaṁ kurumānañca
          āruḷho dīghanisseṇiṁ yathā nisseṇibāhukaṁ
          pabbataggañca āruḷho yathā pabbatamatthakaṁ
          yathā vā girimāruḷho attanoyeva jannukaṁ
          olumbhati 2- tathevetaṁ jhānamolumbha 3- vattatīti.
             Iti sādhujanapāmujjatthāya kate visuddhimagge
  samādhibhāvanādhikāre āruppaniddeso nāma dasamo paricchedo.
                       Samādhiniddeso
      idāni āruppānantaraṁ ekā saññāti evaṁ uddiṭṭhāya
  āhāre paṭikūlasaññāya bhāvanāniddeso anuppatto. Tattha
  āharatīti āhāro. So catubbidho kabaḷiṅkārāhāro phassāhāro
  manosañcetanāhāro viññāṇāhāroti. Ko panettha kiṁ āharatīti.
  Kabaḷiṅkārāhāro ojaṭṭhamakaṁ rūpaṁ āharati. Phassāhāro tisso
  vedanā āharati. Manosañcetanāhāro tīsu bhāvesu paṭisandhiṁ āharati.
  Viññāṇāhāro paṭisandhikkhaṇe nāmarūpaṁ āharati. Tesu
  kabaḷiṅkārāhāre nikantibhayaṁ phassāhāre upagamanabhayaṁ manosañcetanāhāre

  *  *  *  *  *  *
  Footnote: 1. Yu. sabbadisampatiṁ. 2. Yu. olubbhati. 3. Yu. olubbha.
-------------------------------------------------
[page 155]
  Upapattibhayaṁ viññāṇāhāre paṭisandhibhayaṁ. Evaṁ sappaṭibhayesu ca
  etesu kabaḷiṅkārāhāro puttamaṁsupamena dīpetabbo phassāhāro
  niccammagāvūpamena manosañcetanāhāro aṅgārakāsupamena
  viññāṇāhāro sattisūlupamenāti. Imesu pana catūsu āhāresu
  asitapītakhāyitasāyitappabhedo kabaḷiṅkārāhārova imasmiṁ atthe
  āhāroti adhippeto. Tasmiṁ āhāre paṭikūlākāraggahaṇavasena
  uppannā saññā āhāre paṭikūlasaññā. Taṁ āhāre
  paṭikūlasaññaṁ bhāvetukāmena kammaṭṭhānaṁ uggahetvā uggahato ekapadampi
  avirajjhantena rahogatena paṭisallīnena asitapītakhāyitasāyitappabhede
  kabaḷiṅkārāhāre dasahākārehi paṭikūlatā paccavekkhitabbā.
  Seyyathīdaṁ. Gamanato pariyesanato paribhogato āsayato nidhānato
  aparipakkato paripakkato phalato nissandato sammakkhanatoti.
      Tattha gamanatoti evaṁ mahānubhāve nāma sāsane pabbajitena
  sakalarattiṁ buddhavacanasajjhāyaṁ vā samaṇadhammaṁ vā katvā kālasseva
  vuṭṭhāya cetiyaṅgaṇabodhiyaṅgaṇavattaṁ katvā pānīyaṁ paribhojanīyaṁ
  upaṭṭhapetvā pariveṇaṁ sammajjitvā sarīraṁ paṭijaggitvā āsanaṁ
  āruyha vīsatiṁsavāre kammaṭṭhānaṁ manasikaritvā uṭṭhāya pattacīvaraṁ
  gahetvā nijjanasambādhāni pavivekasukhāni chāyūdakasampannāni sucīni
  sītalāni ramaṇīyabhūmibhāgāni tapovanāni pahāya ariyaṁ vivekaratimanapekkhitvā
  susānābhimukhena sigālena viya āhāratthāya gāmābhimukhena
  gantabbaṁ evaṁ gacchatā ca mañcamhā vā pīṭhamhā vā otaraṇato
-------------------------------------------------
[page 156]
  Paṭṭhāya pādarajagharagoḷikavaccādisamparikiṇṇaṁ paccattharaṇaṁ akkamitabbaṁ
  hoti tato appekadā mūsikajatukavaccādīhi upahatattā antogabbhato
  paṭikūlataraṁ pamukhaṁ daṭṭhabbaṁ hoti tato ulūkapārāvatādivaccasammakkhitattā
  uparimatalato paṭikūlataraṁ heṭṭhimatalaṁ tato kadāci vāteritehi
  purāṇatiṇapaṇṇehi gilānasāmaṇerānaṁ muttakarīsakheḷasiṅghāṇikāhi
  vassakāle udakacikkhallādīhi ca saṅkiliṭṭhattā heṭṭhimatalato paṭikūlataraṁ
  pariveṇaṁ pariveṇato paṭikūlatarā vihāraracchā daṭṭhabbā hoti
  anupubbena pana bodhiñca cetiyañca vanditvā vitakkamālake ṭhitena
  muttarāsisadisaṁ cetiyaṁ morapiñchakalāpasadisaṁ 1- manoharaṁ bodhiṁ
  devavimānasampattisassirikaṁ senāsanañca anavaloketvā evarūpaṁ nāma ramaṇīyaṁ
  padesaṁ piṭṭhaṁ katvā āhārahetu gantabbaṁ bhavissatīti pakkamitvā
  gāmamaggaṁ paṭipannena khāṇukaṇṭakamaggopi udakavegabhinnavisamamaggopi
  daṭṭhabbo hoti tato gaṇḍaṁ paṭicchādayamānena viya nivāsanaṁ
  nivāsetvā vaṇacoḷakaṁ bandhantena viya kāyabandhanaṁ bandhitvā
  aṭṭhisaṅghāṭaṁ paṭicchādentena viya cīvaraṁ pārupitvā bhesajjakapālaṁ
  nīharantena viya pattaṁ nīharitvā gāmadvārasamīpaṁ pāpuṇantena
  hatthikuṇapāssakuṇapagokuṇapamahisakuṇapamanussakuṇapāhikuṇapakukkurakuṇapādīnipi
  daṭṭhabbāni bhavanti na kevalañca daṭṭhabbāni gandhopi nesaṁ ghānaṁ
  paṭihanamāno adhivāsetabbo hoti tato gāmadvāre ṭhatvā
  caṇḍahatthiassādiparissayaparivajjanatthaṁ gāmaracchā oloketabbā hoti.

  *  *  *  *  *  *
  Footnote: 1. morapiñja...itipi.
-------------------------------------------------
[page 157]
  Iccetaṁ paccattharaṇādi anekakuṇapapariyosānaṁ paṭikūlaṁ āhārahetu
  akkamitabbañca daṭṭhabbañca ghāyitabbañca hoti aho vata bho
  paṭikūlo āhāroti evaṁ gamanato paṭikūlatā paccavekkhitabbā.
      Kathaṁ pariyesanato. Evaṁ gamanapaṭikūlaṁ adhivāsetvāpi gāmaṁ
  paviṭṭhena saṅghāṭipārutena kapaṇamanussena viya kapālahatthena
  gharapaṭipāṭiyā gāmavīthīsu caritabbaṁ hoti yattha vassakāle
  akkantakkantaṭṭhāne yāva piṇḍikamaṁsāpi udakacikkhalle pādā pavisanti
  ekena hatthena pattaṁ gahetabbaṁ ekena cīvaraṁ ukkhipitabbaṁ hoti
  gimhakāle vātavegasamuṭṭhitehi paṁsutiṇarajehi okiṇṇasarīrena caritabbaṁ
  hoti taṁ taṁ gehadvāraṁ patvā macchadhovanamaṁsadhovanataṇḍuladhovana-
  kheḷasiṅghāṇikasunakhasūkaravaccādisammissāni kimikulanīlamakkhikaparikiṇṇāni
  oḷigallāni ceva candanikaṭṭhāni ca daṭṭhabbāni honti
  akkamitabbānipi yato gāmamakkhikā uṭṭhahitvā saṅghāṭiyampi pattepi
  sīsepi nilīyanti gharaṁ paviṭṭhassāpi keci denti keci na denti
  dadamānāpi ekacce hiyyo pakkabhattampi purāṇakakhajjakampi
  pūtikummāsasūpādīnipi dadanti adadamānāpi kecideva aticchatha bhanteti
  vadanti keci pana apassamānā viya tuṇhī honti keci
  aññena mukhampi karonti keci gaccha re muṇḍakātiādīhi
  pharusavācāhi samudācaranti evaṁ hi kapaṇamanussena viya gāme
  piṇḍāya caritvā nikkhamitabbanti. Iccetaṁ gāmappavesanato paṭṭhāya
  yāva nikkhamanā udakacikkhallādipaṭikūlaṁ āhārahetu akkamitabbañceva
-------------------------------------------------
[page 158]
  Daṭṭhabbañca adhivāsetabbañca hoti aho vata bho paṭikūlo
  āhāroti evaṁ pariyesanato paṭikūlatā paccavekkhitabbā.
      Kathaṁ paribhogato. Evaṁ pariyiṭṭhāhārena pana bahigāme
  phāsukaṭṭhāne sukhanisinnena yāva tattha hatthaṁ na otāreti tāva tathārūpaṁ
  garuṭṭhāniyaṁ bhikkhuṁ vā lajjimanussaṁ vā disvā nimantetumpi sakkā
  hoti bhuñjitukāmatāya panettha hatthe otāritamatte gaṇhathāti
  vadantena lajjitabbaṁ hoti hatthaṁ pana otāretvā maddantassa
  pañcaṅgulianusārena sedo paggharamāno sukkhathaddhabhattampi temento
  mudukaṁ karoti atha tasmiṁ parimaddanamattenāpi sambhinnasobhe ālopaṁ
  katvā mukhe ṭhapite heṭṭhimadantā udukkhalakiccaṁ sādhenti uparimā
  mūsalakiccaṁ jivhā hatthakiccaṁ taṁ tattha suvānadoṇiyaṁ suvānapiṇḍamiva
  dantamūsalehi koṭṭetvā jivhāya samparivattiyamānaṁ jivhagge
  tanupasannakheḷo makkheti vemajjhato paṭṭhāya bahalakheḷo makkheti
  dantakaṭṭhena appattaṭṭhāne dantagūthako makkheti so evaṁ
  vicuṇṇitamakkhito taṁkhaṇeyeva antarahitavaṇṇagandhasaṅkhāraviseso
  suvānadoṇiyaṁ ṭhitasuvānavamathu viya paramajegucchabhāvaṁ upagacchati evarūpopi
  samāno cakkhussa āpāthamatītattā ajjhoharitabbo hotīti evaṁ
  paribhogato paṭikūlatā paccavekkhitabbā.
      Kathaṁ āsayato. Evaṁ paribhogaṁ upagato ca panesa anto
  pavisamāno yasmā buddhapaccekabuddhānampi raññopi cakkavattissa
  pittasemhapubbalohitāsayesu catūsu aññataro āsayo hotiyeva
-------------------------------------------------
[page 159]
  Mandapaññānaṁ 1- pana cattāropi āsayā honti tasmā yassa
  pittāsayo adhiko hoti tassa bahulamadhukatelamakkhito viya
  paramajeguccho hoti yassa semhāsayo adhiko hoti tassa
  nāgabalapaṇṇarasamakkhito viya yassa pubbāsayo adhiko hoti tassa
  pūtitakkamakkhito viya yassa lohitāsayo adhiko hoti tassa rajanamakkhito
  viya paramajeguccho hotīti evaṁ āsayato paṭikūlatā paccavekkhitabbā.
      Kathaṁ nidhānato. So imesu catūsu āsayesu aññatarena
  āsayena makkhito antoudaraṁ pavisitvā neva suvaṇṇabhājane na
  maṇirajatādibhājanesu nidhānaṁ gacchati sace pana dasavassikena
  ajjhohariyati dasavassāni adhotavaccakūpasadise okāse patiṭṭhahati sace
  vīsatiṁsacattālīsapaññāsasaṭṭhisattatiasītinavutivassikena sace
  vassasatikena ajjhohariyati vassasataṁ adhotavaccakūpasadise okāse
  patiṭṭhahatīti evaṁ nidhānato paṭikūlatā paccavekkhitabbā.
      Kathaṁ aparipakkato. So panāyamāhāro evarūpe okāse
  nidhānamupagato yāva aparipakko hoti tāva tasmiṁyeva
  yathāvuttappakāre paramandhakāratimise nānākuṇapagandhavāsitapavanavicarite
  atiduggandhajegucche padese yathā nāma nidāghe akālameghena
  abhivuṭṭhamhi caṇḍālagāmadvārāavāṭe patitāni tiṇapaṇṇakilañja-
  khaṇḍāhikukkuramanussakuṇapādīni sūriyātapena santattāni
  pheṇapubbuḷakācitāni tiṭṭhanti evameva taṁdivasampi hiyyopi tato

  *  *  *  *  *  *
  Footnote: 1. Yu. mandapuññānaṁ.
-------------------------------------------------
[page 160]
  Purimadivasepi ajjhohaṭo sabbo ekato hutvā semhapaṭalapariyonaddho
  kāyaggisantāpakuthitakuthanasañjātapheṇapubbuḷakācito 1- paramajegucchabhāvaṁ
  upagantvā tiṭṭhatīti evaṁ aparipakkato paṭikūlatā paccavekkhitabbā.
      Kathaṁ paripakkato. So tattha kāyagginā paripakko samāno
  na suvaṇṇarajatādidhātuyo viya suvaṇṇarajatādibhāvaṁ upagacchati
  pheṇapubbuḷake pana muñcanto saṇhakaraṇīyaṁ piṁsitvā nāḷike
  pakkhippamānapaṇḍumattikā viya karīsabhāvaṁ upagantvā pakkāsayaṁ
  muttabhāvaṁ upagantvā muttavatthiñca pūretīti evaṁ paripakkato
  paṭikūlatā paccavekkhitabbā.
      Kathaṁ phalato. Sammā paripaccamānova panāyaṁ kesalomanakhadantādīni
  nānākuṇapāni nipphādeti asammā paripaccamāno
  dandukaṇḍukacchukuṭṭhakilāsasosakāsātisārappabhūtīni 2- rogasatāni idamassa
  phalanti evaṁ phalato paṭikūlatā paccavekkhitabbā.
      Kathaṁ nissandato. Ajjhohariyamāno cesa ekena dvārena
  pavisitvā nissandamāno akkhimhā akkhigūthako kaṇṇamhā
  kaṇṇagūthakotiādinā pakārena anekehi dvārehi nissandati
  ajjhoharaṇasamaye cesa mahāparivārenāpi ajjhohariyati nissandanasamaye
  pana uccārapassāvādibhāvamupagato ekakeneva nīhariyati paṭhamadivase
  ca naṁ paribhuñjanto haṭṭhapahaṭṭhopi hoti udaggudaggo pītisomanassajāto
  dutiyadivase nissandento pihitanāsiko hoti vikuṇitamukho

  *  *  *  *  *  *
  Footnote: 1. Yu. kāyaggisantāpakathito kuthana..iti dissati. 2. daddu...itipi.
-------------------------------------------------
[page 161]
  Jegucchī maṅkubhūto paṭhamadivase ca naṁ ratto giddho gadhito mucchitopi
  ajjhoharitvā dutiyadivase ekarattivāsena viratto aṭṭiyamāno
  harāyamāno jegucchamāno nīharati tenāhu porāṇā
          annaṁ pānaṁ khādanīyaṁ bhojanañca mahārahaṁ
          ekadvārena pavisitvā navadvārehi sandati
          annaṁ pānaṁ khādanīyaṁ bhojanañca mahārahaṁ
          bhuñjati saparivāro nikkhāmento nilīyati
          annaṁ pānaṁ khādanīyaṁ bhojanañca mahārahaṁ
          bhuñjati abhinandanto nikkhāmento jigucchati
          annaṁ pānaṁ khādanīyaṁ bhojanañca mahārahaṁ
          ekarattiparivāsā sabbaṁ bhavati pūtikanti
  evaṁ nissandato paṭikūlatā paccavekkhitabbā.
      Kathaṁ sammakkhanato. Paribhogakālepi cesa hatthaoṭṭhajivhātālūni
  sammakkheti tāni tena sammakkhitattā paṭikūlāni honti yāni
  dhotānipi gandhaharaṇatthaṁ punappunaṁ dhovitabbāni honti paribhutto
  samāno yathā nāma odane paccamāne thusakaṇakoṇḍakādīni 1-
  uttaritvā ukkhalimukhavaṭṭipidhāniyo makkhanti evameva sakalasarīrānugatena
  kāyagginā pheṇuddehakaṁ pacitvā 2- uttaramāno dante
  dantamalabhāvena sammakkheti jivhātāluppabhūtīni kheḷasemhādibhāvena
  akkhikaṇṇanāsādhomaggādike akkhigūthakaṇṇagūthasiṅghāṇikāmuttakarīsādibhāvena

  *  *  *  *  *  *
  Footnote: 1....kuṇḍakādīnītipi. 2. paccitvā.
-------------------------------------------------
[page 162]
  Sammakkheti yena sammakkhitāni imāni dvārāni divase
  divase dhoviyamānānipi neva sucīni na manoramāni honti yesu
  ekaccaṁ dhovitvā hattho puna udakena dhovitabbo hoti ekaccaṁ
  dhovitvā dvittikkhattuṁ gomayenapi mattitāyapi gandhacuṇṇenapi
  dhovito pāṭikulyatā na vigacchatīti evaṁ sammakkhanato paṭikūlatā
  paccavekkhitabbā.
      Tassevaṁ dasahākārehi paṭikūlataṁ paccavekkhato takkāhataṁ
  vitakkāhataṁ karontassa paṭikūlākāravasena kaḷaḷiṅkārāhāro pākaṭo
  hoti. So taṁ nimittaṁ punappunaṁ āsevati bhāveti bahulīkaroti.
  Tassevaṁ karoto nīvaraṇāni vikkhambhanti. Kabaḷiṅkārāhārassa
  sabhāvadhammatāya gambhīrattā appanaṁ appattena upacārasamādhinā cittaṁ
  samādhiyati. Paṭikūlākāraggahaṇavasena panettha saññā pākaṭā
  hoti. Tasmā idaṁ kammaṭṭhānaṁ āhāre paṭikūlasaññāiccevaṁ
  saṅkhaṁ gataṁ. Imañca pana āhāre paṭikūlasaññaṁ anuyuttassa bhikkhuno
  rasataṇhāya cittaṁ paṭilīyati paṭikuṭati 1- paṭivattati. So
  kantāranittharaṇatthiko viya puttamaṁsaṁ vigatamado āhāraṁ āhāreti yāvadeva
  dukkhassa nittharaṇatthāya. Athassa appakasireneva
  kabaḷiṅkārāhārapariññāmukhena pañcakāmaguṇiko rāgo pariññaṁ gacchati. So
  pañcakāmaguṇapariññāmukhena rūpakkhandhaṁ parijānāti.
  Aparipakkādipaṭikūlabhāvavasena cassa kāyagatāsatibhāvanāpi pāripūriṁ gacchati.

  *  *  *  *  *  *
  Footnote: 1. paṭikuṭṭatītipi. 2. Yu. uddiṭṭhassa.
-------------------------------------------------
[page 163]
  Asubhasaññāya anulomapaṭipadaṁ paṭipanno hoti. Imaṁ pana
  paṭipattiṁ nissāya diṭṭheva dhamme amatapariyosānataṁ anabhisambhuṇanto
  sugatiparāyano hotīti. Ayaṁ āhāre paṭikūlasaññābhāvanāya
  vitthārakathā.
      Idāni āhāre paṭikūlasaññānantaraṁ ekaṁ vavaṭṭhānanti
  evaṁ niddiṭṭhassa 1- catudhātuvavaṭṭhānassa bhāvanāniddeso anuppatto.
      Tattha vavaṭṭhānanti sabhāvupalakkhaṇavasena sanniṭṭhānaṁ. Catunnaṁ
  dhātūnaṁ vavaṭṭhānaṁ catudhātuvavaṭṭhānaṁ. Dhātumanasikāro dhātukammaṭṭhānaṁ
  catudhātuvavaṭṭhānanti atthato ekaṁ. Tayidaṁ dvidhā āgataṁ saṅkhepato
  ca vitthārato ca. Saṅkhepato taṁ mahāsatipaṭṭhāne āgataṁ vitthārato
  mahāhatthipadupame rāhulovāde dhātuvibhaṅge ca. Taṁ hi seyyathāpi
  bhikkhave dakkho goghātako vā goghātakantevāsī vā gāviṁ vadhitvā
  cātummahāpathe vilaso vibhajitvā nisinno assa evameva kho
  bhikkhave bhikkhu imameva kāyaṁ yathāṭhitaṁ yathāpaṇihitaṁ dhātuso
  paccavekkhati atthi imasmiṁ kāye paṭhavīdhātu āpodhātu tejodhātu
  vāyodhātūti 2- evaṁ tikkhapaññassa dhātukammaṭṭhānikassa vasena mahā
  satipaṭṭhāne saṅkhepato āgataṁ. Tassattho yathā cheko goghātako vā
  tasseva vā bhattavettanabhaṭo antevāsiko gāviṁ vadhitvā vinivijjhitvā
  catasso disā gatānaṁ mahāpathānaṁ vemajjhaṭṭhānasaṅkhāte cātummahāpathe
  koṭṭhāsaṁ koṭṭhāsaṁ katvā nisinno assa evameva bhikkhu

  *  *  *  *  *  *
  Footnote: 1. Ma. uddiṭṭhassa. 2. dī. mahā. 10/329.
-------------------------------------------------
[page 164]
  Catunnaṁ iriyāpathānaṁ yena kenaci ākārena ṭhitattā yathāṭhitaṁ
  yathāṭhitattāva yathāpaṇihitaṁ kāyaṁ atthi imasmiṁ kāye paṭhavīdhātu .pe.
  Vāyodhātūti evaṁ dhātuso paccavekkhati. Kiṁ vuttaṁ hoti. Yathā
  goghātakassa gāviṁ posentassapi āghātanaṁ āharantassapi āharitvā
  tattha bandhitvā ṭhapentassapi vadhantassapi vadhitaṁ mataṁ passantassapi
  tāvadeva gāvīti saññā na antaradhāyati yāva naṁ padāletvā
  vilaso na vibhajati vibhajitvā nisinnassa pana gāvīti saññā 1-
  antaradhāyati maṁsasaññā pavattati nāssa evaṁ hoti ahaṁ gāviṁ
  vikkīṇāmi ime gāviṁ harantīti athakhvassa ahaṁ maṁsaṁ vikkīṇāmi
  imepi maṁsaṁ haranti iccevaṁ hoti evameva imassāpi bhikkhuno pubbe
  bālaputhujjanakāle gihibhūtassapi pabbajitassapi tāvadeva sattoti vā
  posoti vā puggaloti vā saññā na antaradhāyati yāva imameva
  kāyaṁ yathāṭhitaṁ yathāpaṇihitaṁ ghanavinibbhogaṁ katvā dhātuso na
  paccavekkhati dhātuso paccavekkhato pana sattasaññā antaradhāyati
  dhātuvaseneva cittaṁ santiṭṭhati. Tenāha bhagavā seyyathāpi
  bhikkhave dakkho goghātako vā .pe. Nisinno assa evameva kho
  bhikkhave bhikkhu .pe. Vāyodhātūti.
      Mahāhatthipadupame pana katamā cāvuso ajjhattikā paṭhavīdhātu
  yaṁ ajjhattaṁ paccattaṁ kakkhaḷaṁ kharigataṁ upādinnaṁ seyyathīdaṁ kesā
  lomā nakhā dantā .pe. Udariyaṁ karīsaṁ yaṁ vā panaññampi

  *  *  *  *  *  *
  Footnote: 1. Ma. Yu. gāvīsaññā.
-------------------------------------------------
[page 165]
  Kiñci ajjhattaṁ paccattaṁ kakkhaḷaṁ kharigataṁ upādinnaṁ ayaṁ vuccatāvuso
  ajjhattikā paṭhavīdhātūti ca katamā cāvuso ajjhattikā āpodhātu
  yaṁ ajjhattaṁ paccattaṁ āpo āpogataṁ upādinnaṁ seyyathīdaṁ
  pittaṁ .pe. Muttaṁ yaṁ vā panaññampi kiñci ajjhattaṁ
  paccattaṁ āpo āpogataṁ upādinnaṁ ayaṁ vuccatāvuso ajjhattikā
  āpodhātūti ca katamā cāvuso ajjhattikā tejodhātu yaṁ
  ajjhattaṁ paccattaṁ tejo tejogataṁ upādinnaṁ seyyathīdaṁ yena ca
  santappati yena ca jariyati 1- yena ca paridayhati yena ca
  asitapītakhāyitasāyitaṁ sammā pariṇāmaṁ gacchati yaṁ vā panaññampi kiñci
  ajjhattaṁ paccattaṁ tejo tejogataṁ upādinnaṁ ayaṁ vuccatāvuso
  ajjhattikā tejodhātūti ca katamā cāvuso ajjhattikā vāyodhātu
  yaṁ ajjhattaṁ paccattaṁ vāyo vāyogataṁ upādinnaṁ seyyathīdaṁ
  uddhaṅgamā vātā adhogamā vātā kucchisayā vātā koṭṭhāsayā vātā
  aṅgamaṅgānusārino vātā assāso passāso iti vā yaṁ vā
  panaññampi kiñci ajjhattaṁ paccattaṁ vāyo vāyogataṁ upādinnaṁ
  ayaṁ vuccatāvuso ajjhattikā vāyodhātūti 2- ca evaṁ nātitikkhapaññassa
  dhātukammaṭṭhānikassa vasena vitthārato āgataṁ. Yathā cettha
  evaṁ rāhulovādadhātuvibhaṅgesupi.
      Tatrāyaṁ anuttānapadavaṇṇanā. Ajjhattaṁ paccattanti idaṁ
  tāva ubhayampi niyakassa adhivacanaṁ. Niyakaṁ nāma attani jātaṁ

  *  *  *  *  *  *
  Footnote: 1. Ma. Yu. jīrati. 2. Ma. mū. 12/350.
-------------------------------------------------
[page 166]
  Sasantānapariyāpannanti attho. Tayidaṁ yathā loke itthīsu kathā
  adhitthīti vuccati evaṁ attani pavattattā ajjhattaṁ attānaṁ paṭicca
  pavattattā paccattanti vuccati. Kakkhaḷanti thaddhaṁ. Kharigatanti
  pharusaṁ. Tattha paṭhamaṁ lakkhaṇavacanaṁ dutiyaṁ ākāravacanaṁ. Kakkhaḷalakkhaṇā
  hi paṭhavīdhātu. Sā pharusākārā hoti tasmā kharigatanti
  vuttā. Upādinnanti daḷhāadinnaṁ. Ahaṁ mamanti evaṁ daḷhaṁ ādinnaṁ
  gahitaṁ parāmaṭṭhanti attho. Seyyathīdanti nipāto. Tassa taṁ
  katamanti ceti attho. Tato taṁ dassento kesā
  lomātiādimāha. Ettha ca matthaluṅgaṁ pakkhipitvā vīsatiyā ākārehi
  paṭhavīdhātu niddiṭṭhāti veditabbā. Yaṁ vā panaññampi kiñcīti
  avasesesu tīsu koṭṭhāsesu paṭhavīdhātu saṅgahitā.
      Vissandanabhāgena taṁ taṁ ṭhānaṁ appoti pappotīti āpo.
  Kammasamuṭṭhānādivasena nānāvidhesu āpesu gatanti āpogataṁ.
  Kintaṁ. Āpodhātuyā ābandhanalakkhaṇaṁ.
      Tejanavasena tejo. Vuttanayeneva tejesu gatanti tejogataṁ.
  Kintaṁ. Uṇhattalakkhaṇaṁ. Yena cāti yena tejogatena kuppitena 1-
  ayaṁ kāyo santappati ekāhikajarādibhāvena usumajāto hoti.
  Yena ca jariyatīti yena ayaṁ kāyo jīrati indriyavekallataṁ balaparikkhayaṁ
  valipalitādibhāvañca pāpuṇāti.. Yena ca paridayhatīti yena kuppitena
  ayaṁ kāyo dayhati. So ca puggalo dayhāmi dayhāmīti

  *  *  *  *  *  *
  Footnote: 1. Yu. kupitena.
-------------------------------------------------
[page 167]
  Kandanto satadhotasappigosītacandanādilepañceva 1- tālavaṇṭavātañca
  paccāsiṁsati. Yena ca asitapītakhāyitasāyitaṁ sammā pariṇāmaṁ
  gacchatīti yenetaṁ asitaṁ vā odanādi pitaṁ vā pānakādi khāyitaṁ vā
  piṭṭhakhajjakādi sāyitaṁ vā ambapakkamadhuphāṇitādi sammā paripākaṁ
  gacchati rasādibhāvena vivekaṁ gacchatīti attho. Ettha ca purimā
  tayo tejodhātusamuṭṭhānā pacchimo kammasamuṭṭhānova.
      Vāyanavasena vāyo. Vuttanayeneva vāyesu gatanti vāyogataṁ.
  Kintaṁ. Vitthambhanalakkhaṇaṁ. Uddhaṅgamā vātāti uggārahikkādipavattā
  uddhaṁ ārohaṇavātā. Adhogamā vātāti uccārapassāvādinīharaṇakā
  adho orohaṇavātā. Kucchisayā vātāti antānaṁ
  bahi vātā. Koṭṭhāsayā vātāti antānaṁ anto vātā.
  Aṅgamaṅgānusārino vātāti dhamanijālānusārena sakalasarīre aṅgamaṅgāni
  anusaṭā sammiñjanapasāraṇādinibbattakā vātā. Assāsoti
  antopavisananāsikavāto. Passāsoti bahinikkhamananāsikavāto.
  Ettha ca purimā pañca catusamuṭṭhānā assāsapassāsā
  cittasamuṭṭhānāva. Sabbattha yaṁ vā panaññampi kiñcīti iminā padena
  avasesakoṭṭhāsesu āpodhātuādayo saṅgahitā.
      Iti vīsatiyā ākārehi paṭhavīdhātu dvādasahi āpodhātu
  catūhi tejodhātu chahi vāyodhātūti dvācattālīsāya ākārehi
  catasso dhātuyo vitthāritā hontīti. Ayaṁ tāvettha pālivaṇṇanā.

  *  *  *  *  *  *
  Footnote: 1....gosīsacandanā....
-------------------------------------------------
[page 168]
      Bhāvanānaye panettha tikkhapaññassa bhikkhuno kesā paṭhavīdhātu
  lomā paṭhavīdhātūti evaṁ vitthārato dhātupariggaho papañcato upaṭṭhāti.
  Yaṁ thaddhalakkhaṇaṁ ayaṁ paṭhavīdhātu yaṁ ābandhanalakkhaṇaṁ ayaṁ āpodhātu
  yaṁ paripācanalakkhaṇaṁ ayaṁ tejodhātu yaṁ vitthambhanalakkhaṇaṁ ayaṁ
  vāyodhātūti evaṁ manasikaroto panassa kammaṭṭhānaṁ pākaṭaṁ hoti.
  Nātitikkhapaññassa pana evaṁ manasikaroto andhakāraṁ avibhūtaṁ hoti.
  Purimanayena vitthārato manasikarontassa pākaṭaṁ hoti. Kathaṁ. Yathā
  dvīsu bhikkhūsu bahupeyyālaṁ tantiṁ sajjhāyantesu tikkhapañño bhikkhu
  sakiṁ vā dvikkhattuṁ vā peyyālamukhaṁ vitthāretvā tato paraṁ
  ubhatokoṭivaseneva sajjhāyaṁ karonto gacchati tatra nātitikkhapañño
  evaṁ vattā hoti kiṁ sajjhāyo 1- nāmesa oṭṭhapariyāhatamattaṁ
  kātuṁ na deti evaṁ sajjhāye kariyamāne kadā tanti paguṇā
  bhavissatīti so āgatāgataṁ peyyālamukhaṁ vitthāretvāva sajjhāyaṁ
  karoti tamenaṁ itaro evamāha kiṁ sajjhāyo nāmesa pariyosānaṁ
  gantuṁ na deti evaṁ sajjhāye kariyamāne kadā tanti pariyosānaṁ
  gamissatīti evameva tikkhapaññassa kesādivasena vitthārato
  dhātupariggaho papañcato upaṭṭhāti yaṁ thaddhalakkhaṇaṁ ayaṁ paṭhavīdhātūtiādinā
  nayena saṅkhepato manasikaroto kammaṭṭhānaṁ pākaṭaṁ hoti
  itarassa tathā manasikaroto andhakāraṁ avibhūtaṁ hoti kesādivasena
  vitthārato manasikarontassa pākaṭaṁ hoti. Tasmā imaṁ kammaṭṭhānaṁ

  *  *  *  *  *  *
  Footnote: 1. kiṁsajjhāyoti maññe. evamuparipi.
-------------------------------------------------
[page 169]
  Bhāvetukāmena tikkhapaññena tāva rahogatena paṭisallīnena sakalampi
  attano rūpakāyaṁ āvajjitvā yo imasmiṁ kāye thaddhabhāvo vā
  kharabhāvo vā ayaṁ paṭhavīdhātu yo ābandhanabhāvo vā dravabhāvo vā
  ayaṁ āpodhātu yo paripācanabhāvo vā uṇhabhāvo vā ayaṁ
  tejodhātu yo vitthambhanabhāvo vā samudīraṇabhāvo vā ayaṁ
  vāyodhātūti evaṁ saṅkhittena dhātuyo pariggahetvā punappunaṁ
  paṭhavīdhātu āpodhātūti dhātumattato nissattato nijjīvato āvajjitabbaṁ
  manasikātabbaṁ paccavekkhitabbaṁ. Tassevaṁ vāyamamānassa na cireneva
  dhātuppabhedāvabhāsanapaññāpariggahito sabhāvadhammārammaṇattā appanaṁ
  appatto upacāramatto samādhi uppajjati.
      Atha vā pana ye ime catunnaṁ mahābhūtānaṁ nissattabhāvadassanatthaṁ
  dhammasenāpatinā aṭṭhiñca paṭicca nhāruñca paṭicca
  maṁsañca paṭicca cammañca paṭicca ākāso parivārito rūpantveva saṅkhaṁ
  gacchatīti 1- cattāro koṭṭhāsā vuttā te taṁtaṁantarānusārinā
  ñāṇahatthena vinibbhujjitvā yo etesu thaddhabhāvo vā kharabhāvo
  vā ayaṁ paṭhavīdhātūti purimanayeneva dhātuyo pariggahetvā punappunaṁ
  paṭhavīdhātu āpodhātūti dhātumattato nissattato nijjīvato āvajjitabbaṁ
  manasikātabbaṁ paccavekkhitabbaṁ. Tassevaṁ vāyamamānassa na cireneva
  dhātuppabhedāvabhāsanapaññāpariggahito sabhāvadhammārammaṇattā appanaṁ
  appatto upacāramatto samādhi uppajjati. Ayaṁ saṅkhepato

  *  *  *  *  *  *
  Footnote: 1. Ma. mū. 12/358.
-------------------------------------------------
[page 170]
  Āgate catudhātuvavaṭṭhāne bhāvanānayo.
      Vitthārato āgate pana evaṁ veditabbo. Idaṁ kammaṭṭhānaṁ
  bhāvetukāmena hi nātitikkhapaññena yoginā ācariyasantike dvācattālīsāya
  ākārehi vitthārato dhātuyo uggaṇhitvā vuttappakāre
  senāsane viharantena katasabbakiccena rahogatena paṭisallīnena
  sasambhārasaṅkhepato sasambhāravibhattito salakkhaṇasaṅkhepato salakkhaṇavibhattitoti
  evaṁ catūhākārehi kammaṭṭhānaṁ bhāvetabbaṁ.
      Tattha kathaṁ sasambhārasaṅkhepato bhāveti. Idha bhikkhu vīsatiyā
  koṭṭhāsesu thaddhākāraṁ paṭhavīdhātūti vavaṭṭhapeti dvādasasu koṭṭhāsesu
  yūsagataṁ udakasaṅkhātaṁ ābandhanākāraṁ āpodhātūti vavaṭṭhapeti catūsu
  koṭṭhāsesu paripācanakaṁ tejaṁ tejodhātūti vavaṭṭhapeti chasu koṭṭhāsesu
  vitthambhanākāraṁ vāyodhātūti vavaṭṭhapeti. Tassevaṁ vavaṭṭhāpayatoyeva
  dhātuyo pākaṭā honti. Tā punappunaṁ āvajjato manasikaroto
  vuttanayeneva upacārasamādhi uppajjati. Yassa pana evaṁ bhāvayato
  kammaṭṭhānaṁ na ijjhati. Tena sasambhāravibhattito bhāvetabbaṁ.
      Kathaṁ. Tena hi bhikkhunā yantaṁ kāyagatāsatikammaṭṭhānaniddese
  sattadhā aggahakosallaṁ dasadhā manasikārakosallañca vuttaṁ
  dvattiṁsākāre tāva taṁ sabbaṁ aparihāpetvā tacapañcakādīnaṁ
  anulomapaṭilomato vacasā sajjhāyaṁ ādiṁ katvā sabbaṁ tattha vuttavidhānaṁ
  kātabbaṁ. Ayameva hi viseso. Tattha vaṇṇasaṇṭhānadisokāsaparicchedavasena
  kesādayo manasikaritvāpi paṭikūlavasena cittaṁ ṭhapetabbaṁ
-------------------------------------------------
[page 171]
  Idha dhātuvasena. Tasmā vaṇṇādivasena pañcadhā pañcadhā kesādayo
  manasikaritvā avasāne evaṁ manasikāro pavattetabbo.
      Ime kesā nāma sīsakaṭāhapaliveṭhanacamme jātā. Tattha
  yathā vammikamatthake jātesu kuṇṭhatiṇesu na vammikamatthako jānāti
  mayi kuṇṭhatiṇāni jātānīti napi kuṇṭhatiṇāni jānanti mayaṁ
  vammikamatthake jātānīti evameva na sīsakaṭāhapaliveṭhanacammaṁ jānāti
  mayi kesā jātāti napi kesā jānanti mayaṁ sīsakaṭāhapaliveṭhanacamme
  jātāti. Aññamaññaṁ ābhogapaccavekkhaṇarahitā ete dhammā.
  Iti kesā nāma imasmiṁ sarīre pāṭiyekko koṭṭhāso acetano
  abyākato suñño nissatto thaddho paṭhavidhātūti.
      Lomā sarīraveṭhanacamme jātā. Tattha yathā suññagāmaṭṭhāne
  jātesu dabbatiṇakesu na suññagāmaṭṭhānaṁ jānāti mayi dabbatiṇakāni
  jātānīti napi dabbatiṇakāni jānanti mayaṁ suññagāmaṭṭhāne jātānīti
  evameva na sarīraveṭhanacammaṁ jānāti mayi lomā jātāti napi
  lomā jānanti mayaṁ sarīraveṭhanacamme jātāti. Aññamaññaṁ
  ābhogapaccavekkhaṇarahitā ete dhammā. Iti lomā nāma imasmiṁ sarīre
  pāṭiyekko koṭṭhāso acetano abyākato suñño nissatto thaddho
  paṭhavīdhātūti.
      Nakhā aṅgulīnaṁ aggesu jātā. Tattha yathā kumārakesu
  daṇḍakehi madhukaṭṭhike vijjhitvā kīḷantesu na daṇḍakā jānanti
  amhesu madhukaṭṭhikā ṭhapitāti napi madhukaṭṭhikā jānanti mayaṁ
-------------------------------------------------
[page 172]
  Daṇḍakesu ṭhapitāti evameva na aṅguliyo jānanti amhākaṁ
  aggesu nakhā jātāti napi nakhā jānanti mayaṁ aṅgulīnaṁ aggesu
  jātāti. Aññamaññaṁ ābhogapaccavekkhaṇarahitā ete dhammā.
  Iti nakhā nāma imasmiṁ sarīre pāṭiyekko koṭṭhāso acetano
  abyākato suñño nissatto thaddho paṭhavīdhātūti.
      Dantā hanukaṭṭhikesu jātā. Tattha yathā vaḍḍhakīhi
  pāsāṇaudukkhalakesu kenacideva silesajātena bandhitvā ṭhapitathambhesu na
  udukkhalā jānanti amhesu thambhā ṭhitāti napi thambhā jānanti
  mayaṁ udukkhalesu ṭhapitāti evameva na hanukaṭṭhīni jānanti amhesu
  dantā jātāti napi dantā jānanti mayaṁ hanukaṭṭhīsu jātāti.
  Aññamaññaṁ ābhogapaccavekkhaṇarahitā ete dhammā. Iti dantā
  nāma imasmiṁ sarīre pāṭiyekko koṭṭhāso acetano abyākato
  suñño nissatto thaddho paṭhavīdhātūti.
      Taco sakalasarīraṁ pariyonaddhitvā ṭhito. Tattha yathā
  allagocammapariyonaddhāya mahāvīṇāya na mahāvīṇā jānāti ahaṁ
  allagocammena pariyonaddhāti napi allagocammaṁ jānāti mayā mahāvīṇā
  pariyonaddhāti evameva na sarīraṁ jānāti ahaṁ tacena pariyonaddhanti
  napi taco jānāti mayā sarīraṁ pariyonaddhanti. Aññamaññaṁ
  ābhogapaccavekkhaṇarahitā ete dhammā. Iti taco nāma imasmiṁ
  sarīre pāṭiyekko koṭṭhāso acetano abyākato suñño nissatto
  thaddho paṭhavīdhātūti.
-------------------------------------------------
[page 173]
      Maṁsaṁ aṭṭhisaṅghāṭaṁ anulimpitvā ṭhitaṁ. Tattha yathā
  mahāmattikālittāya bhittiyā na bhitti jānāti ahaṁ mahāmattikāya
  littāti napi mahāmattikā jānāti mayā bhitti littāti evameva
  na aṭṭhisaṅghāṭo jānāti ahaṁ navapesisatappabhedena maṁsena littoti
  napi maṁsaṁ jānāti mayā aṭṭhisaṅghāṭo littoti. Aññamaññaṁ
  ābhogapaccavekkhaṇarahitā ete dhammā. Iti maṁsaṁ nāma imasmiṁ
  sarīre pāṭiyekko koṭṭhāso acetano abyākato suñño nissatto
  thaddho paṭhavīdhātūti.
      Nhārū sarīrabbhantare aṭṭhīni ābandhamānā ṭhitā. Tattha
  yathā vallīhi vinaddhesu kuḍḍadārūsu na kuḍḍadārūni jānanti mayaṁ
  vallīhi vinaddhānīti napi valliyo jānanti amhehi kuḍḍadārūni
  vinaddhānīti evameva na aṭṭhīni jānanti mayaṁ nhārūhi ābandhānīti
  napi nhārū jānanti amhehi aṭṭhīni ābandhānīti. Aññamaññaṁ
  ābhogapaccavekkhaṇarahitā ete dhammā. Iti nhārū nāma imasmiṁ
  sarīre pāṭiyekko koṭṭhāso acetano abyākato suñño nissatto
  thaddho paṭhavīdhātūti.
      Aṭṭhīsu paṇhikaṭṭhi gopphakaṭṭhiṁ ukkhipitvā ṭhitaṁ gopphakaṭṭhi
  jaṅghaṭṭhiṁ ukkhipitvā ṭhitaṁ jaṅghaṭṭhi ūruṭṭhiṁ ukkhipitvā ṭhitaṁ
  ūruṭṭhi kaṭiṭṭhiṁ ukkhipitvā ṭhitaṁ kaṭiṭṭhi piṭṭhikaṇṭakaṁ ukkhipitvā
  ṭhitaṁ piṭṭhikaṇṭako gīvaṭṭhiṁ ukkhipitvā ṭhito gīvaṭṭhi sīsaṭṭhiṁ
  ukkhipitvā ṭhitaṁ sīsaṭṭhi gīvaṭṭhike patiṭṭhitaṁ gīvaṭṭhi piṭṭhikaṇṭake
-------------------------------------------------
[page 174]
  Patiṭṭhitaṁ piṭṭhikaṇṭako kaṭiṭṭhimhi patiṭṭhito kaṭiṭṭhi ūruṭṭhike
  patiṭṭhitaṁ ūruṭṭhi jaṅghaṭṭhike patiṭṭhitaṁ jaṅghaṭṭhi gopphakaṭṭhike patiṭṭhitaṁ
  gopphakaṭṭhi paṇhikaṭṭhike patiṭṭhitaṁ. Tattha yathā iṭṭhakadārugomayādisañcayesu
  na heṭṭhimā heṭṭhimā jānanti mayaṁ uparime uparime
  ukkhipitvā ṭhitāti napi uparimā uparimā jānanti bhayaṁ heṭṭhimesu
  heṭṭhimesu patiṭṭhitāti evameva na paṇhikaṭṭhi jānāti ahaṁ
  gopphakaṭṭhiṁ ukkhipitvā ṭhitanti na gopphakaṭṭhi jānāti ahaṁ jaṅghaṭṭhiṁ
  ukkhipitvā ṭhitanti na jaṅghaṭṭhi jānāti ahaṁ ūruṭṭhiṁ ukkhipitvā ṭhitanti
  na ūruṭṭhi jānāti ahaṁ kaṭiṭṭhiṁ ukkhipitvā ṭhitanti na kaṭiṭṭhi
  jānāti ahaṁ piṭṭhikaṇṭakaṁ ukkhipitvā ṭhitanti na piṭṭhikaṇṭako
  jānāti ahaṁ gīvaṭṭhiṁ ukkhipitvā ṭhitoti na gīvaṭṭhi jānāti ahaṁ
  sīsaṭṭhiṁ ukkhipitvā ṭhitanti na sīsaṭṭhi jānāti ahaṁ gīvaṭṭhimhi
  patiṭṭhitanti na gīvaṭṭhi jānāti ahaṁ piṭṭhikaṇṭake patiṭṭhitanti na
  piṭṭhikaṇṭako jānāti ahaṁ kaṭiṭṭhimhi patiṭṭhitoti na kaṭiṭṭhi
  jānāti ahaṁ ūruṭṭhimhi patiṭṭhitanti na ūruṭṭhi jānāti ahaṁ
  jaṅghaṭṭhimhi patiṭṭhitanti na jaṅghaṭṭhi jānāti ahaṁ gopphakaṭṭhimhi
  patiṭṭhitanti na gopphakaṭṭhi jānāti ahaṁ paṇhikaṭṭhimhi patiṭṭhitanti.
  Aññamaññaṁ ābhogapaccavekkhaṇarahitā ete dhammā. Iti aṭṭhi
  nāma imasmiṁ sarīre pāṭiyekko koṭṭhāso acetano abyākato
  suñño nissatto thaddho paṭhavīdhātūti.
      Aṭṭhimiñjaṁ tesaṁ tesaṁ aṭṭhīnaṁ abbhantare ṭhitaṁ. Tattha yathā
-------------------------------------------------
[page 175]
  Veḷupabbādīnaṁ anto pakkhittasinnavettaggādīsu na veḷupabbādīni
  jānanti amhesu vettaggādīni pakkhittānīti napi vettaggādīni
  jānanti mayaṁ veḷupabbādīsu ṭhitānīti evameva na aṭṭhīni jānanti
  amhākaṁ anto miñjaṁ ṭhitanti napi miñjaṁ jānāti ahaṁ aṭṭhīnaṁ
  anto ṭhitanti. Aññamaññaṁ ābhogapaccavekkhaṇarahitā ete
  dhammā. Iti aṭṭhimiñjaṁ nāma imasmiṁ sarīre pāṭiyekko
  koṭṭhāso acetano abyākato suñño nissatto thaddho
  paṭhavīdhātūti.
      Vakkaṁ galavāṭakato nikkhantena ekamūlena thokaṁ gantvā dvidhā
  bhinnena thūlanhārunā vinibandhaṁ 1- hutvā hadayamaṁsaṁ parikkhipitvā ṭhitaṁ.
  Tattha yathā vaṇṭupanibandhe 2- ambaphaladvaye na vaṇṭaṁ jānāti mayā
  ambaphaladvayaṁ upanibandhanti napi ambaphaladvayaṁ jānāti ahaṁ
  vaṇṭena upanibandhanti evameva na thūlanhāru jānāti mayā vakkaṁ
  upanibandhanti napi vakkaṁ jānāti ahaṁ thūlanhārunā upanibandhanti.
  Aññamaññaṁ ābhogapaccavekkhaṇarahitā ete dhammā. Iti vakkaṁ
  nāma imasmiṁ sarīre pāṭiyekko koṭṭhāso acetano abyākato
  suñño nissatto thaddho paṭhavīdhātūti.
      Hadayaṁ sarīrabbhantare uraṭṭhipañjaramajjhaṁ nissāya ṭhitaṁ. Tattha
  yathā jiṇṇasandamānikapañjarabbhantaraṁ nissāya ṭhapitāya maṁsapesiyā
  na jiṇṇasandamānikapañjarabbhantaraṁ jānāti maṁ nissāya maṁsapesi ṭhapitāti

  *  *  *  *  *  *
  Footnote: 1. vinibaddhantipi. 2.vaṇṭūpanibaddhetipi.
-------------------------------------------------
[page 176]
  Napi maṁsapesi jānāti ahaṁ jiṇṇasandamānikapañjarabbhantaraṁ nissāya
  ṭhapitāti evameva na uraṭṭhipañjarabbhantaraṁ jānāti maṁ nissāya
  hadayaṁ ṭhitanti napi hadayaṁ jānāti ahaṁ uraṭṭhipañjarabbhantaraṁ nissāya
  ṭhitanti. Aññamaññaṁ ābhogapaccavekkhaṇarahitā ete dhammā.
  Iti hadayaṁ nāma imasmiṁ sarīre pāṭiyekko koṭṭhāso acetano
  abyākato suñño nissatto thaddho paṭhavīdhātūti.
      Yakanaṁ antosarīre dvinnaṁ thanānaṁ abbhantare dakkhiṇapassaṁ
  nissāya ṭhitaṁ. Tattha yathā ukkhalikapālapassamhi lagge
  yamakamaṁsapiṇḍe na ukkhalikapālapassaṁ jānāti mayi yamakamaṁsapiṇḍo laggoti
  napi yamakamaṁsapiṇḍo jānāti ahaṁ ukkhalikapālapasse laggoti
  evameva na thanānaṁ abbhantare dakkhiṇapassaṁ jānāti maṁ nissāya
  yakanaṁ ṭhitanti napi yakanaṁ jānāti ahaṁ thanānaṁ abbhantare dakkhiṇapassaṁ
  nissāya ṭhitanti. Aññamaññaṁ ābhogapaccavekkhaṇarahitā ete
  dhammā. Iti yakanaṁ nāma imasmiṁ sarīre pāṭiyekko koṭṭhāso
  acetano abyākato suñño nissatto thaddho paṭhavīdhātūti.
      Kilomakesu paṭicchannakilomakaṁ hadayañca vakkañca parivāretvā
  ṭhitaṁ appaṭicchannakilomakaṁ sakalasarīre cammassa heṭṭhato maṁsaṁ
  pariyonaddhitvā ṭhitaṁ. Tattha yathā pilotikapaliveṭhite maṁse na maṁsaṁ
  jānāti ahaṁ pilotikāya paliveṭhitanti napi pilotikā jānāti mayā
  maṁsaṁ paliveṭhitanti evameva na vakkahadayāni sakalasarīre ca maṁsaṁ
  jānāti ahaṁ kilomakena paṭicchannanti napi kilomakaṁ jānāti
-------------------------------------------------
[page 177]
  Mayā vakkahadayāni sakalasarīre ca maṁsaṁ paṭicchannanti. Aññamaññaṁ
  ābhogapaccavekkhaṇarahitā ete dhammā. Iti kilomakaṁ nāma
  imasmiṁ sarīre pāṭiyekko koṭṭhāso acetano abyākato suñño
  nissatto thaddho paṭhavīdhātūti.
      Pihakaṁ hadayassa vāmapasse udarapaṭalassa matthakapassaṁ nissāya
  ṭhitaṁ. Tattha yathā koṭṭhamatthakapassaṁ nissāya ṭhitāya gomayapiṇḍiyā
  na koṭṭhamatthakapassaṁ jānāti gomayapiṇḍi maṁ nissāya ṭhitāti
  napi gomayapiṇḍi jānāti ahaṁ koṭṭhamatthakapassaṁ nissāya ṭhitāti
  evameva na udarapaṭalassa matthakapassaṁ jānāti pihakaṁ maṁ nissāya
  ṭhitanti napi pihakaṁ jānāti ahaṁ udarapaṭalassa matthakapassaṁ nissāya
  ṭhitanti. Aññamaññaṁ ābhogapaccavekkhaṇarahitā ete dhammā.
  Iti pihakaṁ nāma imasmiṁ sarīre pāṭiyekko koṭṭhāso acetano
  abyākato suñño nissatto thaddho paṭhavīdhātūti.
      Papphāsaṁ sarīrabbhantare dvinnaṁ thanānaṁ antare hadayañca yakanañca
  upari chādetvā olambantaṁ ṭhitaṁ. Tattha yathā jiṇṇakoṭṭhabbhantare
  lambamāne sakuṇakulāvake na jiṇṇakoṭṭhabbhantaraṁ jānāti mayi
  sakuṇakulāvako lambamāno ṭhitoti napi sakuṇakulāvako jānāti
  ahaṁ jiṇṇakoṭṭhabbhantare lambamāno ṭhitoti evameva na
  sarīrabbhantaraṁ jānāti mayi papphāsaṁ lambamānaṁ ṭhitanti napi papphāsaṁ
  jānāti ahaṁ evarūpe sarīrabbhantare lambamānaṁ ṭhitanti. Aññamaññaṁ
  ābhogapaccavekkhaṇarahitā ete dhammā. Iti papphāsaṁ nāma
-------------------------------------------------
[page 178]
  Imasmiṁ sarīre pāṭiyekko koṭṭhāso acetano abyākato suñño
  nissatto thaddho paṭhavīdhātūti.
      Antaṁ galavāṭakakarīsamaggapariyante sarīrabbhantare ṭhitaṁ. Tattha
  yathā lohitadoṇikāya obhujitvā ṭhapite chinnasīsadhamanikalevare 1- na
  lohitadoṇi jānāti mayi dhamanikalevaraṁ ṭhitanti napi dhamanikalevaraṁ
  jānāti ahaṁ lohitadoṇikāya ṭhitanti evameva na sarīrabbhantaraṁ
  jānāti mayi antaṁ ṭhitanti napi antaṁ jānāti ahaṁ sarīrabbhantare
  ṭhitanti. Aññamaññaṁ ābhogapaccavekkhaṇarahitā ete dhammā.
  Iti antaṁ nāma imasmiṁ sarīre pāṭiyekko koṭṭhāso acetano
  abyākato suñño nissatto thaddho paṭhavīdhātūti.
      Antaguṇaṁ antantare ekavīsati antabhoge bandhitvā ṭhitaṁ.
  Tattha yathā pādapuñchanarajjumaṇḍalakaṁ sibbetvā ṭhitesu rajjukesu
  na pādapuñchanarajjumaṇḍalakaṁ jānāti rajjukā maṁ sibbetvā ṭhitāti
  napi rajjukā jānanti mayaṁ pādapuñchanarajjumaṇḍalakaṁ sibbetvā ṭhitāti
  evameva na antaṁ jānāti antaguṇaṁ maṁ ābandhitvā ṭhitanti napi
  antaguṇaṁ jānāti ahaṁ antaṁ ābandhitvā ṭhitanti. Aññamaññaṁ
  ābhogapaccavekkhaṇarahitā ete dhammā. Iti antaguṇaṁ nāma
  imasmiṁ sarīre pāṭiyekko koṭṭhāso acetano abyākato suñño
  nissatto thaddho paṭhavīdhātūti.
      Udariyaṁ udare ṭhitaṁ asitapītakhāyitasāyitaṁ. Tattha yathā

  *  *  *  *  *  *
  Footnote: 1. dhammani...iti bhaveyya.
-------------------------------------------------
[page 179]
  Suvānadoṇiyaṁ ṭhite suvānavamathumhi na suvānadoṇi jānāti mayi suvānavamathu
  ṭhitoti napi suvānavamathu jānāti ahaṁ suvānadoṇiyaṁ ṭhitoti evameva
  na udaraṁ jānāti mayi udariyaṁ ṭhitanti napi udariyaṁ jānāti ahaṁ
  udare ṭhitanti. Aññamaññaṁ ābhogapaccavekkhaṇarahitā ete
  dhammā. Iti udariyaṁ nāma imasmiṁ sarīre pāṭiyekko koṭṭhāso
  acetano abyākato suñño nissatto thaddho paṭhavīdhātūti.
      Karīsaṁ pakkāsayasaṅkhāte aṭṭhaṅgulaveḷupabbasadise antapariyosāne
  ṭhitaṁ. Tattha yathā veḷupabbe omadditvā pakkhittāya
  saṇhapaṇḍumattikāya na veḷupabbaṁ jānāti mayi paṇḍumattikā ṭhitāti napi
  paṇḍumattikā jānāti ahaṁ veḷupabbe ṭhitāti evameva na
  pakkāsayo jānāti mayi karīsaṁ ṭhitanti napi karīsaṁ jānāti ahaṁ
  pakkāsaye ṭhitanti. Aññamaññaṁ ābhogapaccavekkhaṇarahatā ete
  dhammā. Iti karīsaṁ nāma imasmiṁ sarīre pāṭiyekko koṭṭhāso
  acetano abyākato suñño nissatto thaddho paṭhavīdhātūti.
      Matthaluṅgaṁ sīsakaṭāhabbhantare ṭhitaṁ. Tattha yathā purāṇalābukaṭāhe
  pakkhittāya piṭṭhapiṇḍiyā na lābukaṭāhaṁ jānāti mayi
  piṭṭhapiṇḍi ṭhitāti napi piṭṭhapiṇḍi jānāti ahaṁ lābukaṭāhe
  ṭhitāti evameva na sīsakaṭāhabbhantaraṁ jānāti mayi matthaluṅgaṁ
  ṭhitanti napi matthaluṅgaṁ jānāti ahaṁ sīsakaṭāhabbhantare ṭhitanti.
  Aññamaññaṁ ābhogapaccavekkhaṇarahitā ete dhammā. Iti matthaluṅgaṁ
  nāma imasmiṁ sarīre pāṭiyekko koṭṭhāso acetano abyākato
-------------------------------------------------
[page 180]
  Suñño nissatto thaddho paṭhavīdhātūti.
      Pittesu abaddhapittaṁ jīvitindriyapaṭibaddhaṁ sakalasarīraṁ byāpetvā
  ṭhitaṁ baddhapittaṁ pittakosake ṭhitaṁ. Tattha yathā pūvaṁ byāpetvā
  ṭhite tele na pūvaṁ jānāti telaṁ maṁ byāpetvā ṭhitanti napi
  telaṁ jānāti ahaṁ pūvaṁ byāpetvā ṭhitanti evameva na sarīraṁ
  jānāti abaddhapittaṁ maṁ byāpetvā ṭhitanti napi abaddhapittaṁ
  jānāti ahaṁ sarīraṁ byāpetvā ṭhitanti. Yathā vassodakena puṇṇe
  kosātakīkosake na kosātakīkosako jānāti mayi vassodakaṁ ṭhitanti
  napi vassodakaṁ jānāti ahaṁ kosātakīkosake ṭhitanti evameva
  na pittakosako jānāti mayi baddhapittaṁ ṭhitanti napi baddhapittaṁ
  jānāti ahaṁ pittakosake ṭhitanti. Aññamaññaṁ ābhogapaccavekkhaṇarahitā
  ete dhammā. Iti pittaṁ nāma imasmiṁ sarīre
  pāṭiyekko koṭṭhāso acetano abyākato suñño nissatto yūsabhūto
  ābandhanākāro āpodhātūti.
      Semhaṁ ekapattapūrappamāṇaṁ 1- udarapaṭale ṭhitaṁ. Tattha yathā upari
  sañjātapheṇapaṭalāya candanikāya na candanikā jānāti mayi pheṇapaṭalaṁ
  ṭhitanti napi pheṇapaṭalaṁ jānāti ahaṁ candanikāya ṭhitanti evameva
  na udarapaṭalaṁ jānāti mayi semhaṁ ṭhitanti napi semhaṁ jānāti
  ahaṁ udarapaṭale ṭhitanti. Aññamaññaṁ ābhogapaccavekkhaṇarahitā
  ete dhammā. Iti semhaṁ nāma imasmiṁ sarīre pāṭiyekko koṭṭhāso

  *  *  *  *  *  *
  Footnote: 1. Ma. ekapatthapūrappamāṇaṁ.
-------------------------------------------------
[page 181]
  Acetano abyākato suñño nissatto yūsabhūto ābandhanākāro
  āpodhātūti.
      Pubbo anibaddhokāso yattha yattheva khāṇukaṇṭakappaharaṇāggijālādīhi
  abhihate sarīrappadese lohitaṁ saṇṭhahitvā paccati
  gaṇḍapīḷakādayo vā uppajjanti tattha tattha tiṭṭhati. Tattha
  yathā pharasuppahārādivasena paggharitaniyyāse rukkhe na rukkhassa
  pahārādippadesā jānanti amhesu niyyāso ṭhitoti napi niyyāso
  jānāti ahaṁ rukkhassa pahārādippadesesu ṭhitoti evameva na sarīrassa
  khāṇukaṇṭakādīhi abhihatappadesā jānanti amhesu pubbo ṭhitoti
  napi pubbo jānāti ahaṁ tesu padesesu ṭhitoti. Aññamaññaṁ
  ābhogapaccavekkhaṇarahitā ete dhammā. Iti pubbo nāma imasmiṁ
  sarīre pāṭiyekko koṭṭhāso acetano abyākato suñño nissatto
  yūsabhūto ābandhanākāro āpodhātūti.
      Lohitesu saṁsaraṇalohitaṁ pittaṁ viya sakalasarīraṁ byāpetvā ṭhitaṁ
  sannicitalohitaṁ yakanaṭṭhānassa heṭṭhābhāgaṁ pūretvā ekapattapūramattaṁ 1-
  vakkahadayayakanapapphāsāni tementaṁ ṭhitaṁ. Tattha saṁsaraṇalohite
  abaddhapittasadisova vinicchayo. Itaraṁ pana yathā jajjarakapāle
  ovuṭṭhe udake heṭṭhā leḍḍukhandhādīni 2- temayamāne na
  leḍḍukhandhādīni jānanti mayaṁ udakena temiyāmāti 3- napi udakaṁ jānāti
  ahaṁ leḍḍukhandhādīni tememīti evameva na yakanassa heṭṭhābhāgaṭṭhānaṁ

  *  *  *  *  *  *
  Footnote: 1. Ma. ekapatthaparamattaṁ. 2. Yu. leḍḍukhaṇḍādīni. 3. Ma. temiyamānāti.
-------------------------------------------------
[page 182]
  Vakkādīni vā jānanti mayi lohitaṁ ṭhitaṁ amhe vā temayamānaṁ
  ṭhitanti napi lohitaṁ jānāti ahaṁ yakanassa heṭṭhābhāgaṁ pūretvā
  vakkādīni temayamānaṁ ṭhitanti. Aññamaññaṁ ābhogapaccavekkhaṇarahitā
  ete dhammā. Iti lohitaṁ nāma imasmiṁ sarīre pāṭiyekko koṭṭhāso
  acetano abyākato suñño nissatto yūsabhūto ābandhanākāro
  āpodhātūti.
      Sedo aggisantāpādikālesu kesalomakūpavivarāni pūretvā tiṭṭhati
  ceva paggharati ca. Tattha yathā udakā abbuḷhamattesu
  bhiṁsamuḷālakumudanāḷakalāpesu na bhiṁsādikalāpavivarāni jānanti amhehi udakaṁ
  paggharatīti napi bhiṁsādikalāpavivarehi paggharantaṁ udakaṁ jānāti ahaṁ
  bhiṁsādikalāpavivarehi paggharāmīti evameva na kesalomakūpavivarāni
  jānanti amhehi sedo paggharatīti napi sedo jānāti ahaṁ
  kesalomakūpavivarehi paggharāmīti. Aññamaññaṁ ābhogapaccavekkhaṇarahitā
  ete dhammā. Iti sedo nāma imasmiṁ sarīre pāṭiyekko
  koṭṭhāso acetano abyākato suñño nissatto yūsabhūto
  ābandhanākāro āpodhātūti.
      Medo thūlassa sakalasarīraṁ pharitvā kīsassa jaṅghamaṁsādīni nissāya
  ṭhito patthinnasineho. Tattha yathā haliddipilotikapaṭicchanne
  maṁsapuñje na maṁsapuñjo jānāti maṁ nissāya haliddipilotikā ṭhitāti
  napi haliddipilotikā jānāti ahaṁ maṁsapuñjaṁ nissāya ṭhitāti
  evameva na sakalasarīre jaṅghādīsu vā maṁsaṁ jānāti maṁ nissāya
-------------------------------------------------
[page 183]
  Medo ṭhitoti napi medo jānāti ahaṁ sakalasarīre jaṅghādīsu vā
  maṁsaṁ nissāya ṭhitoti. Aññamaññaṁ ābhogapaccavekkhaṇarahitā ete
  dhammā. Iti medo nāma imasmiṁ sarīre pāṭiyekko koṭṭhāso
  acetano abyākato suñño nissatto patthinnayūso ābandhanākāro
  āpodhātūti.
      Assu yadā sañjāyati tadā akkhikūpake pūretvā tiṭṭhati vā
  paggharati vā. Tattha yathā udakapuṇṇesu taruṇatālaṭṭhikūpakesu
  na taruṇatālaṭṭhikūpakā jānanti amhesu udakaṁ ṭhitanti napi
  taruṇatālaṭṭhikūpakesu udakaṁ jānāti ahaṁ taruṇatālaṭṭhikūpakesu ṭhitanti
  evameva na akkhikūpakā jānanti amhesu assu ṭhitanti napi
  assu jānāti ahaṁ akkhikūpakesu ṭhitanti. Aññamaññaṁ
  ābhogapaccavekkhaṇarahitā ete dhammā. Iti asasu nāma imasmiṁ
  sarīre pāṭiyekko koṭṭhāso acetano abyākato suñño nissatto
  yūsabhūto ābandhanākāro āpodhātūti.
      Vasā aggisantāpādikāle hatthatalahatthapiṭṭhipādatalapādapiṭṭhi-
  nāsapūṭanalāṭāṁsakūṭesu ṭhitavilīnasneho. Tattha yathā pakkhittatele
  ācāme na ācāmo jānāti maṁ telaṁ ajjhottharitvā ṭhitanti
  napi telaṁ jānāti ahaṁ ācāmaṁ ajjhottharitvā ṭhitanti evameva
  na hatthatalādippadeso jānāti maṁ vasā ajjhottharitvā ṭhitāti napi
  vasā jānāti ahaṁ hatthatalādippadese ajjhottharitvā ṭhitāti.
  Aññamaññaṁ ābhogapaccavekkhaṇarahitā ete dhammā. Iti vasā
-------------------------------------------------
[page 184]
  Nāma imasmiṁ sarīre pāṭiyekko koṭṭhāso acetano abyākato
  suñño nissatto yūsabhūto ābandhanākāro āpodhātūti.
      Kheḷo tathārūpe kheḷuppattipaccaye sati ubhohi kapolapassehi
  orohitvā jivhātale tiṭṭhati. Tattha yathā abbocchinnaudakanissande
  nadītīrakūpake na kūpatalaṁ jānāti mayi udakaṁ santiṭṭhatīti
  napi udakaṁ jānāti ahaṁ kūpatale santiṭṭhāmīti evameva na jivhātalaṁ
  jānāti mayi ubhohi kapolapassehi orohitvā kheḷo ṭhitoti
  napi kheḷo jānāti ahaṁ ubhohi kapolapassehi orohitvā jivhātale
  ṭhitoti. Aññamaññaṁ ābhogapaccavekkhaṇarahitā ete dhammā.
  Iti kheḷo nāma imasmiṁ sarīre pāṭiyekko koṭṭhāso acetano
  abyākato suñño nissatto yūsabhūto ābandhanākāro āpodhātūti.
      Siṅghāṇikā yadā sañjāyati tadā nāsapaṭe pūretvā tiṭṭhati
  vā paggharati vā. Tattha yathā pūtidadhibharitāya sippikāya na
  sippikā jānāti mayi pūtidadhi ṭhitanti napi pūtidadhi jānāti ahaṁ
  sippikāya ṭhitanti evameva na nāsapūṭā jānanti amhesu siṅghāṇikā
  ṭhitāti napi siṅghāṇikā jānāti ahaṁ nāsapūṭesu ṭhitāti.
  Aññamaññaṁ ābhogapaccavekkhaṇarahitā ete dhammā. Iti
  siṅghāṇikā nāma imasmiṁ sarīre pāṭiyekko koṭṭhāso acetano
  abyākato suñño nissatto yūsabhūto ābandhanākāro āpodhātūti.
      Lasikā aṭṭhikasandhīnaṁ abbhañjanakiccaṁ sādhayamānā asītisatasandhīsu
  ṭhitā. Tattha yathā telabbhañjite akkhe na akkho jānāti
-------------------------------------------------
[page 185]
  Maṁ telaṁ abbhañjitvā ṭhitanti napi telaṁ jānāti ahaṁ akkhaṁ
  abbhañjitvā ṭhitanti evameva na asītisatasandhayo jānanti lasikā
  amhe abbhañjitvā ṭhitāti napi lasikā jānāti ahaṁ asītisatasandhayo
  abbhañjitvā ṭhitāti. Aññamaññaṁ ābhogapaccavekkhaṇarahitā
  ete dhammā. Iti lasikā nāma imasmiṁ sarīre pāṭiyekko
  koṭṭhāso acetano abyākato suñño nissatto yūsabhūto
  ābandhanākāro āpodhātūti.
      Muttaṁ vatthissa abbhantare ṭhitaṁ. Tattha yathā candanikāya
  pakkhitte adhomukheva 1- ravaṇaghaṭe na ravaṇaghaṭo jānāti mayi
  candanikāraso ṭhitoti napi candanikāraso jānāti ahaṁ ravaṇaghaṭe ṭhitoti
  evameva na vatthi jānāti mayi muttaṁ ṭhitanti napi muttaṁ jānāti
  ahaṁ vatthimhi ṭhitanti. Aññamaññaṁ ābhogapaccavekkhaṇarahitā
  ete dhammā. Iti muttaṁ nāma imasmiṁ sarīre pāṭiyekko
  koṭṭhāso acetano abyākato suñño nissatto yūsabhūto
  ābandhanākāro āpodhātūti.
      Evaṁ kesādīsu manasikāraṁ pavattetvā yena santappati ayaṁ
  imasmiṁ sarīre pāṭiyekko koṭṭhāso acetano abyākato suñño
  nissatto paripācanākāro tejodhātūti yena jariyati yena pariḍayhati
  yena asitapītakhāyitasāyitaṁ sammā pariṇāmaṁ gacchati ayaṁ imasmiṁ
  sarīre pāṭiyekko koṭṭhāso acetano abyākato suñño nissatto

  *  *  *  *  *  *
  Footnote: 1. Yu. vasaddoyaṁ na dissati.
-------------------------------------------------
[page 186]
  Paripācanākāro tejodhātūti evaṁ tejokoṭṭhāsesu manasikāro
  pavattetabbo.
      Tato uddhaṅgame vāte uddhaṅgamavasena pariggahetvā adhogame
  adhogamavasena kucchisaye kucchisayavasena koṭṭhāsaye koṭṭhāsayavasena
  aṅgamaṅgānusārino aṅgamaṅgānusāravasena assāsapassāse
  assāsapassāsavasena pariggahetvā uddhaṅgamā vātā nāma imasmiṁ
  sarīre pāṭiyekko koṭṭhāso acetano abyākato suñño nissatto
  vitthambhanākāro vāyodhātūti adhogamā vātā nāma kucchisayā
  vātā nāma koṭṭhāsayā vātā nāma aṅgamaṅgānusārino vātā
  nāma assāsapassāsā vātā nāma imasmiṁ sarīre pāṭiyekko
  koṭṭhāso acetano abyākato suñño nissatto vitthambhanākāro
  vāyodhātūti evaṁ vāyokoṭṭhāsesu manasikāro pavattetabbo.
  Tassevaṁ pavattamanasikārassa dhātuyo pākaṭā honti. Tā punappunaṁ
  āvajjato manasikaroto vuttanayeneva upacārasamādhi uppajjati.
      Yassa pana evaṁ bhāvayato kammaṭṭhānaṁ na ijjhati tena
  salakkhaṇasaṅkhepato bhāvetabbaṁ.
      Kathaṁ. Vīsatiyā koṭṭhāsesu thaddhalakkhaṇaṁ paṭhavīdhātūti vavaṭṭhapetabbaṁ.
  Tattheva ābandhanalakkhaṇaṁ āpodhātūti paripācanalakkhaṇaṁ
  tejodhātūti vitthambhanalakkhaṇaṁ vāyodhātūti. Dvādasasu koṭṭhāsesu
  ābandhanalakkhaṇaṁ āpodhātūti vavaṭṭhapetabbaṁ. Tattheva paripācanalakkhaṇaṁ
  tejodhātūti vitthambhanalakkhaṇaṁ vāyodhātūti thaddhalakkhaṇaṁ paṭhavīdhātūti.
-------------------------------------------------
[page 187]
  Catūsu koṭṭhāsesu paripācanalakkhaṇaṁ tejodhātūti vavaṭṭhapetabbaṁ.
  Tena avinibbhuttaṁ vitthambhanalakkhaṇaṁ vāyodhātūti thaddhalakkhaṇaṁ
  paṭhavīdhātūti ābandhanalakkhaṇaṁ āpodhātūti. Chasu koṭṭhāsesu
  vitthambhanalakkhaṇaṁ vāyodhātūti vavaṭṭhapetabbaṁ. Tattheva thaddhalakkhaṇaṁ
  paṭhavīdhātūti ābandhanalakkhaṇaṁ āpodhātūti paripācanalakkhaṇaṁ
  tejodhātūti. Tassevaṁ vavaṭṭhāpayato dhātuyo pākaṭā honti. Tā
  punappunaṁ āvajjato manasikaroto vuttanayeneva upacārasamādhi uppajjati.
      Yassa pana evampi bhāvayato kammaṭṭhānaṁ na ijjhati tena
  salakkhaṇavibhattito bhāvetabbaṁ.
      Kathaṁ. Pubbe vuttanayeneva kesādayo pariggahetvā kesamhi
  thaddhalakkhaṇaṁ paṭhavīdhātūti vavaṭṭhapetabbaṁ. Tattheva ābandhanalakkhaṇaṁ
  āpodhātūti paripācanalakkhaṇaṁ tejodhātūti vitthambhanalakkhaṇaṁ
  vāyodhātūti. Evaṁ sabbakoṭṭhāsesu ekekasmiṁ koṭṭhāse catasso
  catasso dhātuyo vavaṭṭhāpetabbā. Tassevaṁ vavaṭṭhāpayato dhātuyo
  pākaṭā honti. Tā punappunaṁ āvajjato manasikaroto vuttanayeneva
  upacārasamādhi uppajjati.
      Apica kho pana vacanaṭṭhato kalāpato cuṇṇato lakkhaṇādito
  samuṭṭhānato nānattekattato vinibbhogāvinibbhogato sabhāgavisabhāgato
  ajjhattikabāhiravisesato saṅgahato paccayato asamannāhārato
  paccayavibhāgatoti imehipi ākārehi dhātuyo manasikātabbā.
      Tattha vacanaṭṭhato manasikarontena patthaṭattā paṭhavī appoti
-------------------------------------------------
[page 188]
  Āpiyati appāyatīti vā āpo tejayatīti tejo vāyatīti vāyo
  avisesena pana salakkhaṇadhāraṇato dukkhaṭṭhānato 1- dukkhādhānato ca
  dhātūti evaṁ visesasāmaññavasena vacanaṭṭhato manasikātabbā.
      Kalāpatoti yā ayaṁ kesā lomātiādinā nayena vīsatiyā
  ākārehi paṭhavīdhātu pittaṁ semhanti ca ādinā nayena
  dvādasahākārehi āpodhātu niddiṭṭhā tattha yasmā
          vaṇṇo gandho raso ojā catasso cāpi dhātuyo
          aṭṭhadhammasamodhānā hoti kesāti sammati
          tesaṁyeva vinibbhogā natthi kesāti sammati
  tasmā kesāti aṭṭhadhammakalāpamattameva. Tathā lomādayoti. Yo
  panettha kammasamuṭṭhāno koṭṭhāso so jīvitindriyena ca bhāvena ca
  saddhiṁ dasadhammakalāpopi hoti ussadavasena pana paṭhavīdhātu
  āpodhātūti saṅkhaṁ gato. Kalāpato manasikātabbā.
      Cuṇṇatoti imasmiṁ hi sarīre majjhimena pamāṇena pariggayhamānā
  paramāṇubhedasañcuṇṇā sukhumarajabhūtā paṭhavīdhātu doṇamattā
  siyā. Sā tato upaḍḍhappamāṇāya āpodhātuyā saṅgahitā
  tejodhātuyā anupālitā vāyodhātuyā vitthambhitā na vikīrati na viddhaṁsati
  avikīrayamānā aviddhaṁsayamānā anekavidhaṁ itthīpurisamitādibhāvavikappaṁ 2-
  upagacchati anuthūladīgharassathirakathinādibhāvañca pakāseti. Yūsagatā
  ābandhanākārabhūtā panettha āpodhātu paṭhavīpatiṭṭhitā tejānupālitā

  *  *  *  *  *  *
  Footnote: 1. Yu. dakkhādānato. 2. Ma. Yu. itthīpurisaliṅgādibhāvavikappaṁ.
-------------------------------------------------
[page 189]
  Vāyovitthambhitā na paggharati na parissavati apaggharamānā aparissavamānā
  pīṇitapīṇitabhāvaṁ dasseti. Asitapītādiparipācakā cettha
  usumākārabhūtā uṇhattalakkhaṇā tejodhātu paṭhavīpatiṭṭhitā
  āposaṅgahitā vāyovitthambhitā imaṁ kāyaṁ paripāceti vaṇṇasampattiñcassa
  āvahati. Tāya ca pana paripācito ayaṁ kāyo na pūtibhāvaṁ dasseti.
  Aṅgamaṅgānusaṭā cettha samudīraṇavitthambhanalakkhaṇā vāyodhātu
  paṭhavīpatiṭṭhitā āposaṅgahitā tejānupālitā imaṁ kāyaṁ vitthambhati.
  Tāya ca pana vitthambhito ayaṁ kāyo na paripatati ujukaṁ saṇṭhāti
  aparāya vayodhātuyā samabbhāhato gamanaṭṭhānanisajjasayanairiyāpathesu
  viññattiṁ dasseti sammiñjeti sampasāreti hatthapādaṁ lāḷeti.
  Evametaṁ itthīpurisādibhāvena bālajanavañcanaṁ māyārūpasadisaṁ dhātuyantaṁ
  pavattatīti. Evaṁ cuṇṇato manasikātabbā.
      Lakkhaṇāditoti paṭhavīdhātu kiṁlakkhaṇā kiṁrasā kiṁpaccuṭṭhānāti
  evaṁ catassopi dhātuyo āvajjetvā paṭhavīdhātu kakkhaḷattalakkhaṇā
  patiṭṭhānarasā sampaṭicchanapaccupaṭṭhānā āpodhātu paggharaṇalakkhaṇā
  brūhanarasā saṅgahapaccupaṭṭhānā tejodhātu uṇhattalakkhaṇā
  paripācanarasā maddavānuppadānapaccupaṭṭhānā vāyodhātu
  vitthambhanalakkhaṇā samudīraṇarasā abhinīhārapaccupaṭṭhānāti evaṁ lakkhaṇādito
  manasikātabbā.
      Samuṭṭhānatoti ye ime paṭhavīdhātuādīnaṁ vitthārato dassanavasena
  kesādayo dvicattālīsakoṭṭhāsā dassitā tesu udariyaṁ
-------------------------------------------------
[page 190]
  Karīsaṁ pubbo muttanti ime cattāro koṭṭhāsā utusamuṭṭhānāva
  assu sedo kheḷo siṅghāṇikāti ime cattāro utucittasamuṭṭhānā
  asitādiparipācako tejo kammasamuṭṭhānova assāsapassāsā
  cittasamuṭṭhānāva avasesā sabbepi catusamuṭṭhānāti evaṁ samuṭṭhānato
  manasikātabbā.
      Nānattekattatoti sabbāsampi dhātūnaṁ salakkhaṇādito nānattaṁ.
  Aññāneva hi paṭhavīdhātuyā lakkhaṇarasapaccupaṭṭhānāni. Aññāni
  āpodhātuādīnaṁ. Evaṁ lakkhaṇādivasena pana kammasamuṭṭhānādivasena
  ca nānattabhūtānampi etāsaṁ rūpamahābhūtadhātudhammāniccādivasena
  ekattaṁ hoti. Sabbāpi hi dhātuyo ruppanalakkhaṇaṁ anatītattā
  rūpāni mahantapātubhāvādīhi kāraṇehi mahābhūtāni.
      Mahantapātubhāvādīhīti etā hi dhātuyo mahantapātubhāvato
  mahābhūtasāmaññato mahāparihārato mahāvikārato mahattā bhūtattā
  cāti imehi kāraṇehi mahābhūtānīti vuccanti.
      Tattha mahantapātubhāvatoti etāni hi anupādinnasantānepi
  upādinnasantānepi mahantāni pātubhūtāni. Tesaṁ anupādinnasantāne
          duve satasahassāni cattāri nahutāni ca
          ettakaṁ bahalattena saṅkhātāyaṁ vasundharāti-
  ādinā nayena mahantapātubhāvatā buddhānussatiniddese vuttāva.
  Upādinnasantānepi macchakacchapadevadānavādisarīravasena mahantāneva
  pātubhūtāni. Vuttañhetaṁ santi bhikkhave mahāsamudde yojanasatikāpi
-------------------------------------------------
[page 191]
  Attabhāvātiādi 1-.
      Mahābhūtasāmaññatoti etāni hi yathā māyākāro amaṇiṁyeva
  udakaṁ maṇiṁ katvā dasseti asuvaṇṇaṁyeva leḍḍuṁ suvaṇṇaṁ katvā
  dasseti yathā ca sayaṁ neva yakkho na pakkhī samāno yakkhabhāvampi
  pakkhibhāvampi dasseti evameva sayaṁ anīlāneva hutvā nīlaṁ upādāyarūpaṁ
  dassenti apītāni alohitāni anodātāneva hutvā odātaṁ
  upādāyarūpaṁ dassentīti māyākāramahābhūtasāmaññato mahābhūtāni.
  Yathā ca yakkhādīni mahābhūtāni yaṁ gaṇhanti neva tesaṁ tassa anto
  na bahiṭṭhānaṁ upalabbhati na ca taṁ nissāya na tiṭṭhanti evameva
  etānipi neva aññamaññassa anto na bahi ṭhitāni 2- hutvā upalabbhanti
  na ca aññamaññaṁ nissāya na tiṭṭhanti. Acinteyyaṭṭhānatāya
  yakkhādimahābhūtasāmaññatopi mahābhūtāni. Yathā ca yakkhinīsaṅkhātāni
  mahābhūtāni manāpehi vaṇṇasaṇṭhānavikkhepehi attano bhayānakabhāvaṁ
  paṭicchādetvā satte vañcenti evameva etānipi itthīpurisasarīrādīsu
  manāpena chavivaṇṇena manāpena aṅgapaccaṅgasaṇṭhānena manāpena ca
  hatthapādāṅgulibhamukavikkhepena attano kakkhaḷattādibhedaṁ sarasalakkhaṇaṁ
  paṭicchādetvā bālajanaṁ vañcenti attano sabhāvaṁ daṭṭhuṁ na dentīti
  vañcakattena yakkhinīmahābhūtasāmaññatopi mahābhūtāni.
      Mahāparihāratoti mahantehi paccayehi pariharitabbattā. Etāni
  hi divase divase upanetabbattā mahantehi ghāsacchādanādīhi bhūtāni

  *  *  *  *  *  *
  Footnote: 1. aṅ. aṭṭhaka. 23/210. 2. Yu. bahiṭṭhitāni.
-------------------------------------------------
[page 192]
  Pavattānīti mahābhūtāni. Mahāparihārāni vā bhūtānītipi mahābhūtāni.
      Mahāvikāratoti etāni hi upādinnānipi anupādinnānipi
  mahāvikārāni honti. Tattha anupādinnānaṁ kappavuṭṭhāne
  vikāramahattaṁ pākaṭaṁ hoti. Upādinnānaṁ dhātukkhobhakāle. Tathā hi
          bhūmito vuṭṭhitā yāva brahmalokā vidhāvati
          acci accimato loke dayhamānamhi tejasā.
          Koṭisatasahassekaṁ cakkavāḷaṁ vilīyati
          kuppitena yadā loko salilena vinassati.
          Koṭisatasahassekaṁ cakkavāḷaṁ vikīrati
          vāyodhātuppakopena yadā loko vinassati.
          Patthaddho bhavatī kāyo daṭṭho kaṭṭhamukhena vā
          paṭhavīdhātuppakopena hoti kaṭṭhamukheva so.
          Pūtiko bhavatī kāyo daṭṭho pūtimukhena vā
          āpodhātuppakopena hoti pūtimukheva so.
          Santatto bhavatī kāyo daṭṭho aggimukhena vā
          tejodhātuppakopena hoti aggimukheva so.
          Sañchinno bhavatī kāyo daṭṭho satthamukhena vā
          vāyodhātuppakopena hoti satthamukheva so.
  Iti mahāvikārāni bhūtānīti mahābhūtāni.
      Mahattā bhūtattā cāti etāni hi mahantāni mahatā
  vāyāmena pariggahetabbattā bhūtāni vijjamānattāti mahattā
-------------------------------------------------
[page 193]
  Bhūtattā ca mahābhūtāni.
      Evaṁ sabbāpetā dhātuyo mahantapātubhāvādīhi kāraṇehi
  mahābhūtāni. Salakkhaṇadhāraṇato pana dukkhaṭṭhānato ca dukkhādhānato ca
  sabbāpi dhātulakkhaṇaṁ anatītattā dhātuyo salakkhaṇadhāraṇena ca attano
  khaṇānurūpadhāraṇena ca dhammā khayaṭṭhena aniccā bhayaṭṭhena dukkhā
  asārakaṭṭhena anattā. Iti sabbāsampi rūpamahābhūtadhātudhammāniccādivasena
  ekattanti. Evaṁ nānattekattato manasikātabbā.
      Vinibbhogāvinibbhogatoti sahuppannāva etā ekekasmiṁ
  sabbapariyantime suddhaṭṭhakādikalāpepi padesena avinibbhuttā lakkhaṇena
  pana vinibbhuttāti evaṁ vinibbhogāvinibbhogato manasikātabbā.
      Sabhāgavisabhāgatoti evaṁ avinibbhuttāsu cāpi etāsu purimā
  dve garukattā sabhāgā tathā pacchimā lahukattā purimā pana
  pacchimāhi pacchimā ca purimāhi visabhāgāti evaṁ sabhāgavisabhāgato
  manasikātabbā.
      Ajjhattikabāhiravisesatoti ajjhattikā dhātuyo
  viññāṇavatthuviññattiindriyānaṁ nissayā honti sairiyāpathā catusamuṭṭhānā
  bāhirā vuttaviparītappakārāti evaṁ ajjhattikabāhiravisesato
  manasikātabbā.
     Saṅgahatoti kammasamuṭṭhānā paṭhavīdhātu kammasamuṭṭhānāhi itarāhi
  ekasaṅgahā hoti samuṭṭhānanānattābhāvato tathā cittādisamuṭṭhānā
  cittādisamuṭṭhānāhīti evaṁ saṅgahato manasikātabbā.
-------------------------------------------------
[page 194]
      Paccayatoti paṭhavīdhātu āposaṅgahitā tejoanupālitā
  vāyovitthambhitā tiṇṇaṁ mahābhūtānaṁ patiṭṭhā hutvā paccayo hoti
  āpodhātu paṭhavīpatiṭṭhitā tejoanupālitā vāyovitthambhitā tiṇṇaṁ
  mahābhūtānaṁ ābandhanaṁ hutvā paccayo hoti tejodhātu paṭhavīpatiṭṭhitā
  āposaṅgahitā vāyovitthambhitā tiṇṇaṁ mahābhūtānaṁ paripācanaṁ hutvā
  paccayo hoti vāyodhātu paṭhavīpatiṭṭhitā āposaṅgahitā
  tejoparipācitā tiṇṇaṁ mahābhūtānaṁ vitthambhanaṁ hutvā paccayo hotīti
  evaṁ paccayato manasikātabbā.
      Asamannāhāratoti paṭhavīdhātu cettha ahaṁ paṭhavīdhātūti vā
  tiṇṇaṁ mahābhūtānaṁ patiṭṭhā hutvā paccayo homīti vā na jānāti
  itarānipi tīṇi amhākaṁ paṭhavīdhātu patiṭṭhā hutvā paccayo
  hotīti na jānanti eseva nayo sabbatthāti evaṁ asamannāhārato
  manasikātabbā.
      Paccayavibhāgatoti dhātūnaṁ hi kammaṁ cittaṁ āhāro utūti
  cattāro paccayā. Tattha kammasamuṭṭhānānaṁ kammameva paccayo
  hoti na cittādayo. Cittādisamuṭṭhānānampi cittādayova
  paccayā honti na itare. Kammasamuṭṭhānānaṁ ca kammaṁ
  janakapaccayo hoti sesānaṁ pariyāyato upanissayapaccayo hoti.
  Cittasamuṭṭhānānaṁ cittaṁ janakapaccayo hoti sesānaṁ
  pacchājātapaccayo atthipaccayo avigatapaccayo ca. Āhārasamuṭṭhānānaṁ
  āhāro janakapaccayo hoti sesānaṁ āhārapaccayo atthipaccayo
-------------------------------------------------
[page 195]
  Avigatapaccayo ca. Utusamuṭṭhānānaṁ utu janakapaccayo hoti
  sesānaṁ atthipaccayo hoti avigatapaccayo ca. Kammasamuṭṭhānaṁ
  mahābhūtaṁ kammasamuṭṭhānānampi mahābhūtānaṁ paccayo hoti
  cittādisamuṭṭhānānampi. Tathā cittasamuṭṭhānaṁ āhārasamuṭṭhānaṁ utusamuṭṭhānaṁ
  mahābhūtaṁ utusamuṭṭhānānampi mahābhūtānaṁ paccayo hoti
  kammādisamuṭṭhānampi. Tattha kammasamuṭṭhānā paṭhavīdhātu kammasamuṭṭhānānaṁ
  itarāsaṁ sahajātāññamaññanissayātthiavigatavasena ceva
  patiṭṭhānavasena ca paccayo hoti na janakavasena itaresaṁ tisantatimahābhūtānaṁ
  nissayātthiavigatavasena paccayo hoti na patiṭṭhānavasena
  na janakavasena. Āpodhātu cettha itarāsaṁ tiṇṇaṁ sahajātādivasena
  ceva ābandhanavasena ca paccayo hoti na janakavasena itaresaṁ
  tisantatikānaṁ nissayātthiavigatapaccayavaseneva na ābandhanavasena
  na janakavasena. Tejodhātu cettha itarāsaṁ tiṇṇaṁ sahajātādivasena
  ceva paripācanavasena ca paccayo hoti na janakavasena itaresaṁ
  tisantatikānaṁ nissayātthiavigatapaccayavaseneva na paripācanavasena
  na janakavasena. Vāyodhātu cettha itarāsaṁ tiṇṇaṁ sahajātādivasena
  ceva vitthambhanavasena ca paccayo hoti na janakavasena itaresaṁ
  tisantatikānaṁ nissayātthiavigatapaccayavaseneva na vitthambhanavasena
  na janakavasena. Cittāahārautusamuṭṭhānapaṭhavīdhātuādīsupi eseva
  nayo. Evaṁ sahajātādipaccayavasappavattāsu ca panetāsu dhātūsu
-------------------------------------------------
[page 196]
        Ekaṁ paṭicca tisso catudhā tisso paṭicca ekā ca
        dve dhātuyo paṭicca dve chadhā sampavattanti.
      Paṭhavīādīsu hi ekekaṁ paṭicca itarā tisso tissoti evaṁ
  ekaṁ paṭicca tisso catudhā sampavattanti. Tathā paṭhavīdhātuādīsu
  ekā itarā tisso paṭiccāti evaṁ tisso paṭicca ekā catudhā
  sampavattati. Purimā pana dve paṭicca pacchimā pacchimā ca
  dve paṭicca purimā paṭhamatatiyā paṭicca dutiyacatutthā dutiyacatutthā
  paṭicca paṭhamatatiyā paṭhamacatutthā paṭicca dutiyatatiyā dutiyatatiyā
  ca paṭicca paṭhamacatutthāti evaṁ dve dhātuyo paṭicca dve chadhā
  sampavattanati. Tāsu paṭhavīdhātu abhikkamapaṭikkamādikāle uppīḷanassa
  paccayo hoti. Sāva āpodhātuyā anugatā patiṭṭhāpanassa
  paṭhavīdhātuyā pana anugatā āpodhātu avikkhepanassa vāyodhātuyā
  anugatā tejodhātu uddharaṇassa tejodhātuyā anugatā vāyodhātu
  atiharaṇavītiharaṇānaṁ paccayo hotīti. Evaṁ paccayavibhāgato
  manasikātabbā.
      Evaṁ vacanaṭṭhādivasena manasikarontassāpi hi ekekena mukhena
  dhātuyo pākaṭā honti. Tā punappunaṁ āvajjato manasikaroto
  vuttanayeneva upacārasamādhi upajjati. Svāyaṁ catunnaṁ dhātūnaṁ
  vavaṭṭhāpakassa ñāṇassānubhāvena uppajjanato catudhātuvavaṭṭhānantveva
  saṅkhaṁ gacchati. Imañca pana catudhātuvavaṭṭhānamanuyutto bhikkhu
  suññataṁ avagāhati sattasaññaṁ samugghāṭeti. So sattasaññāya
-------------------------------------------------
[page 197]
  Samūhatattā vāḷamigayakkharakkhasādivikappaṁ anāpajjamāno bhayabheravasaho
  hoti aratiratisaho na iṭṭhāniṭṭhesu ugghāṭanigghāṭaṁ pāpuṇāti.
  Mahāpañño ca pana hoti amatapariyosāno vā sugatiparāyano vāti.
          Evaṁ mahānubhāvaṁ yogi- varasīhassa kīḷitaṁ
          etaṁ dhātuvavaṭṭhānaṁ niccaṁ sevetha medhāvīti.
              Ayaṁ catudhātuvavaṭṭhānassa bhāvanāniddeso.
      Ettāvatā ca yaṁ samādhissa vitthāraṁ bhāvanānayañca dassetuṁ
  ko samādhi kenaṭṭhena samādhītiādinā nayena pañhākammaṁ kataṁ tattha
  kathaṁ bhāvetabboti imassa padassa sabbappakārato atthavaṇṇanā samattā
  hoti. Duvidhoyeva svāyaṁ idha adhippeto samādhi upacārasamādhi ceva
  appanāsamādhi ca. Tattha dasasu kammaṭṭhānesu appanāpubbabhāgacittesu
  ca ekaggatā upacārasamādhi avasesakammaṭṭhānesu cittekaggatā
  appanāsamādhi. So duvidhopi tesaṁ kammaṭṭhānānaṁ bhāvitattā
  bhāvito hoti. Tena vuttaṁ kathaṁ bhāvetabboti imassa padassa
  sabbappakārato atthavaṇṇanā samattāti.
      Yaṁ pana vuttaṁ samādhibhāvanāya ko ānisaṁsoti tattha.
  Diṭṭhadhammasukhavihārādi pañcavidho samādhibhāvanāya ānisaṁsoti.
  Tathā hi ye arahanto khīṇāsavā samāpajjitvā ekaggacittā sukhaṁ
  divasaṁ viharissāmāti samādhiṁ bhāventi tesaṁ appanāsamādhibhāvanā
  diṭṭhadhammasukhavihārānisaṁsā hoti. Tenāha bhagavā na kho panete
  cunda ariyassa vinaye sallekhā vuccanti diṭṭhadhammasukhavihārā ete
-------------------------------------------------
[page 198]
  Ariyassa vinaye vuccantīti 1-. Sekhaputhujjanānaṁ samāpattito vuṭṭhāya
  samāhitena cittena vipassissāmāti bhāvayataṁ vipassanāya padaṭṭhānattā
  appanāsamādhibhāvanāpi sambādhe okāsādhigamanayena upacārasamādhibhāvanāpi
  vipassanānisaṁsā hoti. Tenāha bhagavā samādhi bhikkhave
  bhāvetha samāhito bhikkhave bhikkhu yathābhūtaṁ pajānātīti 2-. Ye pana
  aṭṭha samāpattiyo nibbattetvā abhiññāpādakaṁ jhānaṁ samāpajjitvā
  samāpattito vuṭṭhāya ekopi hutvā bahudhā hotīti 3- vuttanayā
  abhiññāyo paṭṭhentā nibbattenti tesaṁ sati sati āyatane
  abhiññāpadaṭṭhānattā appanāsamādhibhāvanā abhiññānisaṁsā hoti.
  Tenāha bhagavā so yassa yassa ca abhiññāsacchikaraṇīyassa dhammassa
  cittaṁ abhininnāmeti abhiññāsacchikiriyāya tatra tatreva sakkhibhabbataṁ
  pāpuṇāti sati sati āyataneti 4-. Ye aparihīnajjhānā brahmaloke
  nibbattisāmāti brahmalokupapattiṁ paṭṭhentā vā apaṭṭhayamānā vāpi
  puthujjanā samādhito na parihāyanti tesaṁ bhavavisesāvahattā
  appanāsamādhibhāvanā bhavavisesānisaṁsā hoti. Tenāha bhagavā paṭhamajjhānaṁ
  parittaṁ bhāvetvā kattha uppajjanti brahmapārisajjānaṁ devānaṁ sahabyataṁ
  uppajjantītiādiṁ 5-. Upacārasamādhibhāvanāpi pana chakāmāvacarasugatibhavavisesaṁ
  āvahatiyeva. Ye pana ariyā aṭṭha samāpattiyo nibbattetvā
  nirodhasamāpattiṁ samāpajjitvā satta divasāni acittā hutvā diṭṭheva dhamme

  *  *  *  *  *  *
  Footnote: 1. Ma. mū. 12/73. 2. saṁ. khandhavāra. 17/18. 3. aṅ. chakka. 22/311.
  4. aṅ. tika. 20/331. 5. abhi. vi. 35/570.
-------------------------------------------------
[page 199]
  Nirodhanibbānaṁ patvā sukhaṁ viharissāmāti samādhiṁ bhāventi tesaṁ
  appanāsamādhibhāvanā nirodhānisaṁsā hoti. Tenāha soḷasahi ñāṇacariyāhi
  navahi samādhicariyāhi vasībhāvanāpaññā nirodhasamāpattiyā ñāṇanti 1-.
  Evamayaṁ diṭṭhadhammasukhavihārādi pañcavidho samādhibhāvanāya ānisaṁso.
          Tasmānekānisaṁsamhi kilesamalasodhane
          samādhibhāvanāyoge nappamajjeyya paṇḍitoti.
      Ettāvatā ca sīle patiṭṭhāya naro sapaññoti imissāya
  gāthāya sīlasamādhipaññāmukhena desite visuddhimagge samādhipi
  paridīpito hoti.
        Iti sādhujanapāmujjatthāya kate visuddhimagge
       samādhiniddeso nāma ekādasamo paricchedo.
      Paṭhamo sīlaniddeso dutiyo dhutaṅganiddeso tatiyo
  kammaṭhānaggahaṇaniddeso catuttho paṭhavīkasiṇaniddeso pañcamo
  sesakasiṇaniddeso chaṭṭho asubhaniddeso sattamo chānussatiniddeso aṭṭhamo
  sesānussatiniddeso navamo brahmavihāraniddeso dasamo āruppaniddeso
  paṭikūlasaññādhātuvavaṭṭhānadvayaniddeso ekādasamo hoti.
                       Iddhividhaniddeso
      idāni yāsaṁ lokikābhiññānaṁ vasena ayaṁ samādhibhāvanā
  abhiññānisaṁsāti vuttā tā abhiññā sampādetuṁ yasmā

  *  *  *  *  *  *
  Footnote: 1. khu. pa. 31/147.
-------------------------------------------------
[page 200]
  Paṭhavīkasiṇādīsu adhigatacatutthajjhānena yoginā yogo kātabbo evaṁ
  hissa sā samādhibhāvanā adhigatānisaṁsā ceva bhavissati thiratarā ca
  so adhigatānisaṁsāya thiratarāya samādhibhāvanāya samannāgato sukheneva
  paññābhāvanaṁ sampādessati tasmā abhiññākathaṁ tāva ārabhissāma.
  Bhagavatā hi adhigatacatutthajjhānasamādhīnaṁ kulaputtānaṁ
  samādhibhāvanānisaṁsadassanatthañceva uttaruttaripaṇītapaṇītadhammadesanatthañca so evaṁ
  samāhite citte parisuddhe pariyodāte anaṅgaṇe vigatupakilese
  mudubhūte kammaniye ṭhite āneñjappatte iddhividhāya cittaṁ abhinīharati
  abhininnāmeti so anekavihitaṁ iddhividhaṁ paccanubhoti ekopi hutvā
  bahudhā hotīti 1- ādinā nayena iddhividhaṁ dibbasotadhātuñāṇaṁ
  cetopariyañāṇaṁ pubbenivāsānussatiñāṇaṁ sattānaṁ cutūpapāte ñāṇanti
  pañca lokikābhiññā vuttā.
      Tattha ekopi hutvā bahudhā hotītiādikaṁ iddhivikubbanaṁ
  kātukāmena ādikammikena yoginā odātakasiṇapariyantesu aṭṭhasu
  kasiṇesu aṭṭha aṭṭha samāpattiyo nibbattetvā kasiṇānulomato
  kasiṇapaṭilomato kasiṇānulomapaṭilomato jhānānulomato jhānapaṭilomato
  jhānānulomapaṭilomato jhānānukkantakato 2- kasiṇukkantakato
  jhānakasiṇukkantakato aṅgasaṅkantito ārammaṇasaṅkantito
  aṅgārammaṇasaṅkantito aṅgavavaṭṭhāpanato ārammaṇavavaṭṭhāpanatoti imehi
  cuddasahi ākārehi cittaṁ paridametabbaṁ. Katamaṁ panettha kasiṇānulomaṁ .pe.

  *  *  *  *  *  *
  Footnote: 1. dī. Sī. 9/103. 2. jhānukkantakato. Yu. jhānukkantikato.
-------------------------------------------------
[page 201]
  Katamaṁ ārammaṇavavaṭṭhāpananti. Idha bhikkhu paṭhavīkasiṇe jhānaṁ
  samāpajjati tato āpokasiṇeti evaṁ paṭipāṭiyā aṭṭhasu kasiṇesu
  satakkhattumpi sahassakkhattumpi samāpajjati idaṁ kasiṇānulomaṁ nāma.
  Odātakasiṇato pana paṭṭhāya tatheva paṭilomakkamena samāpajjanaṁ
  kasiṇapaṭilomaṁ nāma. Paṭhavīkasiṇato paṭṭhāya yāva odātakasiṇaṁ
  odātakasiṇato paṭṭhāya yāva paṭhavīkasiṇanti evaṁ anulomapaṭilomavasena
  punappunaṁ samāpajjanaṁ kasiṇānulomapaṭilomaṁ nāma. Paṭhamajjhānato
  pana paṭṭhāya paṭipāṭiyā yāva nevasaññānāsaññāyatanaṁ tāva punappunaṁ
  samāpajjanaṁ jhānānulomaṁ nāma. Nevasaññānāsaññāyatanato paṭṭhāya
  yāva paṭhamajjhānaṁ tāva punappunaṁ samāpajjanaṁ jhānapaṭilomaṁ nāma.
  Paṭhamajjhānato paṭṭhāya yāva nevasaññānāsaññāyatanaṁ
  nevasaññānāsaññāyatanato paṭṭhāya ca yāva paṭhamajjhānanti evaṁ
  anulomapaṭilomavasena punappunaṁ samāpajjanaṁ jhānānulomapaṭilomaṁ nāma.
  Paṭhavīkasiṇe pana paṭhamajjhānaṁ samāpajjitvā tattheva tatiyaṁ samāpajjati tato
  tadeva ugghāṭetvā ākāsānañcāyatanaṁ tato ākiñcaññāyatananti
  evaṁ kasiṇaṁ anukkamitvā jhānasseva ekantarikabhāvena ukkamanaṁ
  jhānānukkantakaṁ 1- nāma. Evaṁ āpokasiṇādimūlakāpi yojanā kātabbā.
  Paṭhavīkasiṇe paṭhamajjhānaṁ samāpajjitvā puna tadeva tejokasiṇe tato
  nīlakasiṇe tato lohitakasiṇeti iminā nayena jhānaṁ anukkamitvā
  kasiṇasseva ekantarikabhāvena anukkamanaṁ kasiṇukkantakaṁ nāma.

  *  *  *  *  *  *
  Footnote: 1. jhānukkantakaṁ. Yu. jhānukkantikaṁ.
-------------------------------------------------
[page 202]
  Paṭhavīkasiṇe paṭhamajjhānaṁ samāpajjitvā tato tejokasiṇe tatiyaṁ nīlakasiṇaṁ
  ugghāṭetvā ākāsānañcāyatanaṁ lohitakasiṇato ākiñcaññāyatananti
  iminā nayena jhānassa ceva kasiṇassa ca ukkamanaṁ jhānakasiṇukkantakaṁ
  nāma. Paṭhavīkasiṇe pana paṭhamajjhānaṁ samāpajjitvā tattheva itaresampi
  samāpajjanaṁ aṅgasaṅkantikaṁ nāma. Paṭhavīkasiṇe paṭhamajjhānaṁ samāpajjitvā
  tadeva āpokasiṇe .pe. Tadeva odātakasiṇeti evaṁ sabbakasiṇesu
  ekasseva jhānassa samāpajjanaṁ ārammaṇasaṅkantikaṁ nāma. Paṭhavīkasiṇe
  paṭhamajjhānaṁ samāpajjitvā āpokasiṇe dutiyaṁ tejokasiṇe tatiyaṁ
  vāyokasiṇe catutthaṁ nīlakasiṇaṁ ugghāṭetvā ākāsānañcāyatanaṁ
  pītakasiṇato viññāṇañcāyatanaṁ lohitakasiṇato ākiñcaññāyatanaṁ
  odātakasiṇato nevasaññānāsaññāyatananti evaṁ ekantarikavasena
  aṅgānañca ārammaṇānañca saṅkamanaṁ aṅgārammaṇasaṅkantikaṁ nāma.
  Paṭhamajjhānaṁ pana pañcaṅgikanti vavaṭṭhāpetvā dutiyaṁ tivaṅgikaṁ tatiyaṁ
  duvaṅgikaṁ tathā catutthaṁ ākāsānañcāyatanaṁ .pe. Nevasaññā-
  nāsaññāyatananti evaṁ jhānaṅgamattasseva vavaṭṭhāpanaṁ aṅgavavaṭṭhāpanaṁ
  nāma. Tathā idaṁ paṭhavīkasiṇanti vavaṭṭhāpetvā idaṁ āpokasiṇaṁ .pe.
  Idaṁ odātakasiṇanti evaṁ ārammaṇamattasseva vavaṭṭhāpanaṁ
  ārammaṇavavaṭṭhāpanaṁ nāma. Aṅgārammaṇavavaṭṭhāpanampi eke icchanti.
  Aṭṭhakathāsu pana anāgatattā addhā taṁ bhāvanāmukhaṁ na hoti.
      Iti imehi pana cuddasahi ākārehi cittaṁ aparidametvā pubbe
  abhāvitabhāvano ādikammiko yogāvacaro iddhivikubbanaṁ sampādessatīti
-------------------------------------------------
[page 203]
  Netaṁ ṭhānaṁ vijjati. Ādikammikassa hi kasiṇaparikammampi bhāro.
  Satesu sahassesu vā ekova sakkoti. Katakasiṇaparikammassa
  nimittuppādanaṁ bhāro. Satesu sahassesu vā ekova sakkoti.
  Uppanne nimitte taṁ vaḍḍhetvā appanādhigamo bhāro. Satesu
  sahassesu vā ekova sakkoti. Adhigatappanassa cuddasahākārehi
  cittaparidamanaṁ bhāro. Satesu sahassesu vā ekova sakkoti.
  Cuddasahākārehi paridamitacittassāpi iddhivikubbanaṁ nāma bhāro.
  Satesu sahassesu vā ekova sakkoti. Iddhivikubbanappattassāpi
  khippanisantibhāvo 1- nāma bhāro. Satesu sahassesu vā ekova khippanisanti
  hoti. Therambatthale 2- mahārohaṇaguttattherassa hi gilānupaṭṭhānaṁ
  āgatesu tiṁsamattesu iddhimantasahassesu upasampadāya aṭṭhavassiko
  rakkhitatthero viya. Tassānubhāvo paṭhavīkasiṇaniddese vuttoyeva.
  Taṁ panassānubhāvaṁ disvā thero āha āvuso sace rakkhito
  nābhavissa sabbe garahappattā assāma nāgarājānaṁ rakkhituṁ
  nāsakkhiṁsūti tasmā attanova gahetvā vicaritabbaṁ āvudhaṁ nāma
  malaṁ sodhetvāva gahetvā vicarituṁ vaṭṭatīti. Te therassa ovāde
  ṭhatvā tiṁsasahassāpi bhikkhū khippanisantino ahesuṁ. Khippanisantiyāpi ca
  sati parassa patiṭṭhābhāvo bhāro. Satesu sahassesu vā ekova

  *  *  *  *  *  *
  Footnote: 1. khippaṁ nisanati nisāmanaṁ jhānacakkhunā paṭhavīkasiṇādijhānārammaṇassa dassanaṁ etassāti
  khippanisanti sīghataraṁ jhānaṁ samāpajjitāti ṭīkā. 2. ambataruṇacitaṁ mahāmahindat-
  therādīhi otiṇṇaṁ ṭhānanti ṭīkā.
-------------------------------------------------
[page 204]
  Sakkoti. Giribhaṇḍavāhanapūjāya 1- mārena aṅgāravasse pavattite
  ākāse paṭhaviṁ māpetvā aṅgārapassaṁ parittāyako thero viya.
      Balavapubbayogānaṁ pana buddhapaccekabuddhāggasāvakādīnaṁ vināpi
  iminā vuttappakārena bhāvanānukkamena arahattapaṭilābhavaseneva idañca
  iddhivikubbanaṁ aññe ca paṭisambhidādibhedā guṇā ijjhanti.
  Tasmā yathā pilandhanavikatiṁ kattukāmo suvaṇṇakāro aggidhamanādīhi
  suvaṇṇaṁ muduṁ kammaññaṁ katvāva karoti yathā ca bhājanavikatiṁ
  kattukāmo kumbhakāro mattikaṁ suparimadditaṁ muduṁ katvāva karoti
  evameva ādikammikena imehi cuddasahākārehi cittaṁ paridametvā
  chandasīsacittasīsaviriyasīsavīmaṁsāsīsasamāpajjanavasena ceva
  āvajjanādivasībhāvavasena ca muduṁ kammaññaṁ katvā iddhividhāya yogo
  karaṇīyo. Pubbahetusampannena pana kasiṇesu catutthajjhānamatte
  ciṇṇavasināpi kātuṁ vaṭṭati.
      Yathā panettha yogo kātabbo taṁ vidhiṁ dassento bhagavā
  so evaṁ samāhite cittetiādimāha. Tatrāyaṁ pālinayānusāreneva
  vinicchayakathā. Tattha soti so adhigatacatutthajjhāno yogī. Evanti
  catutthajjhānakkamanidassanametaṁ. Iminā paṭhamajjhānādhigamādikkamena
  catutthajjhānaṁ paṭilabhitvāti vuttaṁ hoti. Samāhiteti iminā
  catutthajjhānasamādhinā samāhite. Citteti rūpāvacaracitte.

  *  *  *  *  *  *
  Footnote: 1. giribhaṇḍavāhanapūjā nāma cetiyagiriṁ ādiṁ katvā sakaladīpe samudde ca yāva yojanā
  mahatī dīpapūjāti ṭīkā.
-------------------------------------------------
[page 205]
      Parisuddhetiādīsu pana. Upekkhāsatipārisuddhibhāvena parisuddhe.
  Parisuddhattāyeva pariyodāte pabhassareti vuttaṁ hoti. Sukhādīnaṁ
  paccayānaṁ ghātena vihatarāgādiaṅgaṇattā anaṅgaṇe. Anaṅgaṇattāyeva
  vigatupakilese. Aṅgaṇena hi cittaṁ upakilissati. Subhāvitattā
  mudubhūte vasībhāvappatteti vuttaṁ hoti. Vase vattamānaṁ hi
  cittaṁ mudunati vuccati. Muduttāyeva kammaniye kammakkhame
  kammayoggeti vuttaṁ hoti. Muduṁ hi cittaṁ kammaniyaṁ hoti
  sudhantamiva suvaṇṇaṁ. Tañca ubhayampi subhāvitattāyevāti.
  Yathāha. Nāhaṁ bhikkhave aññaṁ ekadhammampi samanupassāmi yaṁ
  evaṁ bhāvitaṁ bahulīkataṁ muduñca hoti kammaniyañca yathayidaṁ bhikkhave
  cittanti 1-. Etesu parisuddhabhāvādīsu ṭhitattā ṭhite. Ṭhitattāyeva
  āneñjappatte acale niriñjaneti vuttaṁ hoti. Mudukammaññabhāvena
  vā attano vase ṭhitattā ṭhite. Saddhādīhi pariggahitattā
  āneñjappatte. Saddhāpariggahitaṁ hi cittaṁ assaddhiyena na iñjati
  viriyapariggahitaṁ kosajjena na iñjati satipariggahitaṁ pamādena
  na iñjati samādhipariggahitaṁ uddhaccena na iñjati paññāpariggahitaṁ
  avijjāya na iñjati obhāsagataṁ kilesandhakārena na iñjati. Imehi
  chahi dhammehi pariggahitaṁ āneñjappattaṁ hoti. Evaṁ aṭṭhaṅgasamannāgataṁ
  cittaṁ abhinīhārakkhamaṁ hoti abhiññāsacchikaraṇīyānaṁ dhammānaṁ
  abhiññāsacchikiriyāya. Aparo nayo. Catutthajjhānasamādhinā samāhite

  *  *  *  *  *  *
  Footnote: 1. aṅ. eka. 20/11.
-------------------------------------------------
[page 206]
  Nīvaraṇadūrībhāvena parisuddhe vitakkādisamatikkamena pariyodāte
  jhānapaṭilābhapaccanīkānaṁ pāpakānaṁ icchāvacarānaṁ abhāvena anaṅgaṇe
  abhijjhādīnaṁ cittassa upakilesānaṁ vigamena vigatupakilese. Ubhayampi
  cetaṁ anaṅgaṇasuttavatthasuttānusārena 1- veditabbaṁ. Vasippattiyā
  mudubhūte iddhipādabhāvupagamena kammaniye bhāvanāpāripūriyā
  paṇītabhāvupagamena ṭhite āneñjappatte. Yathā āneñjappattaṁ hoti
  evaṁ ṭhiteti attho. Evampi aṭṭhaṅgasamannāgataṁ cittaṁ abhinīhārakkhamaṁ
  hoti abhiññāsacchikaraṇīyānaṁ dhammānaṁ abhiññāsacchikiriyāya pādakaṁ
  padaṭṭhānabhūtanti.
      Iddhividhāya cittaṁ abhinīharati abhininnāmetīti ettha.
  Ijjhanaṭṭhena iddhi nipphattiaṭṭhena paṭilābhaṭṭhena cāti vuttaṁ hoti.
  Yaṁ hi nippajjati paṭilabhati 2- ca taṁ ijjhatīti vuccati. Yathāha.
  Kāmaṁ kāmayamānassa tassa cetaṁ samijjhatīti 3-. Tathā nekkhammaṁ
  ijjhatīti iddhi paṭiharatīti pāṭihāriyaṁ arahattamaggo ijjhatīti iddhi
  paṭiharatīti pāṭihāriyanti 4-. Aparo nayo. Ijjhanaṭṭhena iddhi.
  Upāyasampadāyetaṁ adhivacanaṁ. Upāyasampadā hi ijjhati
  adhippetaphalappasavanato. Yathāha. Ayaṁ kho citto gahapati sīlavā
  kalyāṇadhammo sace paṇidahissati anāgatamaddhānaṁ rājā assaṁ cakkavattīti
  ijjhissati hi sīlavato cetopaṇidhisuddhattāti 5-. Aparo nayo.

  *  *  *  *  *  *
  Footnote: 1. vatthūpamasuttantipi vuccati. 2. Yu. paṭilabbhati. 3. khu. su. 25/484.
  4. khu. pa. 31/619. 5. saṁ. saḷā. 18/373. pāliyampana tassa kho ayaṁ
  ijjhissati sīlavato cetopaṇidhi sīlassa visuddhattāti dissati.
-------------------------------------------------
[page 207]
  Etāya sattā ijjhantīti iddhi. Ijjhantīti iddhā vuddhā
  ukkaṁsagatā hontīti vuttaṁ honti. Sā dasavidhā. Yathāha.
  Iddhiyoti dasa iddhiyo 1-. Puna caparaṁ āha katamā dasa iddhiyo
  adhiṭṭhānāiddhi vikubbanāiddhi manomayāiddhi ñāṇavipphārāiddhi
  samādhivipphārāiddhi ariyāiddhi kammavipākajāiddhi puññavato iddhi
  vijjāmayāiddhi tattha tattha sammā payogapaccayā ijjhanaṭṭhena
  iddhīti 2-
      tattha pakatiyā eko bahukaṁ āvajjati sataṁ vā sahassaṁ
  vā satasahassaṁ vā āvajjitvā ñāṇena adhiṭṭhāti bahuko homīti 3-
  evaṁ vibhajitvā dassitā iddhi adhiṭṭhānāvasena nipphannattā
  adhiṭṭhānāiddhi nāma. So pakativaṇṇaṁ vijahitvā kumārakavaṇṇaṁ
  vā dasseti nāgavaṇṇaṁ vā .pe. Vividhampi senābyūhaṁ dassetīti 4-
  evaṁ āgatā iddhi pakativaṇṇavijahanavikāravasena pavattatā vikubbanāiddhi
  nāma.
      Idha bhikkhu imamhā kāyā aññaṁ kāyaṁ abhinimmināti rūpiṁ
  manomayanti 5- iminā nayena āgatā iddhi sarīrabbhantare aññasseva
  manomayassa sarīrassa nipphattivasena pavattattā manomayāiddhi nāma.
      Ñāṇappavattito 6- pana pubbe vā pacchā vā taṁkhaṇe vā

  *  *  *  *  *  *
  Footnote: 1. 2. khu. pa. 31/589. pāliyampana sammappayogappaccayāti dissati.
  3. khu. pa. 31/592. 4. khu. pa. 31/596. 5. khu. pa. 31/597.
  6. Yu. ñāṇuppattito.
-------------------------------------------------
[page 208]
  Ñāṇānubhāvanibbatto viseso ñāṇavipphārāiddhi nāma. Vuttañhetaṁ
  aniccānupassanāya niccasaññāya pahānaṭṭho ijjhatīti
  ñāṇavipphārāiddhi .pe. Arahattamaggena sabbakilesānaṁ pahānaṭṭho
  ijjhatīti ñāṇavipphārāiddhi āyasmato bākulassa ñāṇavipphārāiddhi
  āyasmato saṅkiccassa ñāṇavipphārāiddhi āyasmato bhūtapālassa
  ñāṇavipphārāiddhīti 1-. Tattha āyasmā tāva bākulo daharova
  maṅgaladivase nadiyā nhāpiyamāno dhātiyā pamādena sote patito.
  Tamenaṁ maccho gilitvā bārāṇasītitthaṁ agamāsi. Tatra taṁ
  macchabandho gahetvā seṭṭhibhariyāya vikkīṇi. Sā macche sinehaṁ
  uppādetvā ahameva naṁ pacissāmīti phālentī macchakucchiyā
  suvaṇṇabimbaṁ viya dārakaṁ disvā putto me laddhoti somanassajātā
  ahosi. Iti macchakucchiyaṁ arogabhāvo āyasmato bākulassa
  pacchimabhavikassa tena attabhāvena paṭilabhitabbārahattamaggañāṇānubhāvena
  nibbattattā ñāṇavipphārāiddhi nāma. Vatthu pana vitthārena
  kathetabbaṁ. Saṅkiccattherassa pana gabbhagatasseva mātā kālamakāsi.
  Tassā citakaṁ āropetvā sūlehi vijjhitvā jhāpiyamānāya dārako
  sūlakoṭiyā akkhikūṭe pahāraṁ labhitvā saddamakāsi. Tato naṁ
  dārako jīvatīti otāretvā kucchiṁ phāletvā dārakaṁ ayyikāya
  adaṁsu. So tāya paṭijaggito vuḍḍhimanvāya pabbajitvā saha
  paṭisambhidāhi arahattaṁ pāpuṇi. Iti vuttanayeneva dārucitakāya

  *  *  *  *  *  *
  Footnote: 1. khu. pa. 31/597.
-------------------------------------------------
[page 209]
  Arogabhāvo āyasmato saṅkiccassa ñāṇavipphārāiddhi nāma.
  Bhūtapāladārakassa pana pitā rājagahe daliddamanusso. So dārūnaṁ
  atthāya sakaṭena aṭaviṁ gantvā dārubhāraṁ katvā sāyaṁ nagaradvārasamīpaṁ
  patto. Athassa goṇā yugaṁ ossajjitvā nagaraṁ pavisiṁsu.
  So sakaṭamūle puttakaṁ nisīdāpetvā goṇānaṁ anupadaṁ gacchanto
  nagarameva pāvisi. Tassa anikkhantasseva dvāraṁ pidahitaṁ.
  Dārakassa vāḷayakkhānucaritepi bahinagare tiyāmarattiṁ arogabhāvo
  vuttanayeneva ñāṇavipphārāiddhi nāma. Vatthu pana vitthāretabbaṁ.
      Samādhito pubbe vā pacchā vā taṁkhaṇe vā samathānubhāvanibbatto
  viseso samādhivipphārāiddhi. Vuttañhetaṁ paṭhamajjhānena
  nīvaraṇānaṁ pahānaṭṭho ijjhatīti samādhivipphārāiddhi .pe.
  Nevasaññānāsaññāyatanasamāpattiyā ākiñcaññāyatanasaññāya pahānaṭṭho
  ijjhatīti samādhivipphārāiddhi āyasmato sārīputtassa
  samādhivipphārāiddhi āyasmato sañjīvassa āyasmato khāṇukoṇḍaññassa
  uttarāya upāsikāya sāmāvatiyā upāsikāya samādhivipphārāiddhīti 1-.
  Tattha yadā āyasmato sārīputtassa mahāmoggallānattherena
  saddhiṁ kapotakandarāya viharato juṇhāya rattiyā navoropitehi
  kesehi ajjhokāse nisinnassa eko duṭṭhayakkho sahāyakena yakkhena
  vāriyamānopi sīse pahāraṁ adāsi yassa meghassa viya gajjito
  saddo ahosi tadā thero tassa paharaṇasamaye samāpattiṁ

  *  *  *  *  *  *
  Footnote: 1. kha. pa. 31/598.
-------------------------------------------------
[page 210]
  Appesi. Athassa tena pahārena na koci ābādho ahosi.
  Ayaṁ tassāyasmato samādhivipphārāiddhi. Vatthu pana udāne
  āgatameva. Sañjīvattheraṁ pana nirodhasamāpannaṁ kālakatoti
  sallakkhetvā gopālakā tiṇakaṭṭhagomayāni saṅkaḍḍhitvā aggiṁ
  adaṁsu. Therassa cīvare aṁsumattampi na jhāyittha. Ayamassa
  anupubbasamāpattivasena pavattasamathānubhāvanibbattā 1- samādhivipphārāiddhi.
  Vatthu pana sutte āgatameva. Khāṇukoṇḍaññatthero
  pana pakatiyāva samāpattibahulo. So aññatarasmiṁ araññe rattiṁ
  samāpattiṁ appetavā nisīdi. Pañcasatā corā bhaṇḍakaṁ thenetvā
  gacchantā idāni amhākaṁ anupathaṁ 2- āgacchantā natthīti vissamitukāmā
  bhaṇḍakaṁ oropayamānā khāṇuko ayanti maññamānā therasseva
  upari sabbabhaṇḍakāni ṭhapesuṁ. Tesaṁ vissamitvā gacchantānaṁ
  paṭhamaṁ ṭhapitabhaṇḍassa gahaṇakāle kālaparicchedavasena thero vuṭṭhāsi.
  Te therassa calanākāraṁ disvā bhītā viraviṁsu. Thero mā bhāyittha
  upāsakā bhikkhu ahanti āha. Te āgantvā vanditvā
  theragatena pasādena pabbajitvā saha paṭisambhidāhi arahattaṁ
  pāpuṇiṁsu. Ayamettha pañcahi bhaṇḍakasatehi ajjhotthaṭassa therassa
  ābādhābhāvo samādhivipphārāiddhi. Uttarā pana upāsikā
  puṇṇakaseṭṭhissa dhītā. Tassā sirimā nāma gaṇikā issāpakatā
  tattatelakaṭāhaṁ sīse āsiñci. Uttarā taṁkhaṇaṁyeva mettaṁ

  *  *  *  *  *  *
  Footnote: 1. Yu..ṇibbattattā. 2. anupadaṁ.
-------------------------------------------------
[page 211]
  Samāpajji. Telaṁ pokkharapattato udakabindu viya vivaṭṭamānaṁ agamāsi.
  Ayamassā samādhivipphārāiddhi. Vatthu pana vitthāretabbaṁ. Sāmāvatī
  nāma udenassa rañño aggamahesī. Māgaṇḍiyabrāhmaṇo attano
  dhītāya aggamahesiṭṭhānaṁ paṭṭhayamāno tassā vīṇāya āsīvisaṁ
  pakkhipāpetvā rājānaṁ āha mahārāja sāmāvatī taṁ māretukāmā
  vīṇāya āsīvisaṁ gahetvā pariharatīti. Rājā taṁ disvā kupito
  sāmāvatiṁ vadhissāmīti dhanuṁ āropetvā visapītaṁ khurappaṁ sannayhi.
  Sāmāvatī saparivārā rājānaṁ mettāya phari. Rājā saraṁ neva
  khipituṁ na oropetuṁ sakkonto vedhamāno aṭṭhāsi. Tato naṁ
  devī āha kiṁ mahārāja kilamasīti. Āma kilamāmīti. Tenahi
  dhanuṁ oropehīti. Saro rañño pādamūleyeva pati. Tato naṁ
  devī mahārāja na appaduṭṭhassa padussitabbanti ovadi. Iti
  rañño saraṁ muñcituṁ avisahanabhāvo sāmāvatiyā upāsikāya
  samādhivipphārāiddhīti.
      Paṭikūlādīsu appaṭikūlasaññīvihārādikā pana ariyāiddhi nāma.
  Katamā ariyāiddhi idha bhikkhu sace ākaṅkhati paṭikūle appaṭikūlasaññī 1-
  vihareyyanti appaṭikūlasaññī tattha viharati .pe. Upekkhako
  tattha viharati sato sampajānoti 2-. Ayañhi cetovasippattānaṁ ariyānaṁyeva
  sambhavato ariyāiddhīti vuccati. Etāya hi samannāgato
  khīṇāsavo bhikkhu paṭikūle aniṭṭhe vatthusmiṁ mettāpharaṇaṁ vā

  *  *  *  *  *  *
  Footnote: 1. Ma. paṭikūlasaññī. 2. khu. pa. 31/599.
-------------------------------------------------
[page 212]
  Dhātumanasikāraṁ vā karonto appaṭikūlasaññī viharati appaṭikūle iṭṭhe vatthusmiṁ
  asubhapharaṇaṁ vā aniccanti manasikāraṁ vā karonto paṭikūlasaññī
  viharati. Tathā paṭikūlāpaṭikūlesu tadeva mettāpharaṇaṁ vā dhātumanasikāraṁ
  vā karonto appaṭikūlasaññī viharati appaṭikūlapaṭikūlesu ca tadeva
  asubhapharaṇaṁ vā aniccanti manasikāraṁ vā karonto paṭikūlasaññī viharati
  cakkhunā rūpaṁ disvā neva sumano hotītiādinā 1- nayena vuttaṁ
  pana chaḷaṅgupekkhaṁ pavattayamāno paṭikkūle ca appaṭikūle ca tadubhayaṁ
  abhinivajjetvā upekkhako viharati sato sampajāno. Paṭisambhidāyaṁ hi
  kathaṁ paṭikūle appaṭikūlasaññī viharati aniṭṭhasmiṁ vatthusmiṁ mettāya vā
  pharati dhātuto vā upasaṁharatītiādinā 2- nayena ayameva attho vibhattoti.
  Iti cetovasippattānaṁ ariyānaṁyeva sambhavato ariyāiddhīti vuccati.
      Pakkhiādīnaṁ pana vehāsagamanādikā kammavipākajāiddhi nāma.
  Yathāha. Katamā kammavipākajāiddhi sabbesaṁ pakkhīnaṁ sabbesaṁ devānaṁ
  ekaccānaṁ manussānaṁ ekaccānaṁ vinipātikānaṁ ayaṁ kammavipākajāiddhīti 3-.
  Ettha hi sabbesaṁ pakkhīnaṁ jhānaṁ vā vipassanaṁ vā vināyeva
  ākāsena gamanaṁ tathā sabbesaṁ devānaṁ paṭhamakappikānañca ekaccānaṁ
  manussānaṁ tathā piyaṅkaramātā 4- yakkhinī uttaramātā pussamittā 5-
  dhammaguttāti evamādīnaṁ ekaccānaṁ vinipātikānaṁ ākāsena gamanaṁ
  kammavipākajāiddhīti.

  *  *  *  *  *  *
  Footnote: 1. aṅ. chakka. 22/310. 2. khu. pa. 31/599. 3. khu. pa. 31/600.
  4. Ma. piyaṅkuramātā. 5. Ma. phussamittā.
-------------------------------------------------
[page 213]
      Cakkavattiādīnaṁ vehāsagamanādikā pana puññavato iddhi nāma.
  Yathāha. Katamā puññavato iddhi rājā cakkavatti vehāsaṁ gacchati
  saddhiṁ caturaṅginiyā senāya antamaso assabandhagobandhapurise upādāya
  jotikassa gahapatissa puññavato iddhi jaṭilassa gahapatissa
  puññavato iddhi ghosakassa gahapatissa puññavato iddhi meṇḍakassa
  gahapatissa puññavato iddhi pañcannaṁ mahāpuññānaṁ puññavato
  iddhīti 1-. Saṅkhepato pana paripākaṁ gate puññasambhāre
  ijjhanakaviseso puññavato iddhi. Ettha ca jotikassa gahapatissa paṭhaviṁ
  bhinditvā maṇipāsādo uṭṭhahi catusaṭṭhī ca kapparukkhāti ayamassa
  puññavato iddhi. Jaṭilakassa asītihattho suvaṇṇapabbato nibbatti.
  Ghosakassa sattaṭṭhānesu māraṇatthāya upakkame katepi arogabhāvo
  puññavato iddhi. Meṇḍakassa ekakasitamatte padese
  sattaratanamayānaṁ meṇḍakānaṁ pātubhāvo puññavato iddhi. Pañca
  mahāpuññā nāma meṇḍakaseṭṭhī tassa bhariyā candapadumasiri putto
  dhanañjayaseṭṭhī suṇisā sumanadevī dāso puṇṇo nāmāti. Tesu
  seṭṭhissa sīsanhātassa ākāsaṁ ullokanakāle aḍḍhaterasakoṭṭhasahassāni
  ākāsato rattasālīnaṁ pūrenti. Bhariyāya nāḷikodanamattampi
  gahetvā sakalajambūdīpavāsike parivisamānāya bhattaṁ na khīyati.
  Puttassa sahassatthavikaṁ gahetvā sakalajambūdīpavāsikānampi dentassa
  kahāpaṇā na khīyanti. Suṇisāya ekaṁ vīhitumbaṁ gahetvā

  *  *  *  *  *  *
  Footnote: 1. khu. pa. 31/600.
-------------------------------------------------
[page 214]
  Sakalajambūdīpavāsīnampi bhājayamānāya dhaññaṁ na khīyati. Dāsassa ekena
  naṅgalena kasato ito satta ito sattāti cuddasa maggā honti.
  Ayaṁ nesaṁ puññavato iddhi.
      Vijjādharādīnaṁ vehāsagamanādikā pana vijjāmayāiddhi. Yathāha.
  Katamā vijjāmayāiddhi vijjādharā vijjaṁ parijappitvā vehāsaṁ
  gacchanti ākāse antalikkhe hatthimpi dassenti .pe. Vividhampi
  senābyūhaṁ dassentīti 1-.
      Tena tena pana sammāpayogena tassa tassa kammassa ijjhanaṁ
  tattha tattha sammāpayogapaccayā ijjhanaṭṭhena iddhi. Yathāha.
  Nekkhammena kāmacchandassa pahānaṭṭho ijjhatīti tattha tattha
  sammāpayogapaccayā ijjhanaṭṭhena iddhi .pe. Arahattamaggena
  sabbesaṁ kilesānaṁ pahānaṭṭho ijjhatīti tattha tattha sammāpayogapaccayā
  ijjhanaṭṭhena iddhīti 2-. Ettha ca paṭipattisaṅkhātasseva
  sammāpayogassa dīpanavasena purimapālisadisāva pāli āgatā.
  Aṭṭhakathāyaṁ pana sakaṭabyūhādikaraṇavasena yaṅkiñci sippakammaṁ yaṅkiñci
  vejjakammaṁ tiṇṇaṁ vedānaṁ uggahaṇaṁ tiṇṇaṁ piṭakānaṁ uggahaṇaṁ
  antamaso kasanavappanādīni upādāya taṁ taṁ kammaṁ nibbattaviseso
  tattha tattha sammāpayogapaccayā ijjhanaṭṭhena iddhīti āgatā.
      Iti imāsu dasasu iddhīsu iddhividhāyāti imasmiṁ pade
  adhiṭṭhānāiddhiyeva āgatā. Imasmiṁ panatthe

  *  *  *  *  *  *
  Footnote: 1. khu. pa. 31/601. 2. khu. pa. 31/601.
-------------------------------------------------
[page 215]
  Vikubbanāiddhimanomayāiddhiyo 1- icchitabbā eva.
      Iddhividhāyāti iddhikoṭṭhāsāya iddhivikappāya vā. Cittaṁ
  abhinīharati abhininnāmetīti so bhikkhu vuttappakāravasena tasmiṁ citte
  abhiññāpādakajjhāne jāte iddhividhādhigamatthāya parikammacittaṁ
  abhinīharati kasiṇārammaṇato apanetvā iddhividhābhimukhaṁ peseti.
  Abhininnāmetīti adhigantabbaṁ iddhipoṇaṁ 2- iddhipabbhāraṁ karoti.
  Soti so evaṁ katacittābhinīhāro bhikkhu. Anekavihitanti anekavidhaṁ
  nānappakāraṁ. Iddhividhanti iddhikoṭṭhāsaṁ. Paccanubhotīti paccanubhavati
  phusati sacchikaroti pāpuṇātīti attho.
      Idānissa anekavihitabhāvaṁ dassento ekopi hutvātiādimāha.
  Tattha ekopi hutvāti iddhikaraṇato pubbeva pakatiyā
  ekopi hutvā. Bahudhā hotīti bahūnaṁ santike caṅkamitukāmo vā
  sajjhāyaṁ vā kattukāmo pañhaṁ vā pucchitukāmo hutvā satampi
  sahassampi hoti. Kathaṁ panāyamevaṁ hoti. Iddhiyā catasso
  bhūmiyo cattāro pādā aṭṭha padāni soḷasa ca mūlāni sampādetvā
  ñāṇena adhiṭṭhahanto.
      Tattha catasso bhūmiyoti cattāri jhānāni veditabbāni.
  Vuttañhetaṁ dhammasenāpatinā iddhiyā katamā catasso bhūmiyo
  vivekajabhūmi paṭhamajjhānaṁ pītisukhabhūmi dutiyajjhānaṁ upekkhāsukhabhūmi
  tatiyajjhānaṁ adukkhamasukhabhūmi catutthajjhānaṁ iddhiyā imā catasso

  *  *  *  *  *  *
  Footnote: 1. Yu. vikubbanāmnomayāiddhiyopi. 2. adhigantabbaiddhipoṇanti ekapadameva.
-------------------------------------------------
[page 216]
  Bhūmiyo iddhilābhāya iddhipaṭilābhāya iddhivikubbanatāya iddhivisavitāya
  iddhivasitāya iddhivesārajjāya saṁvattantīti 1-. Ettha ca purimāni
  tīṇi jhānāni tasmā pītipharaṇena ca sukhapharaṇena ca sukhasaññañca
  lahusaññañca okkamitvā lahumudukammaññakāyo hutvā iddhiṁ
  pāpuṇāti tasmā iminā pariyāyena iddhilābhāya saṁvattanato
  sambhārabhūmiyoti veditabbāni. Catutthaṁ pana iddhilābhāya pakatibhūmiyeva.
      Cattāro pādāti cattāro iddhipādā veditabbā. Vuttañhetaṁ
  iddhiyā katame cattāro pādā idha bhikkhu chandasamādhipadhāna-
  saṅkhārasamannāgataṁ iddhipādaṁ bhāveti viriyacittavīmaṁsasamādhipadhāna-
  saṅkhārasamannāgataṁ iddhipādaṁ bhāveti iddhiyā ime cattāro pādā
  iddhilābhāya .pe. Iddhivesārajjāya saṁvattantīti 2-. Ettha ca
  chandahetuko chandādhiko vā samādhi chandasamādhi. Kattukamyatāchandaṁ
  adhipatiṁ karitvā paṭiladdhasamādhissetaṁ adhivacanaṁ. Padhānabhūtā
  saṅkhārā padhānasaṅkhārā. Catukiccasādhakassa sammappadhānaviriyassetaṁ
  adhivacanaṁ. Samannāgatanti chandasamādhinā ca padhānasaṅkhārehi ca upetaṁ.
  Iddhipādanti nipphattipariyāyena vā ijjhanaṭṭhena iddhi ijjhanti
  etāya sattā iddhā vuddhā ukkaṁsagatā hontīti iminā vā pariyāyena
  iddhīti saṅkhaṁ gatānaṁ abhiññācittasampayuttānaṁ chandasamādhipadhānasaṅkhārānaṁ
  adhiṭṭhānaṭṭhena pādabhūtaṁ sesacittacetasikarāsinti attho.
  Vuttañhetaṁ iddhipādoti tathābhūtassa vedanākkhandho .pe.

  *  *  *  *  *  *
  Footnote: 1. khu. pa. 31/589. 2. khu. pa. 31/588.
-------------------------------------------------
[page 217]
  Viññāṇakkhandhoti 1-. Athavā pajjate anenāti pādo pāpuṇiyatīti
  attho. Iddhiyā pādo iddhipādo. Chandādīnametaṁ adhivacanaṁ.
  Yathāha. Chandaṁ ce bhikkhave bhikkhu nissāya labhati samādhiṁ labhati
  cittassekaggataṁ ayaṁ vuccati chandasamādhi so anuppannānaṁ
  pāpakānaṁ .pe. Padahati ime vuccanti padhānasaṅkhārā iti
  ayañca chando ayañca chandasamādhi ime ca padhānasaṅkhārā ayaṁ
  vuccati bhikkhave chandasamādhipadhānasaṅkhārasamannāgato iddhipādoti 2-.
  Evaṁ sesiddhipādesupi attho veditabbo.
      Aṭṭha padānīti chandādīni aṭṭha padāni veditabbāni. Vuttañhetaṁ
  iddhiyā katamāni aṭṭha padāni chandaṁ ce bhikkhu nissāya labhati
  samādhiṁ labhati cittassekaggataṁ chando na samādhi samādhi na
  chando añño chando añño samādhi viriyaṁ ce bhikkhu cittaṁ ce
  bhikkhu vīmaṁsaṁ ce bhikkhu nissāya labhati samādhiṁ labhati cittassekaggataṁ
  vīmaṁsā na samādhi samādhi na vīmaṁsā aññā vīmaṁsā añño
  samādhi iddhiyā imāni aṭṭha padāni iddhilābhāya .pe.
  Iddhivesārajjāya saṁvattantīti 3-. Ettha hi iddhiṁ uppādetukamyatāchando
  samādhinā ekato niyuttova iddhilābhāya saṁvattati. Tathā
  viriyādayo. Tasmā imāni aṭṭha padāni vuttānīti veditabbāni.
      Soḷasa mūlānīti soḷasahi ākārehi aneñjatā cittassa
  veditabbā. Vuttañhetaṁ iddhiyā katī mūlāni soḷasa mūlāni

  *  *  *  *  *  *
  Footnote: 1. abhi. vi. 35/294. 2. saṁ. mahāvāra. 19/345. 3. khu. pa. 31/590.
-------------------------------------------------
[page 218]
  Anonataṁ cittaṁ kosajjena na iñjatīti āneñjaṁ anunnataṁ cittaṁ
  uddhaccena na iñjatīti āneñjaṁ anabhinataṁ cittaṁ rāgena na iñjatīti
  āneñjaṁ anupanataṁ cittaṁ byāpādena na iñjatīti āneñjaṁ anissitaṁ
  cittaṁ diṭṭhiyā na iñjatīti āneñjaṁ appaṭibaddhaṁ cittaṁ chandarāgena
  na iñjatīti āneñjaṁ vippamuttaṁ cittaṁ kāmarāgena na iñjatīti
  āneñjaṁ visaṁyuttaṁ cittaṁ kilesena na iñjatīti āneñjaṁ vimariyādīkataṁ
  cittaṁ kilesamariyādena na iñjatīti āneñjaṁ ekattagataṁ
  cittaṁ nānattakilesena na iñjatīti āneñjaṁ saddhāya pariggahitaṁ
  cittaṁ assaddhiyena na iñjatīti āneñjaṁ viriyena pariggahitaṁ
  cittaṁ kosajjena na iñjatīti āneñjaṁ satiyā pariggahitaṁ cittaṁ
  pamādena na iñjatīti āneñjaṁ samādhinā pariggahitaṁ cittaṁ
  uddhaccena na iñjatīti āneñjaṁ paññāya pariggahitaṁ cittaṁ
  avijjāya na iñjatīti āneñjaṁ obhāsagataṁ cittaṁ avijjandhakārena
  na iñjatīti āneñjaṁ iddhiyā imāni soḷasa mūlāni iddhilābhāya
  .pe. Iddhivesārajjāya saṁvattantīti 1-.
      Kāmañca esa attho evaṁ samāhite cittetiādināpi
  siddhoyeva. Paṭhamajjhānādīnaṁ pana iddhiyā bhūmipādapadamūlabhāvadassanatthaṁ
  puna vutto. Purimo ca suttesu āgatanayo. Ayaṁ
  paṭisambhidāyaṁ. Iti ubhayattha asammohatthampi puna vutto.
      Ñāṇena adhiṭṭhahantoti svāyaṁ cete iddhiyā

  *  *  *  *  *  *
  Footnote: 1. khu. pa. 31/590.
-------------------------------------------------
[page 219]
  Bhūmipādapadamūlabhūte dhamme sampādetvā abhiññāpādakajjhānaṁ samāpajjitvā
  vuṭṭhāya sace sataṁ icchati sataṁ homi sataṁ homīti parikammaṁ katvā
  puna abhiññāpādakajjhānaṁ samāpajjitvā vuṭṭhāya adhiṭṭhāti.
  Adhiṭṭhānacittena saheva sataṁ hoti. Sahassādīsupi eseva nayo.
  Sace evaṁ na ijjhati puna parikammaṁ katvā dutiyampi samāpajjitvā
  vuṭṭhāya adhiṭṭhātabbaṁ. Saṁyuttaṭṭhakathāyaṁ hi ekavāraṁ dvivāraṁ
  samāpajjituṁ vaṭṭatīti vuttaṁ. Tattha pādakajjhānacittaṁ nimittārammaṇaṁ
  parikammacittāni satārammaṇāni vā sahassārammaṇāni vā. Tāni
  ca kho vaṇṇavasena no paṇṇattivasena. Adhiṭṭhānacittampi
  tatheva satārammaṇaṁ vā sahassārammaṇaṁ vā. Taṁ pubbe vuttaṁ
  appanācittamiva gotrabhūanantaraṁ ekameva uppajjati
  rūpāvacaracatutthajjhānikaṁ. Yampi hi paṭisambhidāyaṁ vuttaṁ pakatiyā eko
  bahukaṁ āvajjati sataṁ vā sahassaṁ vā satasahassaṁ vā āvajjitvā
  ñāṇena adhiṭṭhāti bahuko homīti bahuko hoti yathāyasmā
  cullapanthakoti 1- tatrāpi āvajjatīti parikammavaseneva vuttaṁ āvajjitvā
  ñāṇena adhiṭṭhātīti abhiññāñāṇavasena vuttaṁ tasmā bahukaṁ āvajjati
  tato tesaṁ parikammacittānaṁ avasāne samāpajjati samāpattito
  vuṭṭhahitvā puna bahuko homīti āvajjitvā tato paraṁ pavattānaṁ tiṇṇaṁ
  catunnaṁ vā pubbabhāgacittānaṁ anantarā uppannena sanniṭṭhāpanavasena
  adhiṭṭhānanti laddhanāmena ekeneva abhiññāñāṇena adhiṭṭhātīti

  *  *  *  *  *  *
  Footnote: 1. khu. pa. 31/592.
-------------------------------------------------
[page 220]
  Evamettha attho daṭṭhabbo. Yaṁ pana vuttaṁ yathāyasmā
  cullapanthakoti taṁ bahudhābhāvassa kāyasakkhidassanatthaṁ vuttaṁ. Taṁ
  pana vatthunā dīpetabbaṁ.
      Te kira dve bhātaro panthe jātattā panthakāti nāmaṁ labhiṁsu.
  Tesaṁ jeṭṭho mahāpanthako. So pabbajitvā saha paṭisambhidāhi
  arahattaṁ pāpuṇi arahā hutvā cullapanthakaṁ pabbājetvā
                padmaṁ yathā kokanudaṁ sugandhaṁ
                pāto siyā phullamavītagandhaṁ
                aṅgīrasaṁ passa virocamānaṁ
                tapantamādiccamivantalikkheti
  imaṁ gāthamādāsi. So taṁ catūhi māsehi paguṇaṁ kātuṁ nāsakkhi.
  Atha naṁ thero abhabbo tvaṁ sāsaneti vihārato nīharati. Tasmiṁ
  ca kāle thero bhattuddesako hoti. Jīvako theraṁ upasaṅkamitvā
  sve bhante bhagavatā saddhiṁ pañca bhikkhusatāni gahetvā amhākaṁ
  gehe bhikkhaṁ gaṇhathāti āha. Theropi ṭhapetvā cullapanthakaṁ
  sesānaṁ adhivāsemīti adhivāsesi. Cullapanthako dvārakoṭṭhake ṭhatvā
  rodati. Bhagavā dibbacakkhunā disvā taṁ upasaṅkamitvā kasmā
  rodasīti āha. So taṁ pavattiṁ ācikkhi. Bhagavā na sajjhāyaṁ
  kātuṁ asakkonto mama sāsane abhabbo nāma hoti mā soci
  bhikkhūti taṁ bāhāyaṁ gahetvā vihāraṁ pavisitvā iddhiyāva pilotikakhaṇḍaṁ
  abhinimminitvā adāsi handa bhikkhu imaṁ parimajjanto rajoharaṇaṁ
-------------------------------------------------
[page 221]
  Rajoharaṇanti punappunaṁ sajjhāyaṁ karohīti. Tassa tathā karoto
  taṁ kāḷavaṇṇaṁ ahosi. So suparisuddhaṁ vatthaṁ natthettha doso
  attabhāvassa panāyaṁ dosoti saññaṁ paṭilabhitvā pañcasu khandhesu
  ñāṇaṁ otaritvā vipassanaṁ vaḍḍhetvā anulomato gotrabhūsamīpaṁ
  pāpesi. Athassa bhagavā obhāsagāthā abhāsi
                rāgo rajo na capana reṇu vuccati
                rāgassetaṁ adhivacanaṁ rajoti
                etaṁ rajaṁ vippajahitva paṇḍitā
                viharanti te vigatarajassa 1- sāsane
                    .pe. 2- Doso .pe.
                Moho rajo na capana reṇu vuccati
                mohassetaṁ adhivacanaṁ rajoti
                etaṁ rajaṁ vippajahitva paṇḍitā
                viharanti te vigatarajassa sāsaneti.
  Tassa gāthāpariyosāne catusambhidāchaḷabhiññāparivārā 3- nava
  lokuttaradhammā hatthagatāva ahesuṁ. Satthā dutiyadivase jīvakassa gehaṁ
  agamāsi saddhiṁ bhikkhusaṅghena. Atha dakkhiṇodakāvasāne yāguyā
  diyyamānāya hatthena pattaṁ pidahi. Jīvako kiṁ bhanteti pucchi.
  Vihāre eko bhikkhu atthīti. So purisaṁ pesesi gaccha ayyaṁ
  gahetvā sīghaṁ ehīti. Vihārato nikkhamante pana bhagavati

  *  *  *  *  *  *
  Footnote: 1. Ma. vītarajassa. 2. purimapelyālo atireko viya dissati.
  3. Ma. catupaṭisambhidā....
-------------------------------------------------
[page 222]
          Sahassakkhattumattānaṁ nimminitvāna panthako
          nisīdi ambavane ramme yāva kālappavedanāti.
      Atha so puriso gantvā kāsāvehi ekapajjotaṁ ārāmaṁ disvā
  āgantvā bhikkhūhi bharito bhante ārāmo nāhaṁ jānāmi katamo
  so ayyoti āha. Tato naṁ bhagavā āha gaccha yaṁ paṭhamaṁ
  passasi taṁ cīvarakaṇṇe gahetvā satthā taṁ āmantetīti vatvā
  ānehīti. So gantvā therasseva cīvarakaṇṇe aggahesi. Tāvadeva
  sabbe nimmitā antaradhāyiṁsu. Thero gaccha tvanti taṁ uyyojetvā
  mukhadhovanādisarīrakiccaṁ niṭṭhāpetvā paṭhamataraṁ gantvā paññattāsane
  nisīdi. Idaṁ sandhāya vuttaṁ yathāyasmā cullapanthakoti.
      Tatra ye te bahū nimmitā te aniyametvā nimmitattā
  iddhimatā sadisāva honti. Ṭhānanisajjādīsu vā bhāsitatuṇhībhāvādīsu
  vā yaṁ yaṁ iddhimā karoti taṁ tadeva karonti. Sace pana
  nānāvaṇṇe kātukāmo hoti keci paṭhamavaye keci majjhimavaye
  keci pacchimavaye tathā dīghakese upaḍḍhamuṇḍe missakakese
  upaḍḍharattacīvare paṇḍukacīvare padabhāṇadhammakathāsarabhaññapañha-
  pucchanapañhavisajjanapacanacīvarasibbanadhovanādīni 1- karonte aparepi vā
  nānappakārake kātukāmo hoti tena pādakajjhānato vuṭṭhāya
  ettakā bhikkhū paṭhamavayā hontūtiādinā nayena parikammaṁ katvā
  puna samāpajjitvā vuṭṭhāya adhiṭṭhātabbaṁ. Adhiṭṭhānacittena saddhiṁ

  *  *  *  *  *  *
  Footnote: 1. Yu....pañhāvissajjanarajanapacana...iti dissati.
-------------------------------------------------
[page 223]
  Icchiticchitappakārāyeva hontīti. Esa nayo bahudhāpi hutvā
  eko hotītiādīsu. Ayaṁ pana viseso.
      Iminā bhikkhunā evaṁ bahubhāvaṁ nimminitvā puna ekova
  hutvā caṅkamissāmi sajjhāyaṁ karissāmi pañhaṁ pucchissāmīti
  cintetvā vā ayaṁ vihāro appabhikkhuko sace keci āgamissanti kuto
  ime ettakā ekasadisā bhikkhū addhā therassa esa ānubhāvoti maṁ
  jānissantīti appicchatāya vā antarāva eko homīti icchantena
  pādakajjhānaṁ samāpajjitvā vuṭṭhāya eko homīti parikammaṁ katvā
  puna samāpajjitvā vuṭṭhāya eko homīti adhiṭṭhātabbaṁ.
  Adhiṭṭhānacittena saddhiṁyeva eko hoti. Evaṁ akaronto pana
  yathāparicchinnakālavasena sayameva eko hoti.
      Āvibhāvaṁ tirobhāvanti ettha āvibhāvaṁ karoti tirobhāvaṁ
  karotīti ayamattho. Idameva hi sandhāya paṭisambhidāyaṁ vuttaṁ
  āvibhāvanti kenaci anāvaṭaṁ hoti appaṭicchannaṁ vivaṭaṁ pākaṭaṁ
  tirobhāvanti kenaci āvaṭaṁ hoti paṭicchannaṁ pihitaṁ paṭikujjitanti 1-.
  Tatrāyaṁ iddhimā āvibhāvaṁ kātukāmo andhakāraṁ vā ālokaṁ
  karoti paṭicchannaṁ vā vivaṭaṁ anāpāthaṁ vā āpāthaṁ karoti.
  Kathaṁ. Ayaṁ hi yathā paṭicchannopi dūre ṭhitopi vā dissati evaṁ
  attānaṁ vā paraṁ vā kātukāmo pādakajjhānato vuṭṭhāya idaṁ
  andhakāraṭṭhānaṁ ālokajātaṁ hotūti vā idaṁ paṭicchannaṁ vivaṭaṁ

  *  *  *  *  *  *
  Footnote: 1. khu. pa. 31/592.
-------------------------------------------------
[page 224]
  Hotūti vā idaṁ anāpāthaṁ āpāthaṁ hotūti vā āvajjitvā
  parikammaṁ katvā vuttanayeneva adhiṭṭhāti. Saha adhiṭṭhānacittena
  yathādhiṭṭhitameva hoti. Pare dūre ṭhitāpi passanti. Sayampi
  passitukāmo passati.
      Etaṁ pana pāṭihāriyaṁ kena katapubbanti. Bhagavatā. Bhagavā
  hi cullasubhaddāya nimantito vissukammunā nimmitehi pañcahi
  kūṭāgārasatehi sāvatthito sattayojanabbhantaraṁ sāketaṁ gacchanto
  yathā sāketanagaravāsino sāvatthīvāsike passanti sāvatthīvāsino ca
  sāketanagaravāsike passanti evaṁ adhiṭṭhāsi. Nagaramajjheva otaritvā
  paṭhaviṁ dvidhā bhinditvā yāva avīciṁ ākāsañca dvidhā viyūhitvā yāva
  brahmalokaṁ dassesi. Devorohaṇenapi ca ayamattho vibhāvetabbo.
  Bhagavā kira yamakapāṭihāriyaṁ katvā caturāsītipāṇasahassāni bandhanā
  pamocetvā atītabuddhā yamakapāṭihāriyāvasāne kuhiṁ gatāti āvajjitvā
  tāvatiṁsabhavanaṁ gatāti addasa. Athekena pādena paṭhavītalaṁ akkamitvā
  dutiyaṁ yugandharapabbate patiṭṭhapetvā puna purimapādaṁ uddharitvā
  sinerumatthakaṁ akkamitvā tattha paṇḍukambalasilātale vassaṁ upagantvā
  sannipatitānaṁ dasasahassacakkavāḷadevatānaṁ ādito paṭṭhāya
  abhidhammakathaṁ ārabhi bhikkhācāravelāya nimmitabuddhaṁ māpesi so
  dhammaṁ deseti. Bhagavā nāgalatādantakaṭṭhaṁ khāditvā anotattadahe
  mukhaṁ dhovitvā uttarakurūsu piṇḍapātaṁ gahetvā anotattadahatīre
  paribhuñjati. Sārīputtatthero tattha gantvā bhagavantaṁ vandati. Bhagavā
-------------------------------------------------
[page 225]
  Ajja ettakaṁ dhammaṁ desesinti therassa nayaṁ deti. Evaṁ tayo māse
  abbocchinnaṁ abhidhammakathaṁ kathesi. Taṁ sutvā asītikoṭidevatānaṁ
  dhammābhisamayo ahosi. Yamakapāṭihāriye sannipatitāpi dvādasayojanā
  parisā bhagavantaṁ passitvāva gamissāmāti khandhavāraṁ bandhitvā
  aṭṭhāsi. Taṁ cullānāthapiṇḍikaseṭṭhīyeva sabbapaccayehi upaṭṭhāsi.
  Manussā kuhiṁ bhagavāti jānanatthāya anuruddhattheraṁ yāciṁsu.
  Thero ālokaṁ vaḍḍhetvā addasa dibbena cakkhunā tattha
  vassupagataṁ bhagavantaṁ disvā ārocesi. Te bhagavato vandanatthāya
  mahāmoggallānattheraṁ yāciṁsu. Thero parisāmajjheyeva mahāpaṭhaviyaṁ
  nimmujjitvā sinerupabbataṁ vinibbijjhitvā tathāgatapādamūle bhagavato
  pāde vandamānova ummujjitvā bhagavantaṁ etadavoca jambūdīpavāsino
  bhante bhagavato pāde vanditvā passitvāva gamissāmāti vadantīti.
  Bhagavā āha kuhiṁ pana te moggallāna etarahi jeṭṭhabhātā
  dhammasenāpatīti. Saṅkassanagare bhanteti. Ye moggallāna maṁ
  duṭṭhukāmā sve saṅkassanagaraṁ āgacchantu ahaṁ sve
  mahāpavāraṇāpuṇṇamāsīuposathadivase saṅkassanagare otarissāmīti. Sādhu
  bhanteti thero dasabalaṁ vanditvā āgatamaggeneva oruyha manussānaṁ santikaṁ
  sampāpuṇi. Gamanāgamanakāleva yathā naṁ manussā passanti evaṁ
  adhiṭṭhāsi. Idaṁ tāvettha mahāmoggallānatthero āvibhāvapāṭihāriyaṁ
  akāsi. So evaṁ āgato taṁ pavuttiṁ ārocetvā dūranti
  saññaṁ akatvā katapātarāsāva nikkhamathāti āha. Bhagavā sakkassa
-------------------------------------------------
[page 226]
  Devarañño ārocesi mahārāja sve manussalokaṁ gacchāmīti.
  Devarājā vissukammaṁ āṇāpesi tāta sve bhagavā manussalokaṁ
  gantukāmo tisso sopāṇapantiyo māpehi ekaṁ kanakamayaṁ
  ekaṁ rajatamayaṁ ekaṁ maṇimayanti. So tathā akāsi. Bhagavā
  dutiyadivase sinerumuddhani ṭhatvā puratthimaṁ lokadhātuṁ olokesi.
  Anekāni cakkavāḷasatasahassāni vivaṭāni hutvā ekaṅgaṇaṁ viya
  pakāsiṁsu. Yathā ca puratthimena evaṁ pacchimenapi uttarenapi
  dakkhiṇenapi sabbaṁ vivaṭamaddasa. Heṭṭhāpi yāva avīciṁ upari yāva
  akaniṭṭhabhavanaṁ tāva addasa. Taṁdivasaṁ kira lokavivaraṇaṁ nāma ahosi.
  Manussāpi deve passanti devāpi manusse. Tattha neva manussā
  uddhaṁ olokenti na devā adho olokenti sabbe sammukhāva
  aññamaññaṁ passanti. Bhagavā majjhe maṇimayena sopāṇena otarati
  chakāmāvacaradevā vāmapasse kanakamayena suddhāvāsā ca mahābrahmā
  ca dakkhiṇapasse rajatamayena. Devarājā pattacīvaraṁ aggahesi.
  Mahābrahmā tiyojanikaṁ setacchattaṁ. Suyāmo vālavījaniṁ.
  Pañcasikho gandhabbaputto tigāvutamattaṁ veluvapaṇḍuvīṇaṁ gahetvā
  tathāgatassa pūjaṁ karonto otarati. Taṁdivasaṁ bhagavantaṁ disvā buddhabhāvāya
  pihaṁ anuppādetvā ṭhitasatto nāma natthīti. Idamettha bhagavā
  āvibhāvapāṭihāriyaṁ akāsi.
      Apica tāmbapaṇṇidīpe taḷaṅgaravāsī 1- dhammadinnattheropi

  *  *  *  *  *  *
  Footnote: 1. Ma. vāḷaṅkaravāsī.
-------------------------------------------------
[page 227]
  Tissamahāvihāre cetiyaṅgaṇamhi nisīditvā tīhi bhikkhave dhammehi
  samannāgato bhikkhu apaṇṇakapaṭipadaṁ paṭipanno hotīti 1- apaṇṇakasuttaṁ
  kathento heṭṭhāmukhaṁ vījaniṁ akāsi. Yāva avīcito ekaṅgaṇaṁ
  ahosi. Tato uparimukhaṁ akāsi. Yāva brahmalokā ekaṅgaṇaṁ
  ahosi. Thero nirayabhayena tajjetvā saggasukhena ca palobhetvā
  dhammaṁ deseti. Keci sotāpannā ahesuṁ keci sakadāgāmī
  anāgāmī arahantoti.
      Tirobhāvaṁ kātukāmo pana ālokaṁ vā andhakāraṁ karoti
  appaṭicchannaṁ vā paṭicchannaṁ āpāthaṁ vā anāpāthaṁ karoti. Kathaṁ.
  Ayaṁ hi yathā appaṭicchannopi samīpe ṭhitopi vā na dissati evaṁ
  attānaṁ vā paraṁ vā kātukāmo pādakajjhānato vuṭṭhāya idaṁ
  ālokaṭṭhānaṁ andhakāraṁ hotūti vā idaṁ appaṭicchannaṁ paṭicchannaṁ
  hotūti vā idaṁ āpāthaṁ anāpāthaṁ hotūti vā āvajjitvā
  parikammaṁ katvā vuttanayeneva adhiṭṭhāti. Saha adhiṭṭhānacittena
  yathādhiṭṭhitameva hoti. Pare samīpe ṭhitāpi na passanti. Sayampi
  apassitukāmo na passati.
      Etaṁ pana pāṭihāriyaṁ kena katapubbanti. Bhagavatā. Bhagavā
  hi yasakulaputtaṁ samīpe nisinnaṁyeva yathā naṁ pitā na passati
  evamakāsi. Tathā vīsatiyojanasataṁ mahākappinassa paccuggamanaṁ katvā
  taṁ anāgāmiphale amaccasahassañcassa sotāpattiphale patiṭṭhapetvā

  *  *  *  *  *  *
  Footnote: 1. aṅ. tika. 20/142.
-------------------------------------------------
[page 228]
  Tassa anumaggaṁ āgatā sahassitthīparivārā anojā devī āgantvā
  samīpe nisinnāpi yathā saparisaṁ rājānaṁ na passati tathā katvā
  api bhante rājānaṁ passathāti vutte kiṁ pana te rājānaṁ gavesituṁ
  varaṁ udāhu attānanti attānaṁ bhanteti vatvā nisinnāya tassā
  tathā dhammaṁ desesi yathā sā saddhiṁ itthīsahassena sotāpattiphale
  patiṭṭhāti amaccā anāgāmiphale rājā arahatteti. Apica
  tāmbapaṇṇidīpaṁ āgatadivase yadā attanā saddhiṁ āgate avasese
  rājā na passati evaṁ karontena mahindattherenāpi idaṁ katameva.
      Apica sabbampi pākaṭapāṭihāriyaṁ āvibhāvaṁ nāma.
  Apākaṭapāṭihāriyaṁ tirobhāvaṁ nāma. Tattha pākaṭapāṭihāriye iddhipi
  paññāyatieva iddhimāpi. Taṁ yamakapāṭihāriyena dīpetabbaṁ. Tatra
  hi idha tathāgato yamakapāṭihāriyaṁ karoti asādhāraṇaṁ sāvakehi.
  Uparimakāyato aggikkhandho pavattati heṭṭhimakāyato udakadhārā
  pavattatīti evaṁ ubhayaṁ paññāyittha. Apākaṭapāṭihāriye iddhiyeva
  paññāyati na iddhimā. Taṁ mahākasuttena ca brahmanimantanikasuttena
  ca dīpetabbaṁ. Tatra hi āyasmato ca mahākassa
  bhagavato ca iddhiyeva paññāyittha na iddhimā. Yathāha.
  Ekamantaṁ nisinno kho citto gahapati āyasmantaṁ mahākaṁ etadavoca
  sādhu me bhante ayyo mahāko 1- uttarimanussadhammaṁ iddhipāṭihāriyaṁ
  dassetūti tenahi tvaṁ gahapati āḷinde uttarāsaṅgaṁ paññāpetvā

  *  *  *  *  *  *
  Footnote: 1. pāliyampana mahakoti dissati.
-------------------------------------------------
[page 229]
  Tiṇakalāpaṁ okāsehīti. Evaṁ bhanteti kho citto gahapati āyasmato
  mahākassa paṭisuṇitvā āḷinde uttarāsaṅgaṁ paññāpetvā
  tiṇakalāpaṁ okāsesi. Athakho āyasmā mahāko vihāraṁ pavisitvā
  tathārūpaṁ iddhābhisaṅkhāraṁ abhisaṅkhāresi yathā tāḷacchiggalena ca
  aggaḷantarikāya ca acci nikkhamitvā tiṇāni jhāpesi uttarāsaṅgaṁ
  na jhāpesi 1-. Yathāvāha. Athakhvāhaṁ bhikkhave tathārūpaṁ iddhābhisaṅkhāraṁ
  abhisaṅkhāresiṁ ettāvatā brahmā ca brahmaparisā ca brahmapārisajjā
  ca saddaṁ ca me sossanti na ca maṁ dakkhissantīti antarahito
  imaṁ gāthaṁ abhāsi
        bhavevāhaṁ bhayaṁ disvā bhavañca vibhavesinaṁ
        bhavaṁ nābhivadiṁ kiñci nandiñca na upādiyinti 2-.
      Tirokuḍḍaṁ tiropākāraṁ tiropabbataṁ asajjamāno gacchati
  seyyathāpi ākāseti ettha. Tirokuḍḍanti parakuḍḍaṁ. Kuḍḍassa
  parabhāganti vuttaṁ hoti. Esa nayo itaresu. Kuḍḍoti ca
  gehabhittiyā etaṁ adhivacanaṁ. Pākāroti gehavihāragāmādīnaṁ
  parikkhepapākāro. Pabbatoti paṁsupabbato vā pāsāṇapabbato vā.
  Asajjamānoti alaggamāno. Seyyathāpi ākāseti ākāse viya.
  Etaṁ gantukāmena pana ākāsakasiṇaṁ samāpajjitvā vuṭṭhāya kuḍḍaṁ
  vā pākāraṁ vā sinerucakkavāḷesupi aññataraṁ pabbataṁ vā āvajjitvā
  kataparikammena ākāso hotūti adhiṭṭhātabbo. Ākāsoyeva

  *  *  *  *  *  *
  Footnote: 1. saṁ. saḷā. 18/358. 2. Ma. mū. 12/596.
-------------------------------------------------
[page 230]
  Hoti. Adho otaritukāmassa uddhaṁ vā ārohitukāmassa susiro
  hoti. Vinivijjhitvā gantukāmassa chiddo. So tattha asajjamāno
  gacchatipi. Tipiṭakacūḷābhayatthero panetthāha ākāsakasiṇasamāpajjanaṁ
  āvuso kimatthiyaṁ (kimānisaṁsaṁ) kiṁ hatthiassādīni abhinimmitukāmo
  hatthiassādikasiṇāni samāpajjati nanu yattha katthaci kasiṇe parikammaṁ
  katvā aṭṭhasamāpattivasībhāvoyeva pamāṇaṁ yaṁ yaṁ icchati taṁ tadeva
  hotīti. Bhikkhū āhaṁsu pāliyā bhante ākāsakasiṇaṁyeva āgataṁ
  tasmā avassametaṁ vattabbanti. Tatrāyaṁ pāli pakatiyā
  ākāsakasiṇasamāpattiyā lābhī hoti tirokuḍḍaṁ tiropākāraṁ tiropabbataṁ
  āvajjati āvajjitvā ñāṇena adhiṭṭhāti ākāso hotūti ākāso
  hoti so tirokuḍḍaṁ tiropākāraṁ tiropabbataṁ asajjamāno gacchati
  yathā manussā pakatiyā aniddhimanto kenaci anāvaṭe aparikkhitte
  asajjamānā gacchanti evameva so iddhimā cetovasippatto
  tirokuḍḍaṁ tiropākāraṁ tiropabbataṁ asajjamāno gacchati seyyathāpi
  ākāseti 1-. Sace panassa bhikkhuno adhiṭṭhahitvā gacchantassa
  antarā pabbato vā rukkho vā uṭṭheti kiṁ puna samāpajjitvā
  adhiṭṭhātabbanti. Doso natthīti. Puna samāpajjitvā adhiṭṭhānaṁ hi
  upajjhāyassa santike nissayaggahaṇasadisaṁ hoti. Iminā ca pana
  bhikkhunā ākāso hotūti adhiṭṭhitattā ākāso hotiyeva.
  Purimādhiṭṭhānabaleneva cassa antarā añño pabbato vā rukkho

  *  *  *  *  *  *
  Footnote: 1. khu. pa. 31/593.
-------------------------------------------------
[page 231]
  Vā utumayo uṭṭhahissatīti aṭṭhānametaṁ. Aññena iddhimatā
  nimmitena 1- paṭhamanimmānaṁ balavaṁ hoti. Itarena tassa uddhaṁ vā
  adho vā gantabbaṁ.
      Paṭhaviyāpi ummujjanimmujjanti ettha. Ummujjanti uṭṭhānaṁ
  vuccati. Nimmujjanti saṁsīdanaṁ. Ummujjañca nimmujjañca
  ummujjanimmujjaṁ. Evaṁ kātukāmena āpokasiṇaṁ samāpajjitvā vuṭṭhāya
  ettake ṭhāne paṭhavī udakaṁ hotūti paricchinditvā parikammaṁ katvā
  vuttanayeneva adhiṭṭhātabbaṁ. Saha adhiṭṭhānena yathāparicchinnaṭṭhāne
  paṭhavī udakameva hoti. So tattha ummujjanimmujjaṁ karoti.
  Tatrāyaṁ pāli pakatiyā āpokasiṇasamāpattiyā lābhī hoti paṭhaviṁ
  āvajjati āvajjitvā ñāṇena adhiṭṭhāti udakaṁ hotūti udakaṁ
  hoti so paṭhaviyā ummujjanimmujjaṁ karoti yathā manussā
  pakatiyā aniddhimanto udake ummujjanimmujjaṁ karonti evameva
  so iddhimā cetovasippatto paṭhaviyā ummujjanimmujjaṁ karoti
  seyyathāpi udaketi 2-. Na kevalañca ummujjanimmujjameva
  nhānapānamukhadhovanabhaṇḍakadhovanādīsu yaṁ yaṁ icchati taṁ taṁ karoti. Na
  kevalañca udakameva sappitelamadhuphāṇitādīsupi yaṁ yaṁ icchati taṁ
  taṁ idañcidañca ettakaṁ hotūti āvajjitvā parikammaṁ katvā
  adhiṭṭhahantassa yathādhiṭṭhitameva hoti. Uddharitvā bhājanagataṁ
  karontassa sappi sappiyeva hoti telādīni telādīniyeva udakaṁ

  *  *  *  *  *  *
  Footnote: 1. Ma. Yu. nimmite pana. 2. khu. pa. 31/593.
-------------------------------------------------
[page 232]
  Udakameva. So tattha temitukāmova temeti na temitukāmo na
  temeti. Tasseva ca sā paṭhavī udakaṁ hoti avasesajanassa
  paṭhavīyeva. Tattha manussā pattikāpi gacchanti yānādīhipi gacchanti
  kasikammādīnipi karontiyeva. Sace panāyaṁ tesampi udakaṁ hotūti
  icchati hotiyeva. Paricchinnakālaṁ pana atikkamitvā yaṁ pakatiyā
  ghaṭataḷākādīsu udakaṁ taṁ ṭhapetvā avasesaṁ paricchinnaṭṭhānaṁ paṭhavīyeva
  hoti.
      Udakepi abhijjamāneti ettha. Yaṁ udakaṁ akkamitvā saṁsīdati
  taṁ bhijjamānanti vuccati. Viparītaṁ abhijjamānaṁ. Evaṁ gantukāmena
  pana paṭhavīkasiṇaṁ samāpajjitvā vuṭṭhāya ettake ṭhāne udakaṁ paṭhavī
  hotūti paricchinditvā parikammaṁ katvā vuttanayeneva adhiṭṭhātabbaṁ.
  Saha adhiṭṭhānena yathāparicchinnaṭṭhāne udakaṁ paṭhavīyeva hoti. So
  tattha gacchati. Tatrāyaṁ pāli pakatiyā paṭhavīkasiṇasamāpattiyā
  lābhī hoti udakaṁ āvajjati āvajjitvā ñāṇena adhiṭṭhāti
  paṭhavī hotūti paṭhavī hoti so abhijjamāne udake gacchati
  yathā manussā pakatiyā aniddhimanto abhijjamānāya paṭhaviyā gacchanti
  evameva so iddhimā cetovasippatto abhijjamāne udake gacchati
  seyyathāpi paṭhaviyanti 1-. Na kevalañca gacchati yaṁ yaṁ iriyāpathaṁ
  icchati taṁ taṁ karoti. Na kevalañca paṭhavimeva maṇisuvaṇṇa-
  pabbatarukkhādīsupi yaṁ yaṁ icchati taṁ taṁ vuttanayeneva āvajjitvā

  *  *  *  *  *  *
  Footnote: 1. khu. pa. 31/593.
-------------------------------------------------
[page 233]
  Adhiṭṭhāti yathādhiṭṭhitameva hoti. Tasseva ca taṁ udakaṁ paṭhavī
  hoti sesajanassa udakameva. Macchakacchapā ca udakajātādayo 1-
  ca yathāruciṁ vicaranti. Sace panāyaṁ aññesampi manussānaṁ taṁ
  paṭhaviṁ kātuṁ icchati karotiyeva. Paricchinnakālātikkamena pana
  udakameva hoti.
      Pallaṅkena kamatīti pallaṅkena gacchati. Pakkhī sakuṇoti
  pakkhehi yuttasakuṇo. Evaṁ kātukāmena pana paṭhavīkasiṇaṁ samāpajjitvā
  vuṭṭhāya sace nisinno gantumicchati pallaṅkappamāṇaṁ ṭhānaṁ
  paricchinditvā parikammaṁ katvā vuttanayeneva adhiṭṭhātabbaṁ sace
  nipanno gantukāmo hoti mañcappamāṇaṁ sace padasā gantukāmo
  hoti maggappamāṇanti evaṁ yathānurūpaṁ ṭhānaṁ paricchinditvā
  vuttanayeneva paṭhavī hotūti adhiṭṭhātabbaṁ. Saha adhiṭṭhānā paṭhavīyeva
  hoti. Tatrāyaṁ pāli ākāsepi pallaṅkena kamati seyyathāpi
  pakkhī sakuṇoti pakatiyā paṭhavīkasiṇasamāpattiyā lābhī hoti
  ākāsaṁ āvajjati āvajjitvā ñāṇena adhiṭṭhāti paṭhavī hotūti
  paṭhavī hoti so ākāse antalikkhe caṅkamatipi tiṭṭhatipi nisīdatipi
  seyyampi kappeti yathā manussā pakatiyā aniddhimanto paṭhaviyaṁ
  caṅkamantipi .pe. Seyyampi kappenti evameva so iddhimā
  cetovasippatto ākāse antalikkhe caṅkamatipi .pe. Seyyampi
  kappetīti 2-. Ākāse gantukāmena ca bhikkhunā dibbacakkhulābhināpi

  *  *  *  *  *  *
  Footnote: 1. Ma. Yu. udakakākādayo. 2. khu. pa. 31/594.
-------------------------------------------------
[page 234]
  Bhavitabbaṁ. Kasmā. Antare utusamuṭṭhānā vā
  pabbatarukkhādayo honti nāgasupaṇṇādayo vā ussuyantā māpenti
  tesaṁ dassanatthaṁ. Te pana disvā kiṁ kātabbanti. Pādakajjhānaṁ
  samāpajjitvā vuṭṭhāya ākāso hotūti parikammaṁ katvā adhiṭṭhātabbaṁ.
  Thero panāha samāpattisamāpajjanaṁ āvuso kimatthiyaṁ nanu
  samāhitamevassa cittaṁ tena yaṁ yaṁ ṭhānaṁ ākāso hotūti
  adhiṭṭhāti ākāsoyeva hotīti. Kiñcāpi evamāha athakho
  tirokuḍḍapāṭihāriye vuttanayeneva paṭipajjitabbaṁ. Apica okāse
  orohaṇatthampi iminā dibbacakkhulābhinā bhavitabbaṁ. Ayaṁ hi sace
  anokāse nhānatitthe vā gāmadvāre vā orohati mahājanassa
  pākaṭo hoti tasmā dibbacakkhunā passitvā anokāsaṁ vajjetvā
  okāse otaratīti.
      Imepi candimasūriye 1- evaṁ mahiddhike evaṁ mahānubhāve pāṇinā
  parāmasati parimajjatīti ettha. Candimasūriyānaṁ dvācattālīsayojanasahassassa
  upari caraṇena mahiddhikatā tīsu dīpesu ekakkhaṇe ālokakaraṇena
  mahānubhāvatā veditabbā. Evaṁ uparicaraṇāalokakaraṇehi
  vā mahiddhike teneva mahiddhikattena mahānubhāvena. Parāmasatīti
  pariggaṇhati ekadese vā chupati. Parimajjatīti samantato
  ādāsatalaṁ viya parimajjati. Ayaṁ panassa iddhi abhiññāpādakajjhānavaseneva
  ijjhati. Natthettha kasiṇasamāpattiniyamo. Vuttañhetaṁ

  *  *  *  *  *  *
  Footnote: 1. candimasuriyeti bhaveyya. evamuparipi.
-------------------------------------------------
[page 235]
  Paṭisambhidāyaṁ imepi candimasūriye .pe. Parimajjatīti idha so iddhimā
  cetovasippatto candimasūriye āvajjati āvajjitvā ñāṇena adhiṭṭhāti
  hatthapāse hontūti hatthapāse honti so nisinnako vā nipannako
  vā candimasūriye pāṇinā āmasati parāmasati parimajjati yathā manussā
  pakatiyā aniddhimanto kiñcideva rūpagataṁ hatthapāse āmasanti
  parāmasanti parimajjanti evameva so iddhimā .pe. Parimajjatīti 1-.
  Svāyaṁ yadi icchati gantvā pārāmasituṁ gantvā parāmasati yadi pana
  idheva nisinnako vā nipannako vā parāmasitukāmo hoti hatthapāse
  hotūti adhiṭṭhāti. Adhiṭṭhānabalena vaṇṭā muttatālaphalaṁ viya āgantvā
  hatthapāse ṭhite vā parāmasati hatthaṁ vā vaḍḍhetvā. Vaḍḍhentassa
  pana kiṁ upādinnakaṁ vaḍḍheti 2- anupādinnakanti. Upādinnakaṁ nissāya
  anupādinnakaṁ vaḍḍheti 2-. Tattha tipiṭakacūḷanāgatthero āha kiṁ
  panāvuso upādinnakaṁ khuddakampi mahantampi na hoti nanu yadā bhikkhu
  tāḷacchiddādīhi nikkhamati tadā upādinnakaṁ khuddakaṁ hoti yadā mahantaṁ
  attabhāvaṁ karoti tadā mahantaṁ hoti mahāmoggallānattherassa viyāti.
      Ekasmiṁ kira samaye anāthapiṇḍiko gahapati bhagavato dhammadesanaṁ
  sutvā sve bhante pañcahi bhikkhusatehi saddhiṁ amhākaṁ gehe bhikkhaṁ
  gaṇhathāti nimantetvā pakkāmi. Bhagavā adhivāsetvā taṁdivasaṁ 3-
  rattibhāgañcāpi vītināmetvā paccūsasamaye dasasahassalokadhātuṁ olokesi.
  Athassa nandopanando nāgarājā ñāṇamukhe āpāthaṁ āgacchi.

  *  *  *  *  *  *
  Footnote: 1. khu. pa. 31/594. 2. Ma. Yu. vaḍḍhati. 3. taṁdivasāvasesaṁ rattibhāgañca.
-------------------------------------------------
[page 236]
  Bhagavā ayaṁ nāgarājā mayhaṁ ñāṇamukhe āpāthaṁ āgacchati atthi
  nukho assa upanissayoti āvajjento ayaṁ micchādiṭṭhiko tīsu ratanesu
  appasannoti disvā ko nu kho imaṁ micchādiṭṭhito viveceyyāti
  āvajjento mahāmoggallānattheraṁ addasa. Tato pabhātāya rattiyā
  sarīrapaṭijagganaṁ katvā āyasmantaṁ ānandaṁ āmantesi ānanda
  pañcannaṁ bhikkhusatānaṁ ārocehi tathāgato devacārikaṁ gacchatīti.
      Taṁ divasañca nandopanandassa āpānabhūmiṁ sajjayiṁsu. So
  dibbaratanapallaṅke dibbena setacchattena dhāriyamāne tividhanāṭakehi
  ceva nāgaparisāya ca parivuto dibbabhājanesu upaṭṭhāpitaṁ annapānavidhiṁ
  olokayamāno nisinno hoti. Atha bhagavā yathā nāgarājā
  passati tathā katvā tassa vitānamatthakeneva pañcahi bhikkhusatehi
  saddhiṁ tāvatiṁsadevalokābhimukho pāyāsi.
      Tena kho pana samayena nandopanandassa nāgarājassa evarūpaṁ
  pāpakaṁ diṭṭhigataṁ uppannaṁ hoti ime hi nāma muṇḍakā samaṇakā
  amhākaṁ uparūparibhavanena devānaṁ tāvatiṁsabhavanaṁ pavisantipi nikkhamantipi
  na idāni ito paṭṭhāya imesaṁ amhākaṁ matthake pādapaṁsuṁ
  okīrantānaṁ gantuṁ dassāmīti. Uṭṭhāya sinerupādaṁ gantvā taṁ
  attabhāvaṁ vijahitvā sineruṁ sattakkhattuṁ bhogehi parikkhipitvā upari
  phaṇaṁ katvā tāvatiṁsabhavanaṁ avakujjena phaṇena gahetvā adassanaṁ gamesi.
      Athakho āyasmā raṭṭhapālo bhagavantaṁ etadavoca pubbe
  bhante imasmiṁ padese ṭhito sineruṁ passāmi sineruparibhaṇḍaṁ
-------------------------------------------------
[page 237]
  Passāmi tāvatiṁsaṁ passāmi vejayantaṁ passāmi vejayantapāsādassa
  upari dhajaṁ passāmi ko nu kho bhante hetu ko paccayo
  yaṁ etarahi neva sineruṁ passāmi .pe. Na vejayantapāsādassa
  upari dhajaṁ passāmīti. Ayaṁ raṭṭhapāla nandopanando nāma
  nāgarājā tumhākaṁ kupito sineruṁ sattakkhattuṁ bhogehi parikkhipitvā
  upari phaṇena paṭicchādetvā andhakāraṁ katvā ṭhitoti. Damemi naṁ
  bhanteti. Na bhagavā anujāni. Athakho āyasmā bhaddiyo āyasmā
  rāhuloti anukkamena sabbepi bhikkhū uṭṭhahiṁsu. Na bhagavā anujāni.
  Avasāne mahāmoggallānatthero ahaṁ bhante damemīti āha.
  Damehi moggallānāti bhagavā anujāni.
      Thero attabhāvaṁ vijahitvā mahantaṁ nāgarājavaṇṇaṁ
  abhinimminitvā nandopanandaṁ cuddasakkhattuṁ bhogehi parikkhipitvā tassa
  phaṇamatthake attano phaṇaṁ ṭhapetvā sinerunā saddhiṁ abhinippīḷesi.
  Nāgarājā dhūmāsi 1-. Theropi na tuyhaṁyeva sarīre dhūmo atthi
  mayhampi atthīti dhūmāsi. Nāgarājassa dhūmo theraṁ na bādhati
  therassa pana dhūmo nāgarājānaṁ bādhati. Tato nāgarājā pajjali.
  Theropi na tuyhaṁyeva sarīre aggi atthi mayhampi atthīti
  pajjali. Nāgarājassa tejo theraṁ na bādhati therassa pana tejo
  nāgarājānaṁ bādhati. Nāgarājā ayaṁ maṁ sinerunā saddhiṁ
  abhinippīḷetvā dhūmāyati ceva pajjalati cāti cintetvā bho tvaṁ

  *  *  *  *  *  *
  Footnote: 1. Yu. padhūmāsi. padhūmāyītipi. evamuparipi.
-------------------------------------------------
[page 238]
  Kosīti paṭipucchi. Ahaṁ kho nanda moggallānoti. Bhante
  attano bhikkhubhāvena tiṭṭhāhīti. Thero taṁ attabhāvaṁ vijahitvā
  tassa dakkhiṇakaṇṇasotena pavisitvā vāmakaṇṇasotena nikkhamaṁ.
  Vāmakaṇṇasotena pavisitvā dakkhiṇakaṇṇasotena nikkhami. Tathā
  dakkhiṇanāsasotena pavisitvā vāmanāsasotena nikkhami.
  Vāmanāsasotena pavisitvā dakkhiṇanāsasotena nikkhami. Tato nāgarājā
  mukhaṁ vivari. Thero mukhena pavisitvā antokucchiyaṁ pācīnena ca
  pacchimena ca caṅkamati. Bhagavā moggallāna manasikarohi
  mahiddhiko esa nāgoti āha. Thero mayhaṁ kho bhante cattāro
  iddhipādā bhāvitā bahulīkatā yānīkatā vatthukatā anuṭṭhitā paricitā
  susamāraddhā tiṭṭhatu bhante nandopanando ahaṁ nandopanandasadisānaṁ
  nāgarājānaṁ satampi sahassampi satasahassampi dameyyanti
  āha.
      Nāgarājāpi cintesi pavisanto tāva me na diṭṭho
  nikkhamanakāle idāni naṁ dāṭhantare pakkhipitvā saṅkhādissāmīti cintetvā
  nikkhama bhante mā maṁ antokucchiyaṁ aparāparaṁ caṅkamanto bādhayitthāti
  āha. Thero nikkhamitvā bahi aṭṭhāsi. Nāgarājā ayaṁ soti
  disvā nāsavātaṁ visajji. Thero catutthajjhānaṁ samāpajji.
  Lomakūpampissa vāto cāletuṁ nāsakkhi. Avasesabhikkhū kira ādito
  paṭṭhāya sabbapāṭihāriyāni kātuṁ sakkuṇeyyuṁ imaṁ pana ṭhānaṁ
  patvā evaṁ khippanisantino hutvā samāpajjituṁ nāsakkhissantīti nesaṁ
-------------------------------------------------
[page 239]
  Bhagavā nāgarājadamanaṁ nānujāni. Nāgarājā ahaṁ imassa samaṇassa
  nāsavātena lomakūpampi cāletuṁ nāsakkhiṁ mahiddhiko samaṇoti cintesi.
  Thero attabhāvaṁ vijahitvā supaṇṇarūpaṁ abhinimminitvā supaṇṇavātaṁ
  dassento nāgarājānaṁ anubandhi. Nāgarājā taṁ attabhāvaṁ vijahitvā
  māṇavakavaṇṇaṁ abhinimminitvā bhante tumhākaṁ saraṇaṁ gacchāmīti
  vadanto therassa pāde vandi. Thero satthā nanda āgato ehi
  gamissāmāti nāgarājānaṁ damayitvā nibbisaṁ katvā gahetvā bhagavato
  santikaṁ agamāsi. Nāgarājā bhagavantaṁ vanditvā bhante tumhākaṁ
  saraṇaṁ gacchāmīti āha. Bhagavā sukhī hohi nāgarājāti vatvā
  bhikkhusaṅghaparivuto anāthapiṇḍikassa nivesanaṁ agamāsi.
      Anāthapiṇḍiko kiṁ bhante atidivā āgatatthāti āha.
  Moggallānassa ca nandopanandassa ca saṅgāmo ahosīti.
  Kassa bhante jayo kassa parājayoti. Moggallānassa jayo
  nandopanandassa parājayoti. Ānāthapiṇḍiko adhivāsetu me
  bhante bhagavā sattāhaṁ ekapaṭipāṭiyā bhattaṁ sattāhaṁ therassa
  sakkāraṁ karissāmīti vatvā sattāhaṁ buddhappamukhānaṁ pañcannaṁ
  bhikkhusatānaṁ mahāsakkāraṁ akāsi.
      Iti imasmiṁ nandopanandadamane kataṁ mahantaṁ attabhāvaṁ
  sandhāyetaṁ vuttaṁ yadā mahantaṁ attabhāvaṁ karoti tadā mahantaṁ
  hoti mahāmoggallānattherassa viyāti. Evaṁ vuttepi bhikkhū
-------------------------------------------------
[page 240]
  Upādinnakaṁ nissāya anupādinnakameva vaḍḍhatīti 1- āhaṁsu. Ayameva
  cettha yutti.
      So evaṁ katvā na kevalaṁ candimasūriye parāmasati sace
  icchati pādakaṭṭhalikaṁ 2- katvā pāde ṭhapeti pīṭhaṁ katvā nisīdati mañcaṁ
  katvā nipajjati apassenaphalakaṁ katvā apassayati. Yathā ca eko
  evaṁ aparopi. Anekesupi hi bhikkhusatasahassesu evaṁ karontesu
  tesañca ekamekassa tatheva ijjhati candimasūriyānañca gamanampi
  ālokakaraṇampi tatheva hoti. Yathā hi cāṭisahassesu 3- udakapūresu
  sabbacāṭīsu candamaṇḍalāni dissanti pākatikameva candassa gamanampi
  ālokakaraṇañca hoti tathūpamametaṁ pāṭihāriyaṁ.
      Yāva brahmalokāpīti brahmalokampi paricchedaṁ katvā.
  Kāyena vasaṁ vattetīti tattha brahmaloke kāyena attano vasaṁ
  vattetīti. Tassattho pāliṁ anugantvāva veditabbo. Ayaṁ hettha
  pāli yāva brahmalokāpi kāyena vasaṁ vattetīti sace so iddhimā
  cetovasippatto brahmalokaṁ gantukāmo hoti dūrepi santike
  adhiṭṭhāti santike hotūti santike hoti santikepi dūre adhiṭṭhāti
  dūre hotūti dūre hoti bahukampi thokaṁ adhiṭṭhāti thokaṁ hotūti
  thokaṁ hoti thokampi bahukaṁ adhiṭṭhāti bahukaṁ hotūti bahukaṁ
  hoti dibbena cakkhunā tassa brahmuno rūpaṁ passati dibbāya

  *  *  *  *  *  *
  Footnote: 1. idhapi vaḍḍhetīti bhaveyya heṭṭhā vuttavacanānulomato. Yu. vaḍḍhatītiyeva dissati.
  2. Yu. pādakathalikaṁ. 3. Yu. pāti....
-------------------------------------------------
[page 241]
  Sotadhātuyā tassa brahmuno saddaṁ suṇāti cetopariyañāṇena tassa
  brahmuno cittaṁ pajānāti sace so iddhimā cetovasippatto
  dissamānena kāyena brahmalokaṁ gantukāmo hoti kāyavasena
  cittaṁ pariṇāmeti kāyavasena cittaṁ adhiṭṭhāti kāyavasena cittaṁ
  pariṇāmetvā kāyavasena cittaṁ adhiṭṭhahitvā sukhasaññañca lahusaññañca
  okkamitvā dissamānena kāyena brahmalokaṁ gacchati sace so
  iddhimā cetovasippatto adissamānena kāyena brahmalokaṁ gantukāmo
  hoti cittavasena kāyaṁ pariṇāmeti cittavasena kāyaṁ adhiṭṭhāti
  cittavasena kāyaṁ pariṇāmetvā cittavasena kāyaṁ adhiṭṭhahitvā
  sukhasaññañca lahusaññañca okkamitvā adissamānena kāyena brahmalokaṁ
  gacchati so tassa brahmuno purato rūpaṁ abhinimmināti manomayaṁ
  sabbaṅgapaccaṅgiṁ ahīnindriyaṁ sace so iddhimā caṅkamati nimmitopi
  tattha caṅkamati sace so iddhimā tiṭṭhati nisīdati seyyaṁ kappeti
  nimmitopi tattha seyyaṁ kappeti sace so iddhimā dhūmāyati
  pajjalati dhammaṁ bhāsati pañhaṁ pucchati pañhaṁ puṭṭho visajjeti
  nimmitopi tattha pañhaṁ puṭṭho visajjeti sace so iddhimā
  tena brahmunā saddhiṁ santiṭṭhati sallapati sākacchaṁ samāpajjati
  nimmitopi tattha tena brahmunā saddhiṁ santiṭṭhati sallapati sākacchaṁ
  samāpajjati yaṁ yadeva hi so iddhimā karoti taṁ tadeva nimmito
  karotīti 1-.

  *  *  *  *  *  *
  Footnote: 1. khu. pa. 31/594.
-------------------------------------------------
[page 242]
      Tattha dūrepi santike adhiṭṭhātīti pādakajjhānato vuṭṭhāya dūre
  devalokaṁ vā brahmalokaṁ vā āvajjati santike hotūti āvajjitvā
  parikammaṁ katvā puna samāpajjitvā ñāṇena adhiṭṭhāti santike
  hotūti santike hoti. Esa nayo sesapadesupi.
      Tattha ko dūraṁ gahetvā santikaṁ akāsīti. Bhagavā. Bhagavā
  hi yamakapāṭihāriyāvasāne devalokaṁ gacchanto yugandharañca sineruñca
  santike katvā paṭhavītalato ekaṁ pādaṁ yugandhare ṭhapetvā dutiyaṁ
  sinerumatthake ṭhapesi. Añño koci akāsi. Mahāmoggallānatthero.
  Thero hi sāvatthito bhattakiccaṁ katvā nikkhamantaṁ dvādasayojanaparisaṁ
  tiṁsayojanaṁ saṅkassanagaragamanamaggaṁ saṅkhipitvā taṁ khaṇaññeva
  sampāpesi. Apica tāmbapaṇṇidīpe cūḷasamuddattheropi akāsi.
  Dubbhikkhasamaye kira therassa santikaṁ pātova satta bhikkhusatāni agamaṁsu.
  Thero mahābhikkhusaṅgho kuhiṁ bhikkhācāro bhavissatīti cintento
  sakalatāmbapaṇṇidīpe adisvā paratīre pāṭaliputte bhavissatīti
  disvā bhikkhū pattacīvaraṁ gāhāpetvā ethāvuso bhikkhācāraṁ
  gamissāmāti paṭhaviṁ saṅkhipitvā pāṭaliputtaṁ gato. Bhikkhū kataraṁ
  bhante imaṁ nagaranti pucchiṁsu. Pāṭaliputtaṁ āvusoti. Pāṭaliputtaṁ
  nāma dūre bhanteti. Āvuso mahallakattherā nāma dūrepi gahetvā
  santike karontīti. Mahāsamuddo kuhiṁ bhanteti. Nanu āvuso
  antarā ekaṁ nīlamātikaṁ atikkamitvā āgatatthāti. Āma bhante
  mahāsamuddo pana mahantoti. Āvuso mahallakattherā nāma
-------------------------------------------------
[page 243]
  Mahantampi khuddakaṁ karontīti. Yathā cāyaṁ evaṁ tissadattattheropi
  sāyaṇhasamayena nhāyitvā katuttarāsaṅgo mahābodhiṁ vandissāmīti
  citte uppanne santike akāsi.
      Santikaṁ pana gahetvā ko dūramakāsīti. Bhagavā. Bhagavā hi
  attano ca aṅgulimālassa ca antaraṁ santikampi dūramakāsi.
      Atha ko bahukaṁ thokamakāsīti. Mahākassapatthero. Rājagahe
  kira nakkhattadivase pañcasatā kumārikāyo candapūve gahetvā
  nakkhattakīḷanatthāya gacchantiyo bhagavantaṁ disvā kiñci na adaṁsu
  pacchato āgacchantaṁ pana theraṁ disvā amhākaṁ thero eti pūvaṁ
  dassāmāti sabbā pūve gahetvā theraṁ upasaṅkamiṁsu. Thero pattaṁ
  nīharitvā sabbaṁ ekapattapūramattaṁ akāsi. Bhagavā theraṁ āgamayamāno
  purato nisīdi. Thero āharitvā bhagavato adāsīti.
      Illisaseṭṭhivatthusmiṁ pana mahāmoggallānatthero thokaṁ
  bahukamakāsi. Kākavaḷiyavatthusmiñca 1- bhagavā. Mahākassapatthero kira
  sattāhaṁ samāpattiyā vītināmetvā daliddasaṅgahaṁ karonto kākavaḷiyassa
  nāma duggatamanussassa gharadvāre aṭṭhāsi. Tassa jāyā theraṁ
  disvā patino pakkaṁ aloṇambilayāguṁ patte ākīri. Thero taṁ
  gahetvā bhagavato hatthe ṭhapesi. Bhagavā mahābhikkhusaṅghassa pahonakaṁ
  katvā adhiṭṭhāsi. Ekapattena ābhatā sabbesaṁ pahosi.
  Kākavaḷiyopi sattame divase seṭṭhiṭṭhānaṁ alatthāti. Na kevalañca

  *  *  *  *  *  *
  Footnote: 1. Yu. kākavalliYu....
-------------------------------------------------
[page 244]
  Thokassa bahukaraṇaṁ. Madhuraṁ amadhuraṁ amadhuraṁ madhurantiādīsupi yaṁ yaṁ
  icchati sabbaṁ iddhimato ijjhati. Tathā hi mahāanuḷatthero nāma
  sambahule bhikkhū piṇḍāya caritvā lūkhabhattameva labhitvā gaṅgātīre
  nisīditvā paribhuñjamāne disvā gaṅgāya udakaṁ sappimaṇḍanti
  adhiṭṭhahitvā sāmaṇerānaṁ saññaṁ adāsi. Te thālakehi āharitvā
  bhikkhusaṅghassa adaṁsu. Sabbe madhurena sappimaṇḍena bhuñjiṁsūti.
      Dibbena cakkhunāti idheva ṭhito ālokaṁ vaḍḍhetvā tassa
  brahmuno rūpaṁ passati idheva ca ṭhito tassa bhāsato saddaṁ suṇāti
  cittaṁ pajānātīti 1-.
      Kāyavasena cittaṁ pariṇāmetīti karajakāyassa vasena cittaṁ
  pariṇāmeti pādakajjhānacittaṁ gahetvā kāye āropeti kāyānugatikaṁ
  karoti dandhagamanaṁ. Kāyagamanaṁ hi dandhaṁ hoti. Sukhasaññañca
  lahusaññañca okkamatīti pādakajjhānārammaṇena iddhicittena sahajātaṁ
  sukhasaññañca lahusaññañca okkamati pavisati phusati sampāpuṇāti.
  Sukhasaññā nāma upekkhāsampayuttā saññā. Upekkhā hi santaṁ
  sukhanti vuttā. Sāyeva ca saññā nīvaraṇehi ceva
  vitakkādipaccanīkehi ca vimuttattā lahusaññātipi veditabbā. Taṁ
  okkamantassa panassa karajakāyopi tūlapicu viya sallahuko hoti.
  So evaṁ vātukkhittatūlapicunā viya sallahukena dissamānena kāyena
  brahmalokaṁ gacchati evaṁ gacchanto ca sace icchati paṭhavīkasiṇavasena

  *  *  *  *  *  *
  Footnote: 1. Yu. itisaddo na dissati.
-------------------------------------------------
[page 245]
  Ākāse maggaṁ nimminitvā padasā gacchati sace icchati
  vāyokasiṇavasena vāyuṁ adhiṭṭhahitvā tūlapicu viya vāyunā gacchati.
  Apica gantukāmatāva ettha pamāṇaṁ. Sati hi gantukāmatāya evaṁ
  katacittādhiṭṭhāno adhiṭṭhānavegukkhittova so issāsukkhittasaro viya
  dissamāno gacchati.
      Cittavasena kāyaṁ pariṇāmetīti kāyaṁ gahetvā citte āropeti
  cittānugatikaṁ karoti sīghagamanaṁ. Cittagamanaṁ hi sīghaṁ hoti.
  Sukhasaññañca lahusaññañca okkamatīti rūpakāyārammaṇena iddhicittena
  sahajātaṁ sukhasaññañca lahusaññañca okkamatīti 1-. Sesaṁ vuttanayeneva
  veditabbaṁ. Idaṁ pana cittagamanameva hoti. Evaṁ adissamānena
  kāyena gacchanto panāyaṁ kiṁ tassa adhiṭṭhānacittassa uppādakkhaṇe
  gacchati udāhu ṭhitikkhaṇe bhaṅgakkhaṇe vāti vutte tīsupi khaṇesu
  gacchatīti thero āha. Kiṁ pana so sayaṁ gacchati nimmitaṁ pesetīti.
  Yathāruciṁ karoti. Idha panassa sayaṁ gamanameva āgataṁ. Manomayanti
  adhiṭṭhānamanena nimmitattā manomayaṁ. Ahīnindriyanti idaṁ cakkhusotādīnaṁ
  saṇṭhānavasena vuttaṁ. Nimmitarūpe pana pasādo nāma
  natthi. Sace iddhimā caṅkamati nimmitopi tattha caṅkamatītiādi
  sabbaṁ sāvakanimmitaṁ sandhāya vuttaṁ. Buddhanimmito pana yaṁ yaṁ
  bhagavā karoti taṁ tampi karoti bhagavato rucivasena aññampi
  karotīti.

  *  *  *  *  *  *
  Footnote: 1. Yu. itisaddo na dissati.
-------------------------------------------------
[page 246]
      Ettha ca yaṁ so iddhimā idheva ṭhito dibbena cakkhunā
  rūpaṁ passati dibbāya sotadhātuyā saddaṁ suṇāti cetopariyañāṇena
  cittaṁ pajānāti na ettāvatā kāyena vasaṁ vatteti. Yampi
  so idheva ṭhito tena brahmunā saddhiṁ santiṭṭhati sallapati
  sākacchaṁ samāpajjati ettāvatāpi na kāyena vasaṁ vatteti.
  Yampissa dūrepi santike adhiṭṭhātītiādikaṁ adhiṭṭhānaṁ ettāvatāpi
  na kāyena vasaṁ vatteti. Yampi so dissamānena vā
  adissamānena vā kāyena brahmalokaṁ gacchati ettāvatāpi na
  kāyena vasaṁ vatteti. Yañca kho so tassa brahmuno purato
  rūpaṁ abhinimminātītiādinā nayena vuttavidhānaṁ āpajjati ettāvatā
  kāyena vasaṁ vatteti nāma. Sesaṁ panettha kāyena vasaṁ vattanāya
  pubbabhāgadassanatthaṁ vuttanti. Ayaṁ tāva adhiṭṭhānāiddhi.
      Vikubbanāya pana manomayāya ca idaṁ nānākaraṇaṁ. Vikubbanaṁ
  tāva karontena so pakativaṇṇaṁ vijahitvā kumārakavaṇṇaṁ vā
  dasseti nāgavaṇṇaṁ vā dasseti supaṇṇavaṇṇaṁ vā dasseti
  asuravaṇṇaṁ vā dasseti indavaṇṇaṁ vā dasseti devavaṇṇaṁ
  vā dasseti brahmavaṇṇaṁ vā dasseti samuddavaṇṇaṁ vā
  dasseti pabbatavaṇṇaṁ vā dasseti sīhavaṇṇaṁ vā dasseti
  byagghavaṇṇaṁ vā dasseti dīpivaṇṇaṁ vā dasseti hatthimpi dasseti
  assampi dasseti rathampi dasseti patatimpi dasseti vividhampi
-------------------------------------------------
[page 247]
  Senābyūhaṁ dassetīti 1- evaṁ vuttesu kumārakavaṇṇādīsu yaṁ yaṁ ākaṅkhati
  taṁ taṁ adhiṭṭhātabbaṁ. Adhiṭṭhahantena ca paṭhavīkasiṇādīsu aññatarārammaṇato
  abhiññāpadākajjhānato vuṭṭhāya attano kumārakavaṇṇova
  āvajjitabbo. Āvajjitvā parikammāvasāne puna samāpajjitvā
  vuṭṭhāya evarūpo nāma kumārako homīti adhiṭṭhātabbaṁ. Saha
  adhiṭṭhānacittena kumārako hoti devadatto viya. Esa nayo
  sabbattha. Hatthimpi dassetītiādi panettha bahiddhāpi
  hatthiādidassanavasena vuttaṁ. Tattha hatthī homīti anadhiṭṭhahitvā hatthī hotūti
  adhiṭṭhātabbaṁ. Assādīsupi eseva nayoti. Ayaṁ vikubbanāiddhi.
      Manomayaṁ kātukāmo pana pādakajjhānato vuṭṭhāya kāyaṁ tāva
  āvajjitvā vuttanayeneva susiro hotūti adhiṭṭhāti. Susiro
  hoti. Athassa abbhantare aññaṁ kāyaṁ āvajjitvā parikammaṁ katvā
  vuttanayeneva adhiṭṭhāti tassa abbhantare añño kāyo hotūti.
  So taṁ muñjamhā īsikaṁ viya kosiyā asiṁ viya karaṇḍāya ahiṁ
  viya ca abbhāhati. Tena vuttaṁ idha bhikkhu imamhā kāyā
  aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ
  seyyathāpi puriso muñjamhā īsikaṁ pavāheyya tasseva evamassa
  ayaṁ muñjo ayaṁ īsikā añño muñjo aññā īsikā
  muñjamhātveva īsikā pavāḷhātiādi 2-. Ettha ca yathā īsikādayo
  muñjādīhi sadisā honti evaṁ manomayaṁ rūpaṁ iddhimatā sadisameva

  *  *  *  *  *  *
  Footnote: 1. khu. pa. 31/596. 2. khu. pa. 31/597.
-------------------------------------------------
[page 248]
  Hotīti dassanatthaṁ etā upamā vuttāti. Ayaṁ manomayā iddhi.
             Iti sādhujanapāmujjatthāya kate visuddhimagge
             iddhividhaniddeso nāma dvādasamo paricchedo
                       abhiññāniddeso
      idāni dibbasotadhātuyā niddesakkamo anuppatto. Tattha
  tato parāsu ca tīsu abhiññāsu so evaṁ samāhite cittetiādīnaṁ
  attho vuttanayeneva veditabbo. Sabbattha pana visesamattameva
  vaṇṇayissāma. Tatra dibbāya sotadhātuyāti ettha. Dibbasadisattā
  dibbā. Devānaṁ hi sucaritakammanibbattā pittasemharuhirādīhi
  apalibuddhā upakilesavimuttatāya dūrepi ārammaṇaṁ sampaṭicchanasamatthā
  dibbā pasādasotadhātu hoti. Ayañcāpi imassa bhikkhuno
  viriyabhāvanāya balanibbattā ñāṇasotadhātu tādisāyevāti dibbasadisattā
  dibbā. Apica dibbavihāravasena paṭiladdhattā attano ca
  dibbavihārasannissitattāpi dibbā. Savanaṭṭhena nijjīvaṭṭhena ca sotadhātu
  sotadhātukiccakaraṇena ca sotadhātu viyātipi sotadhātu. Tāya
  dibbāya sotadhātuyā. Visuddhāyāti parisuddhāya nirupakilesāya.
  Atikkantamānusikāyāti manussupacāraṁ atikkamitvā saddasavanena mānusikaṁ
  maṁsasotadhātuṁ atikkantāya vītivattitvā ṭhitāya. Ubho sadde
  suṇātīti dve sadde suṇāti. Katame dve. Dibbe ca mānuse
  ca. Devānañca manussānañca saddeti vuttaṁ hoti. Etena
-------------------------------------------------
[page 249]
  Padesapariyādānaṁ veditabbaṁ. Ye dūre santike cāti ye saddā dūre
  paracakkavāḷepi ye ca santike antamaso sadehasannissitapāṇakasaddāpi
  te suṇātīti vuttaṁ hoti. Etena nippadesapariyādānaṁ veditabbaṁ.
       Kathaṁ panāyaṁ uppādetabbāti. Tena bhikkhunā
  abhiññāpādakajjhānaṁ samāpajjitvā vuṭṭhāya parikammasamādhicittena paṭhamataraṁ
  pakatisotapathe dūre oḷāriko araññe sīhādīnaṁ saddo āvajjitabbo.
  Vihāre ghaṇḍisaddo 1- bherisaddo saṅkhasaddo sāmaṇeradaharabhikkhūnaṁ
  sabbathāmena sajjhāyantānaṁ sajjhāyanasaddo pakatikathaṁ kathentānaṁ kiṁ
  bhante kiṁ āvusotiādisaddo sakuṇasaddo vātasaddo padasaddo
  pakkuṭṭhitaudakassa cicciṭāyanasaddo ātape sussamānatālapaṇṇasaddo
  kuṇṭhakipillikādisaddoti 2- evaṁ sabboḷārikato pabhūti yathānukkamena
  sukhumasukhumasaddā āvajjitabbā. Tena puratthimāya disāya saddānaṁ
  saddanimittaṁ manasikātabbaṁ pacchimāya uttarāya dakkhiṇāya heṭṭhimāya
  uparimāya disāya puratthimāya anudisāya pacchimāya uttarāya
  dakkhiṇāya anudisāya saddānaṁ saddanimittaṁ manasikātabbaṁ.
  Oḷārikānampi sukhumānampi saddānaṁ saddanimittaṁ manasikātabbaṁ.
  Tassa te saddā pākatikacittassāpi pāṭakā honti.
  Parikammasamādhicittassa pana ativiya pākaṭā. Tasseva saddanimittaṁ
  manasikaroto idāni dibbasotadhātu uppajjissatīti tesu saddesu
  aññataraṁ ārammaṇaṁ katvā manodvārāvajjanaṁ uppajjati. Tasmiṁ

  *  *  *  *  *  *
  Footnote: 1. Yu. ghaṇṭisaddo. 2. Yu. kunatha....
-------------------------------------------------
[page 250]
  Niruddhe cattāri [1]- pañca vā javanāni javanti yesaṁ purimāni
  tīṇi cattāri vā parikammaupacārānulomagotrabhūnāmakāni kāmāvacarāni
  catutthaṁ vā pañcamaṁ vā appanācittaṁ rūpāvacaraṁ catutthajjhānikaṁ.
  Tattha yantena appanācittena saddhiṁ uppannaṁ ñāṇaṁ ayaṁ
  dibbasotadhātūti veditabbā. Tato paraṁ tasmiṁ sote patitā
  hoti. Taṁ thāmajātaṁ karontena etthantare saddaṁ suṇāmīti
  ekaṅgulamattaṁ paricchinditvā vaḍḍhetabbaṁ. Tato dvaṅgulacaturaṅgula-
  aṭṭhaṅgulavidatthiratanāntogabbhapamukhapāsādapariveṇasaṅghārāmagocara-
  gāmajanapadādivasena yāva cakkavāḷaṁ tato vā bhiyyopi paricchinditvā
  paricchinditvā vaḍḍhetabbaṁ. Evaṁ adhigatābhiñño esa
  pādakajjhānārammaṇena phuṭṭhokāsabbhantaragatepi sadde [2]- suṇātiyeva.
  Evaṁ suṇanto ca sacepi yāva brahmalokā saṅkhabheripaṇavādisaddehi
  ekakolāhalaṁ hoti pāṭiyekkaṁ vavaṭṭhapetukāmatāya sati ayaṁ saṅkhasaddo ayaṁ
  bherisaddoti vavaṭṭhapetuṁ sakkotiyevāti. Dibbasotadhātukathā niṭṭhitā.
      Cetopariyañāṇakathāyaṁ cetopariyañāṇāyāti ettha. Pariyātīti
  pariyaṁ paricchindatīti attho. Cetaso pariyaṁ cetopariyaṁ.
  Cetopariyañca taṁ ñāṇañcāti cetopariyañāṇaṁ tadatthāyāti vuttaṁ
  hoti. Parasattānanti attānaṁ ṭhapetvā sesasattānaṁ.
  Parapuggalānanti idampi iminā ekatthameva. Veneyyavasena pana

  *  *  *  *  *  *
  Footnote: 1. etthantare vāsaddo dissatipi. 2. Ma. Yu. puna pādakajjhānaṁ asamāpajjitvāpi
  abhiññāñāṇena.
-------------------------------------------------
[page 251]
  Desanāvilāsena ca byañjananānattaṁ kataṁ. Cetasā cetoti attano
  cittena nesaṁ cittaṁ. Pariccāti paricchinditvā. Pajānātīti
  sarāgādīnaṁ vasena nānappakārato jānāti.
      Kathaṁ panetaṁ ñāṇaṁ uppādetabbanti. Etaṁ hi dibbacakkhuvasena
  ijjhati taṁ etasseva parikammaṁ tasmā tena bhikkhunā ālokaṁ
  vaḍḍhetvā dibbena cakkhunā parassa hadayarūpaṁ nissāya vattamānassa
  lohitassa vaṇṇaṁ passitvā cittaṁ pariyesitabbaṁ. Yadā hi
  somanassacittaṁ pavattati tadā rattaṁ nigrodhapakkasadisaṁ hoti. Yadā
  domanassacittaṁ pavattati tadā kāḷakaṁ jambūpakkasadisaṁ. Yadā
  upekkhācittaṁ pavattati tadā pasannaṁ tilatelasadisaṁ. Tasmā
  tena idaṁ rūpaṁ somanassindriyasamuṭṭhānaṁ idaṁ domanassindriyasamuṭṭhānaṁ
  idaṁ upekkhindriyasamuṭṭhānanti parassa hadayalohitavaṇṇaṁ
  passitvā pariyesantena 1- cetopariyañāṇaṁ thāmagataṁ kātabbaṁ. Evaṁ
  thāmagate hi tasmiṁ anukkamena sabbampi kāmāvacaracittaṁ
  rūpāvacarārūpāvacaracittañca pajānāti cittā cittameva saṅkamanto vināpi
  hadayarūpadassanena. Vuttampi cetaṁ aṭṭhakathāyaṁ āruppe parassa cittaṁ
  jānitukāmo kassa hadayarūpaṁ passati kassindriyavikāraṁ oloketīti.
  Na kassaci. Iddhimato visayo esa yadidaṁ yatthakatthaci cittaṁ
  āvajjento soḷasappabhedaṁ cittaṁ jānāti. Akatābhinivesassa vasena
  pana ayaṁ kathāti.

  *  *  *  *  *  *
  Footnote: 1. Yu. passitvā passitvā cittaṁ pariyesantena.
-------------------------------------------------
[page 252]
      Sarāgaṁ vā cittantiādīsu pana. Aṭṭhavidhaṁ lobhasahagataṁ
  cittaṁ sarāgaṁ cittanti veditabbaṁ. Avasesaṁ catubhūmikaṁ kusalābyākataṁ
  cittaṁ vītarāgaṁ. Dve domanassacittāni dve vicikicchuddhaccacittānīti
  imāni pana cattāri cittāni imasmiṁ duke saṅgahaṁ
  na gacchanti. Keci pana therā tānipi saṅgaṇhanti. Duvidhaṁ pana
  domanassacittaṁ sadosaṁ cittaṁ nāma. Sabbampi catubhūmikaṁ kusalābyākataṁ
  vītadosaṁ. Sesāni dasa akusalacittāni imasmiṁ duke saṅgahaṁ na
  gacchanti. Keci pana therā tānipi saṅgaṇhanti. Samohaṁ vītamohanti
  ettha pana. Pāṭipuggalikanayena vicikicchuddhaccasahagatadvayameva
  samohaṁ. Mohassa pana sabbākusalesu sambhavato dvādasavidhampi
  akusalacittaṁ samohaṁ cittanti veditabbaṁ. Avasesaṁ vītamohaṁ.
  Thīnamiddhānugataṁ pana saṅkhittaṁ. Uddhaccānugataṁ vikkhittaṁ.
  Rūpāvarārūpāvacaraṁ mahaggataṁ. Avasesaṁ amahaggataṁ. Sabbampi tebhūmikaṁ
  sauttaraṁ. Lokuttaraṁ anuttaraṁ. Upacārappattaṁ appanāppattañca
  samāhitaṁ. Ubhayamappattaṁ asamāhitaṁ. Tadaṅgavikkhambhanasamuccheda-
  paṭipassaddhinissaraṇavimuttippattaṁ vimuttaṁ. Pañcavidhampi etaṁ
  vimuttimappattaṁ avimuttanti veditabbaṁ. Iti cetopariyañāṇalābhī
  bhikkhu sabbappakārampi idaṁ sarāgaṁ vā cittaṁ .pe. Avimuttaṁ vā
  cittanti pajānātīti. Cetopariñāṇakathā niṭṭhitā.
      Pubbenivāsānussatiñāṇakathāyaṁ pubbenivāsānussatiñāṇāyāti
  pubbenivāsānussatimhi yaṁ ñāṇaṁ tadatthāya. Pubbenivāsāti
-------------------------------------------------
[page 253]
  Pubbe atītajātīsu nivuṭṭhakkhandhā. Nivuṭṭhāti ajjhāvuṭṭhā anubhūtā
  attano santāne uppajjitvā niruddhā. Nivuṭṭhadhammā vā. Nivuṭṭhāti
  gocaranivāsena nivuṭṭhā attano viññāṇena viññātā paricchinnā
  paraviññāṇena viññātāpi vā chinnavaṭṭumakānussaraṇādīsu 1-. Te
  buddhānaṁyeva labbhanti. Pubbenivāsānussatīti yāya satiyā
  pubbenivāsaṁ anussarati sā pubbenivāsānussati. Ñāṇanti
  tāya satiyā sampayuttañāṇaṁ. Evamimassa pubbenivāsānussatiñāṇassa
  atthāya. Pubbenivāsānussatiñāṇāya etassa ñāṇassa
  adhigamāya pattiyāti vuttaṁ hoti. Anekavihitanti anekavidhaṁ anekehi
  vā pakārehi pavattitaṁ saṁvaṇṇitanti attho. Pubbenivāsanti
  samanantarātītaṁ bhavaṁ ādiṁ katvā tattha tattha nivuṭṭhasantānaṁ.
  Anussaratīti khandhapaṭipāṭivasena cutipaṭisandhivasena vā anugantvā
  anugantvā sarati.
      Imaṁ hi pubbenivāsaṁ cha janā anussaranti titthiyā pakatisāvakā
  mahāsāvakā aggasāvakā paccekabuddhā buddhāti. Tattha
  titthiyā cattālīsaṁyeva kappe anussaranti. Na tato paraṁ.
  Kasmā. Dubbalapaññattā. Tesaṁ hi nāmarūpaparicchedavirahitattā
  dubbalā paññā hoti. Pakatisāvakā kappasatampi kappasahassampi
  anussarantiyeva balavapaññattā. Asītimahāsāvakā satasahassakappe
  anussaranti. Dve aggasāvakā ekamasaṅkheyyaṁ satasahassañca.

  *  *  *  *  *  *
  Footnote: 1. Yu. chinnavaṭmakā....
-------------------------------------------------
[page 254]
  Paccekabuddhā dve asaṅkheyyāni satasahassañca. Ettako hi
  tesaṁ abhinīhāro. Buddhānaṁ pana paricchedo nāma natthi.
      Titthiyā ca khandhapaṭipāṭimeva saranti. Paṭipāṭiṁ muñcitvā
  cutipaṭisandhivasena sarituṁ na sankonti. Tesaṁ hi andhānaṁ viya
  icchitappadesokkamanaṁ natthi. Yathā pana andhā yaṭṭhiṁ amuñcitvāva
  gacchanti evaṁ te khandhapaṭipāṭiṁ amuñcitvāva saranti. Pakatisāvakā
  khandhapaṭipāṭiyāpi anussaranti cutipaṭisandhivasenapi saṅkamanti
  tathā asītimahāsāvakā. Dvinnaṁ pana aggasāvakānaṁ khandhapaṭipāṭikiccaṁ
  natthi. Ekassa attabhāvassa cutiṁ disvā paṭisandhiṁ passanti
  puna aparassa cutiṁ disvā paṭisandhinti evaṁ cutipaṭisandhivaseneva
  saṅkamantā gacchanti tathā paccekabuddhā. Buddhānaṁ pana neva
  khandhapaṭipāṭikiccaṁ na cutipaṭisandhivasena saṅkamanakiccaṁ atthi.
  Tesaṁ hi anekāsu kappakoṭīsu heṭṭhā vā upari vā yaṁ yaṁ ṭhānaṁ
  icchanti taṁ taṁ pākaṭameva hoti tasmā anekāpi kappakoṭiyo
  peyyālapāliṁ viya saṅkhipitvā yaṁ yaṁ icchanti tattha tattheva
  okkamantā sīhokkantavasena gacchanti. Evaṁ gacchantānañca
  nesaṁ ñāṇaṁ yathā nāma katavālavedhaparicayassa sarabhaṅgasadisassa
  dhanuggahassa khitto saro antarā rukkhalatādīsu asajjamāno lakkheyeva
  patati na sajjati na virajjhati evaṁ antarantarāsu jātīsu na
  sajjati na virajjhati asajjamānaṁ avirajjhamānaṁ icchiticchitaṭṭhānaṁyeva
  gaṇhati.
-------------------------------------------------
[page 255]
      Imesu pana pubbenivāsaṁ anussarantesu titthiyānañca
  pubbenivāsadassanaṁ khajjupanakappabhāsadisaṁ hutvā upaṭṭhāti pakatisāvakānaṁ
  dīpappabhāsadisaṁ mahāsāvakānaṁ ukkappabhāsadisaṁ aggasāvakānaṁ
  osadhītārakappabhāsadisaṁ paccekabuddhānaṁ candappabhāsadisaṁ buddhānaṁ
  raṁsīsahassapaṭimaṇḍitasaradasahassasūriyamaṇḍalasadisaṁ 1- hutvā upaṭṭhāti.
      Titthiyānañca pubbenivāsānussaraṇaṁ andhānaṁ yaṭṭhikoṭigamanaṁ
  viya hoti. Pakatisāvakānaṁ daṇḍakasetugamanaṁ viya. Mahāsāvakānaṁ
  jaṅghasetugamanaṁ viya. Aggasāvakānaṁ sakaṭasetugamanaṁ viya.
  Paccekabuddhānaṁ mahājaṅghamaggagamanaṁ viya. Buddhānaṁ mahāsakaṭamaggagamanaṁ viya.
      Imasmiṁ pana adhikāre sāvakānaṁ pubbenivāsānussaraṇaṁ adhippetaṁ.
  Tena vuttaṁ anussaratīti khandhapaṭipāṭivasena cutipaṭisandhivasena vā
  anugantvā anugantvā saratīti. Tasmā evaṁ anussaritukāmena
  ādikammikena bhikkhunā pacchābhattaṁ piṇḍapātapaṭikkantena rahogatena
  paṭisallīlena paṭipāṭiyā cattāri jhānāni samāpajjitvā
  abhiññāpādakacatutthajjhānato vuṭṭhāya sabbapacchimā nisajjā āvajjitabbā
  tato āsanapaññāpanaṁ senāsanappavesanaṁ pattacīvarapaṭisāmanaṁ
  bhojanakālo gāmato āgamanakālo gāme piṇḍāya caritakālo gāmaṁ
  piṇḍāya paviṭṭhakālo vihārato nikkhamanakālo cetiyaṅgaṇabodhiyaṅgaṇavandanakālo
  pattadhovanakālo pattapaṭiggahaṇakālo pattapaṭiggahaṇato
  yāva mukhadhovanā katakiccaṁ paccūsakāle katakiccaṁ majjhimayāme katakiccaṁ

  *  *  *  *  *  *
  Footnote: 1. Yu....saradasuriYu....
-------------------------------------------------
[page 256]
  Paṭhamayāme katakiccanti evaṁ paṭilomakkamena sakalaṁ rattindivaṁ
  katakiccaṁ āvajjitabbaṁ. Ettakaṁ pana pakaticittassapi pākaṭaṁ hoti
  parikammasamādhicittassa pana ativiya pākaṭameva. Sace panettha
  kiñci na pākaṭaṁ hoti puna pādakajjhānaṁ samāpajjitvā vuṭṭhāya
  āvajjitabbaṁ. Ettakena dīpe jalite viya pākaṭaṁ hoti. Evaṁ
  paṭilomakkameneva dutiyadivasepi tatiyacatutthapañcamadivasepi dasāhepi
  aḍḍhamāsepi māsepi yāva saṁvaccharāpi katakiccaṁ āvajjitabbaṁ.
  Etenevupāyena dasa vassāni vīsati vassānīti yāva imasmiṁ bhave
  attano paṭisandhi tāva āvajjentena purimabhave cutikkhaṇe
  pavattitanāmarūpaṁ āvajjitabbaṁ. Pahoti hi paṇḍito bhikkhu paṭhamavāreneva
  paṭisandhiṁ ugghāṭetvā cutikkhaṇe nāmarūpaṁ ārammaṇaṁ kātuṁ. Yasmā
  pana purimabhave nāmarūpaṁ anavasesaṁ niruddhaṁ aññaṁ uppannaṁ tasmā
  taṁ ṭhānaṁ āhundharikaṁ 1- andhatamamiva hoti duddasaṁ duppaññena.
  Tenāpi na sakkomahaṁ paṭisandhiṁ ugghāṭetvā cutikkhaṇe
  pavattitanāmarūpaṁ ārammaṇaṁ kātunti dhuranikkhepo na kātabbo. Tadeva pana
  pādakajjhānaṁ punappunaṁ samāpajjitabbaṁ. Tato ca vuṭṭhāya taṁ ṭhānaṁ
  āvajjitabbaṁ. Evaṁ karonto hi seyyathāpi nāma balavā puriso
  kūṭāgārakaṇṇikatthāya mahārukkhaṁ chindanto sākhāpalāsacchedanamatteneva
  pharasudhārāya vipannāya mahārukkhaṁ chindituṁ asakkontopi

  *  *  *  *  *  *
  Footnote: 1. āhundharikanti samantato uparimaghanasañchannaṁ sambādhaṭṭhānanti ṭīkā.
  āhundarikantipi dissati.
-------------------------------------------------
[page 257]
  Dhuranikkhepaṁ akatvā kammārasālaṁ gantvā pharasuṁ tikhiṇaṁ kārāpetvā
  puna āgantvā chindeyya puna vipannāya ca punapi tatheva kāretvā
  chindeyya so evaṁ chindanto chinnassa punaccheditabbābhāvato
  acchinnassa ca chedanato nacirasseva mahārukkhaṁ pāteyya evameva
  pādakajhānā vuṭṭhāya pubbe āvajjitaṁ anāvajjitvā paṭisandhimeva
  āvajjento nacirasseva paṭisandhiṁ ugghāṭetvā cutikkhaṇe pavattitaṁ
  nāmarūpaṁ ārammaṇaṁ kareyyāti. Kaṭṭhaphālakakesohārakādīhipi
  ayamattho dīpetabbo.
      Tattha pacchimanisajjanato pabhūti yāva paṭisandhito ārammaṇaṁ
  katvā pavattaṁ ñāṇaṁ pubbenivāsañāṇaṁ nāma na hoti. Taṁ pana
  parikammasamādhiñāṇaṁ nāma hoti. Atītaṁsañāṇantipi eke vadanti.
  Taṁ rūpāvacaraṁ sandhāya na yujjati. Yadā panassa bhikkhuno
  paṭisandhimatikkamma cutikkhaṇe pavattitaṁ nāmarūpaṁ ārammaṇaṁ katvā
  manodvārāvajjanaṁ uppajjati tasmiñca niruddhe tadevārammaṇaṁ katvā
  cattāri vā pañca vā javanāni javanti yesaṁ pubbe vuttanayeneva
  purimāni parikammādināmakāni kāmāvacarāni honti pacchimaṁ rūpāvacaraṁ
  catutthajjhānikaṁ appanācittaṁ tadāssa yaṁ tena cittena saha
  ñāṇaṁ uppajjati idaṁ pubbenivāsānussatiñāṇaṁ nāma. Tena
  ñāṇena sampayuttāya satiyā anekavihitaṁ pubbenivāsaṁ anussarati.
  Seyyathīdaṁ. Ekampi jātiṁ dvepi jātiyo .pe. Iti sākāraṁ
  sauddesaṁ anekavihitaṁ pubbenivāsaṁ anussaratīti.
-------------------------------------------------
[page 258]
      Tattha ekampi jātinti ekampi paṭisandhimūlaṁ cutipariyosānaṁ
  ekabhavapariyāpannaṁ khandhasantānaṁ. Esa nayo dvepi jātiyotiādīsupi.
  Anekepi saṁvaṭṭakappetiādīsu pana. Parihāyamāno
  kappo saṁvaṭṭakappo vaḍḍhamāno vivaṭṭakappoti veditabbo.
  Tattha saṁvaṭṭena saṁvaṭṭaṭṭhāyī gahito hoti. Kasmā. Taṁmūlakattā.
  Vivaṭṭena vivaṭṭaṭṭhāyī. Evaṁ hi sati yāni cattārīmāni
  bhikkhave kappassa asaṅkheyyāni katamāni cattāri saṁvaṭṭo
  saṁvaṭṭaṭṭhāyī vivaṭṭo vivaṭṭaṭṭhāyīti 1- vuttāni tāni pariggahitāni
  honti.
      Tattha tayova saṁvaṭṭā āposaṁvaṭṭo tejosaṁvaṭṭo
  vāyosaṁvaṭṭoti.
      Tisso saṁvaṭṭasīmā ābhassarā subhakiṇhā vehapphalāti.
  Yadā kappo tejena saṁvaṭṭati ābhassarato heṭṭhā agginā
  dayhati 2-. Yadā āpena saṁvaṭṭati subhakiṇhato heṭṭhā udakena
  vilīyati. Yadā vāyunā saṁvaṭṭati vehapphalato heṭṭhā vātena
  viddhaṁsati. Vitthārato pana sadāpi ekaṁ buddhakkhettaṁ vinassati.
      Buddhakkhettaṁ nāma tividhaṁ hoti jātikkhettaṁ āṇākkhettaṁ
  visayakkhettañca. Tattha jātikkhettaṁ dasasahassacakkavāḷapariyantaṁ
  hoti yaṁ tathāgatassa paṭisandhiggahaṇādīsu kampati. Āṇākkhettaṁ
  koṭisatasahassacakkavāḷapariyantaṁ yattha ratanaparittaṁ khandhaparittaṁ

  *  *  *  *  *  *
  Footnote: 1. aṅ. catukka. 21/180. 2. Yu. ḍayhati.
-------------------------------------------------
[page 259]
  Dhajaggaparittaṁ āṭānāṭiyaparittaṁ moraparittañcāti imesaṁ parittānaṁ
  ānubhāvo vattati. Visayakkhettaṁ anantamaparimāṇaṁ yaṁ yāvatā vā
  pana ākaṅkheyyāti 1- vuttaṁ yattha yaṁ yaṁ tathāgato ākaṅkhati taṁ taṁ
  jānāti. Evametesu tīsu buddhakkhettesu ekaṁ āṇākkhettaṁ
  vinassati. Tasmiṁ pana vinassante jātikkhettampi vinaṭṭhameva hoti.
  Vinassantañca ekatova vinassati. Saṇṭhahantampi ekatova saṇṭhahati.
  Tassevaṁ vināso ca saṇṭhahanañca veditabbaṁ.
      Yasmiṁ hi samaye kappo agginā vinassati. Āditova
  kappavināsakamahāmegho vuṭṭhahitvā koṭisatasahassacakkavāḷaṁ ekaṁ
  mahāvassaṁ vassati. Manussā tuṭṭhā sabbavījāni nīharitvā vappanti.
  Sassesu pana gokhāyitakamattesu jātesu gadrabharavaṁ ravanto
  ekabindumpi na vassati. Tadā pacchinnameva vassaṁ hoti. Idaṁ sandhāya
  hi bhagavatā hoti kho so bhikkhave samayo yaṁ bahūni vassāni
  bahūni vassasatāni bahūni vassasahassāni bahūni vassasatasahassāni
  devo na vassatīti 2- vuttaṁ. Vassupajīvino sattā kālaṁ katvā
  brahmaloke nibbattanti pupphaphalupajīvino ca devatā. Evaṁ dīghe
  addhāne vītivatte tattha tattha udakaṁ parikkhayaṁ gacchati.
  Athānupubbena macchakacchapāpi kālaṁ katvā brahmaloke nibbattanti
  nerayikasattāpi. Tattha nerayikā sattamasūriyapātubhāvena vinassantīti
  eke.

  *  *  *  *  *  *
  Footnote: 1. aṅ. tika. 20/293. 2. aṅ. sattaka. 23/102.
-------------------------------------------------
[page 260]
      Jhānaṁ vinā natthi brahmaloke nibbatti etesañca keci
  dubbhikkhapīḷitā keci abhabbā jhānādhigamāya te kathaṁ tattha
  nibbattantīti. Devaloke paṭiladdhajjhānavasena. Tadā hi
  vassasatasahassassa accayena kappavuṭṭhānaṁ bhavissatīti lokabyūhā nāma
  kāmāvacaradevā muttasirā vikkiṇṇakesā rudamukhā assūni hatthehi
  puñchamānā rattavatthanivatthā ativiya virūpavesadhārino hutvā manussapathe
  vicarantā evaṁ ārocenti mārisā mārisā ito vassasatasahassassa
  accayena kappavuṭṭhānaṁ bhavissati ayaṁ loko vinassissati
  mahāsamuddopi ussussissati ayañca mahāpaṭhavī sinerupabbatarājā 1-
  uḍḍhayhissanti vinassissanti yāva brahmalokā vināso bhavissati
  mettaṁ mārisā bhāvetha karuṇaṁ muditaṁ upekkhaṁ mārisā bhāvetha
  mātaraṁ upaṭṭhahatha pitaraṁ upaṭṭhahatha kulejeṭṭhāpacāyino hothāti.
  Tesaṁ vacanaṁ sutvā yebhuyyena manussā ca bhummadevatā ca
  mahāsaṁvegajātā aññamaññaṁ muducittā hutvā mettādīni puññāni
  karitvā devaloke nibbattanti. Tattha dibbasudhābhojanaṁ bhuñjitvā
  vāyokasiṇaparikammaṁ katvā jhānaṁ paṭilabhanti. Tadaññe pana
  aparāpariyavedanīyena kammena devaloke nibbattanti.
  Aparāpariyavedanīyakammarahito hi saṁsāre saṁsaranto satto nāma natthi.
  Tepi tattha tattheva jhānaṁ paṭilabhanti. Evaṁ devaloke
  paṭiladdhajjhānavasena sabbepi brahmaloke nibbattantīti.

  *  *  *  *  *  *
  Footnote: 1. Yu. sineru ca pabbatarājā.
-------------------------------------------------
[page 261]
      Vassupacchedato pana uddhaṁ dīghassa addhuno accayena dutiyo
  sūriyo pātubhavati. Vuttañhetaṁ bhagavatā hoti kho so bhikkhave
  samayoti 1-. Sattasūriyaṁ vitthāretabbaṁ. Pātubhūte ca pana tasmiṁ
  neva rattiparicchedo na divāparicchedo paññāyati. Eko sūriyo
  uṭṭheti. Eko atthaṁ gacchati. Avicchinnasūriyasantāpova loko
  hoti. Yathā ca pakatisūriye sūriyadevaputto hoti evaṁ kappavināsakasūriye
  natthi. Tattha pakatisūriye vattamāne ākāse balāhakāpi
  dhūmasikhāpi caranti. Kappavināsakasūriye vattamāne vigatadhūmavalāhakaṁ
  ādāsamaṇḍalaṁ viya nimmalaṁ nabhaṁ hoti. Ṭhapetvā pañca
  mahānadiyo sesakunnadīādīsu udakaṁ sussati. Tatopi dīghassa addhuno
  accayena tatiyo sūriyo pātubhavati yassa pātubhāvā mahānadiyopi
  sussanti. Tatopi dīghassa addhuno accayena catuttho sūriyo
  pātubhavati yassa pātubhāvā himavati mahānadīnaṁ pabhavā sīhapātano
  haṁsapātano kaṇṇamuṇḍako rathakāradaho anotattadaho chaddantadaho
  kuṇāladahoti ime satta mahāsarā sussanti. Tatopi dīghassa
  addhuno accayena pañcamo sūriyo pātubhavati yassa pātubhāvā
  anupubbena mahāsamudde aṅgulīpabbatemanamattampi udakaṁ na saṇṭhāti.
  Tatopi dīghassa addhuno accayena chaṭṭho sūriyo pātubhavati yassa
  pātubhāvā sakalacakkavāḷaṁ ekadhūmaṁ hoti pariyādiṇṇasinehaṁ dhūmena.
  Yathā cidaṁ evaṁ koṭisatasahassacakkavāḷānipi. Tatopi dīghassa

  *  *  *  *  *  *
  Footnote: 1. aṅ. sattaka. 23/102.
-------------------------------------------------
[page 262]
  Addhuno accayena sattamo sūriyo pātubhavati yassa pātubhāvā
  sakalacakkavāḷaṁ ekajālaṁ hoti saddhiṁ koṭisatasahassacakkavāḷehi.
  Yojanasatikādibhedāni sinerukūṭānipi palujjitvā ākāseyeva
  antaradhāyanti. Sā aggijālā uṭṭhahitvā cātummahārājike gaṇhati.
  Tattha kanakavimānaratanavimānamaṇivimānāni jhāpetvā tāvatiṁsabhavanaṁ
  gaṇhati. Eteneva upāyena yāva paṭhamajjhānabhūmiṁ gaṇhati. Tattha
  tayopi brahmaloke jhāpetvā ābhassare āhacca tiṭṭhati. Sā
  yāva aṇumattampi saṅkhāragataṁ atthi tāva na nibbāyati.
  Sabbasaṅkhāraparikkhayā pana sappitelajjhāpanāggisikhā viya chārikampi
  anavasesetvā nibbāyati. Heṭṭhā ākāsena saha upari ākāso
  eko hoti mahandhakāro.
      Atha dīghassa addhuno accayena mahāmegho uṭṭhahitvā paṭhamaṁ
  sukhumaṁ vassati anupubbena kumudanāḷayaṭṭhimusalatālakkhandhādippamāṇāhi
  dhārāhi vassanto koṭisatasahassacakkavāḷesu sabbaṁ daḍḍhaṭṭhānaṁ
  pūretvā antaradhāyati. Taṁ udakaṁ heṭṭhā ca tiriyañca vāto
  samuṭṭhahitvā ghanaṁ karoti. Taṁ parivaṭumaṁ paduminipatte udakavindusadisaṁ.
  Kathaṁ tāvamahantaṁ udakarāsiṁ ghanaṁ karotīti ce. Vivarasampadānato.
  Taṁ hissa tamhi tamhi vivaraṁ deti. Taṁ evaṁ vātena sampiṇḍiyamānaṁ
  ghanaṁ kariyamānaṁ parikkhayamānaṁ anupubbena heṭṭhā otarati.
  Otiṇṇe otiṇṇe udake brahmalokaṭṭhāne brahmaloko
  uparicatukāmāvacaradevalokaṭṭhāne ca devalokā pātubhavanti. Purimaṁ
-------------------------------------------------
[page 263]
  Paṭhaviṭṭhānaṁ otiṇṇe pana balavavātā uppajjanti. Te taṁ
  pihitadvāre dhamakarake ṭhitaudakamiva nirassāsaṁ 1- katvā rumbhanti 2-.
  Madhurodakaṁ parikkhayaṁ gacchamānaṁ upari rasapaṭhaviṁ samuṭṭhāpeti. Sā
  vaṇṇasampannā ceva hoti gandharasasampannā ca nirudakapāyāsassa
  upari paṭalaṁ viya.
      Tadā ca ābhassarabrahmaloke paṭhamatarābhinibbattā sattā
  āyukkhayā vā puññakkhayā vā tato cavitvā upapātikā hutvā
  idhuppajjanti. Te honti sayampabhā antalikkhacarā. Te
  aggaññasutte 3- vuttanayeneva taṁ rasapaṭhaviṁ sāyitvā taṇhābhibhūtā
  āluppakārakaṁ paribhuñjituṁ upakkamanti. Atha nesaṁ sayampabhā
  antaradhāyati andhakāro hoti. Te andhakāraṁ disvā bhāyanti.
  Tato tesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ
  sūriyamaṇḍalaṁ pātubhavati. Te taṁ disvā ālokaṁ paṭilabhimhāti
  haṭṭhatuṭṭhā hutvā amhākaṁ bhītānaṁ bhayaṁ nāsetvā sūrabhāvaṁ janayanto
  uṭṭhito tasmā sūriyo hotūti sūriyotvevassa nāmaṁ karonti.
  Atha sūriye divasaṁ ālokaṁ katvā atthaṅgate yampi ālokaṁ labhimhā
  sopi no naṭṭhoti puna bhītā honti. Tesaṁ evaṁ hoti sādhu
  vatassa sace aññaṁ ālokaṁ labheyyāmāti. Tesaṁ cittaṁ ñatvā
  viya ekūnapaññāsayojanaṁ candamaṇḍalaṁ pātubhavanti. Te taṁ disvā
  bhiyyoso mattāya haṭṭhatuṭṭhā hutvā amhākaṁ chandaṁ ñatvā viya

  *  *  *  *  *  *
  Footnote: 1. Yu. nirussāhaṁ. 2. Yu. rujjhanti. 3. dī. pāṭi. 11/87.
-------------------------------------------------
[page 264]
  Uṭṭhito tasmā cando hotūti candotvevassa nāmaṁ karonti.
  Evaṁ candimasūriyesu pātubhūtesu nakkhattāni tārakarūpāni pātubhavanti.
  Tato pabhūti rattidivā paññāyanti anukkamena ca
  māsāḍḍhamāsautusaṁvaccharāni. Candimasūriyānaṁ pana pātubhūtadivaseyeva
  sinerucakkavāḷahimavantapabbatā pātubhavanti. Te ca kho apubbaṁ
  acarimaṁ phagguṇapuṇaṇamīdivaseyeva pātubhavanti. Kathaṁ. Yathā nāma
  kaṅgubhatte paccamāne ekappahāreneva pubbuḷakāni uṭṭhahanti
  eke padesā thūpathūpā honti eke ninnaninnā eke samasamā
  evameva thūpathūpaṭṭhāne pabbatā honti ninnaninnaṭṭhāne samuddā
  samasamaṭṭhāne dīpā honti.
      Atha tesaṁ sattānaṁ rasapaṭhaviṁ paribhuñjantānaṁ kamena ekacce
  vaṇṇavanto ekacce dubbaṇṇā honti. Tattha vaṇṇavanto
  dubbaṇṇe atimaññanti. Tesaṁ atimānapaccayā sāpi rasapaṭhavī
  antaradhāyati. Bhūmippappaṭako pātubhavati. Atha nesaṁ teneva nayena
  sopi antaradhāyati. Padālatā 1- pātubhavati. Teneva nayena sāpi
  antaradhāyati. Akaṭṭhapāko sāli pātubhavati akaṇo athuso 2- sugandho
  taṇḍulapphalo. Tato nesaṁ bhājanāni uppajjanti. Te sāliṁ
  bhājane ṭhapetvā pāsāṇapiṭṭhiyā ṭhapenti. Sayameva jālasikhā
  uṭṭhahitvā taṁ pacati. So hoti odano sumanajātipupphasadisova. Na
  tassa sūpena vā byañjanena vā karaṇīyaṁ atthi. Yaṁ yaṁ rasaṁ

  *  *  *  *  *  *
  Footnote: 1. Yu. badālatā. 2. etthantare suddhoti bhaveyya.
-------------------------------------------------
[page 265]
  Bhuñjitukāmā honti taṁ taṁ rasova hoti. Tesaṁ taṁ oḷārikaṁ
  āhāraṁ āharayataṁ tato pabhūti muttakarīsaṁ sañjāyati. Atha nesaṁ
  tassa nikkhamanatthāya vaṇamukhāni pabhijjanti. Purisassa purisabhāvo
  itthiyāpi itthībhāvo pātubhavati. Tatra sudaṁ itthī purisaṁ puriso
  ca itthiṁ ativelaṁ upanijjhāyati. Tesaṁ ativelaṁ upanijjhāyanapaccayā
  kāmapariḷāho uppajjati. Tato methunaṁ dhammaṁ paṭisevanti. Te
  asaddhammapaṭisevanapaccayā viññūhi garahiyamānā viheṭhiyamānā tassa
  asaddhammassa paṭicchādanahetu agārāni karonti.
      Te agāraṁ ajjhāvasamānā anukkamena aññatarassa alasajātikassa
  sattassa diṭṭhānugatiṁ āpajjantā sannidhiṁ karonti. Tato pabhūti
  kaṇopi thusopi taṇḍulaṁ pariyonaddhati lāyitaṭṭhānampi na paṭivirūhati.
  Te sannipatitvā anutthunanti pāpakā vata bho dhammā sattesu
  pātubhūtā mayaṁ pubbe manomayā ahumhāti 1-. Aggaññasutte vuttanayena
  vitthāretabbaṁ. Tato mariyādaṁ ṭhapenti. Atha aññataro satto
  aññassa bhāgaṁ adinnamādiyati. Taṁ dvikkhattuṁ paribhāsitvā tatiyavāre
  pāṇileḍḍudaṇḍādīhi paharanti.
      Te evaṁ adinnādānagarahamusāvādadaṇḍādānesu uppannesu
  sannipatitvā cintayanti yannūna mayaṁ ekaṁ sattaṁ sammanneyyāma
  yo no sammā khīyitabbaṁ khīyeyya garahitabbaṁ garaheyya
  pabbājetabbaṁ pabbājeyya mayaṁ panassa sālīnaṁ bhāgamanuppadassāmāti.

  *  *  *  *  *  *
  Footnote: 1. dī. pāṭi. 11/99.
-------------------------------------------------
[page 266]
  Evaṁ katasanniṭṭhānesu pana sattesu imasmiṁ tāva kappe ayameva
  bhagavā bodhisattabhūto tena samayena tesu sattesu abhirūpataro ca
  dassanīyataro ca mahesakkhataro ca buddhisampanno paṭibalo
  niggahapaggahaṁ kātuṁ. Te taṁ upasaṅkamitvā yācitvā sammanniṁsu. So
  tena mahājanena sammatoti mahāsammato khettānaṁ adhipatīti khattiyo
  dhammena samena pare saṁrañjetīti 1- rājāti tīhi nāmehi paññāyittha.
  Yaṁ hi loke acchariyaṭṭhānaṁ bodhisattova tattha ādipurisoti.
  Evaṁ bodhisattaṁ ādiṁ katvā khattiyamaṇḍale saṇṭhite anupubbena
  brāhmaṇādayopi vaṇṇā saṇṭhahiṁsu.
      Tattha kappavināsakamahāmeghato yāva jālupacchedo
  idamekamasaṅkheyyaṁ saṁvaṭṭoti vuccati. Kappavināsakajālupacchedato yāva
  koṭisatasahassacakkavāḷaparipūrako sampattimahāmegho idaṁ
  dutiyamasaṅkheyyaṁ saṁvaṭṭaṭṭhāyīti vuccati. Sampattimahāmegho yāva
  candimasūriyapātubhāvo idaṁ tatiyamasaṅkheyyaṁ vivaṭṭoti vuccati.
  Candimasūriyapātubhāvato yāva puna kappavināsakamahāmegho idaṁ
  catutthamasaṅkheyyaṁ vivaṭṭaṭṭhāyīti vuccati. Imāni cattāri asaṅkheyyāni
  eko mahākappo hoti. Evaṁ tāva agginā vināso ca
  saṇṭhahanañca veditabbaṁ.
      Yasmiṁ pana samaye kappo udakena nassati. Āditova
  vināsakamahāmegho vuṭṭhahitvāti pubbe vuttanayeneva vitthāretabbaṁ.

  *  *  *  *  *  *
  Footnote: 1. pāliyampana paresaṁ rañjetīti dissati.
-------------------------------------------------
[page 267]
  Ayaṁ pana viseso. Yathā tattha dutiyasūriyo evamidha kappavināsako
  khārudakamahāmegho vuṭṭhāti. So ādito sukhumasukhumaṁ vassanto
  anukkamena mahādhārāhi koṭisatasahassacakkavāḷānaṁ pūrento vassati.
  Khārudakena phuṭṭhā phuṭṭhā paṭhavīpabbatādayo vilīyanti. Udakaṁ
  samantato vātehi dhāriyati. Paṭhavito yāva dutiyajjhānabhūmiṁ udakaṁ
  gaṇhati. Tattha tayopi brahmaloke vilīyāpetvā subhakiṇhe āhacca
  tiṭṭhati. Taṁ yāva aṇumattampi saṅkhāragataṁ atthi tāva na vūpasammati
  udakānugataṁ pana sabbasaṅkhāragataṁ abhibhavitvā sahasā vūpasammati.
  Antaradhānaṁ gacchati heṭṭhā ākāsena saha upari ākāso eko hoti
  mahandhakāroti. Sabbaṁ vuttasadisaṁ. Kevalaṁ panidha ābhassarabrahmalokaṁ
  ādiṁ katvā loko pātubhavati. Subhakiṇhato ca cavitvā ābhassaraṭ
  ṭhānādīsu sattā nibbattanti. Tattha kappavināsakamahāmeghato yāva
  kappavināsakakhārudakupacchedo idamekamasaṅkheyyaṁ. Udakupacchedato yāva
  sampattimahāmegho idaṁ dutiyamasaṅkheyyaṁ. Sampattimahāmegho .pe.
  Imāni cattāri asaṅkheyyāni eko mahākappo hoti. Evaṁ udakena
  vināso ca saṇṭhahanañca veditabbaṁ.
      Yasmiṁ samaye kappo vātena vinassati. Āditova kappavināsakamahāmegho
  vuṭṭhahitvāti pubbe vuttanayeneva vitthāretabbaṁ. Ayaṁ
  pana viseso. Yathā tattha dutiyasūriyo evamidha kappavināsanatthaṁ
  vāto samuṭṭhāti. So paṭhamaṁ thūlarajaṁ uṭṭhāpeti tato saṇharajaṁ
  sukhumavālikaṁ thūlavālikaṁ sakkharapāsāṇādayoti yāva kūṭāgāramatte
-------------------------------------------------
[page 268]
  Pāsāṇe visamaṭṭhāne ṭhitamahārukkhe ca uṭṭhāpeti. Te paṭhavito
  nabhamuggatā na ca puna patanti. Tattheva cuṇṇavicuṇṇā hutvā
  abhāvaṁ gacchanti. Atha anukkamena heṭṭhā mahāpaṭhaviyā vāto
  samuṭṭhahitvā paṭhaviṁ parivattetvā uddhaṁmūlaṁ katvā ākāse khipati.
  Yojanasatappamāṇāpi paṭhavippadesā dviyojanatiyojanacatuyojanapañca-
  yojanasatappamāṇāpi bhijjitvā vātavegukkhittā ākāseyeva
  cuṇṇavicuṇṇā hutvā abhāvaṁ gacchanti. Cakkavāḷapabbatampi sinerupabbatampi
  vāto ukkhipitvā ākāse khipati. Te aññamaññaṁ abhihantvā
  cuṇṇavicuṇṇā hutvā vinassanti. Eteneva upāyena bhummaṭṭhakavimānāni
  ca ākāsaṭṭhakavimānāni ca vināsento chakāmāvacaradevaloke
  vināsetvā koṭisatasahassacakkavāḷāni vināseti. Tattha cakkavāḷā
  cakkavāḷehi himavantā himavantehi sinerū sinerūhi aññamaññaṁ
  samāhantvā cuṇṇavicuṇṇā hutvā vinassanti. Paṭhavito yāva
  tatiyajjhānabhūmiṁ vāto gaṇhati. Tattha tayo brahmaloke vināsetvā
  vehapphalaṁ āhacca tiṭṭhati. Evaṁ sabbasaṅkhāragataṁ vināsetvā sayampi
  vinassati. Heṭṭhā ākāsena saha upari ākāso eko hoti
  mahandhakāroti. Sabbaṁ vuttasadisaṁ. Idha pana subhakiṇhabrahmalokaṁ
  ādiṁ katvā loko pātubhavati. Vehapphalato ca cavitvā
  subhakiṇhaṭṭhānādīsu sattā nibbattanti. Tattha kappavināsakamahāmeghato
  yāva kappavināsakavātupacchedo idamekamasaṅkheyyaṁ. Vātupacchedato
  yāva sampattimahāmegho idaṁ dutiyamasaṅkheyyaṁ .pe. Imāni cattāri
-------------------------------------------------
[page 269]
  Asaṅkheyyāni eko mahākappo hoti. Evaṁ vātena vināso ca
  saṇṭhahanañca veditabbaṁ.
     Kiṁkāraṇā evaṁ loko vinassatīti. Akusalamūlakāraṇā.
  Akusalamūlesu hi ussannesu evaṁ loko vinassati. So ca kho
  rāge ussannatare agginā vinassati dose ussannatare udakena
  vinassati. Keci pana dose ussannatare agginā rāge ussannatare
  udakenāti vadanti. Mohe ussannatare vātena vinassati. Evaṁ
  vinassantopi ca nirantarameva sattavāre agginā vinassati aṭṭhame
  vāre udakena puna sattavāre agginā aṭṭhame vāre udakenāti
  evaṁ aṭṭhame aṭṭhame vāre vinassanto sattakkhattuṁ udakena
  vinassitvā puna sattavāre agginā vinassati. Ettāvatā
  tesaṭṭhikappā atītā honti. Etthantare udakena nassanavāraṁ
  sampattampi paṭibāhitvā laddhokāso vāto paripuṇṇacatusaṭṭhikappāyuke
  subhakiṇhe viddhaṁsento lokaṁ vināseti.
      Pubbenivāsaṁ anussarantopi ca kappānussarako bhikkhu etesu
  kappesu anekepi saṁvaṭṭakappe anekepi vivaṭṭakappe anekepi
  saṁvaṭṭavivaṭṭakappe anussarati. Kathaṁ. Amutrāsintiādinā
  nayena.
      Tattha amutrāsinti amumhi saṁvaṭṭakappe ahaṁ amumhi bhave
  vā yoniyā vā gatiyā vā viññāṇaṭṭhitiyā vā sattāvāse vā
  sattanikāye vā āsiṁ. Evaṁnāmoti tisso vā pusso vā.
-------------------------------------------------
[page 270]
  Evaṁgottoti kaccāyano vā kassapo vā. Idamassa atītabhave
  attano nāmagottānussaraṇavasena vuttaṁ. Sace pana tasmiṁ kāle
  attano vaṇṇasampattiṁ vā lūkhappaṇītajīvikabhāvaṁ vā sukhadukkhabahulaṁ
  vā appāyukadīghāyukabhāvaṁ vā anussaritukāmo hoti tampi
  anussaratiyeva. Tenāha evaṁvaṇṇo .pe. Evamāyupariyantoti.
  Tattha evaṁvaṇṇoti odāto vā sāmo vā. Evamāhāroti
  sālimaṁsodanāhāro vā pavattaphalabhojano vā. Evaṁ sukhadukkhapaṭisaṁvedīti
  anekappakārena kāyikacetasikānaṁ sāmisanirāmisādippabhedānaṁ vā
  sukhadukkhānaṁ paṭisaṁvedī. Evamāyupariyantoti evaṁ vassasataparimāṇāyupariyanto
  vā caturāsītikappasahassāyupariyanto vā. So tato
  cuto amutra udapādinti so ahaṁ tato bhavato yonito gatito
  viññāṇaṭṭhitito sattāvāsato sattanikāyato vā cuto pana amukasmiṁ
  nāma bhave yoniyā gatiyā viñañāṇaṭṭhitiyā sattāvāse sattanikāye
  vā udapādiṁ. Tatrāpāsinti atha tatrāpi bhave yoniyā gatiyā
  viññāṇaṭṭhitiyā sattāvāse sattanikāye vā puna ahosiṁ.
  Evaṁnāmotiādi vuttanayameva.
      Apica yasmā amutrāsinti idaṁ anupubbena ārohantassa
  yāvadicchakaṁ anussaraṇaṁ so tato cutoti paṭinivattantassa paccavekkhaṇaṁ
  tasmā idhupapannoti imissā idhupapattiyā anantaramevassa
  upapattiṭṭhānaṁ sandhāya amutra udapādinti idaṁ vuttanti veditabbaṁ.
  Tatrāpāsinti evamādi panassa tatra imissā upapattiyā antare
-------------------------------------------------
[page 271]
  Upapattiṭṭhāne nāmagottādīnaṁ anussaraṇadassanatthaṁ vuttaṁ. So
  tato cuto idhupapannoti svāhaṁ tato anantarupapatiṭṭhānato
  cuto idha asukasmiṁ nāma khattiyakule vā brāhmaṇakule vā
  nibbattoti. Itīti evaṁ. Sākāraṁ sauddesanti nāmagottavasena
  sauddesaṁ vaṇṇādivasena sākāraṁ. Nāmagottena hi satto
  tisso kassapoti uddisiyati vaṇṇādīhi sāmo odātoti nānattato
  paññāyati. Tasmā nāmagottaṁ uddeso itare ākārā.
  Anekavihitaṁ pubbenivāsaṁ anussaratīti idaṁ uttānatthamevāti.
               Pubbenivāsānussatiñāṇakathā niṭṭhitā.
      Sattānaṁ cutūpapātañāṇakathāyaṁ. Cutūpapātañāṇāyāti cutiyā
  ca upapāte ca ñāṇāya. Yena ñāṇena sattānaṁ cuti ca
  upapāto ca ñāyati tadatthaṁ dibbacakkhuñāṇatthanti vuttaṁ hoti.
  Cittaṁ abhinīharati abhininnāmetīti parikammacittaṁ abhinīharati ceva
  abhininnāmeti ca. Soti so katacittābhinīhāro bhikkhu.
  Dibbenātiādīsu pana dibbasadisattā dibbaṁ. Devānaṁ hi sucaritakammanibbattaṁ
  pittasemharuhirādīhi apalibuddhaṁ upakilesavimuttatāya dūrepi
  ārammaṇasampaṭicchanasamatthaṁ dibbaṁ pasādacakkhu hoti idañcāpi
  viriyabhāvanābalanibbattaṁ ñāṇacakkhuṁ 1- tādisamevāti dibbasadisattā
  dibbaṁ. Dibbavihāravasena paṭiladdhattā attanā ca dibbavihāra-
  sannissitattāpi dibbaṁ. Ālokapariggahena mahājutikattāpi dibbaṁ.

  *  *  *  *  *  *
  Footnote: 1. ñāṇacakkhu itipi.
-------------------------------------------------
[page 272]
  Tirokuḍḍādigatarūpadassanena mahāgatikattāpi dibbaṁ. Taṁ sabbaṁ
  saddasatthānusāreneva veditabbaṁ. Dassanaṭṭhena cakkhu cakkhukiccakaraṇena
  ca cakkhumivāti cakkhu. Cutūpapātadassanena diṭṭhivisuddhihetuttā
  visuddhaṁ. Yo hi cutimattameva passati na upapātaṁ so
  ucchedadiṭṭhiṁ gaṇhati. Yo upapātamattameva passati na cutiṁ so
  navasattapātubhāvasassatadiṭṭhiṁ gaṇhati. Yo pana tadubhayaṁ passati
  so yasmā duvidhampi taṁ diṭṭhigataṁ ativattati tasmāssa taṁ dassanaṁ
  diṭṭhivisuddhihetu hoti. Ubhayampi cetaṁ buddhaputtā passanti 1-.
  Tena vuttaṁ cutūpapātadassanena diṭṭhivisuddhihetuttā visuddhanti.
  Manussupacāraṁ atikkamitvā rūpadassanena atikkantamānusakaṁ mānusakaṁ
  vā maṁsacakkhuṁ atikkantattā atikkantamānusakanti veditabbaṁ. Tena
  dibbena cakkhunā visuddhena atikkantamānusakena. Satte passatīti
  mānusamaṁsacakkhunā viya satte oloketi. Cavamāne upapajjamāneti
  ettha cutikkhaṇe upapattikkhaṇe vā dibbacakkhunā daṭṭhuṁ na
  sakkā. Ye pana āsannacutikā idāni cavissantīti te cavamānā ye ca
  gahitapaṭisandhikā sampati nibbattā ca te upapajjamānāti adhippetā.
  Te evarūpe cavamāne upapajjamāne ca passatīti dassati. Hīneti
  mohanissandayuttattā hīnānaṁ jātikulabhogādīnaṁ vasena hīḷite ohīḷite
  uññāte 2- avaññāte. Paṇīteti amohanissandayuttattā tabbiparīte.
  Suvaṇṇeti adosanissandayuttattā iṭṭhakantamanāpavaṇṇayutte.

  *  *  *  *  *  *
  Footnote: 1. passantiyevāti bhaveyya ṭīkāyaṁ vuttavacanānulomato. 2. Yu. oññāte.
-------------------------------------------------
[page 273]
  Dubbaṇṇeti dosanissandayuttattā aniṭṭhākantāmanāpavaṇṇayutte
  abhirūpavirūpeti 1- attho. Sugateti sugatigate alobhanissandayuttattā
  vā aḍḍhe mahaddhane. Duggateti duggatigate lobhanissandayuttattā
  vā dalidde appannapāne. Yathākammūpageti yaṁ yaṁ kammaṁ upacitaṁ
  tena tena upagate.
      Tattha purimehi cavamānetiādīhi dibbacakkhukiccaṁ vuttaṁ.
  Iminā pana padena yathākammūpagañāṇakiccaṁ. Tassa ca ñāṇassa
  ayamuppattikkamo. Idha bhikkhu heṭṭhā nirayābhimukhaṁ ālokaṁ
  vaḍḍhetvā nerayike satte passati mahādukkhamanubhavamāne taṁ dassanaṁ
  dibbacakkhukiccameva. So evaṁ manasikaroti kinnukho kammaṁ katvā
  ime sattā etaṁ dukkhamanubhavantīti. Athassa idaṁ nāma katvāti
  taṁkammārammaṇaṁ ñāṇaṁ uppajjati. Tathā upari devalokābhimukhaṁ
  ālokaṁ vaḍḍhetvā nandavanamissakavanapārusakavanādīsu satte passati
  mahāsampattiṁ anubhavamāne tampi dassanaṁ dibbacakkhukiccameva. So
  evaṁ manasikaroti kinnukho kammaṁ katvā ime sattā etaṁ
  sampattimanubhavantīti. Athassa idaṁ nāma kammaṁ katvāti taṁkammārammaṇaṁ
  ñāṇaṁ uppajjati. Idaṁ yathākammupagañāṇaṁ nāma. Imassa visuṁ
  parikammaṁ nāma natthi. Yathā cimassa evaṁ anāgataṁsañāṇassāpi.
  Dibbacakkhupādakāneva hi iminā 2- dibbacakkhunā saheva ijjhanti.
      Kāyaduccaritenātiādīsu. Duṭṭhu caritaṁ duṭṭhaṁ 3- vā caritaṁ

  *  *  *  *  *  *
  Footnote: 1. Ma.Yu. anabhirūpe virūpe. 2. Yu. imāni.
  3. duṭṭhuṁ caritaṁ duṭṭhu vātipi dissati.
-------------------------------------------------
[page 274]
  Kilesapūtikattāti duccaritaṁ. Kāyena duccaritaṁ kāyato vā uppannaṁ
  duccaritanti kāyaduccaritanti. Itaresupi eseva nayo. Samannāgatāti
  samaṅgībhūtā.
      Ariyānaṁ upavādakāti buddhapaccekabuddhasāvakānaṁ ariyānaṁ antamaso
  gihisotāpannānampi anatthakāmā hutvā antimavatthunā vā
  guṇapariddhaṁsanena vā upavādakā akkosakā garahakāti vuttaṁ hoti.
  Tattha natthi imesaṁ samaṇadhammo assamaṇā eteti vadanto
  antimavatthunā upavadati. Natthi imesaṁ jhānaṁ vā vimokkho vā
  maggo vā phalaṁ vātiādīni vadanto guṇapariddhaṁsanavasena upavadatīti
  veditabbo. So ca jānaṁ vā upavadeyya ajānaṁ vā ubhayathāpi
  ariyupavādova hoti. Bhāriyaṁ kammaṁ anantariyasadisaṁ saggāvaraṇañca
  maggāvaraṇañca satekicchaṁ pana hoti. Tassāvibhāvanatthaṁ idaṁ
  vatthu veditabbaṁ. Aññatarasmiṁ kira gāme eko thero ca
  daharabhikkhu ca piṇḍāya caranti. Te paṭhamaghareyeva uḷuṅkamattaṁ
  uṇhaṁ yāguṁ labhiṁsu. Therassa ca kucchivāto rujjati. So cintesi
  ayaṁ yāgu mayhaṁ sappāyā yāva na sītalā hoti tāva naṁ
  pivāmīti. So manussehi ummāratthāya āhaṭe dārukhaṇḍe 1-
  nisīditvā pivi. Itaro taṁ jigucchanto atikhuddābhibhūto mahallako
  amhākaṁ lajjitabbataṁ akāsīti āha. Thero gāme caritvā
  vihāraṁ gantvā daharabhikkhuṁ āha atthi te āvuso imasmiṁ

  *  *  *  *  *  *
  Footnote: 1. Yu. dārukkhandhe.
-------------------------------------------------
[page 275]
  Sāsane patiṭṭhāti. Āma bhante sotāpanno ahanti.
  Tenahāvuso uparimaggatthāya mā vāyāmaṁ akāsīti. Kasmā
  bhanteti. Khīṇāsavo tayā upavaditoti. So taṁ khamāpesi.
  Tenassa taṁ kammaṁ pākatikaṁ ahosi. Tasmā yo aññopi ariyaṁ
  upavadati tena gantvā sace attanā vuḍḍhataro hoti ukkuṭikaṁ
  nisīditvā ahaṁ āyasmantaṁ idañcidañca avacaṁ tamme khamāhīti
  khamāpetabbo. Sace navakataro hoti vanditvā ukkuṭikaṁ nisīditvā
  añjaliṁ paggahetvā ahaṁ bhante tumhe idañcidañca avacaṁ tamme
  khamathāti khamāpetabbo. Sacepi disāpakkanto hoti sayaṁ vā
  gantvā saddhivihārikādike vā pesetvā khamāpetabbo sace ca
  nāpi gantuṁ na pesetuṁ sakkā hoti ye tasmiṁ vihāre bhikkhū
  vasanti tesaṁ santikaṁ gantvā sace navakatarā honti ukkuṭikaṁ
  nisīditvā sace vuḍḍhatarā vuḍḍhe vuttanayeneva paṭipajjitvā
  ahaṁ bhante asukaṁ nāma āyasmantaṁ idañcidañca avacaṁ khamatu me
  so āyasmāti vatvā khamāpetabbaṁ. Sammukhā akhamantepi etadeva
  kātabbaṁ. Sace ekacārikabhikkhu hoti nevassa vasanaṭṭhānaṁ na
  gataṭṭhānaṁ paññāyati ekassa paṇḍitassa bhikkhuno santikaṁ gantvā
  ahaṁ bhante asukaṁ nāmāyasmantaṁ idañcidañca avacaṁ tamme anussarato
  anussarato vippaṭisāro hoti kiṁ karomīti vattabbaṁ. So vakkhati
  tumhe mā cintayittha thero tumhākaṁ khamati cittaṁ vūpasamethāti.
  Tenāpi ariyassa gatadisābhimukhena añjaliṁ paggahetvā khamatūti
-------------------------------------------------
[page 276]
  Vattabbaṁ. Sace so parinibbuto hoti parinibbutamañcaṭṭhānaṁ
  gantvā yāva sivaṭṭhikaṁ gantvāpi khamāpetabbaṁ. Evaṁ kate neva
  saggāvaraṇaṁ na maggāvaraṇaṁ hoti pākatikameva hotīti.
      Micchādiṭṭhikāti viparītadassanā. Micchādiṭṭhikammasamādānāti
  micchādiṭṭhivasena samādinnanānāvidhakammā ye ca micchādiṭṭhimūlakesu
  kāyakammādīsu aññepi samādapenti. Ettha ca vacīduccaritag
  gahaṇeneva ariyupavāde manoduccaritaggahaṇena ca micchādiṭṭhiyā
  saṅgahitāyapi imesaṁ dvinnaṁ puna vacanaṁ mahāsāvajjabhāvadassanatthanti
  veditabbaṁ. Mahāsāvajjo hi ariyupavādo anantariyasadisattāva.
  Vuttampi cetaṁ seyyathāpi sārīputta bhikkhu sīlasampanno samādhisampanno
  paññāsampanno diṭṭheva dhamme aññaṁ ārādheyya evaṁ
  sampadamidaṁ sārīputta vadāmi taṁ vācaṁ appahāya taṁ cittaṁ appahāya
  taṁ diṭṭhiṁ appaṭinissajjitvā yathābhataṁ nikkhitto evaṁ nirayeti 1-.
  Micchādiṭṭhito ca mahāsāvajjataraṁ nāma aññaṁ natthi. Yathāha.
  Nāhaṁ bhikkhave aññaṁ ekadhammampi samanupassāmi yaṁ evaṁ
  mahāsāvajjataraṁ yathayidaṁ bhikkhave micchādiṭṭhi micchādiṭṭhiparamāni bhikkhave
  vajjānīti 2-.
      Kāyassa bhedāti upādinnakkhandhapariccāgā. Parammaraṇāti
  tadanantaraṁ abhinibbattakkhandhaggahaṇe. Athavā kāyassa bhedāti
  jīvitindriyassupacchedā. Parammaraṇāti cuticittato uddhaṁ. Apāyanti

  *  *  *  *  *  *
  Footnote: 1. Ma. mu. 12/145. 2. aṅ. eka. 20/44.
-------------------------------------------------
[page 277]
  Evamādi sabbaṁ nirayavevacanameva. Nirayo hi saggamokkhahetubhūtā
  puññasammatā āyā apetattā sukhānaṁ vā āyassa abhāvā
  apāyo. Dukkhassa gati paṭisaraṇanti duggati. Dosabahulatāya vā
  duṭṭhena kammunā nibbattā gatīti duggati. Vivasā nipatanti tattha
  dukkaṭakārinoti vinipāto vinassantā vā ettha nipatanti
  saṁbhijjamānaṅgapaccaṅgātipi vinipāto. Natthi ettha assādasaññito
  āyoti nirayo. Athavā apāyaggahaṇena tiracchānayoniṁ dīpeti.
  Tiracchānayoni hi apāyo sugatito apetattā na duggati
  mahesakkhānaṁ nāgarājādīnaṁ sambhavato. Duggatiggahaṇena petavisayaṁ.
  So hi apāyo ceva duggati ca sugatito apetattā dukkhassa ca
  gatibhūtattā. Na tu vinipāto asurasadisaṁ avinipātitattā.
  Vinipātaggahaṇena asurakāyaṁ. So hi yathāvuttena atthena apāyo
  ceva duggati ca sabbasamussayehi ca vinipātitattā vinipātoti
  vuccati. Nirayaggahaṇena avīciādimanekappakāraṁ nirayamevāti.
  Upapannāti upagatā tattha abhinibbattāti adhippāyo.
  Vuttavipariyāyeneva sukkapakkho veditabbo. Ayaṁ pana viseso.
      Tattha sugatiggahaṇena manussagatipi saṅgayhati. Saggaggahaṇena
  devagatiyeva. Tattha sundarā gatīti sugati. Rūpādīhi visayehi
  suṭṭhu aggoti saggo. So sabbopi palujjanaṭṭhena lokoti ayaṁ
  vacanaṭṭho. Iti dibbena cakkhunātiādi sabbaṁ nigamavacanaṁ. Evaṁ
  dibbena cakkhunā passatīti ayamettha saṅkhepattho.
-------------------------------------------------
[page 278]
      Evaṁ passitukāmena pana ādikammikena kulaputtena
  kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ katvā
  tejokasiṇaṁ odātakasiṇaṁ ālokakasiṇanti imesu tīsu kasiṇesu
  aññataraṁ āsannaṁ kātabbaṁ. Upacārajjhānaṁ gocaraṁ katvā
  vaḍḍhetvā ṭhapetabbaṁ. Na tattha appanā uppādetabbāti
  adhippāyo. Sace hi uppādeti. Pādakajjhānanissayaṁ hoti
  na parikammanissayaṁ. Imesu pana tīsu ālokakasiṇaṁyeva seṭṭhataraṁ
  tasmā taṁ vā itaresaṁ vā aññataraṁ kasiṇaniddese vuttanayena
  uppādetvā upacārabhūmiyaṁyeva ṭhatvā vaḍḍhetabbaṁ. Vaḍḍhanānayopi
  cassa tattha vuttanayeneva veditabbo. Vaḍḍhitavaḍḍhitaṭṭhānassa
  antoyeva rūpagataṁ passitabbaṁ. Rūpagataṁ passato panassa parikammassa
  vāro atikkamati. Tato āloko antaradhāyati. Tasmiṁ antarahite
  rūpagatampi na dissati. Athānena punappunaṁ pādakajjhānameva
  pavisitvā tato vuṭṭhāya āloko pharitabbo. Evaṁ anukkamena
  āloko thāmagato hotīti. Ettha āloko hotūti yattakaṁ ṭhānaṁ
  paricchindati tattha āloko tiṭṭhatiyeva. Divasampi nisīditvā
  passato rūpadassanaṁ hoti. Rattiṁ tiṇukkāya maggapaṭipanno cettha
  puriso opammaṁ.
      Eko kira rattiṁ tiṇukkāya maggaṁ paṭipajji. Tassa sā
  tiṇukkā vijjhāyi. Athassa samavisamāni na paññāyiṁsu. So taṁ
  tiṇukkaṁ bhūmiyaṁ ghaṁsitvā puna ujjālesi. Sā ca ujjalitvā
-------------------------------------------------
[page 279]
  Purimālokato mahantataramālokamakāsi. Evaṁ punappunaṁ vijjhātavijjhātaṁ
  ujjālayato kamena sūriyo uṭṭhāsi. Sūriye uṭṭhite ukkāya kammaṁ
  natthīti taṁ chaḍḍetvā divasampi agamāsi. Tattha ukkāloko viya
  parikammakāle kasiṇāloko. Ukkāya vijjhātāya samavisamānaṁ
  adassanaṁ viya rūpagataṁ passato parikammavārātikkamena āloke
  antarahite rūpagatānaṁ adassanaṁ. Ukkāghaṁsanaṁ viya punappunaṁ
  pavesanaṁ. Ukkāya purimālokato mahantatarālokakaraṇaṁ viya puna
  parikammaṁ karoto balavatarālokapharaṇaṁ. Sūriyuṭṭhānaṁ viya thāmagatālokassa
  yathāparicchedena ṭhānaṁ. Tiṇukkaṁ chaḍḍetvā divasampi gamanaṁ viya
  parittālokaṁ chaḍḍetvā thāmagatenālokena divasampi rūpadassanaṁ.
  Tattha yadā tassa bhikkhuno maṁsacakkhussa anāpāthagataṁ antokucchigataṁ
  hadayavatthunissitaṁ heṭṭhā paṭhavītalanissitaṁ tirokuḍḍapabbatapākāragataṁ
  paracakkavāḷagatanti idaṁ rūpaṁ ñāṇacakkhussa āpāthaṁ āgacchati maṁsacakkhuno
  dissamānaṁ viya hoti tadā dibbacakkhuṁ uppannaṁ hotīti veditabbaṁ.
  Tadeva cettha rūpadassanasamatthaṁ na pubbabhāgacittāni. Taṁ panetaṁ
  puthujjanassa paripantho hoti. Kasmā. So hi yasmā yattha yattha
  āloko hotūti adhiṭṭhāti taṁ taṁ paṭhavīsamuddapabbate vinivijjhitvāpi
  ekālokaṁ hoti athassa tattha bhayānakāni yakkharakkhasādirūpāni
  passato bhayaṁ uppajjati yena cittavikkhepaṁ patvā jhānavibbhantako
  hoti tasmā rūpadassane appamattena bhavitabbaṁ.
      Tatrāyaṁ dibbacakkhuno uppattikkamo. Vuttappakārametaṁ
-------------------------------------------------
[page 280]
  Rūpārammaṇaṁ katvā manodvārāvajjane uppajjitvā niruddhe tadeva
  rūpaṁ ārammaṇaṁ katvā cattāri pañca vā javanāni uppajjantīti
  sabbaṁ purimanayeneva veditabbaṁ. Idhāpi pubbabhāgacittāni
  savitakkasavicārāni kāmāvacarāni pariyosāne atthasādhakacittaṁ catutthajjhānikaṁ
  rūpāvacaraṁ teneva sahajātaṁ ñāṇaṁ sattānaṁ cutūpapātañāṇantipi
  dibbacakkhuñāṇantipi vuccatīti. Cutūpapātañāṇakathā niṭṭhitā.
      Iti pañcakhandhavidū pañca abhiññā avoca yā nātho ca 1-
      tā ñatvā tāsu ayaṁ pakiṇṇakakathāpi viññeyyā.
      Etāsu hi yadetaṁ cutūpapātañāṇasaṅkhātaṁ dibbacakkhuṁ tassa
  anāgataṁsañāṇaṁ yathākammūpagañāṇañcāti dvepi paribhaṇḍañāṇāni
  honti. Iti imāni ca dve iddhividhādīni ca pañcāti satta
  abhiññāñāṇāni idhāgatāni. Idāni tesaṁ ārammaṇavibhāge
  asammohatthaṁ
          ārammaṇattikā vuttā ye cattāro mahesinā
          sattannamabhiñāṇānaṁ pavattintesu dīpaye.
  Tatrāyaṁ dīpanā.
      Cattāro hi ārammaṇattikā mahesinā vuttā katame
  cattāro parittārammaṇattiko maggārammaṇattiko atītārammaṇattiko
  ajjhattārammaṇattikoti.
      Tattha iddhividhañāṇaṁ parittamahaggatātītānāgatapaccuppanna-
  ajjhattabahiddhārammaṇavasena sattasu ārammaṇesu pavattati. Kathaṁ.

  *  *  *  *  *  *
  Footnote: 1. Yu. casaddoyaṁ natthi.
-------------------------------------------------
[page 281]
  Tañhi yadā kāyaṁ cittasannissitaṁ katvā adissamānena kāyena gantukāmo
  cittavasena kāyaṁ pariṇāmeti rūpakāyaṁ mahaggatacitte samodahati
  samāropeti tadā upayogaladdhaṁ ārammaṇaṁ hotīti katvā
  rūpakāyārammaṇato parittārammaṇaṁ hoti yadā cittaṁ kāyasannissitaṁ
  katvā dissamānena kāyena gantukāmo kāyavasena cittaṁ pariṇāmeti
  pādakajjhānacittaṁ rūpakāye samodahati samāropeti tadā upayogaladdhaṁ
  ārammaṇaṁ hotīti katvā mahaggatacittārammaṇato mahaggatārammaṇaṁ
  hoti yasmā pana tadeva cittaṁ atītaṁ niruddhamārammaṇaṁ karoti
  tasmā atītārammaṇaṁ hoti mahādhātunidhāne mahākassapattherādīnaṁ
  viya anāgataṁ adhiṭṭhahantānaṁ anāgatārammaṇaṁ hoti. Mahākassapatthero
  kira mahādhātunidhānaṁ karonto anāgate aṭṭhārasavassādhikāni dve
  vassasatāni ime gandhā mā sussiṁsu pupphāni mā milāyiṁsu
  dīpā mā nibbāyiṁsūti adhiṭṭhahi. Taṁ sabbaṁ tatheva ahosi.
  Assaguttatthero vattaniyasenāsane bhikkhusaṅghaṁ sukkabhattaṁ bhuñjamānaṁ
  disvā udakasoṇḍi divase divase purebhatte dadhirasaṁ hotūti
  adhiṭṭhāsi. Purebhatte gahitaṁ dadhirasaṁ hoti pacchābhatte
  pākatikaudakameva. Kāyaṁ pana cittasannissitaṁ katvā adissamānena kāyena
  gamanakāle paccuppannārammaṇaṁ hoti. Kāyavasena cittaṁ cittavasena
  vā kāyaṁ pariṇāmanakāle attano kumārakavaṇṇādinimmānakāle ca
  sakāyacittānaṁ ārammaṇakaraṇato ajjhattārammaṇaṁ hoti.
-------------------------------------------------
[page 282]
  Bahiddhāhatthiassādidassanakāle pana bahiddhārammaṇanti evaṁ tāva
  iddhividhañāṇassa sattasu ārammaṇesu pavatti veditabbā.
      Dibbasotadhātuñāṇaṁ parittapaccuppannājjhattabahiddhārammaṇavasena
  catūsu ārammaṇesu pavattati. Kathaṁ tañhi yasmā saddaṁ
  ārammaṇaṁ karoti saddo ca paritto tasmā parittārammaṇaṁ
  hoti vijjamānaṁyeva pana saddaṁ ārammaṇaṁ katvā pavattanato
  paccuppannārammaṇaṁ hoti taṁ attano kucchisaddasavanakāle
  ajjhattārammaṇaṁ paresaṁ saddasavanakāle bahiddhārammaṇanti evaṁ
  dibbasotadhātuñāṇassa catūsu ārammaṇesu pavatti veditabbā.
      Cetopariyañāṇaṁ parittamahaggatāppamāṇamaggātītānāgata-
  paccuppannabahiddhārammaṇavasena aṭṭhasu ārammaṇesu pavattati. Kathaṁ.
  Tañhi paresaṁ kāmāvacaracittajānanakāle parittārammaṇaṁ hoti rūpāvacara-
  arūpāvacaracittajānanakāle mahaggatārammaṇaṁ hoti maggaphalajānanakāle
  appamāṇārammaṇaṁ hoti. Ettha ca puthujjano sotāpannassa
  cittaṁ na jānāti sotāpanno vā sakadāgāmissāti evaṁ yāva
  arahato netabbaṁ. Arahā pana sabbesaṁ cittaṁ jānāti. Aññopi
  uparimo heṭṭhimassāti ayaṁ viseso veditabbo. Maggacittārammaṇakāle
  maggārammaṇaṁ hoti. Yadā pana atīte sattadivasabbhantare
  anāgate sattadivasabbhantare ca paresaṁ cittaṁ jānāti tadā
  atītārammaṇaṁ anāgatārammaṇañca hoti. Kathaṁ paccuppannārammaṇaṁ
  hoti. Paccuppannaṁ nāma tividhaṁ khaṇapaccuppannaṁ santatipaccuppannaṁ
-------------------------------------------------
[page 283]
  Addhāpaccuppannañca. Tattha uppādaṭhitibhaṅgappattaṁ khaṇapaccuppannaṁ.
  Ekadvesantativārapariyāpannaṁ santatipaccuppannaṁ.
      Tattha andhakāre nisīditvā ālokaṭṭhānaṁ gatassa na tāva
  ārammaṇaṁ pākaṭaṁ hoti yāva pana taṁ pākaṭaṁ hoti etthantare
  ekaṁ dve santativārā veditabbā. Ālokaṭṭhāne caritvā ovarakaṁ
  paviṭṭhassāpi na tāva sahasā rūpaṁ pākaṭaṁ hoti yāva pana taṁ
  pākaṭaṁ hoti etthantare ekaṁ dve santativārā veditabbā.
  Dūre ṭhatvā pana rajakānaṁ hatthavikāraṁ ghaṇḍibheriādiākoṭanavikārañca
  disvāpi na tāva saddaṁ suṇāti yāva pana taṁ suṇāti tasmimpi
  antare ekaṁ dve santativārā veditabbā. Evaṁ tāva
  majjhimabhāṇakā. Saṁyuttabhāṇakā pana rūpasantati arūpasantīti dve
  santatiyo vatvā udakaṁ akkamitvā gatassa yāva tīre akkantaudakalekhā
  na vippasīdati addhānato āgatassa yāva kāye usumabhāvo
  na vūpasammati ātapā āgantvā gabbhaṁ paviṭṭhassa yāva
  andhakārabhāvo na vigacchati antogabbhe kammaṭṭhānaṁ manasikaritvā divā
  vātapānaṁ vivaritvā olokentassa yāvakkhīnaṁ phandanabhāvo na vūpasammati
  ayaṁ rūpasantati nāma dve tayo javanavārā arūpasantati nāmāti
  vatvā tadubhayampi santatipaccuppannaṁ nāmāti vadanti.
      Ekabhavaparicchinnaṁ pana addhāpaccappannaṁ nāma yaṁ sandhāya
  bhaddekarattasutte yo cāvuso mano ye ca dhammā ubhayameva taṁ
  paccuppannaṁ tasmiṁ paccuppanne chandarāgapaṭibaddhaṁ hoti viññāṇaṁ
-------------------------------------------------
[page 284]
  Chandarāgapaṭibaddhattā viññāṇassa tadabhinandati tadabhinandanto
  paccuppannesu dhammesu saṁhiratīti 1- vuttaṁ. Santatipaccuppannaṁ cettha
  aṭṭhakathāsu āgataṁ addhāpaccuppannaṁ sutte.
      Tattha keci khaṇapaccuppannaṁ cittaṁ cetopariyañāṇassa ārammaṇaṁ
  hotīti vadanti. Kiṁkāraṇā. Yasmā iddhimassa 2- ca parassa ca
  ekakkhaṇe cittaṁ uppajjatīti. Idañca nesaṁ opammaṁ yathā ākāse
  khitte pupphamuṭṭhimhi avassaṁ ekaṁ pupphaṁ ekassa vaṇṭena vaṇṭaṁ
  paṭivijjhati evaṁ parassa cittaṁ jānissāmīti rāsivasena mahājanassa
  citte āvajjite avassaṁ ekassa cittaṁ ekena cittena uppādakkhaṇe
  vā ṭhitikkhaṇe vā bhaṅgakkhaṇe vā paṭivijjhatīti. Taṁ pana
  vassasatampi vassasahassampi āvajjento yena ca cittena āvajjati
  yena ca jānāti tesaṁ dvinnaṁ sahaṭṭhānābhāvato āvajjanajavanānañca
  anaṭṭhaṭṭhāne 3- nānārammaṇabhāvappattidosato ayuttanti aṭṭhakathāsu
  paṭikkhittaṁ. Santatipaccuppannaṁ pana addhāpaccuppannañca ārammaṇaṁ
  hotīti veditabbaṁ. Tattha yaṁ vattamānajavanavīthito atītānāgatavasena
  dvittijavanavīthiparimāṇe kāle parassa cittaṁ taṁ sabbampi
  santatipaccuppannaṁ nāma addhāpaccuppannaṁ pana javanavārena dīpetabbanti
  saṁyuttaṭṭhakathāyaṁ vuttaṁ. Taṁ suṭṭhu vuttaṁ. Tatrāyaṁ dīpanā.
  Iddhimā parassa cittaṁ jānitukāmo āvajjati. Āvajjanaṁ

  *  *  *  *  *  *
  Footnote: 1. Ma. u. 14/366. 2. Yu. iddhimato. 3. Yu. aniṭṭhaṭṭhāne. aṭṭhasāliniyampi
  aniṭṭhe dhāneti dissati. akiṭṭheti ṭīkāpāṭho viruddho bhaveyaya.
-------------------------------------------------
[page 285]
  Khaṇapaccuppannaṁ ārammaṇaṁ katvā teneva saha nirujjhati. Tato cattāri
  pañca vā javanāni yesaṁ pacchimaṁ iddhicittaṁ sesāni kāmāvacarāni
  tesaṁ sabbesampi tadeva niruddhaṁ cittamārammaṇaṁ hoti na ca tāni
  nānārammaṇāni honti addhāvasena paccuppannārammaṇattā.
  Ekārammaṇattepi ca iddhicittameva parassa cittaṁ jānāti na
  itarāni yathā cakkhudvāre cakkhuviññāṇameva rūpaṁ passati na
  itarānīti. Iti idaṁ santatipaccuppannassa ceva addhāpaccuppannassa
  ca vasena paccuppannārammaṇaṁ hoti. Yasmā vā
  santatipaccuppannampi addhāpaccuppanneyeva pavattati tasmā
  addhāpaccuppannavasenevetaṁ paccuppannārammaṇanti veditabbaṁ.
  Parassa cittārammaṇattāyeva pana bahiddhārammaṇaṁ hotīti. Evaṁ
  cetopariyañāṇassa aṭṭhasu ārammaṇesu pavatti veditabbā.
      Pubbenivāsañāṇaṁ parittamahaggatāppamāṇamaggātītājjhatta-
  bahiddhānavattabbārammaṇavasena aṭṭhasu ārammaṇesu pavattati.
  Kathaṁ. Tañhi kāmāvacarakkhandhānussaraṇakāle parittārammaṇaṁ hoti
  rūpāvacarārūpāvacarakkhandhānussaraṇakāle mahaggatārammaṇaṁ atīte
  attanā parehi vā bhāvitamaggaṁ sacchikataphalañca anussaraṇakāle
  appamāṇārammaṇaṁ bhāvitamaggameva anussaraṇakāle maggārammaṇaṁ.
  Niyamato panetaṁ atītārammaṇameva. Tattha kiñcāpi
  cetopariyañāṇayathākammūpagañāṇānipi atītārammaṇāni honti athakho tesaṁ
  cetopariyañāṇassa sattadivasabbhantarātītaṁ cittameva ārammaṇaṁ. Taṁ hi
-------------------------------------------------
[page 286]
  Aññaṁ khandhaṁ vā khandhapaṭibaddhaṁ vā na jānāti
  maggasampayuttacittārammaṇattā pana pariyāyato maggārammaṇanti vuttaṁ.
  Yathākammūpagañāṇassa ca atītaṁ cetanāmattameva ārammaṇaṁ.
  Pubbenivāsañāṇassa pana atītā khandhā khandhapaṭibaddhañca kiñci anārammaṇaṁ
  nāma natthi. Tañhi atītakkhandhakhandhapaṭibaddhesu dhammesu
  sabbaññutañāṇasamānagatikaṁ hotīti ayaṁ viseso veditabboti. Ayamettha
  aṭṭhakathānayo. Yasmā pana kusalā khandhā iddhividhañāṇassa
  cetopariyañāṇassa pubbenivāsānussatiñāṇassa yathākammūpagañāṇassa
  anāgataṁsañāṇassa ārammaṇapaccayena paccayoti 1- paṭṭhāne vuttaṁ
  tasmā cattāropi khandhā cetopariyañāṇayathākammūpagañāṇānaṁ ārammaṇaṁ
  honti. Tatrāpi yathākammūpagañāṇassa kusalākusalāevāti. Attano
  khandhānussaraṇakāle panetaṁ ajjhattārammaṇaṁ parassa khandhānussaraṇakāle
  bahiddhārammaṇaṁ. Atīte vipassī bhagavā ahosi tassa mātā
  bandhumatī nāma pitā bandhumā nāmātiādinā nayena
  nāmagottapaṭhavīnimittādianussaraṇakāle navattabbārammaṇaṁ hoti. Nāmagottanti
  cettha khandhapaṭibaddho sammatisiddho byañjanaṭṭho daṭṭhabbo na
  byañjanaṁ. Byañjanaṁ hi saddāyatanasaṅgahitattā parittaṁ hoti.
  Yathāha. Niruttipaṭisambhidā parittārammaṇāti 2-. Ayamettha amhākaṁ
  khanti. Evaṁ pubbenivāsañāṇassa aṭṭhasu ārammaṇesu pavatti
  veditabbā.

  *  *  *  *  *  *
  Footnote: 1. abhi. pa. 40/156. 2. abhi. vi. 35/416.
-------------------------------------------------
[page 287]
      Dibbacakkhuñāṇaṁ parittapaccuppannājjhattabahiddhārammaṇavasena
  catūsu ārammaṇesu pavattati. Kathaṁ. Tañhi yasmā rūpaṁ
  ārammaṇaṁ karoti rūpañca parittaṁ tasmā parittārammaṇaṁ hoti
  vijjamāneyeva ca rūpe pavattattā paccuppannārammaṇaṁ attano
  kucchigatādirūpadassanakāle ajjhattārammaṇaṁ parassa rūpadassanakāle
  bahiddhārammaṇanti. Evaṁ dibbacakkhuñāṇassa catūsu ārammaṇesu
  pavatti veditabbā.
      Anāgataṁsañāṇaṁ parittamahaggatāppamāṇamaggānāgatājjhata-
  bahiddhānavattabbārammaṇavasena aṭṭhasu ārammaṇesu pavattati.
  Kathaṁ. Tañhi ayaṁ anāgate kāmāvacare nibbattissatīti jānanakāle
  parittārammaṇaṁ hoti rūpāvacare arūpāvacare vā nibbattissatīti
  jānanakāle mahaggatārammaṇaṁ maggaṁ bhāvessati phalaṁ sacchikarissatīti
  jānanakāle appamāṇārammaṇaṁ maggaṁ bhāvessaticceva jānanakāle
  maggārammaṇaṁ. Niyamato panetaṁ anāgatārammaṇameva. Tattha kiñcāpi
  cetopariyañāṇampi anāgatārammaṇaṁ hoti athakho tassa
  sattadivasabbhantarā anāgataṁ 1- cittameva ārammaṇaṁ. Taṁ hi aññaṁ khandhaṁ
  vā khandhapaṭibaddhaṁ vā na jānāti. Anāgataṁsañāṇassa pubbenivāsañāṇe
  vuttanayena anāgate anārammaṇaṁ nāma natthi. Ahaṁ
  amutra nibbattissāmīti jānanakāle ajjhattārammaṇaṁ. Asuko amutra
  nibbattissatīti jānanakāle bahiddhārammaṇaṁ. Anāgate metteyyo

  *  *  *  *  *  *
  Footnote: 1. Yu. sattadivasabbhantarānāgataṁ.
-------------------------------------------------
[page 288]
  Bhagavā uppajjissati subrahmā nāmassa brāhmaṇo pitā bhavissati
  brahmavatī nāma brāhmaṇī mātātiādinā nayena nāmagottajānanakāle
  pubbenivāsañāṇe vuttanayeneva navattabbārammaṇaṁ
  hotīti. Evaṁ anāgataṁsañāṇassa aṭṭhasu ārammaṇesu pavatti
  veditabbā.
      Yathākammūpagañāṇaṁ parittamahaggatātītājjhattabahiddhārammaṇavasena
  pañcasu ārammaṇesu pavattati. Kathaṁ. Tañhi kāmāvacarakammajānanakāle
  parittārammaṇaṁ hoti rūpāvacarārūpāvacarakammajānanakāle
  mahaggatārammaṇaṁ atītameva jānātīti atītārammaṇaṁ attano
  kammajānanakāle ajjhattārammaṇaṁ parassa kammajānanakāle
  bahiddhārammaṇaṁ hotīti. Evaṁ yathākammūpagañāṇassa pañcasu
  ārammaṇesu pavatti veditabbā.
      Yañcettha ajjhattārammaṇañceva bahiddhārammaṇañcāti vuttaṁ
  taṁ kālena ajjhattaṁ kālena bahiddhā jānanakāle
  ajjhattabahiddhārammaṇampi hotiyevāti.
             Iti sādhujanapāmujjatthāya kate visuddhimagge
            abhiññāniddeso nāma terasamo paricchedo.
-------------------------------------------------

[page 001]
                   Sāratthadīpanī nāma vinayaṭīkā
                    samantapāsādikāvaṇṇanā
                        tatiyo bhāgo
                         ------
                      terasakakaṇḍavaṇṇanā
      [1] Idāni pārājikasaṁvaṇṇanāsamanantarā yā terasakādisaṁvaṇṇanā
  samāraddhā tassāpi
          anākulā asandehā paripuṇṇavinicchayā
          atthabyañjanasampannā hoti sāratthadīpanī.
      [2] Terasakassāti terasa sikkhāpadāni parimāṇāni assa
  kaṇḍassāti terasakaṁ. Tassa terasakassa kaṇḍassāti attho.
      [3] Anabhiratoti aññattha gihibhāvaṁ paṭṭhayamāno vuccati
  idha pana kāmarāgavasena ukkaṇṭhitatāya vikkhittacattatāya
  samannāgato adhippetoti āha vikkhittacittotiādi.
      [4] Sañcetanikāti ettha saṁsaddo vijjamānatthatāya
  sātthakoti dassento āha saṁvijjati cetanā assāti. Tattha
  cetanāti vitikkamavasappavattā pubbabhāgacetanā. Assāti
-------------------------------------------------
[page 002]
  Sukkavisaṭṭhiyā. Imasmi vikappe ikasaddassa visuṁ attho natthīti
  āha sañacetanāva sañcetanikāti. Idāni saṁsaddassa atthaṁ
  anapekkhitvā ikasaddova atthiatthaṁ pakāsetīti dassento
  sañcetanā vā assā atthīti sañcetanikāti dutiyavikappamāha.
  Saṁvijjati cetanā assāti padabhājane vattabbe byañjane ādaraṁ
  akatvā jānantotiādi vuttaṁ. Upakkamāmīti jānantoti
  mocanatthaṁ upakkamāmīti jānanto.
      [5] Āsayabhedatoti cittādiāsayabhedato.
  Buddhapaccekabuddhānampi hi raññopi cakkavattissa pittasemhapubbalohitāsayesu
  catūsu aññataro āsayo hotiyeva. Mandapaññānaṁ pana
  cattāropi āsayā honti. Dhātunānattatoti paṭhavīdhātuādīnaṁ
  catunnaṁ dhātūnaṁ cakkhādīnaṁ vā aṭṭhārasannaṁ dhātūnaṁ rasasoṇitādīnaṁ
  vā dhātūnaṁ nānattato. Vatthisīsanti vatthipūṭassa abbhantare
  matthakapassaṁ. Rāga .pe. Asakkontoti rāgapariyuṭṭhānaṁ sandhāya
  vuttaṁ. Rājā pana sambhavassa sakalakāyo ṭhānanti sutapubbattā
  vīmaṁsanatthaṁ evamakāsīti vadanti. Dakasotanti muttamaggaṁ.
  Aṅgajātappadesanti vuttaṁ hoti. Dakasotorohaṇato paṭaṭhāya pana
  upādinnato vinimuttatāya sambhave utusamuṭṭhānameva rūpaṁ avasissati
  sesaṁ tisamuṭṭhānaṁ natthīti veditabbaṁ. Āpodhātuyā santānavasena
-------------------------------------------------
[page 003]
  Pavattamānāya avatthāya viseso sambhavo. So catussamuṭṭhāniko
  aṭṭhakathāyaṁ catussamuṭṭhānikesu sambhavassa vuttattā. So pana
  soḷasavassakāle uppajjati. Tassa rāgavasena ṭhānā cāvanaṁ
  hotīti vadanti. Tasmā yaṁ vuttaṁ kathāvatthuaṭṭhakathāyaṁ
  sukkavisaṭṭhi nāma rāgasamuṭṭhānā hotīti taṁ sambhavassa ṭhānā cāvanaṁ
  sandhāya vuttanti veditabbaṁ. Na pana sambhavo cittasamuṭṭhānoyevāti
  dīpetuṁ teneva tattha visaṭṭhiggahaṇaṁ kataṁ. Khīṇāsavānaṁ
  pana brahmānañca sambhavo natthīti ācariyadhammapālattherena vuttaṁ.
  Tasmā yaṁ vuttaṁ kathāvatthuaṭṭhakathāyaṁ tāsaṁ devatānaṁ sukkavisaṭṭhi
  nāma natthīti tampi ṭhānā cāvanaṁ sandhāya vuttanti gahetabbaṁ.
  Na pana devatānaṁ sabbaso sambhavassa abhāvaṁ sandhāya. Channampi
  kāmāvacaradevatānaṁ kāmā pākatikāyeva. Manussā viya hi te
  dvayaṁdvayasamāpattivaseneva methunaṁ paṭisevanti. Kevalaṁ pana
  nissandābhāvo tesaṁ vattabbo. Taṅkhaṇikapariḷāhavūpasamāvahaṁ
  samphassasukhameva hi tesaṁ kāmakiccaṁ. Keci pana
  cātummahārājikatāvatisānaṁyeva dvayaṁdvayasamāpattiyā kāmakiccaṁ ijjhati
  yāmānaṁ aññamaññaṁ āliṅganamattena tusitānaṁ hatthāmasanamattena
  nimmānaratīnaṁ hasitamattena paranimmitavasavattīnaṁ olokitamattena
  kāmakiccaṁ ijjhatīti vadanti. Taṁ aṭṭhakathāyaṁ paṭikkhittaṁ tādisassa
-------------------------------------------------
[page 004]
  Kāmesu virajjanassa tesu abhāvato kāmānañca uttaruttari
  paṇītatarapaṇītatamabhāvato. Tathevāti mocanassādena nimitte
  upakkamatotiādi atidissati. Visaṭṭhīti ṭhānā cāvanā vuccatīti
  vuttattā dakasotaṁ otiṇṇamatteti kasmā vuttanti āha
  dakasotorohaṇañcetthātiādiṁ. Etthāti tīsupi vādesu.
  Adhivāsetvāti nimitte upakkamitvā puna vippaṭisāre uppanne
  adhivāsetvā. Antarā nivāretunti ṭhānato cutaṁ taṁ dakasotaṁ
  otarituṁ adatvā antarā nivāretuṁ. Tenāha ṭhānā cutaṁ hi
  avassaṁ dakasotaṁ otaratīti. Ṭhānā cāvanamattenevāti dakasotaṁ
  anotiṇṇepīti adhippāyo. Ettha ca sakalo kāyo ṭhānanti
  vāde ṭhānā cāvanaṁ vadantena sakalasarīrato cutassāpi
  dakasotorohaṇato pubbe appamattakassa antarāyassa sambhavato vuttaṁ.
  Sakalasarīre vā tasmiṁ tasmiṁ padese ṭhitassa ṭhānacutiṁ sandhāya
  ṭhānā cāvanamattenevāti vuttaṁ. Nimitte upakkamantassevāti
  mocanassādena upakkamantassa. Hatthaparikammādīsu satipi
  mocanassāde nimitte upakkamābhāvato natthi āpattīti āha
  hatthaparikamma .pe. Anāpattīti. Ayaṁ sabbācariyasādhāraṇo
  vinicchayoti dakasotorohaṇañcetthātiādinā vutto tiṇṇampi
  ācariyānaṁ sādhāraṇo vinicchayo.
-------------------------------------------------
[page 005]
      [6] Khobhakaraṇapaccayo nāma visabhāgabhesajjasenāsanāhārādipaccayo.
  Atthakāmatāya vā anatthakāmatāya vāti pasannā
  atthakāmatāya kuddhā anatthakāmatāya. Atthāya vā anatthāya
  vāti sabhāvato bhavitabbāya atthāya vā anatthāya vā.
  Upasaṁharantīti attano devānubhāvena upanenti. Bodhisattamātā
  viya puttapaṭilābhanimittanti tadā kira pure puṇṇamāya sattamadivasato
  paṭṭhāya vigatasurāpānaṁ mālāgandhādivibhūtisampannaṁ nakkhattakīḷaṁ
  anubhavamānā bodhisattamātā sattame divase pātova uṭṭhāya
  gandhodakena nahāyitvā sabbālaṅkāravibhūsitā varabhojanaṁ bhuñjitvā
  uposathaṅgāni adhiṭṭhāya sirīgabbhaṁ pavisitvā sirīsayane nipannā
  niddaṁ okkamamānā idaṁ supinaṁ addasa cattāro kira naṁ
  mahārājāno sayaneneva saddhiṁ ukkhipitvā anotattadahaṁ netvā
  nahāpetvā dibbavatthaṁ nivāsetvā dibbagandhehi vilimpetvā
  dibbapupphāni pilandhitvā tato avidūre rajatapabbato tassa anto
  kanakavimānaṁ atthi tasmiṁ pācīnato sīsaṁ katvā nipajjāpesuṁ
  atha bodhisatto setavaravāraṇo hutvā tato avidūre eko
  suvaṇṇapabbato tattha caritvā tato oruyha rajatapabbataṁ
  abhirūhitvā kanakavimānaṁ pavisitvā mātaraṁ padakkhiṇaṁ katvā dakkhiṇapassaṁ
  phāletvā kucchipaviṭṭhasadiso ahosi. Imaṁ supinaṁ sandhāya
-------------------------------------------------
[page 006]
  Etaṁ vuttaṁ bodhisattamātā viya puttapaṭilābhanimittanti. Pañca
  mahāsupineti mahantehi purisehi passitabbato mahantānañca atthānaṁ
  nimittabhāvato mahāsupine. Te pana pañca mahāsupine neva
  lokiyamahājano passati na mahārājāno na cakkavattirājāno
  na aggasāvakā na paccekabuddhā na sammāsambuddhā. Eko
  sabbaññubodhisattoyeva passati. Tena vuttaṁ bodhisatto viya
  pañca mahāsupineti. Amhākaṁ pana bodhisatto kadā te
  supine passīti. Sveva buddho bhavissāmīti cātuddasiyaṁ pakkhassa
  rattivibhāyanakāle passi. Kālavasena hi divā diṭṭho supino
  na sameti. Tathā paṭhamayāme majjhimayāme pacchimayāme ca.
  Balavapaccūse pana 1- asitapītakhāyitasāyite sammāpariṇāmaṅgate kāyasmiṁ
  ojāya patiṭṭhitāya aruṇe uggacchamāne diṭṭhasupino sameti.
  Iṭṭhanimittaṁ supinaṁ passanto iṭṭhaṁ paṭilabhati. Aniṭṭhanimittaṁ
  passanto aniṭṭhaṁ. Tasmā bodhisattopi supinaṁ passanto
  rattivibhāyanakāle passi.
      [7] Ke pana te pañca mahāsupināti. Tathāgatassa arahato
  sammāsambuddhassa pubbeva sambodhā anabhisambuddhassa

  *  *  *  *  *  *
  Footnote: 1. Ma. tathā paṭhamayāme majjhimayāme ca. pacchimayāme balavapaccūse pana.
-------------------------------------------------
[page 007]
  Bodhisattasseva sato pañca mahāsupinā pāturahesuṁ. Ayaṁ mahāpaṭhavī
  mahāsayanaṁ ahosi. Himavā pabbatarājā bibbohanaṁ ahosi.
  Puratthime samudde vāmahattho ohito ahosi. Pacchime samudde
  dakkhiṇahattho ohito ahosi. Dakkhiṇasamudde ubho pādā
  ohitā ahesuṁ. Ayaṁ paṭhamo mahāsupino pāturahosi. Puna
  caparaṁ dabbatiṇasaṅkhātā tiriyā nāma 1- tiṇajāti naṅgalamattena
  rattadaṇḍena nābhito uggantvā passantassevassa vidatthimattaṁ
  ratanamattaṁ byāmamattaṁ yaṭṭhimattaṁ gāvutamattaṁ aḍḍhayojanamattaṁ
  yojanamattanti evaṁ uggantvā uggantvā anekayojanasahassaṁ nabhaṁ
  āhacca ṭhitā ahosi. Ayaṁ dutiyo mahāsupino pāturahosi.
  Puna caparaṁ setā kimiyo kaṇhasīsā pādehi ussakkitvā yāva
  jāṇumaṇḍalaṁ paṭicchādesuṁ. Ayaṁ tatiyo mahāsupino pāturahosi.
  Puna caparaṁ cattāro sakuṇā nānāvaṇṇā catūhi disāhi āgantvā
  pādamūle nipatitvā sabbasetā sampajjiṁsu. Ayaṁ catuttho
  mahāsupino pāturahosi. Puna caparaṁ bodhisatto mahato
  miḷhapabbatassa uparūpari caṅkamati alimpamāno miḷhena. Ayaṁ
  pañcamo mahāsupino pāturahosi. Ime pañca mahāsupinā.
  Tattha paṭhamo anuttarāya sammāsambodhiyā pubbanimittaṁ. Dutiyo

  *  *  *  *  *  *
  Footnote: 1. Ma. tiriyā nāmāti idaṁ natthi.
-------------------------------------------------
[page 008]
  Ariyassa aṭṭhaṅgikassa maggassa devamanussesu suppakāsitabhāvassa
  pubbanimittaṁ. Tatiyo bahunnaṁ odātavasanānaṁ gihīnaṁ bhagavantaṁ
  upasaṅkamitvā saraṇagamanassa pubbanimittaṁ. Catuttho khattiyādīnaṁ
  catunnaṁ vaṇṇānaṁ tathāgatappavedite dhammavinaye agārasmā anagāriyaṁ
  pabbajitvā anuttaravimuttisacchikiriyāya pubbanimittaṁ. Pañcamo
  catunnaṁ paccayānaṁ lābhitāya tesu ca anupalittabhāvassa
  pubbanimittaṁ. Apica yaṁ so cakkavāḷamahāpaṭhaviṁ sirīsayanabhūtaṁ
  addasa taṁ buddhabhāvassa pubbanimittaṁ. Yaṁ himavantapabbatarājānaṁ
  bibbohanaṁ addasa taṁ sabbaññutañāṇabibbohanassa pubbanimittaṁ.
  Yaṁ cattāro hatthapāde samuddassa uparūparibhāgena gantvā
  cakkavāḷamatthake ṭhite addasa taṁ dhammacakkassa appaṭivattiyabhāve
  pubbanimittaṁ. Yaṁ attānaṁ uttānakaṁ nipannaṁ addasa taṁ tīsu
  bhavesu avakujjānaṁ sattānaṁ uttānamukhabhāvassa pubbanimittaṁ.
  Yaṁ akkhīni ummiletvā passanto viya ahosi taṁ
  dibbacakkhupaṭilābhassa pubbanimittaṁ. Yaṁ yāva bhavaggā ekālokaṁ ahosi
  taṁ anāvaraṇañāṇassa [1]- pubbanimittaṁ. Sesaṁ vuttanayameva.
  Iti taṁtaṁvisesādhigamanimittabhūte pañca mahāsupine passi. Tena
  vuttaṁ bodhisatto viya pañca mahāsupineti.

  *  *  *  *  *  *
  Footnote: 1 Ma. paṭilābhāyāti atthi.
-------------------------------------------------
[page 009]
      [8] Kosalarājā viya soḷasa supineti
            usabhā rukkhā gāviyo gavā ca
            asso kaṁso sigālī ca kumbho
            pokkharaṇī ca apākacandanaṁ
            lāvūni sīdanti silā plavanti
            maṇḍūkiyo kaṇhasappe gilanti
            kākaṁ suvaṇṇā 1- parivārayanti
            tasāvakā eḷakānaṁ bhayā hīti
  ime soḷasa supine passanto kosalarājā viya. Ekadivasaṁ kira
  kosalamahārājā rattiṁ niddūpagato pacchimayāme soḷasa mahāsupine
  passi. Tattha cattāro añjanavaṇṇā kāḷausabhā yujjhissāmāti
  catūhi disāhi rājaṅgaṇaṁ āgantvā usabhayuddhaṁ passissāmāti
  mahājane sannipatite yujjhanākāraṁ dassetvā naditvā gajjitvā
  ayujjhitvāva paṭikkantā imaṁ paṭhamaṁ supinaṁ addasa. Khuddakā
  rukkhā ceva gacchā ca paṭhaviṁ bhinditvā vidatthimattampi
  ratanamattampi anuggantvāva pupphanti ceva phalanti ca imaṁ dutiyaṁ
  addasa. Gāviyo tadahujātānaṁ vacchānaṁ khīraṁ pivantiyo addasa
  ayaṁ tatiyo supino. Dhuravāhe ārohapariṇāhasampanne

  *  *  *  *  *  *
  Footnote: 1. Ma. supaṇṇā.
-------------------------------------------------
[page 010]
  Mahāgoṇe yugaparamparāya ayojetvā taruṇe godamme dhure yojente
  addasa te dhuraṁ vahituṁ asakkontā chaḍḍetvā aṭṭhaṁsu sakaṭāni
  nappavattiṁsu ayaṁ catuttho supino. Ekaṁ ubhatomukhaṁ assaṁ
  addasa tassa ubhosu passesu yavasīsaṁ denti so dvīhipi
  mukhehi khādati ayaṁ pañcamo supino. Mahājano satasahassagghanikaṁ
  suvaṇṇapātiṁ sammajjitvā 1- idha passāvaṁ karohīti ekassa
  jarasigālassa upanāmesi taṁ tattha passāvaṁ karontaṁ addasa
  ayaṁ chaṭṭho supino. Eko puriso rajjuṁ vaṭṭetvā pādamūle
  nikkhipati tena nisinnapīṭhassa heṭṭhā sayitā chātasigālī tassa
  ajānantasseva taṁ khādati imaṁ sattamaṁ supinaṁ addasa.
  Rājadvāre bahūhi tucchakumbhehi parivāretvā ṭhapitaṁ ekaṁ mahantaṁ
  pūritakumbhaṁ addasa. Cattāropi pana vaṇṇā catūhi disāhi
  catūhi anudisāhi ca ghaṭehi udakaṁ āharitvā pūritakumbhameva pūrenti
  pūritapūritaudakaṁ uttaritvā palāyati tepi punappunaṁ tattheva
  udakaṁ āsiñcanti tucchakumbhe olokentopi natthi ayaṁ
  aṭṭhamo supino. Ekaṁ pañcapadumasañchannaṁ gambhīraṁ sabbatotitthaṁ
  pokkharaṇiṁ addasa samantato dipadacatuppadā otaritvā tattha
  pānīyaṁ pivanti tassā majjhe gambhīraṭṭhāne udakaṁ āvilaṁ

  *  *  *  *  *  *
  Footnote: 1. Ma. pamajjitvā.
-------------------------------------------------
[page 011]
  Tīrappadese dipadacatuppadānaṁ akkamanaṭṭhāne acchaṁ
  vippasannamanāvilaṁ ayaṁ navamo supino. Ekissāyeva ca kumbhiyā
  paccamānaṁ odanaṁ apākaṁ addasa. Apākanti vicāretvā vibhajitvā
  ṭhapitaṁ viya tīhākārehi paccamānaṁ ekasmiṁ passe atikilinno
  hoti ekasmiṁ uttaṇḍulo ekasmiṁ supakkoti ayaṁ dasamo
  supino. Satasahassagghanikaṁ candanasāraṁ pūtitakkena vikkīṇante
  addasa ayaṁ ekādasamo supino. Tucchalāvūni udake sīdantāni
  addasa ayaṁ dvādasamo supino. Mahantamahantā kūṭāgārappamāṇā
  ghanasilā nāvā viya udake plavamānā addasa ayaṁ
  terasamo supino. Khuddakamadhukapupphappamāṇā maṇḍūkiyo mahante
  kaṇhasappe vegena anubandhitvā uppalanāḷe viya chinditvā
  chinditvā maṁsaṁ khāditvā gilantiyo addasa ayaṁ cuddasamo
  supino. Dasahi asaddhammehi samannāgataṁ gāmagocaraṁ kākaṁ
  kāñcanavaṇṇavaṇṇatāya suvaṇṇāti laddhanāme suvaṇṇarājahaṁse
  parivārente addasa ayaṁ paṇṇarasamo supino. Pubbe dīpino
  eḷake khādanti te pana eḷake dīpino anubandhitvā muramurāti
  khādante addasa athaññe tasāvakā eḷake dūratova disvā
  tasitā tāsappattā hutvā eḷakānaṁ bhayā palāyitvā
  gumbagahanāni pavisitvā nilīyiṁsu ayaṁ soḷasamo supino.
-------------------------------------------------
[page 012]
      [9] Tattha adhammikānaṁ rājūnaṁ adhammikānañca manussānaṁ
  kāle loke viparivattamāne kusale osanne akusale ussanne
  lokassa parihīnakāle devo na sammā vassissati meghapādā
  chijjissanti sassāni milāyissanti dubbhikkhaṁ bhavissati
  vassitukāmā viya catūhi disāhi meghā uṭṭhahitvā itthikāhi ātape
  patthaṭānaṁ vīhiādīnaṁ temanabhayena anto pavesitakāle purisesu
  kuddālapiṭake ādāya ādāya āḷibandhanatthāya nikkhamantesu
  vassanākāraṁ dassetvā gajjitvā vijjulatā nicchāretvā usabhā
  viya ayujjhitvā avassitvāva palāyissanti. Ayaṁ paṭhamassa
  vipāko. Lokassa parihīnakāle manussānaṁ parittāyukakāle sattā
  tibbarāgā bhavissanti sampattavayāva kumāriyo purisantaraṁ gantvā
  utiniyo ceva gabbhiniyo ca hutvā puttadhītāhi vaḍḍhissanti
  khuddakarukkhānaṁ pupphaṁ viya hi tāsaṁ utunībhāvo phalaṁ viya
  ca puttadhītaro bhavissanti. Ayaṁ dutiyassa vipāko. Manussānaṁ
  jeṭṭhāpacāyikakammassa naṭṭhakāle sattā mātāpitūsu vā
  sassusassuresu vā lajjaṁ anupaṭṭhapetvā sayameva kuṭumbaṁ saṁvidahantāva
  ghāsacchādanamattampi mahallakānaṁ dātukāmā dassanti adātukāmā
  na dassanti mahallakā anāthā hutvā asayaṁvasī dārake
  ārādhetvā jīvissanti tadahujātānaṁ vacchakānaṁ khīraṁ pivantiyo
-------------------------------------------------
[page 013]
  Mahāgāviyo viya. Ayaṁ tatiyassa vipāko. Adhammikarājūnaṁ kāle
  adhammikarājāno paṇḍitānaṁ paveṇīkusalānaṁ kammanittharaṇasamatthānaṁ
  mahāmattānaṁ yasaṁ na dassanti dhammasabhāyaṁ vinicchayaṭṭhānepi paṇḍite
  vohārakusale mahallake amacce na ṭhapessanti tabbiparītānaṁ
  pana taruṇataruṇānaṁ yasaṁ dassanti tathārūpeeva ca vinicchayaṭṭhāne
  ṭhapessanti. Te rājakammāni ceva yuttāyuttañca ajānantā
  neva taṁ yasaṁ ukkhipituṁ sakkhissanti na rājakammāni nittharituṁ.
  Te asakkontā kammadhuraṁ chaḍḍessanti. Mahallakāpi paṇḍitā
  amaccā yasaṁ alabhantā kiccāni nittharituṁ samatthāpi kiṁ amhākaṁ
  etehi mayaṁ bāhirakā jātā abbhantarikā taruṇadārakā
  jānissantīti uppannāni kammāni na karissanti. Evaṁ sabbathāpi
  tesaṁ rājūnaṁ hāniyeva bhavissati. Dhuraṁ vahituṁ asamatthānaṁ
  vacchadammānaṁ dhure yojitakālo viya dhuravāhānañca mahāgoṇānaṁ
  yugaparamparāya ayojitakālo viya bhavissati. Ayaṁ catutthassa vipāko.
  Adhammikarājakāleyeva adhammikabālarājāno adhammike lolamanusse
  vinicchaye ṭhapessanti. Te pāpapuññesu anādarā bālā
  sabhāyaṁ nisīditvā vinicchayaṁ dentā ubhinnaṁpi atthapaccatthikānaṁ
  hatthato lañcaṁ gahetvā khādissanti asso viya dvīhi mukhehi
  yavasīsaṁ khādati. Ayaṁ pañcamassa vipāko. Adhammikāyeva
-------------------------------------------------
[page 014]
  Vijātirājāno jātisampannānaṁ kulaputtānaṁ āsaṅkāya yasaṁ na dassanti
  akuline vaḍḍhessanti. Evaṁ mahākulāni duggatāni bhavissanti
  lāmakakulāni issarāni. Te ca kulinā purisā jīvituṁ asakkontā
  ime nissāya jīvissāmāti akulinānaṁ dhītaro dassanti. Iti
  tāsaṁ kuladhītānaṁ akulinehi saddhiṁ saṁvāso jarasigālassa
  suvaṇṇapātiyaṁ passāvakaraṇasadiso bhavissati. Ayaṁ chaṭṭhassa vipāko.
  Gacchante gacchante kāle itthiyo purisalolā surālolā
  alaṅkāralolā visikhālolā āmisalolā bhavissanti dussīlā
  durācārā tā sāmikehi kasigorakkhādīni kammāni katvā kicchena
  kasirena sambhataṁ dhanaṁ [1]- jārehi saddhiṁ suraṁ pivantā mālāgandhavilepanaṁ
  dhārayamānā antogehe accāyikampi kiccaṁ anoloketvā
  gehaparikkhepassa uparibhāgenapi chiddaṭṭhānehipi jāre upadhārayamānā
  sve vapetabbayuttakaṁ vījampi koṭṭetvā yāgubhattakhajjakāni
  sajjetvā khādamānā vilumpissanti heṭṭhāpīṭhakanipannā
  chātakasigālī viya vaṭṭetvā vaṭṭetvā pādamūle nikkhittarajjuṁ. Ayaṁ
  sattamassa vipāko. Gacchante gacchante kāle loko
  parihāyissati raṭṭhaṁ nirojaṁ bhavissati rājāno duggatā kapaṇā
  bhavissanti yo issaro bhavissati tassa bhaṇḍāgāre

  *  *  *  *  *  *
  Footnote: 1. eko pubbakālakiriyāsaddo naṭṭho bhavissati.
-------------------------------------------------
[page 015]
  Satasahassamattā kahāpaṇā bhavissanti. Te evaṁ duggatā sabbe
  jānapade attanova kammaṁ kāressanti. Upaddutā manussā sake
  kammante chaḍḍetvā rājūnaṁyeva atthāya pubbaṇṇāparaṇṇāni
  vapantā rakkhantā lāyantā maddantā pavesentā ucchukkhettāni
  karontā yantāni vāhentā phāṇitādīni pacantā pupphārāme
  phalārāme ca karontā tattha tattha nipphannāni pubbaṇṇādīni
  āharitvā rañño koṭṭhāgārameva pūressanti attano gehesu
  tucchakoṭṭhe olokentāpi na bhavissanti. Tucchatucchakumbhe
  anoloketvā pūritakumbhapūraṇasadisameva bhavissati. Ayaṁ aṭṭhamassa
  vipāko. Gacchante gacchante kāle rājāno adhammikā bhavissanti
  chandādivasena agatiṁ gacchantā rajjaṁ kāressanti dhammena vinicchayaṁ
  nāma na dassanti lañcacittakā bhavissanti dhanalolā.
  Raṭṭhavāsikesu tesaṁ khantimettānuddayaṁ nāma na bhavissati. Kakkhaḷā
  pharusā ucchuyante ucchugaṇḍikā viya manusse pīḷentā
  nānappakāraṁ baliṁ uppādetvā dhanaṁ gaṇhissanti. Manussā balīpīḷitā
  kiñci dātuṁ asakkontā gāmanigamādayo chaḍḍetvā paccantaṁ
  gantvā vāsaṁ kappessanti. Majjhimajanapado suñño bhavissati
  paccanto ghanavāso seyyathāpi pokkharaṇiyā majjhe udakaṁ āvilaṁ
  pariyante vippasannaṁ. Ayaṁ navamassa vipāko. Gacchante gacchante
-------------------------------------------------
[page 016]
  Kāle rājāno adhammikā bhavissanti. Tesu adhammikesu
  rājayuttāpi brāhmaṇagahapatikāpi negamajānapadāpīti samaṇabrāhmaṇe
  upādāya sabbe manussā adhammikā bhavissanti. Tato tesaṁ
  ārakkhadevatā balipaṭiggāhikadevatā rukkhadevatā ākāsaṭṭhakadevatāti
  evaṁ devatāpi adhammikā bhavissanti. Adhammikarājūnaṁ
  rajje vātā visamā kharā vāyissanti. Te ākāsaṭṭhakavimānāni
  kampessanti. Tesu kampitesu devatā kupitā devaṁ vassituṁ
  na dassanti. Vassamānopi sakalaraṭṭhe ekappahāreneva na
  vassissati. Vassamānopi sabbattha kasikammassa vā vappakammassa
  vā upakāro hutvā na vassissati. Yathā ca raṭṭhe evaṁ janapadepi
  gāmepi ekataḷākassarepi ekappahāreneva na vassissati. Taḷākassa
  uparibhāge vassanto heṭṭhābhāge na vassissati heṭṭhā
  vassanto upari na vassissati. Ekasmiṁ bhāge sassaṁ ativassena
  nassissati. Ekasmiṁ avassanto milāyissati. Ekasmiṁ sammā
  vassamāno sampādessati. Evaṁ ekassa rañño rajje
  vuttasassā tippakārā bhavissanti ekakumbhiyā odano viya. Ayaṁ
  dasamassa vipāko. Gacchanteyeva kāle sāsane parihāyante
  paccayalolā alajjikā bahū bhikkhū bhavissanti. Te bhagavatā
  paccayaloluppaṁ nimmathetvā kathitadhammadesanaṁ cīvarādicatuppaccayahetu
-------------------------------------------------
[page 017]
  Paresaṁ desessanti paccayehi muccitvā nittharaṇapakkhe 1- ṭhitā
  nibbānābhimukhaṁ katvā desetuṁ na sakkhissanti. Kevalaṁ
  padabyañjanasampattiñceva madhurasaddañca sutvā mahagghāni cīvarādīni
  dassanti iccevaṁ desessanti. Apare antaravīthicatukkarājadvārādīsu
  nisīditvā kahāpaṇaḍḍhakahāpaṇapādamāsakarūpādīnipi
  nissāya desessanti. Iti bhagavatā nibbānagghanikaṁ katvā
  desitaṁ dhammaṁ catuppaccayatthāya ceva kahāpaṇaḍḍhakahāpaṇādiatthāya
  ca vikkīṇitvā desentā satasahassagghanikaṁ candanasāraṁ
  pūtitakkena vikkīṇantā viya bhavissanti. Ayaṁ ekādasamassa
  vipāko. Adhammikarājakāle loke viparivattanteyeva rājāno
  jātisampannānaṁ kulaputtānaṁ yasaṁ na dassanti akulinānaññeva
  dassanti. Te issarā bhavissanti itarā 2- daliddā.
  Rājasammukhepi rājadvārepi amaccasammukhepi vinicchayaṭṭhānepi
  tucchalāvusadisānaṁ akulinānaṁyeva kathā osīditvā ṭhitā viya niccalā
  suppatiṭṭhitā bhavissati saṅghasannipātepi saṅghakammagaṇakammaṭṭhānesu
  ceva pattacīvarapariveṇādivinicchayaṭṭhānesu ca dussīlānaṁ
  pāpapuggalānaṁyeva kathā niyyānikā bhavissati na lajjibhikkhūnanti evaṁ
  sabbathāpi tucchalāvūnaṁ nisīdanakālo viya bhavissati. Ayaṁ

  *  *  *  *  *  *
  Footnote: 1. Ma. mucchitvā niratthakapakkha. 2. itare.
-------------------------------------------------
[page 018]
  Davādasamassa vipāko. Tādiseyeva kāle adhammikarājāno akulinānaṁ
  yasaṁ dassanti. Te issarā bhavissanti kulinā duggatā.
  Tesu na keci gāravaṁ karissanti itaresuyeva karissanti.
  Rājasammukhe vā amaccasammukhe vā vinicchayaṭṭhāne vā vinicchayakusalānaṁ
  ghanasilāsadisānaṁ kulaputtānaṁ kathā na ogāhitvā patiṭṭhahissati.
  Tesu kathentesu kiṁ ime kathentīti itare parihāsameva karissanti.
  Bhikkhusannipātepi vuttappakāresu ṭhānesu neva pesale bhikkhū
  garukātabbe maññissanti. Nāpi nesaṁ kathā pariyogāhitvā
  patiṭṭhahissati silānaṁ plavanakālo viya bhavissati. Ayaṁ terasamassa
  vipāko. Loke parihāyanteyeva manussā tibbarāgādijātikā
  kilesānuvattakā hutvā taruṇataruṇānaṁ attano bhariyānaṁ vase
  vattissanti. Gehe dāsakammakarādayopi gomahiṁsādayopi
  hiraññasuvaṇṇampi sabbaṁ tāsaṁyeva āyattaṁ bhavissati. Asukahiraññasuvaṇṇaṁ
  vā paricchedādijātaṁ vā kahanti vutte yattha vā
  tattha vā hotu kiṁ tuyhiminā byāpārena tvaṁ mayhaṁ ghare
  santaṁ vā asantaṁ vā jānitukāmo jātoti vatvā nānappakārehi
  akkositvā mukhasattīhi koṭṭetvā dāsaceṭakaṁ viya vase katvā
  attano issariyaṁ pavattessanti. Evaṁ madhukapupphappamāṇamaṇḍūkapotikānaṁ
  āsīvise kaṇhasappe gilanakālo viya bhavissati.
-------------------------------------------------
[page 019]
  Ayaṁ cuddasamassa vipāko. Dubbalarājakāle pana rājāno
  hatthisippādīsu akusalā yuddhesu avisāradā bhavissanti. Te attano
  rājādhipaccaṁ āsaṅkamānā samānajātikānaṁ kulaputtānaṁ issariyaṁ
  adatvā attano pādamūlikanahāpakakappakādīnaṁ dassanti.
  Jātigottasampannā kulaputtā rājakule patiṭṭhaṁ alabhamānā jīvitaṁ
  kappetuṁ asamatthā hutvā issariyaṭṭhāne jātigottahīne akuline
  upaṭṭhahantā vicarissanti. Suvaṇṇarājahaṁsehi kākassa
  parivāritakālo viya bhavissati. Ayaṁ paṇṇarasamassa vipāko.
  Adhammikarājakāleyeva ca akulināva rājavallabhā issarā bhavissanti.
  Kulinā appaññātā duggatā. Te rājavallabhā rājānaṁ attano
  kathaṁ gāhāpetvā vinicchayaṭṭhānādīsu balavanto hutvā dubbalānaṁ
  paveṇīāgatāni khettavatthādīni amhākaṁ santakāni etānīti
  abhiyuñjitvā te na tumhākaṁ amhākanti āgantvā vinicchayaṭṭhānādīsu
  vivadante vettalatādīhi paharāpetvā gīvāyaṁ gahetvā
  apakaḍḍhāpetvā attano pamāṇaṁ na jānātha amhehi saddhiṁ vivadatha
  idāni vo rañño kathetvā hatthapādacchedādīni kāressāmāti
  santajjessanti. Te tesaṁ bhayena attano santakāni jettavatthūni
  tumhākaṁyeva tāni gaṇhathāti niyyādetvā attano gehāni
  pavisitvā bhītā nipajjissanti. Pāpabhikkhūpī pesale bhikkhū
-------------------------------------------------
[page 020]
  Yathāruciṁ viheṭhessanti. Pesalā bhikkhū paṭisaraṇaṁ alabhamānā araññaṁ
  pavisitvā gahanaṭṭhānesu nilīyissanti. Evaṁ hīnajaccehi ceva
  pāpabhikkhūhi ca upaddutānaṁ jātimantakulaputtānañceva pesalabhikkhūnañca
  eḷakānaṁ bhayena tasāvakānaṁ palāyanakālo viya bhavissati.
  Ayaṁ soḷasamassa vipāko. Evaṁ tassa tassa anatthassa
  pubbanimittabhūte soḷasa mahāsupine passi. Tena vuttaṁ kosalarājā
  viya soḷasa supineti. Ettha ca pubbanimittato attano
  atthānatthanimittaṁ supinaṁ passanto attano kammānubhāvena passati
  kosalarājā viya lokassa atthānatthanimittaṁ supinaṁ passanto pana
  sabbasattasādhāraṇakammānubhāvena passatīti veditabbaṁ.
      [10] Kuddhā hi devatāti nāgamahāvihāre mahātherassa kuddhā
  devatā viya. Rohaṇe kira nāgamahāvihāre mahāthero bhikkhusaṅghaṁ
  anapaloketvāva ekaṁ nāgarukkhaṁ chindāpesi. Rukkhe adhivatthā
  devatā therassa kuddhā paṭhamameva naṁ saccasupinena palobhetvā
  pacchā ito te sattamadivasamatthake upaṭṭhāko rājā marissatīti
  supine ārocesi. Thero taṁ kathaṁ āharitvā rājorodhānaṁ
  ācikkhi. Tā ekappahāreneva mahāviravaṁ viraviṁsu. Rājā kiṁ
  etanti pucchi. Tā evaṁ therena vuttanti ārocayiṁsu.
  Rājā divase gaṇāpetvā sattāhe vītivatte therassa
-------------------------------------------------
[page 021]
  Hatthapāde chindāpesi.
      [11] Ekantasaccameva hotīti phalassa saccabhāvato vuttaṁ.
  Dassanaṁ pana vipallatthameva. Teneva pahīnavipallāsā
  pubbanimittabhūtampi supinaṁ na passanti. Dvīhi tīhi vā kāraṇehi
  kadāci supinaṁ passantīti āha saṁsaggabhedatoti. Asekkhā na
  passanti pahīnavipallāsattāti vacanato catunnampi kāraṇānaṁ
  vipallāsāyeva mūlakāraṇanti daṭṭhabbaṁ. Tanti supinakāle pavattaṁ
  bhavaṅgacittaṁ. Rūpanimittādiārammaṇanti kammanimittagatinimittato
  aññaṁ rūpanimittādiārammaṇaṁ na hoti. Īdisānīti paccakkhato
  anubhūtapubbaparikappitarūpādiārammaṇāni ceva rāgādisampayuttāni
  ca. Sabbohārikacittenāti pakaticittena. Dvīhi aṅgehi
  muttoti kusalākusalasaṅkhātehi dvīhi aṅgehi mutto.
  Āvajjanatadārammaṇakkhaṇeti idaṁ yāva tadālambaṇuppatti tāva
  pavattacittavāraṁ sandhāya vuttaṁ. Supineneva diṭṭhaṁ viya me sutaṁ
  viya meti kathanakāle pana abyākatoyeva āvajjanamattasseva
  uppajjanatoti vadanti. Evaṁ vadantehi pañcadvāre
  dutiyamoghavāre viya manodvārepi āvajjanaṁ dvittikkhattuṁ uppajjitvā
  javanaṭṭhāne ṭhatvā bhavaṅgaṁ otaratīti adhippetanti daṭṭhabbaṁ
  ekacittakkhaṇikassa āvajjanassa uppattiyaṁ diṭṭhaṁ viya me sutaṁ viya
-------------------------------------------------
[page 022]
  Meti kappanāya asambhavato. Ettha ca supinantepi tadārammaṇavacanato
  paccuppannavasena vā atītavasena vā sabhāvadhammāpi
  supinante ārammaṇaṁ hontīti vadanti. Yadipi supinante vibhūtaṁ
  hutvā upaṭṭhite rūpādivatthumhi tadārammaṇaṁ vuttaṁ tathāpi
  supinante upaṭṭhitassa nimittassa parikappavasena gahetabbatāya
  dubbalabhāvato dubbalavatthukattāti vuttanti tīsupi gaṇṭhīpadesu
  vuttaṁ. Keci pana karajakāyassa nirussāhasantabhāvappattito
  tannissitaṁ hadayavatthu na suppasannaṁ hoti tato tannissitāpi
  cittappavatti na suppasannā asuppasannavaṭṭinissitadīpappabhā viya
  tasmā dubbalavatthukattāti ettha dubbalahadayavatthukattāti atthaṁ
  vadanti. Vīmaṁsitvā yuttataraṁ gahetabbaṁ. Supinantacetanāti
  manodvārikajavanavasena pavattā supinacetanā. Supinaṁ hi passanto
  manodvārikeneva javanena passati na pañcadvārikena.
  Paṭibujjhanto ca manodvārikeneva paṭibujjhati na pañcadvārikena.
  Niddāyantassa hi mahāvaṭṭiṁ jāletvā dīpe cakkhusamīpaṁ upanīte
  paṭhamaṁ cakkhudvārikaṁ āvajjanaṁ bhavaṅgaṁ na āvajjeti 1-.
  Manodvārikameva āvajjeti. Atha javanaṁ javitvā bhavaṅgaṁ otarati.
  Dutiyavāre cakkhudvārikaṁ āvajjanaṁ bhavaṅgaṁ āvajjeti. Tato

  *  *  *  *  *  *
  Footnote: 1. Ma. āvaṭṭeti. tathā āyatiṁ.
-------------------------------------------------
[page 023]
  Cakkhuviññāṇādīni javanapariyosānāni pavattanti. Tadanantaraṁ
  bhavaṅgaṁ pavattati. Tatiyavāre manodvārikāvajjanena bhavaṅge
  āvajjite manodvārikajavanaṁ javati. Tena cittena kiṁ ayaṁ imasmiṁ
  ṭhāne ālokoti jānāti. Tathā niddāyantassa kaṇṇasamīpe
  tūriyesu paggahitesu ghānasamīpe sugandhesu vā duggandhesu vā
  pupphesu upanītesu mukhe sappimhi vā phāṇite vā pakkhitte
  piṭṭhiyaṁ pāṇinā pahāre dinne paṭhamaṁ sotadvārikādīni
  āvajjanāni bhavaṅgaṁ na āvajjenti. Manodvārikameva āvajjeti.
  Atha javanaṁ javitvā bhavaṅgaṁ otarati. Dutiyavāre sotadvārikādīni
  āvajjanāni bhavaṅgaṁ āvajjenti. Tato sotaghānajivhākāyaviññāṇādīni
  javanapariyosānāni pavattanti. Tadanantaraṁ bhavaṅgaṁ
  pavattati. Tatiyavāre manodvārikāvajjanena bhavaṅge āvajjite
  manodvārikajavanaṁ javati. Tena cittena ñatvā kiṁ ayaṁ imasmiṁ
  ṭhāne saddo saṅkhasaddo bherisaddoti vā kiṁ ayaṁ imasmiṁ ṭhāne
  gandho mūlagandho sāragandhoti vā kiṁ idaṁ mayhaṁ mukhe pakkhittaṁ
  sappi phāṇitanti vā kenamhi piṭṭhiyaṁ pahaṭo atithaddho me
  pahāroti vā vattā hoti. Evaṁ manodvārikajavaneneva
  paṭibujjhati na pañcadvārikena. Supinampi teneva passati na
  pañcadvārikena.
-------------------------------------------------
[page 024]
      [12] Assāti assa āpattinikāyassa. Nanu ca ayuttoyaṁ
  niddeso saṅgho ādimhi ceva sese ca icchitabbo assāti
  na hi āpattinikāyassa ādimhi ceva sese ca saṅgho icchito
  kiñcarahi vuṭṭhānassāti imaṁ codanaṁ manasi nidhāya yathā na virujjhati
  tathā adhippāyaṁ vivaranto kiṁ vuttaṁ hotīti ādimāha.
  Āpattito vuṭṭhānassa ādimhi ceva sese ca icchito saṅgho
  āpattiyā icchito nāma hotīti ayamettha adhippāyo.
  Āpattivuṭṭhānanti āpattito vuṭṭhānaṁ. Anāpattikabhāvupagamananti
  attho. Vacanakāraṇanti saṅghādisesoti evaṁ vacane kāraṇaṁ.
  Samudāye rūḷho nikāyasaddo tadekadese pavattamānopi tāyaeva
  rūḷhiyā pavattatīti āha rūḷhisaddenāti. Athavā kiñci nimittaṁ
  gahetvā satipi aññasmiṁ tannimittayutte kismiñcideva visaye
  sammatiyā cirakālatāvasena nimittavirahepi pavattati 1- rūḷhi nāma
  yathā mahiyaṁ setīti mahiso gacchatīti goti evaṁ nikāyasaddassāpi
  rūḷhibhāvo veditabbo. Ekasmiṁpi visiṭṭhe satipi samaññā viya
  samudāye pavattavohāro avayavepi pavattatīti āha avayave
  samūhavohārena vāti.
      [13] Navamassa adhippāyassāti vīmaṁsādhippāyassa. Lomā

  *  *  *  *  *  *
  Footnote: 1. Ma. pavattanirūḷho.
-------------------------------------------------
[page 025]
  Etesaṁ santīti lomasā. Bahulomāti vuttaṁ hoti. Arogo
  bhavissāmīti rāgapariḷāhavūpasamato nirogo bhavissāmi. Mocanena
  cāti mocanatthāya upakkamakaraṇena. Upakkamakaraṇaṁ hettha
  mocananti adhippetaṁ moceti etenāti katvā. Bījaṁ bhavissatīti
  coḷaggahaṇādikaṁ sandhāya vuttaṁ.
      [14] Dve āpattisahassānīti khaṇḍacakkādibhedaṁ anāmasitvā
  vuttaṁ. Icchantena pana khaṇḍacakkādibhedenāpi āpattigaṇanā
  kātabbā. Missakacakkanti ubhatovaḍḍhakaṁ sandhāya vuttaṁ.
  Ettha ca nīlañca pītakañcātiādinā ekakkhaṇe anekavaṇṇānaṁ
  mocanādhippāyavacanaṁ yathādhippāyena mocanaṁ bhavatu vā mā vā
  imināpi adhippāyena upakkamitvā mocentassa āpatti hotīti
  dassanatthaṁ. Na hi ekasmiṁ khaṇe nīlādīnaṁ sabbesampi mutti
  sambhavati. Aññaṁ vadetīti attano dosaṁ ujuṁ vattuṁ asakkonto
  puna puṭṭho aññaṁ bhaṇati. Mocanassādoti mocanassa pubbabhāge
  pavattāssādo. Teneva mocetuṁ assādo mocanassādoti
  vuttaṁ. Gehasitapemanti ettha gehasaddena gehe ṭhitā
  mātubhaginīādayo ajjhattikañātakā gahitā. Tesu mātupemādivasena
  uppanno sineho gehasitapemaṁ. Aññattha pana gehasitapemanti
  pañcakāmaguṇikarāgo vuccati. Sampayuttāssādasīsenāti
-------------------------------------------------
[page 026]
  Rāgasampayuttasukhavedanāmukhena. Ekena padenāti gehasitapemapadena.
  Tathevāti mocanassādacetanāyaeva. Pubbabhāge mocanassādavasena
  katappayogaṁ avijahitvāva sayitattā sace pana .pe.
  Saṅghādisesoti vuttaṁ. Puna suddhacitte uppanne tassa payogassa
  paṭippassaddhattā suddhacitto .pe. Anāpattīti vuttaṁ.
  Jagganatthāyāti dhovanatthāya. Anokāsanti aṅgajātappadesaṁ.
      [15] Gehasitakāmavitakkanti pañcakāmaguṇasannissitaṁ
  kāmavitakkaṁ. Vatthiṁ daḷhaṁ gahetvāti aṅgajātassa agge
  passāvaniggamanaṭṭhāne cammaṁ daḷhaṁ gahetvā. Nimitte upakkamābhāvato
  mocanādhippāyassāpi amocanādhippāyassāpi mutte anāpattīti
  vuttaṁ. Ehi me tvaṁ sāmaṇerāti āṇattiyā aññena katopi
  payogo attanāva kato nāma hotīti katvā āpatti vuttā.
  Yadi pana anāṇatto sayameva karoti aṅgapāripūriyā abhāvato
  anāpattīti vadanti. Suttasāmaṇeravatthusmiṁ. Asucimhi muttepi
  aṅgajātassa gahaṇapaccayā dukkaṭaṁ vuttaṁ na pana muttapaccayā.
  Kāyatthambhanavatthusmiṁ. Calanavasena yathā aṅgajātepi upakkamo
  sambhavati tathāpi vījambhitattā āpatti vuttā. Pacchato
  vāti vacanato ubhosu passesu kaṭiyaṁ ūruppadesopi gahitoyevāti
  daṭṭhabbaṁ. Tasmā ubhosupi passesu ṭhatvā imasmiṁ okāse
-------------------------------------------------
[page 027]
  Nimittanti upanijjhāyantassa āpattiyeva. Aṅgajātanti vacanato
  nimittanti passāvamaggova vutto. Ummīlananimmīlanavasena na
  kātabboti ummīlananimmīlanappayogavasena āpattibhedo na
  kātabboti attho. Anekakkhattumpi ummīletvā nimmīletvā
  upanijjhāyantassa ekameva dukkaṭanti vuttaṁ hoti. Akkhīni
  avipphandetvā abhimukhaṁ sampattassa mātugāmassa nimittolokanepi
  āpattiyevāti daṭṭhabbaṁ. Dārudhītalikalepacittānaṁ aṅgajātupanijjhānepi
  dukkaṭanti vadanti. Pupphāvalīti kīḷāvisesassādhivacanaṁ.
  Taṁ kīḷantā nadīādīsu chinnataṭaṁ udakena cikkhallaṁ katvā tattha
  ubho pāde pasāretvā nisinnā papatanti. Pupphāvaḷiyantipi
  pāṭho. Pavesentassāti dvikammakattā vālikaṁ aṅgajātanti
  ubhayatthāpi upayogavacanaṁ kataṁ. Vālikanti vālikāyāti vā attho.
  Cetanā upakkamo muccananti imāni panettha tīṇi aṅgāni
  veditabbāni.
                Paṭhamasaṅghādisesavaṇṇanā niṭṭhitā.
      [16] Dutiye. Yesu vivaṭesu andhakāro hoti tāni vivarantoti
  brāhmaṇiyā saddhiṁ kāyasaṁsaggaṁ samāpajjitukāmo evamakāsi.
  Tena katassāpi vippakārassa attani katattā attano
  vippakāranti vuttaṁ. Uḷārattatāti uḷāracittatā.
-------------------------------------------------
[page 028]
  Paṇītādhimuttatāti vuttaṁ hoti.
      [17] Otiṇṇoti idaṁ kammasādhanaṁ kattusādhanaṁ vā hotīti
  tadubhayavasena atthaṁ dassento yakkhādīhi viya sattātiādimāha.
  Asamavekkhitvāti yathāsabhāvaṁ anupaparikkhitvā. Yathā te ratijanakā
  rūpādayo visayā aniccadukkhāsubhānattākārena avatthitā tathā
  apassitvāti vuttaṁ hoti. Saññamavelanti sīlamariyādaṁ.
  Ācāroti ācaraṇaṁ hatthaggahaṇādikiriyā. Assāti kāyasaṁsaggaṁ
  samāpajjeyyāti padassa.
      [18] Etesaṁ padānaṁ vasenāti āmasanādipadānaṁ vasena.
  Itocito ca .pe. Sañcopetīti attano hatthaṁ vā kāyaṁ vā
  tiriyaṁ itocito ca sañcāreti. Kāyato amocetvā vāti
  vacanato matthakato paṭṭhāya hatthaṁ osārentassa kāyato
  amocetvā nivatthasāṭakupari omasantassa thullaccayaṁ sāṭakato
  otāretvā jaṅghato paṭṭhāya kāyaṁ omasantassa puna
  saṅghādisesoti vadanti. Dvādasasupi āmasanādippayogesu ekekasmiṁ
  payoge kāyato amocite ekekāva āpatti hotīti āha
  mūlaggahaṇameva pamāṇanti. Idañca ekena hatthena kāyaṁ gahetvā
  itarena hatthena kāyaparāmasanaṁ sandhāya vuttaṁ. Ekena pana hatthena
  kāyapaṭibaddhaṁ gahetvā itarena tattha tattha kāyaṁ parāmasato
-------------------------------------------------
[page 029]
  Payogagaṇanāya āpatti.
      [19] Ayaṁ pana saṅghādiseso na kevalaṁ vatthuvaseneva apica
  kho saññāvasenapīti āha itthiyā itthīsaññissa saṅghādisesoti.
  Pāliyaṁ tiracchānagato ca hotīti ettha tiracchānagatitthiyā
  tiracchānagatapurisassa ca gahaṇaṁ veditabbaṁ. Samasārāgoti
  kāyasaṁsaggarāgena ekasadisarāgo. Purimanayenevāti rajjuvatthādīhi
  parikkhipitvā gahaṇe vuttanayena. Puna purimanayenevāti samasārāgo
  vutto. Anantaranayenevāti kāyapaṭibaddhena kāyapaṭibaddhaṁ
  āmasananayena. Veṇiggahaṇena lomānampi saṅgahitattā lomānaṁ phusanepi
  saṅghādiseso vutto. Idāni vuttamevatthaṁ pakāsetukāmo
  upādinnakena hītiādimāha. Yathāniddiṭṭhaniddeseti
  yathāvuttakāyasaṁsagganiddese. Tenāti tena yathāvuttakāraṇena. Saññāya
  virāgitamhīti saññāya viruddhāya. Liṅgabyattayena virāgitamhīti
  vuttaṁ. Imaṁ nāma vatthunti imasmiṁ sikkhāpade āgataṁ sandhāya
  vadati. Aññaṁpi yaṅkiñci vatthuṁ sandhāya vadatītipi keci.
  Sārattanti kāyasaṁsaggarāgena sārattaṁ. Virattanti kāyasaṁsaggarāgarahitaṁ.
  Mātubhaginīādiṁ sandhāya vadati. Virattaṁ gaṇhissāmīti
  virattaṁ gaṇhi dukkaṭanti mātupemādivasena gahaṇe dukkaṭaṁ vuttaṁ.
  Imāya pāliyā sametīti sambandho. Kathaṁ sametīti ce. Yadi
-------------------------------------------------
[page 030]
  Hi itthiyā kāyapaṭibaddhaṁ gaṇhissāmīti citte uppanne
  itthīsaññā virāgitā bhaveyya kāyapaṭibaddhaggahaṇe thullaccayaṁ
  vadantena bhagavatā itthī ca hoti itthīsaññī cāti na vattabbaṁ
  siyā vuttañca tasmā itthiyā kāyapaṭibaddhaṁ gaṇhissāmīti
  kāyaṁ gaṇhantassa itthīsaññā virāgitā nāma na hotīti
  kāyapaṭibaddhaṁ gaṇhissāmīti kāyaṁ gaṇhanto yathāvatthukameva āpajjatīti
  mahāsumattherena vuttavādo imāya pāliyā sameti. Yo panettha
  satipi itthīsaññāya kāyapaṭibaddhaṁ gaṇhantassa gahaṇasamaye
  kāyapaṭibaddhaṁ gaṇhissāmīti saññaṁ ṭhapetvā itthiṁ gaṇhāmīti saññāya
  abhāvato vatthusaññānaṁ bhinnattā ayuttanti vadeyya so
  pucchitabbo kiṁ kāyapaṭibaddhaṁ vatthādiṁ gaṇhanto itthiyā rāgena
  gaṇhāti udāhu vatthādīsu rāgenāti yadi vatthādīsu rāgena
  gaṇhātīti vadeyya itthiyā kāyapaṭibaddhaṁ ahutvā aññattha
  ṭhitaṁ vatthādiṁ gaṇhantassāpi thullaccayaṁ siyā tasmā itthī
  itthīsaññā sārattabhāvo gahaṇañcāti aṅgapāripūrisambhavato
  mahāsumattheravādo yuttataro. Aṭṭhakathāvinicchayehi ca sametīti
  etthāpi ayamadhippāyo yadi saññāvirāgena virāgitaṁ nāma
  siyā sambahulā itthiyo bāhāhi parikkhipitvā gaṇhāmīti
  evaṁsaññissa majjhagatitthiyo kāyapaṭibaddhena gaṇhissāmīti
-------------------------------------------------
[page 031]
  Evarūpāya saññāya abhāvato majjhegatānaṁ vasena thullaccayaṁ na siyā
  evaṁ santepi aṭṭhakathāya thullaccayassa vuttattā saññāvirāgena
  virāgitaṁ nāma na hotīti ayamattho siddhoyevāti. Nīlena
  dūviññeyyasabhāvato kāḷitthī vuttā. Sevanādhippāyoti
  phassasukhasevanādhippāyo. Itthiyā kāyena bhikkhussa kāyapaṭibaddhāmasanavārepi
  phassaṁ paṭivijānātīti idaṁ attano kāyapaṭibaddhāmasanepi kāyasaṁsaggepi
  kāyasambandhasambhavato vuttaṁ. Etthāti nissaggiyena
  nissaggiyavāre. Mokkhādhippāyoti ettha paṭhamaṁ kāyasaṁsaggarāge satipi
  pacchā mokkhādhippāyassa anāpatti.
                  Padabhājanīyavaṇṇanā niṭṭhitā.
      [20] Pāripanthikāti vilumpanikā. Antarāyikāti vuttaṁ hoti.
  Nadīsotena vuyhamānaṁ mātaranti ukkaṭṭhaparicchedadassanatthaṁ vuttaṁ.
  Aññāsupi pana itthīsu kāruññādhippāyena mātari vuttanayena
  paṭipajjantassa nevatthi dosoti vadanti. Mātaranti vuttattā
  aññāsu na vaṭṭatīti vadantāpi natthi. Tiṇaṇḍūpakanti
  hariverādimūlehi katacumbhaṭakaṁ. Tālapaṇṇamuddikanti tālapaṇṇehi
  katāṅgulimuddikaṁ. Parivattetvāti attano nivāsanapārupanabhāvato
  apanetvā. Cīvaratthāya pariṇāmetvāti vuttaṁ hoti.
  Cīvaratthāya pādamūle ṭhapeti vaṭṭatīti idaṁ nidassanamattaṁ.
-------------------------------------------------
[page 032]
  Paccattharaṇavitānādiatthampi vaṭṭatiyeva. Pūjādiatthaṁ tāvakālikampi
  gahetuṁ vaṭṭati. Itthīsaṇṭhānena katanti ettha heṭṭhimaparicchedato
  pārājikavatthubhūtatiracchānagatitthīnampi anāmāsabhāvato tādisaṁ
  itthīsaṇṭhānena kataṁ tiracchānagatarūpampi anāmāsanti daṭṭhabbaṁ.
  Bhikkhunīhi paṭimārūpaṁ āmasituṁ vaṭṭatīti vadanti ācariyā.
  Itthīrūpāni dassetvā kataṁ vatthañca paccattharaṇañca bhittiñca
  itthīrūpaṁ anāmasitvā gaṇhituṁ vaṭṭati. Bhinditvāti ettha hatthena
  aggahetvāva kenacideva daṇḍādinā bhinditabbaṁ. Ettha ca
  anāmāsampi hatthena aparāmasitvā daṇḍādinā kenaci bhindituṁ
  vaṭṭtīti idha vuttattā paṁsukūlaṁ gaṇhantena mātugāmasarīrepi
  satthādīhi vaṇaṁ katvā gahetabbanti vuttattā ca gahitamaṇḍūkaṁ
  sappiniṁ daṇḍādīhi nippīḷetvā maṇḍūkaṁ vissajjāpetuṁ vaṭṭati.
      [21] Maggaṁ adhiṭṭhāyāti magge gacchāmīti evaṁ maggasaññī
  hutvāti attho. Kīḷantenāti idaṁ gihisantakaṁ sandhāya vuttaṁ.
  Bhikkhusantakaṁ pana yenakenaci adhippāyena anāmasitabbameva
  durupaciṇṇabhāvato. Tālapanasādīnīti cettha ādisaddena
  nāḷikeralabujatipusālābukumbhaṇḍapussaelāḷukaphalānaṁ saṅgaho daṭṭhabbo.
  Yathāvuttaphalānaṁyeva cettha kīḷādhippāyena āmasituṁ na vaṭṭatīti
  vuttattā pāsāṇasakkharādīni kīḷādhippāyenapi āmasituṁ na vaṭṭati.
-------------------------------------------------
[page 033]
      [22] Muttāti hatthikumbhajādikā aṭṭhavidhā muttā. Tathāhi
  hatthikumbhaṁ varāhadāḍhaṁ bhujaṅgasīsaṁ valāhakaṁ veḷu macchasiro saṅkho
  sippīti aṭṭha muttāyoniyo. Tattha hatthikumbhajā pītavaṇṇā
  pabhāvihīnā. Varāhadāḍhajā varāhadāḍhavaṇṇāva. Bhujaṅgasīsajā
  nīlādivaṇṇā suvisuddhā vaṭṭulā. Valāhakajā pabhāsūrā
  dubbibhāgarūpā rattibhāge andhakāraṁ vidhamantiyo tiṭṭhanti
  devupabhogāeva ca honti. Veḷujā karakūpalasamānavaṇṇā 1- na
  ābhāsūrā. Te ca veḷū amanussagocareeva padese jāyanti. Macchasīrajā
  pāṭinapiṭṭhisamānavaṇṇā 2- vaṭṭulā laghaṭā ca honti pabhāvihīnā.
  Te ca macchā samuddamajjheeva jāyanti. Saṅkhajā
  saṅkhaudaracchavivaṇṇā kolaphalappamāṇāpi honti pabhāvihīnāva.
  Sippijā pabhāvisesayuttā honti nānāsaṇṭhānā. Evaṁ jātito
  aṭṭhavidhāsu muttāsu yā macchasaṅkhasippijā tā sāmuddikā.
  Bhujaṅgajāpi kāci sāmuddikā honti itarā asāmuddikā.
  Yasmā bahulaṁ sāmuddikāva muttā loke dissanti tatthāpi
  sippijāva itarā kadāci kāci tasmā sammohavinodaniyaṁ
  muttāti sāmuddikā muttāti vuttaṁ. Maṇīti ṭhapetvā veḷuriyādike
  seso jotirasādibhedo sabbopi maṇi. Veḷuriyoti

  *  *  *  *  *  *
  Footnote: 1. Ma. karakaphalasamānavaṇṇā. 2. Ma. pāṭhinapiṭṭhisamānavaṇṇā.
-------------------------------------------------
[page 034]
  Vaṁsavaṇṇamaṇi. Saṅkhoti sāmuddikasaṅkho. Silāti kāḷasilā
  paṇḍusilāsetasilādibhedā sabbāpi silā. Rajatanti kahāpaṇādikaṁ
  vuttāvasesaṁ ratanasammataṁ. Jātarūpanti suvaṇṇaṁ. Lohitakoti
  rattamaṇi. Masāragallanti kabaramaṇi. Bhaṇḍamūlatthāyāti
  pattacīvarādibhaṇḍamūlatthāya. Kuṭṭharogassāti nidassanamattaṁ. Tāya
  vūpasametabbassa yassakassaci rogassatthāyapi vaṭṭatiyeva.
  Bhesajjatthañca aviddhāyeva muttā vaṭṭatīti tīsupi gaṇṭhīpadesu vuttaṁ.
  Ākaramuttoti ākarato muttamatto. Bhaṇḍamūlatthaṁ sampaṭicchituṁ
  vaṭṭatīti imināva āmasitumpi vaṭṭatīti dasseti. Pacitvā katoti
  kācakārehi pacitvā kato. Dhotaviddho ca ratanamisso cāti
  alaṅkāratthaṁ kāñcanalatādiṁ dassetvā kato ratanakhacito
  dhotaviddho anāmāso. Dhotaviddho ca ratanamisso cāti visuṁ vā
  sambandhitabbaṁ. Pānīyasaṅkhoti imināva saṅkhena katapānīyabhājanaṁ
  pidhānādisamaṇaparikkhāropi āmasatuṁ vaṭṭatīti siddhaṁ. Sesanti
  ratanamissaṁ ṭhapetvā avasesaṁ. Muggavaṇṇaṁyeva ratanasammissaṁ
  karonti na aññanti āha muggavaṇṇāvāti. Ratanamissāva
  na vaṭṭatīti vuttaṁ hoti. Sesāti ratanasammissaṁ ṭhapetvā
  avasesā muggavaṇṇādisilā. Bījato paṭṭhāyāti dhātupāsāṇato
  paṭṭhāya. Suvaṇṇacetiyanti dhātukaraṇḍakaṁ. Paṭikkhipīti
-------------------------------------------------
[page 035]
  Dhātuṭṭhapanatthāya gaṇhathāti avatvā tummākaṁ gaṇhathāti pesitattā
  paṭikkhipi. Suvaṇṇabubbuḷakanti suvaṇṇatārakaṁ. Keḷāyitunti
  itocito ca sañcārentehi āmasituṁ vaṭṭatīti mahāaṭṭhakathāyaṁ
  vuttaṁ. Kacavarameva harituṁ vaṭṭatīti gopakā vā bhikkhū hontu
  aññe vā. Hatthenāpi puñchitvā kacavaraṁ apanetuṁ vaṭṭati.
  Malaṁ majjitumpi vaṭṭatiyeva. Ārakūṭalohanti kittimalohaṁ.
  Tīṇi hi kittimalohāni kaṁsalohaṁ vaṭṭalohaṁ ārakūṭanti. Tattha
  tiputambe missetvā kataṁ kaṁsalohaṁ. Sīsatambe missetvā kataṁ
  vaṭṭalohaṁ. Rasakatambe 1- missetvā kataṁ ārakūṭaṁ. Teneva
  taṁkaraṇena nibbattattā kittimalohanti vuccati. Jātarūpagatikamevāti
  vuttattā ārakūṭaṁ suvaṇṇasadisameva āmasituṁ na vaṭṭati
  aññaṁ pana vaṭṭatīti tīsupi gaṇṭhīpadesu vuttaṁ. Keci pana
  ārakūṭaṁ anāmasitabbato jātarūpagatikamevāti vuttaṁ tasmā
  ubhayampi jātarūpaṁ viya āmasituṁ na vaṭṭatīti vadanti. Paṭhamaṁ
  vuttoyeva ca attho gaṇṭhīpadakārehi adhippeto. Paṭijaggituṁ
  vaṭṭatīti senāsanapaṭibaddhattā vuttaṁ.
      [23] Sāmikānaṁ pesetabbanti sāmikānaṁ sāsanaṁ pesetabbaṁ.
  Bhinditvāti hatthena aggahetvā aññena yenakenaci bhinditvā.

  *  *  *  *  *  *
  Footnote: 1. Ma. pakatirasatambe.
-------------------------------------------------
[page 036]
  Bherīsaṅghāṭoti saṅghaṭitacammabherī. Vīṇāsaṅghāṭoti
  saṅghaṭitacammavīṇā. Cammavinaddhānaṁ bherīvīṇānametaṁ adhivacanaṁ.
  Tucchapokkharanti avinaddhacammaṁ bherīpokkharaṁ vīṇāpokkharañca.
  Āropitacammanti bherīādīnaṁ vinaddhanatthāya mukhavaṭṭiyaṁ āropitacammaṁ
  tato uddharitvā visuṁ ṭhapitacammañca. Onahituṁ vāti
  bherīpokkharādīni cammaṁ āropetvā vinaddhituṁ. Onahāpetunti
  tatheva aññehi vinaddhāpetuṁ.
      [24] Pārājikappahonakakāleti akuthitakāle.
  Saṅkamādibhūmigatikattā na kāyapaṭibaddhaṭṭhāniyanti dukkaṭaṁ vuttaṁ.
  Ekapadikasaṅkamoti khuddakasetu. Sakaṭamaggasaṅkamoti sakaṭamaggabhūto
  mahāsetu. Ṭhānā cāletunti rajjuṁ ṭhānā cāletuṁ.
  Paṭicchādetabbāti apanetabbā. Manussitthī atthīsaññitā
  kāyasaṁsaggarāgo tena rāgena vāyāmo hatthaggāhādisamāpajjananti
  imānettha pañca aṅgāni.
             Dutiyasaṅghādisesavaṇṇanā niṭṭhitā.
      [25] Tatiye. Uttarapadalopena chinnaottappā chinnakāti
  vuttāti āha chinnakāti chinnaottappāti. Yathā yuvā yuvatinti
  etena obhāsane nirāsaṅkabhāvaṁ dasseti. Methunupasañhitāhīti
  idaṁ duṭṭhullavācāya sikhāppattalakkhaṇadassanaṁ. Itthīlakkhaṇenāti
-------------------------------------------------
[page 037]
  Vuttamatthaṁ visesetuṁ subhalakkhaṇenāti vuttaṁ. Na tāva
  sīsaṁ etīti itthīlakkhaṇena samannāgatāsīti ādinā vaṇṇabhaṇanaṁ
  saṅghādisesāpattijanakaṁ hutvā matthakaṁ na pāpuṇāti. Vaṇṇabhaṇanaṁ
  hi yenākārena bhaṇantassa saṅghādiseso hoti tenākārena
  bhaṇantassa sikhāppattaṁ nāma hoti. Itthīlakkhaṇena
  samannāgatāsīti ādikaṁ pana duṭṭhullavācassādarāgavasena bhaṇantassa
  dukkaṭanti gaṇṭhīpadesu vuttaṁ. Ekādasahi padehi aghaṭite sīsaṁ
  na etīti animittāsīti ādīhi ekādasahi padehi aghaṭite
  avaṇṇabhaṇanaṁ sīsaṁ na eti. Avaṇṇabhaṇanaṁ nāma na hotīti vuttaṁ
  hoti. Ghaṭitepīti ekādasahi padehi avaṇṇabhaṇane ghaṭitepi.
  Imehi tīhi ghaṭitayeva saṅghādisesoti sikhariṇīti ādīhi tīhiyeva
  padehi avaṇṇabhaṇane ghaṭiteyeva saṅghādiseso passāvamaggassa
  niyatavacanattā accoḷārikattā ca. Animittāsīti ādīhi pana
  aṭṭhahi padehi ghaṭite kevalaṁ avaṇṇabhaṇanameva sampajjati na
  saṅghādiseso tasmā tāni thullaccayavatthūnīti keci.
  Akkosanamattattā dukkaṭavatthūnīti apare. Paribbājikāvatthusmiṁ viya
  thullaccayamevettha yuttataraṁ dissati. Kuñciyapanāḷiyamattanti
  kuñcikāchiddamattaṁ. Garukāpattinti bhikkhuniyā kāyasaṁsagge
  pārājikāpattiṁ sandhāya vadati. Hasanto hasantoti sabhāvadassanatthaṁ
-------------------------------------------------
[page 038]
  Vuttaṁ. Ahasantopi vācassādarāgena punappunaṁ vadati āpattiyeva.
      [26] Kāyacittatoti hatthamuddhāya obhāsantassa kāyacittato
  samuṭṭhāti. Tasmā dukkaṭanti appaṭivijānanahetu dukkaṭaṁ.
  Paṭivijānantiyā pana akkhettapadattā thullaccayena bhavitabbaṁ.
  Teneva paribbājikāvatthusmiṁ paṭivijānantiyā thullaccayaṁ vakkhati.
  Asaddhammaṁ sandhāyāhāti vāpitanti imassa bījanikkhepavacanattā
  vuttaṁ. Saṁsaratīti vahati pavattati. Athavā saṁsaratīti saṁsariyati.
  Manussitthī itthīsaññitā duṭṭhullavācassādarāgo tena rāgena
  obhāsanaṁ taṅkhaṇavijānananti imānettha pañca aṅgāni.
            Tatiyasaṅghādisesavaṇṇanā niṭṭhitā.
      [27] Catutthe. Cīvaranti nivāsanādi yaṅkiñci cīvaraṁ.
  Piṇḍapātanti yokoci āhāro. So hi piṇḍolyena bhikkhuno
  patte patanato tattha tattha laddhabhikkhāpiṇḍānaṁ pāto
  sannipātoti vā piṇḍapātoti vuccati. Senāsananti sayanañca
  āsanañca. Yattha hi vihārādike seti nipajjati āsati nisīdati
  taṁ senāsanaṁ. Paṭieti etasmāti paccayoti āha paṭikaraṇaṭṭhena
  paccayoti. Rogassa paṭiayanaṭṭhena vā paccayo
  paccanīkagamanaṭṭhenāti attho. Vūpasamanaṭṭhenāti vuttaṁ hoti.
  Dhātukkhobhalakkhaṇassa hi taṁhetukadukkhavedanālakkhaṇassa vā rogassa
-------------------------------------------------
[page 039]
  Paṭipakkhabhāvo paṭiayanaṭṭho. Yassakassacīti sappiādīsu yassa
  kassaci. Sappāyassāti hitassa. Vikāravūpasamenāti
  adhippāyo. Bhisakkassa kammaṁ tena vidhātabbato. Tenāha tena
  anuññātattāti. Nagaraparikkhārehīti nagaraṁ parivāretvā rakkhaṇakehi.
  Āvāṭagehaparikkhepo parikkhā uddāpo pākāro esikā paligho
  pākāramatthakamaṇḍalanti sattanagaraparikkhārāti vadanti.
  Setaparikkhāroti suvisuddhasīlālaṅkāro. Ariyamaggo hi idha rathoti
  adhippeto. Tassa ca sammāvācādayo alaṅkāraṭṭhena
  parikkhāroti vuttā. Cakkavīriyoti vīriyacakko. Jīvitaparikkhārāti
  jīvitassa pavattikāraṇā. Samudānetabbāti sammā uddhaṁ uddhaṁ
  ānetabbā pariyesitabbā. Parivāropi hotīti antarāyānaṁ
  parito vāraṇato. Tenāha jīvita .pe. Rakkhaṇatoti. Tattha
  antaranti vivaraṁ. Okāsoti attho. Rakkhaṇatoti verikānaṁ
  antaraṁ adatvā attano sāmikānaṁ parivāretvā ṭhitasevakā viya
  rakkhaṇato. Assāti jīvitassa. Kāraṇabhāvatoti cirappavattiyā
  kāraṇabhāvato. Rasāyanabhūtaṁ hi bhesajjaṁ sucirampi kālaṁ jīvitaṁ
  pavattetiyeva.
      [28] Upacāreti yattha ṭhito viññāpetuṁ sakkoti tādise.
  Kāmo ceva hetu ca pāricariyā ca attho sesaṁ byañjananti
-------------------------------------------------
[page 040]
  Ādīsu pāliyaṁ attakāmanti padaṁ uddharitvā attano kāmaṁ attano
  hetuṁ attano adhippāyaṁ attano pāricariyanti cattāro atthā
  padabhājane vuttā. Tesu paṭhame atthavikappe kāmo ca hetu
  ca pāricariyā ca attho sesaṁ adhippāyapadamekaṁ byañjanaṁ
  paṭhamaviggahe tadatthassa asambhavato niratthakattā dutiye pana
  atthavikappe adhippāyo ca pāricariyā ca attho kāmo ca hetu
  cāti sesaṁ padadvayaṁ byañjanaṁ tesaṁ tattha atthābhāvatoti evaṁ
  cattāri padāni dvinnaṁ viggahānaṁ vasena yojitānīti keci vadanti.
  Gaṇṭhīpadepi ca ayamevattho vutto. Cullamajjhimamahāgaṇṭhīpadesu
  pana paṭhame atthavikappe kāmo ca hetu ca pāricariyā ca
  adhippāyattho sesaṁ methunadhammasaṅkhātena kāmenāti ādiviggahavākyaṁ
  akkharavivaraṇattato byañjanamattaṁ dutiye atthavikappe
  adhippāyo ca pāricariyā ca adhippāyattho sesaṁ attanā
  kāmitā icchitāti ādiviggahavākyaṁ akkharavivaraṇamattato
  byañjanamattanti evamattho vutto. Byañjane ādaraṁ akatvāti vacanato
  ayamevattho idha yuttataroti viññāyati. Byañjane ādaraṁ
  akatvāti hi iminā aṭṭhakathāyaṁ vuttaviggahavasena byañjane ādaraṁ
  akatvāti ayamattho dīpito. Idāni yathāvuttamevatthaṁ
  padabhājanena saṁsandetvā dassetuṁ attano kāmaṁ attano hetuṁ
-------------------------------------------------
[page 041]
  Attano pāricariyanti hi vutte jānissanti paṇḍitāti ādi
  āraddhaṁ. Idaṁ vuttaṁ hoti attano hetunti vutte attano
  atthāyāti ayamattho viññāyati attano kāmaṁ attano
  pāricariyanti vutte kāmena pāricariyāti ayamattho viññāyati tasmā
  attano kāmaṁ attano hetuṁ attano pāricariyanti imehi tīhi
  padehi attano atthāya kāmena pāricariyā attakāmapāricariyāti
  ayamatthavikappo vuttoti viññū jānissanti attano adhippāyanti
  vutte pana adhippāyasaddassa kāmitasaddena samānatthabhāvato
  attano pāricariyanti imassa ca ubhayaviggahasāmaññato attano
  icchitakāmitaṭṭhena attakāmapāricariyāti ayamatthavikappo dvīhi
  padehi dassitoti viññū jānissantīti. Etadagganti esā
  aggā. Duṭṭhullavācasikkhāpade kiñcāpi methunayācanaṁ āgataṁ
  tatthāpi taṁ duṭṭhullavācassādarāgavasena vuttaṁ idha pana attano
  methunassādarāgavasenāti ayaṁ viseso. Vinītavatthūsu tenahi bhagini
  aggadānaṁ dehīti idaṁ attano atthāya vuttanti veditabbaṁ.
  Manussitthī itthīsaññitā attakāmapāricariyāya rāgo tena rāgena
  vaṇṇabhaṇanaṁ taṅkhaṇavijānananti imānettha pañca aṅgāni.
                   Attakāmasikkhāpadaṁ catutthaṁ.
      [29] Pañcame. Paṇḍitassa bhāvo paṇḍiccaṁ.
-------------------------------------------------
[page 042]
  Ñāṇassetaṁ adhivacanaṁ. Gatimantāti ñāṇagatiyā samannāgatā.
  Paṇḍitāti iminā bhāvañāṇena samannāgatatā vuttā. Byattāti
  iminā itthīkattabbesu visāradapaññāya. Tenāha upāyaññū
  visāradāti. Medhāvinīti ṭhānuppattipaññāsaṅkhātāya tasmiṁ tasmiṁ
  atthakicce upaṭṭhite ṭhānaso taṅkhaṇeeva uppajjanapaññāya
  samannāgatā. Tenāha diṭṭhadiṭṭhaṁ karotīti. Chekāti
  yāgubhattasampādanādīsu nipuṇā. Uṭṭhānavīriyasampannāti kāyikena vīriyena
  samannāgatā. Yathā aññā kusītā nisinnaṭṭhāne nisinnāva
  honti ṭhitaṭṭhāne ṭhitāva evaṁ ahutvā vipphārikena
  cittena sabbakiccaṁ nipphādetīti vuttaṁ hoti. Kumārikāyāti
  nimittatthe bhummaṁ hetumhi vā karaṇavacanaṁ. Tenāha kumārikāya
  kāraṇāti. Āvahanaṁ āvāho. Pariggahabhāvena dārikāya
  gaṇhāpanaṁ. Tathā dāpanaṁ vivāho. Tenāha dārakassāti
  ādiṁ. Bhattapācanaṁ sandhāya randhāpanaṁ vuttaṁ. Yassa kassaci
  pācanaṁ sandhāya pacāpanaṁ vuttaṁ. Duṭṭhaṁ kulaṁ gatā duggatāti
  imamatthaṁ dassento yattha vā gatāti ādimāha. Māyyoti
  vacanavipallāsena vuttanti āha mā ayyeti. Āharaṇaṁ āhāro.
  Na upāhaṭanti na dinnaṁ. Kayo gahaṇaṁ vikkayo dānaṁ.
  Tadubhayaṁ saṅgahetvā vohāroti vuttaṁ. Maṇḍitappasādhitoti ettha
-------------------------------------------------
[page 043]
  Bāhirupakaraṇena alaṅkaraṇaṁ maṇḍanaṁ ajjhattikānaṁ kesādīnaṁyeva
  saṇṭhapanaṁ pasādhanaṁ. Abbhutaṁ kātuṁ na vaṭṭatīti iminā dukkaṭaṁ
  hotīti dīpeti. Parājitena dātabbanti vuttattā adento
  dhuranikkhepena kāretabbo. Acirakāle adhikāro etassa atthīti
  acirakālādhikārikaṁ sañcarittaṁ. Acirakālācārikanti vā pāṭho.
  Acirakāle ācāro ajjhācāro etassāti acirakālācārikaṁ.
      [30] Kiñcāpi ehibhikkhūpasampannā ceva saraṇagamanupasampannā
  ca sañcarittādipaṇṇattivajjaṁ āpattiṁ āpajjanti tesaṁ pana
  asabbakālikattā te vajjetvā sabbakālānurūpaṁ tantiṁ ṭhapento
  bhagavā idhāpi ñatticatuttheneva kammena upasampannaṁ bhikkhuṁ dassetuṁ
  tatra yvāyaṁ bhikkhu .pe. Ayaṁ imasmiṁ atthe adhippeto bhikkhūti
  padabhājanaṁ āha na pana nesaṁ sañcarittādiāpajjane abhabba-
  bhāvato. Khīṇāsavāpi hi appassutā kiñcāpi lokavajjaṁ
  nāpajjanti paṇṇattiyaṁ pana akovidattā vihārakāraṁ kuṭīkāraṁ
  sahāgāraṁ sahaseyyanti evarūpā kāyadvāre āpattiyo
  āpajjanti sañcarittaṁ padasodhammaṁ uttarichappañcavācaṁ bhūtārocananti
  evarūpā vacīdvāre āpattiyo āpajjanti upanikkhittasādiyanavasena
  manodvāre rūpiyapaṭiggahaṇāpattiṁ āpajjanti. Sañcaraṇaṁ
  sañcāro. So etassa atthīti sañcarī. Tassa bhāvo
-------------------------------------------------
[page 044]
  Sañcarittaṁ. Tenāha sañcaraṇabhāvanti. Itthīpurisānaṁ antare
  sañcaraṇabhāvanti attho. Jāyattane jārattaneti ca
  nimittatthe bhummaṁ. Jāyabhāvatthaṁ jārabhāvatthanti vuttaṁ hoti.
  Jāyabhāveti bhariyābhāvāya. Jārabhāveti sāmikabhāvāya. Kiñcāpi
  imassa padabhājane jārī bhavissasīti itthīliṅgavasena padabhājanaṁ vuttaṁ.
  Jārattaneti pana niddesassa ubhayaliṅgasādhāraṇattā purisaliṅgavasenāpi
  yojetvā atthaṁ dassento itthiyā matiṁ purisassa
  ārocento jārattane ārocetīti āha. Ettha hi jāro
  bhavissasīti itthiyā matiṁ purisassa ārocento jārattane āroceti
  nāma. Pāliyaṁ pana itthīliṅgavaseneva yojanā katā tadanusārena
  purisaliṅgavasenāpi sakkā yojetunti. Idāni pāliyaṁ vuttanayenāpi
  atthaṁ dassento apicāti ādimāha. Pati bhavissasīti vuttamevatthaṁ
  sāmiko bhavissasīti pariyāyavacanena visesetvā dasseti. Idañca
  jārattaneti niddesassa ubhayaliṅgasādhāraṇattā vuttaṁ. Muhuttikā
  bhavissasīti assāmikaṁ sandhāya vuttaṁ. Jārī bhavissasīti sassāmikaṁ
  sandhāya. Antamaso taṅkhaṇikāyapīti idaṁ nidassanamattanti āha
  eteneva upāyenātiādiṁ.
      [31] Serivihāranti sacchandacāraṁ. Attano vasanti attano
  āṇaṁ. Gottanti gotamagottādikaṁ gottaṁ. Dhammoti
-------------------------------------------------
[page 045]
  Paṇḍaraṅgaparibbājakādīnaṁ tesaṁ tesaṁ vā kulānaṁ dhammo.
  Gottavantesu gottasaddo dhammacārīsu ca dhammasaddo vattatīti
  āha sagottehīti ādiṁ. Tattha sagottehīti samānagottehi
  ekavaṁsajātehīti attho. Sahadhammikehīti ekassa satthu sāsane
  sahacaritabbadhammehi samānakuladhammehi vā. Tenevāha ekaṁ
  satthāranti ādiṁ. Tattha ekaṁ satthāraṁ uddissa pabbajitehīti iminā
  paṇḍaraṅgaparibbājakādayo vuttā. Ekagaṇapariyāpannehīti
  mālākārādiekagaṇapariyāpannehi. Sassāmikā sārakkhā. Yassā
  gamane raññā daṇḍo ṭhapito sā saparidaṇḍā. Pacchimānaṁ
  dvinnanti sārakkhasaparidaṇḍānaṁ. Micchācāro hotīti tāsaṁ
  sassāmikabhāvato. Na itarāsanti itarāsaṁ māturakkhitādīnaṁ aṭṭhannaṁ
  purisantaragamane natthi micchācāro tāsaṁ assāmikabhāvato. Yā
  hi sāmikassa santakaṁ phassaṁ thenetvā paresaṁ abhiratiṁ uppādenti
  tāsaṁ micchācāro. Na ca mātādayo tāsaṁ phasse issarā.
  Mātādayo hi na attano phassānubhavanatthaṁ tā rakkhanti thevalaṁ
  anācāraṁ nisedhentā purisantaragamanaṁ tāsaṁ vārenti. Purisassa
  pana etāsu aṭṭhasupi hotiyeva micchācāro mātādīhi yathā
  purisena saddhiṁ saṁvāsaṁ na kappenti tathā rakkhitattā paresaṁ rakkhitagopitaṁ
  phassaṁ thenetvā phuṭṭhabhāvato. Dhanena kītāti bhariyābhāvatthaṁ
-------------------------------------------------
[page 046]
  Dhanena kītā. Tenāha yasmā panāti ādi. Bhogenāti bhogahetu.
  Bhogatthaṁ hi vasantī bhogavāsinīti vuccati. Labhitvāti
  yo naṁ vāseti tassa hatthato labhitvā. Udakapattaṁ āmasitvā
  gahitā odapattakinī. Tenāha ubhinnanti ādiṁ. Dhajena āhaṭāti
  ettha dhajayogato senāva dhajasaddena vuttā. Ussitaddhajāya senāya
  āhaṭāti vuttaṁ hoti. Tenāha ussitaddhajāyāti ādiṁ.
      [32] Bahiddhā vīmaṭṭhaṁ nāma hotīti aññattha ārocitaṁ
  nāma hoti. Taṁ kirīyaṁ sampādessatīti tassā ārocetvā
  taṁ kiccaṁ sampādetu vā mā vā taṁkiriyāsampādane yogyataṁ
  sandhāya vuttaṁ. Dārakaṁ dārikañca ajānāpetvā tesaṁ
  mātupituādīhi mātāpituādīnaṁyeva santikaṁ sāsane pesitepi
  haraṇavīmaṁsanapaccāharaṇasaṅkhātāya tivaṅgasampattiyā saṅghādiseso
  hotiyevāti daṭṭhabbaṁ. Yaṁ uddissa sāsanaṁ pesitaṁ taṁyeva sandhāya
  tassā mātuādīnaṁ ārocice vatthuno ekattā mātuādayopi
  khettamevāti khettameva otiṇṇabhāvaṁ dassetuṁ buddhaṁ paccakkhāmīti
  ādi udāhaṭaṁ. Iminā sametīti etthāyamadhippāyo yathā sayaṁ
  anārocetvā aññena antevāsiādinā ārocāpentassa
  visaṅketo natthi evaṁ tassā sayaṁ anārocetvā ārocanatthaṁ
  mātuādīnaṁ vadantassāpi natthi visaṅketoti. Gharaṁ nayatīti gharaṇī.
-------------------------------------------------
[page 047]
  Mūlaṭṭhānañca vasenāti ettha purisassa mātuādayo sāsanapesane
  mūlabhūtattā mūlaṭṭhāti vuttā. Māturakkhitāya mātā bhikkhuṁ
  pahiṇatīti ettha attano vā dhītu santikaṁ itthannāmassa bhariyā
  hotūti bhikkhuṁ pahiṇati purisassa vā tassa ñātakānaṁ vā santikaṁ
  mama dhītā itthannāmassa bhariyā hotūti pahiṇatīti gahetabbaṁ.
  Esa nayo sesesupi. Pubbe vuttanayattāti paṭhamasaṅghādisese
  vuttanayattā. Etova pakkamatīti puna āgantvā āṇāpakassa
  anārocetvā tatoyeva pakkamati. Aññena karaṇīyenāti
  gamanahetuvisuddhidassanatthaṁ vuttaṁ. Teneva pana karaṇīyena gantvāpi
  kiñci anārocento na vīmaṁsati nāma. Anabhinanditvāti idaṁ
  tathā paṭipajjamānaṁ sandhāya vuttaṁ. Satipi abhinandane sāsanaṁ
  anārocento pana na vīmaṁsati nāma. Tatiyapade vuttanayenāti
  so tassā vananaṁ anabhinanditvāti ādinā vuttanayena.
  Vatthugaṇanāyāti sambahulānaṁ itthīpurisānaṁ samabhāve sati dvinnaṁ dvinnaṁ
  itthīpurisavatthūnaṁ gaṇanāya. Sace pana ekato adhikā honti
  adhikānaṁ gaṇanāya āpattibhedo veditabbo. Pāliyaṁ catutthavāre
  asatipi gacchanto na sampādeti āgacchanto visaṁvādeti
  anāpattīti idaṁ atthato āpannamevāti katvā vuttaṁ catutthe
  anāpattīti. Kārukānanti vaḍḍhakīādīnaṁ.
-------------------------------------------------
[page 048]
  Tacchakāyokāratantavāyarajakanahāpitakā pañca kāravo kārukāti vuccanti.
  Evarūpena .pe. Anāpattīti tādisaṁ gihiveyyāvaccampi na hotīti
  katvā vuttaṁ.
      [33] Kāyato samuṭṭhātīti paṇṇattī vā alaṁvacanīyabhāvaṁ vā
  ajānantassa kāyato samuṭṭhāti. Vācato samuṭṭhātīti etthāpi
  eseva nayo.. Kāyavācato samuṭṭhātīti paṇṇattiṁ jānitvā
  alaṁvacanīyabhāvaṁ ajānantassāpi kāyavācato samuṭṭhātīti veditabbaṁ.
  Alaṁvacanīyā hontīti desacārittavasena paṇṇadānādinā pariccattā
  honti. Paṇṇattiṁ pana jānitvāti ettha alaṁvacanīyabhāvaṁ jānitvāti
  vattabbaṁ. Na hi paṇṇattiṁ jānitvāpi nālaṁvacanīyāti maññamānassa
  sacittakehi samuṭṭhānehi āpatti samuṭṭhātīti vattuṁ yujjati
  vītikkamacetanāya asambhavato. Teneva mātikaṭṭhakathāyaṁ tadubhayaṁ
  pana jānitvā etehi tīhi nayehi samāpajjantassa tāneva tīṇi
  tadubhayajānanacittena sacittakāni hontīti vuttaṁ. Tasmā
  paṇṇattijānanacittenāti etthāpi tadubhayajānanaṁ vattabbaṁ. Bhikkhuṁ
  ajānāpetvā attano adhippāyaṁ paṇṇe likhitvā dinnaṁ harantassāpi
  āpatti hoti imassa sikkhāpadassa acittakattāti na gahetabbaṁ.
  Pāliyaṁ pana ārocetīti vuttattā aṭṭhakathāyañca tattha tattha
  ārocanasseva dassitattā kāyena vā vācāya vā ārocentasseva
-------------------------------------------------
[page 049]
  Āpatti hotīti gahetabbaṁ.
      [34] Duṭṭhullādīsupīti ādisaddena sañcarittampi
  saṅgaṇhāti. Ettha pana kiñcāpi itthī nāma manussitthī na yakkhī
  na petī na tiracchānagatā puriso nāma manussapuriso na yakkhoti
  ādi na vuttaṁ. Tathāpi manussajātikāva itthīpurisā idhādhippetā.
  Tasmā yesu sañcarittaṁ samāpajjati tesaṁ manussajātikatā
  na nālaṁvacanīyatā paṭiggaṇhanavīmaṁsanapaccāharaṇānīti
  imānettha pañca aṅgāni.
                   Sañcarittasikkhāpadaṁ pañcamaṁ.
      [35] Chaṭṭhe. Ettakenāti ettakena dāruādinā.
  Apparicchinnappamāṇāyoti apparicchinnadāruādippamāṇāyo.
  Mūlajchejjāya purisaṁ yācituṁ na vaṭṭatīti parasantakabhāvato mocetvā
  attanoyeva santakaṁ katvā yācituṁ na vaṭṭati. Evaṁ mūlacchejjāya
  aññātakāppavāritaṭṭhānato yācantassa aññātakaviññattiyā
  dukkaṭaṁ. Dāsaṁ attano atthāya sādiyantassāpi dukkaṭameva
  dāsīdāsapaṭiggahaṇā paṭivirato hotīti vacanato. Ñātakapavāritaṭṭhānato
  pana dāsaṁ mūlacchejjāya yācantassa sādiyanavaseneva
  dukkaṭaṁ. Sakakammaṁ na yācitabbāti pāṇātipātasikkhāpadarakkhaṇatthaṁvuttaṁ.
  Aniyāmetvāpi na yācitabbāti manussānaṁ aññathā
-------------------------------------------------
[page 050]
  Gāhassapi sambhavato vuttaṁ. Suddhacittena pana hatthakammaṁ
  yācantassa āpatti nāma natthi. Sabbakappiyabhāvadīpanatthanti
  sabbaso kappiyabhāvadīpanatthaṁ. Mūlaṁ dethāti vattuṁ vaṭṭatīti
  yasmā mūlaṁ dassāmāti tehi paṭhamaṁ vuttattā viññatti na
  hoti yasmā ca mūlanti bhaṇitaṁ sāmaññavacanato akappiyavacanaṁ
  na hoti tasmā mūlaṁ dethāti vattuṁ vaṭṭati. Anajjhāvuṭṭhakanti
  apariggahitaṁ. Akappiyaṁ kahāpaṇādi na dātabbanti kiñcāpi
  akappiyakahāpaṇādiṁ asādiyantena kappayavohārato dātuṁ vaṭṭati
  tathāpi sāruppaṁ na hoti. Manussā ca etassa santakaṁ kiñci
  atthīti viheṭhetabbaṁ maññantīti akappiyakahāpaṇādidānaṁ
  paṭikkhittaṁ. Tatheva pācetvāti hatthakammavaseneva pācetvā.
  Kiṁ bhanteti ettakepi pucchite yadatthāya paviṭṭho taṁ kathetuṁ
  labhati pucchitapañhattā. Vattanti cārittaṁ. Āpatti pana
  na hotīti adhippāyo. Kappiyaṁ kārāpetvā paṭiggahetabbānīti
  sākhāya laggarajasmiṁ patte patitepi sākhaṁ chinditvā khāditukāmatāyapi
  sati sukhaparibhogatthaṁ vuttaṁ. Nadiṁ vā .pe. Āharāti
  vattuṁ vaṭṭatīti apariggahitattā vuttaṁ. Gehato .pe.
  Paribhuñjitabbanti pariggahitaudakattā viññattiyā dukkaṭaṁ hotīti
  adhippāyo. Alajjīhi .pe. Na kāretabbanti idaṁ
-------------------------------------------------
[page 051]
  Uttaribhaṅgādhikārattā ajjhoharaṇīyaṁ sandhāya vuttaṁ. Bāhiraparibhogesu
  pana alajjīhipi hatthakammaṁ kāretuṁ vaṭṭati. Goṇaṁ pana .pe.
  Āharāpetuṁ na vaṭṭatīti attano atthāya mūlacchejjavasena
  āharāpetuṁ na vaṭṭati. Āharāpentassa dukkaṭanti
  aññātakaviññattiyā dukkaṭaṁ. Attano atthāya sādiyanepi dukkaṭameva
  hatthigavāssavaḷavapaṭiggahaṇā paṭivirato hotīti vuttattā. Tenevāha
  ñātakapavāritaṭṭhānatopi mūlacchejjāya yācituṁ na vaṭṭatīti.
  Rakkhitvāti yathā corā na haranti evaṁ rakkhitvā. Jaggitvāti
  tiṇadānādīhi jaggitvā. Na sampaṭicchitabbanti attano atthāya
  goṇaṁ sādiyanassa paṭikkhittattā vuttaṁ. Sakaṭaṁ dethāti .pe.
  Na vaṭṭatīti mūlacchejjavasena sakaṭaṁ dethāti vattumpi na vaṭṭati.
  Tāvakālikaṁ vaṭṭatīti tāvakālikaṁ katvā yācituṁ sabbattha vaṭṭati.
  Valliādīsu ca parapariggahitesu eseva nayoti yojetabbaṁ.
  Garubhaṇḍappahonakesuyeva ca valliādīsūti ettha ādisaddena
  veḷumuñjapabbajatiṇamattikānaṁ saṅgaho daṭṭhabbo. Yampana
  vatthuvasena appaṁ hutvā agghavasena mahantaṁ haritāla hiṅgulakādi taṁ
  garubhaṇḍaṁ appahontampi yācituṁ na vaṭṭatīti vadanti. Sāti
  viññattiṁ parāmasati. Sā ca idha parikathādinā yenakenaci
  adhippāyaviññāpanaṁ viññattīti gahetabbā. Tenāha sabbena
-------------------------------------------------
[page 052]
  Sabbanti. Sabbappakārenāti attho. Tena parikathādivasenāpi
  viññāpanaṁ na vaṭṭatīti dīpeti. Parikathobhāsanimittakammampi hi
  cīvarapiṇḍapātesu dvīsu paccayesu na vaṭṭati. Idāni
  senāsanapaccaye adhippetaviññattiṁ parikathādīhi visesetvā dassento
  āhara dehīti viññattimattameva na vaṭṭatīti āha.
  Parikathobhāsanimittakammāni vaṭṭantīti ettha parikathā nāma pariyāyena
  kathanaṁ bhikkhusaṅghassa senāsanaṁ sambādhanti ādivacanaṁ. Obhāso
  nāma ujukameva akathetvā yathā adhippāyo vibhūto hoti evaṁ
  obhāsanā upāsakā tumhe kuhiṁ vasathāti pāsāde bhanteti
  bhikkhūnaṁ pana upāsakā pāsādo na vaṭṭatīti ādivacanaṁ.
  Nimittakammaṁ nāma paccaye uddissa yathā adhippāyo viññāyati
  evaṁ nimittakammaṁ senāsanatthaṁ bhūmiparikammādīni karontassa kiṁ
  bhante kariyati ko kārāpetīti gihīti vutte na kocīti ādivacanaṁ.
  Idāni gilānapaccaye viññattiādikaṁ sabbampi vaṭṭatīti
  dassento āha gilānapaccaye panāti ādiṁ. Tathā uppannaṁ
  pana bhesajjaṁ roge vūpasante paribhuñjituṁ vaṭṭati na vaṭṭatīti.
  Tattha vinayadharā bhagavatā rogasīsena paribhogassa dvāraṁ dinnaṁ
  tasmā arogakālepi paribhuñjituṁ vaṭṭati āpatti na hotīti
  vadanti. Suttantikā pana kiñcāpi āpatti na hoti ājīvaṁ
-------------------------------------------------
[page 053]
  Pana kopeti tasmā sallekhapaṭipattiyaṁ ṭhitassa na vaṭṭati
  sallekhaṁ kopetīti vadanti.
      [36] Ukkamantīti apagacchanti. Maṇi kaṇṭhe assāti
  maṇikaṇṭho. Maṇinā upalakkhito vā kaṇṭho assāti maṇikaṇṭhoti
  majjhapadalopī samāso daṭṭhabbo. Devavaṇṇanti
  devattabhāvaṁ. Pasannākāranti pasannehi kātabbakiccaṁ.
  Kāyaveyyāvaccasaṅkhātaṁ upaṭṭhānanti vuttaṁ hoti. Maṇiyācanāya
  tassa anāgamanena attano vuḍḍhi hotīti vuttaṁ maṇinā me
  atthoti. Mantapadanīhārena vā tathā vuttanti daṭṭhabbaṁ.
  Vattamānasamīpeti vattamānassa samīpe atīte. Evaṁ vattuṁ labbhatīti
  āgatosīti vattabbe vattamānassa samīpattā āgacchasīti evaṁ
  vattamānavohārena vattuṁ labbhati. Lakkhaṇaṁ panettha
  saddasatthānusārato veditabbaṁ. Soeva nayoti āgatomhīti vattabbe
  āgacchāmīti ayampi vattamānasamīpe vattamānavohāroti dasseti.
      [37] Yasmā pana na sakkā kevalaṁ yācanāya kiñci kātuṁ
  tasmā sayaṁ yācitakehi upakaraṇehīti adhippāyattho vutto.
  Uddhaṁmukhaṁ littā ullittā. Adhomukhaṁ littā avalittā.
  Yasmā pana uddhaṁmukhaṁ limpantā yebhuyyena anto limpanti
  adhomukhaṁ limpantā ca bahi tasmā vuttaṁ ullittāti
-------------------------------------------------
[page 054]
  Antolittā avalittāti bahilittāti. Tattha ullittā nāma ṭhapetvā
  tulāpiṭṭhisaṅghāṭavātapānadhūmacchiddādibhedaṁ alepokāsaṁ avasese
  lepokāse kuḍḍehi saddhiṁ ghaṭetvā chadanassa anto sudhāya vā
  mattikāya vā littā. Avalittā nāma vuttanayeneva chadanassa
  bahi littā. Ullittāvalittā nāma tatheva chadanassa anto ca
  bahi ca littā. Byañjanaṁ sametīti kārayamānenāti hetukattuvasena
  uddiṭṭhapadassa kārāpentenāti hetukattuvaseneva niddesassa
  katattā byañjanaṁ sameti. Yadi evaṁ karonto vā kārāpento
  vāti kasmā tassa padabhājanaṁ vuttanti āha yasmā panāti
  ādiṁ. Attanā vippakataṁ parehi pariyosāpetīti ādivacanato
  karontenāpi idha vuttanayeneva paṭipajjitabbanti vuttaṁ. Tattha
  idha vuttanayenevāti imasmiṁ sikkhāpade vuttanayeneva.
  Ubhopeteti kārakakārāpakā. Kārayamānenāti imināva padena
  saṅgahitāti kathaṁ saṅgahitā. Na hi kārayamāno karonto nāma hoti.
  Evaṁ panettha adhippāyo veditabbo yasmā karontenapi
  kārayamānenapi idha vuttanayeneva paṭipajjitabbaṁ tasmā kārayamānena
  evaṁ paṭipajjitabbanti vutte pageva karontenāti idaṁ atthato
  āgatamevāti kārayamānenāti bhagavatā vuttaṁ tato kārayamānenāti
  vutte sāmatthiyato labbhamānopi attho teneva saṅgahito
-------------------------------------------------
[page 055]
  Nāma hotīti. Byañjanaṁ vilomitaṁ bhaveyyāti yasmā
  kārayamānenāti imassa karontenāti idaṁ pariyāyavacanaṁna hoti tasmā
  karontena vā kārāpentena vāti padatthavasena niddese kate
  byañjanaṁ viruddhaṁ bhaveyyāti adhippāyo. Atthamattamevāti
  padatthato sāmatthiyato ca labbhamānaṁ atthamattameva.
      [38] Uddesoti uddisitabbo. Abbohārikanti
  appamāṇaṁ. Āyāmato ca vitthārato cāti avatvā vikappatthassa
  vāsaddassa vuttattā ekatobhāgena vaḍḍhitepi āpattiyevāti
  dassento yo panāti ādimāha. Tihatthāti vaḍḍhakīhatthena
  tihatthā. Pamāṇayutto mañcoti pakatividatthiyā navavidatthippamāṇo
  mañco. Pamāṇikā kāretabbāti ukkaṭṭhappamāṇaṁ
  sandhāya vuttattā ukkaṭṭhappamāṇayuttāva kuṭi adesitavatthukā
  na vaṭṭati pamāṇato pana onatarā adesitavatthukāpi vaṭṭatīti
  kassaci sandeho siyāti tannivattanatthaṁ pamāṇato onatarampīti
  ādi vuttaṁ. Tattha pamāṇato onataranti pāliyaṁ vuttappamāṇato
  onataraṁ. Pacchimena pamāṇena catuhatthato onatarā kuṭi nāma
  na hotīti catuhatthato paṭṭhāya kuṭilakkhaṇappattaṁ kuṭiṁ dassetuṁ
  catuhatthapañcahatthampīti vuttaṁ. Kalalalepoti kenaci silesena
  katalepo tambamattikādikalalalepo vā. Alepoyevāti
-------------------------------------------------
[page 056]
  Abbohārikoyevāti adhippāyo. Piṭṭhisaṅghāṭo dvārabāhā.
  Oloketvāpīti apaloketvāpi. Apalokanakammavasenāpi kātuṁ vaṭṭatīti
  adhippāyo. Yathā sīhādīnaṁ gocarāya pakkamantānaṁ nibaddhagamanamaggo
  na vaṭṭati evaṁ hatthīnampi nibaddhagamanamaggo na vaṭṭati.
  Etesanti sīhādīnaṁ. Cāribhūmīti gocarabhūmi. Na gahitāti na
  vāritāti adhippāyo. Ārogyatthāyāti nirupaddavatthāya.
  Sesānīti pubbaṇṇanissitādīni. Pubbaṇṇanissitanti ettha
  pubbaṇṇavirūhanaṭṭhānaṁ pubbaṇṇasaddena gahitaṁ. Tenāha sattannaṁ
  dhaññānaṁ .pe. Ṭhitanti. Abhihananti etthāti abbhāghātaṁ.
  Verigharanti vuttamevatthaṁ vibhāvetuṁ corānaṁ maraṇatthāya katanti vuttaṁ.
  Dhammagaṇḍikāti hatthapādādicchindanagaṇḍikā. Āvijjhituṁ na
  sakkā hotīti chinnataṭādisambhavato na sakkā hoti āvijjhituṁ.
  Pācīranti kuṭivatthusāmantā cinitabbādhiṭṭhānaṁ. Kiñcāpi idha
  pubbappayogasahappayogānaṁ adinnādāne viya viseso natthi tathāpi
  tesaṁ vibhāgena dassanaṁ bhinditvā puna kātabbāti ettha kuṭiyā
  bhedanaparicchedadassanatthaṁ kataṁ. Tadatthāyāti tacchanatthāya.
  Evaṁ katanti adesitavatthukaṁ pamāṇātikkantaṁ vā kataṁ. Dārunā
  kataṁ kuḍḍaṁ etthāti dārukuḍḍikā kuṭi. Silākuḍḍikanti
  ādīsupi eseva nayo. Paṇṇasālanti bahi paṇṇehi chādetabbaṁ
-------------------------------------------------
[page 057]
  Ullittāvalittaṁ kuṭimeva vadati. Tenevāha sabhitticchadanaṁ
  limpissāmīti. Antolepeneva niṭṭhāpetukāmaṁ sandhāya antolepe
  vāti ādi vuttaṁ. Bahi lepe vāti etthāpi eseva nayo.
  Tasmiṁ dvārabandhe vā vātapāne vā ṭhapiteti yojetabbaṁ.
  Tassokāsanti tassa dvārabandhassa vā vātapānassa vā okāsaṁ.
  Puna vaḍḍhetvā vāti pubbe ṭhapitokāsaṁ khuddakañce bhedanena
  puna vaḍḍhetvā. Lepo na ghaṭīyatīti pubbe dinnalepo
  dvārabandhena vā vātapānena vā saddhiṁ na ghaṭīyati. Ekābaddhaṁ
  hutvā na tiṭṭhatīti vuttaṁ hoti. Tanti dvārabandhaṁ vā
  vātapānaṁ vā. Paṭhamameva saṅghādisesoti lepakiccassa niṭṭhitattā
  dvārabandhavātapānānaṁ ṭhapanato pubbeyeva saṅghādiseso.
  Aṭṭhaṅgulamattena appattacchadanaṁ katvāti ettha evaṁ me āpatti
  na siyāti bhittiyaṁ vā chadane vā ekaṅgulamattampi okāsaṁ
  lepena aghaṭetvā ṭhapeti vaṭṭatīti vadanti. Mattikākuḍḍameva
  mattikālepasaṅkhaṁ gacchatīti āha sace mattikāya kuḍḍaṁ karoti
  chadanalepena saddhiṁ ghaṭane āpattīti. Ubhinnaṁ anāpattīti
  purimassa lepassa aghaṭitattā dutiyassa attuddesikattāsambhavato
  ubhinnaṁ anāpatti. Tasmā vināpi vattasīsena tena anāṇatto
  tassa karomīti karoti ubhinnaṁ anāpattiyeva. Sace tena
-------------------------------------------------
[page 058]
  Āṇatto karoti mūlaṭṭhasseva āpatti.
      [39] Chattiṁsacatukkāni nāma bhikkhu kuṭiṁ karotīti ādimhi
  paṭhamavāre adesitavatthukacatukkaṁ desitavatthukacatukkaṁ
  pamāṇātikkantacatukkaṁ pamāṇikacatukkaṁ adesitavatthukappamāṇātikkantacatukkaṁ
  desitavatthukappamāṇikacatukkanti cha catukkāni evaṁ
  samādisativārādīsupi pañcasūti chattiṁsa. Āpattibhedadassanatthaṁ vuttānīti
  sārambhe ce bhikkhu vatthusmiṁ aparikkamaneti avisesena mātikāya
  vuttattā sārambhāparikkamanesupi saṅghādisesova siyāti
  micchāgāhanivattanatthaṁ sārambhe aparikkamane ca dukkaṭaṁ adesitavatthukatāya
  pamāṇātikkantatāya ca saṅghādisesoti evaṁ āpattibhedadassanatthaṁ
  vuttāni. Dvīhi saṅghādisesehīti vattabbe vibhattibyattayena
  ca vacanabyattayena ca dvinnaṁ saṅghādisesenāti vuttanti
  āha dvīhi saṅghādisesehi .pe. Attho veditabboti. Aññassa
  vā dātabbāti vuttattā vippakataṁ kuṭiṁ labhitvā attano atthāya
  karontassapi ādito paṭṭhāya akatattā anāpattiyevāti vadanti.
  Apacinitabbāti viddhaṁsetabbā. Bhūmisamaṁ katvāti kuṭivatthusamaṁ
  katvā.
      [40] Nahettha lepo ghaṭīyatīti chadanalepassa abhāvato vuttaṁ.
  Visuṁyeva anuññātattā pana sacepi leṇassa anto uparibhāge
-------------------------------------------------
[page 059]
  Cittakammādikaraṇatthaṁ lepaṁ denti vaṭṭatiyeva. Lepadānavasena
  akatā iṭṭhakādiguhā guhā nāmāti gaṇṭhīpadesu vuttaṁ. Tiṇehi
  vā paṇṇehi vā chāditakuṭikāva vuttāti kukkuṭacchikagehaṁ vaṭṭatīti
  vatvā chadanaṁ daṇḍakehīti ādinā puna taṁ dassentehi
  tiṇapaṇṇacchadanā kuṭikāva vuttā. Chadanaṁ daṇḍakehi jālabandhaṁ
  katvāti chadanaṁ dīghato tiriyato ca ṭhapitadaṇḍakehi jālaṁ viya
  bandhitvā. Okappetvāti tiṇādiṁ viddhaṁsetvā. Bhittilepena
  saddhiṁ lepe ghaṭiteti ettha ullittāvalittābhāvassa chadanaṁ sandhāya
  vuttattā sacepi bhittilepena anatthiko hoti chadanalepe
  samantato bhittiyā appamattakenāpi ghaṭite bhittilepena vināpi
  āpattiyevāti vadanti. Upacikāmocanatthameva heṭṭhā
  pāsāṇakuḍḍaṁ katvā taṁ alimpitvā upari limpati lepo na ghaṭīyati
  nāma anāpattiyevāti iminā aṭṭhakathāvacanena taṁ na sameti.
  Tattha keci vadanti bhittialimpitukāmatāya abhāvato chadanalepe
  pāsāṇakuḍḍena saddhiṁ ghaṭitepi tattha anāpatti vuttāti. Tampi
  na yuttaṁ. Upacikāmocanatthamevāti hi vuttattā pāsāṇakuḍḍe
  puna limpitukāmatāya abhāvoyeva viññāyati. Teneva taṁ
  alimpitvāti vuttaṁ. Tasmā ullittādibhāvo .pe. Chadanameva
  sandhāya vuttoti idaṁ satipi bhittilepe chadanalepena vinā āpatti
-------------------------------------------------
[page 060]
  Na hotīti chadanalepassa padhānabhāvadassanatthaṁ vuttaṁ na pana
  bhittilepena vināpi āpatti hotīti dassanatthanti vadanti.
  Idamevettha yuttataranti amhākaṁ khanti. Etthāti tiṇakuṭikāya.
  Ettha ca tiṇakuṭikāyaeva sabbathā anāpattibhāvadassanaṁ parivārapāliṁ
  ānetvā tiṇakuṭikāya sārambhādipaccayāpi anāpattibhāvo
  sukhena sakkā sādhetunti kataṁ. Tiṇakuṭikāya ca sabbathā
  anāpattibhāve sādhite teneva nayena leṇaguhādīsupi
  sārambhādipaccayāpi anāpattibhāvo sakkā viññātunti. Teneva
  yampanāti ādi vuttaṁ. Tathāhi tiṇakuṭikāya sārambhādipaccayāpi
  anāpattibhāve sādhite teneva nayena aññassatthāya karontassāpi
  sārambhādipaccayāpi anāpattibhāvo atthato dassitoyeva hoti.
  Evañca sati bhikkhu samādisitvā pakkamati kuṭiṁ me karothāti
  samādisati ca desitavatthukā ca hotu anārambhā ca saparikkamanā
  cāti tassa kuṭiṁ karonti adesitavatthukaṁ sārambhaṁ aparikkamanaṁ
  āpatti kārukānaṁ tiṇṇaṁ dukkaṭānanti pāliyaṁ aññassatthāya
  karontassāpi sārambhādipaccayāpi dukkaṭaṁ kasmā vuttanti idaṁ
  codanaṁ manasi nidhāya yampana .pe. Akaraṇapaccayā vuttanti idaṁ
  vuttaṁ. Ayaṁ hettha adhippāyo aññassatthāya karontassāpi
  sārambhādipaccayāpi anāpattiyeva āpatti kārukānaṁ tiṇṇaṁ
-------------------------------------------------
[page 061]
  Dukkaṭānanti idampana aññassatthāya karontassa na
  sārambhādipaccayā āpattidassanatthaṁ vuttaṁ kiñcarahi yathā samādhiṭṭhāya
  akaraṇapaccayā āpattidassanatthanti. Yasmā bahūsu potthakesu
  satasodhitasammate ca purāṇapotthake ayameva pāṭhakkamo dissati
  tasmā yathādiṭṭhapāṭhānukkamenevettha attho pakāsito. Katthaci
  potthake pana kuṭilakkhaṇapattampi kuṭiṁ .pe. Anāpattīti imassānantaraṁ
  yampanāti ādipāṭhaṁ likhanti. Evañca sati tattha adhippāyo
  pākaṭoyeva. Anāpattīti vatvāti uposathāgārañca bhavissati
  ahañca vasissāmīti ādīsu vāsāgāratthāyaeva aniyamitattā
  anāpattīti vatvā.
      [41] Pamāṇātikkantakuṭīkaraṇalakkhaṇā kiriyāyeva
  adesitavatthumūlikāyapi āpattiyā aṅgaṁ hoti ca pamāṇātikkantamūlikāyapi.
  Tadubhayaṁ ekato katvā kiriyākiriyatoti vuttaṁ. Vatthuṁ
  adesāpetvā pamāṇayuttaṁ kuṭiṁ karontassāpi vatthuṁ adesāpetvā
  akiriyāya kuṭīkaraṇakiriyāya ca samuṭṭhānato kiriyākiriyatova
  samuṭṭhātītiveditabbaṁ. Acittakanti paṇṇattiajānanacittena acittakaṁ.
  Ullittādīnaṁ aññataratā heṭṭhimappamāṇasambhavo adesitavatthutā
  pamāṇātikkantatā attuddesikatā vāsāgāratā lepaghaṭanāti
-------------------------------------------------
[page 062]
  Imānettha cha vā satta vā aṅgāni.
                    Kuṭīkārasikkhāpadaṁ chaṭṭhaṁ.
      [42] Sattame. Evannāmake nagareti kosambināmake.
  Tassa kira nagarassa ārāmapokkharaṇīādīsu tesu tesu ṭhānesu
  kosambarukkhāva ussannā ahesuṁ. Tasmā kosambīti saṅkhaṁ
  agamāsi. Kusumbassa nāma isino assamato avidūre māpitattāti
  eke. Idaṁ vuttaṁ hoti kusumbassa isino nivāsabhūmi
  kosambi tassa ca avidūrabhavattā nagaraṁ kosambīti saṅkhaṁ gatanti.
  Ghositanāmakena kira seṭṭhinā so kāritoti ettha ko
  ghositaseṭṭhī kathañcānena so ārāmo kāritoti. Pubbe kira
  addilaraṭṭhaṁ nāma ahosi. Tato kotūhalako nāma daliddo
  chātakabhayena saputtadāro subhikkhaṁ raṭṭhaṁ gacchanto puttaṁ vahituṁ
  asakkonto chaḍḍetvā agamāsi. Mātā nivattitvā taṁ gahetvā
  gatā. Te ekaṁ gopālakagāmaṁ pavisiṁsu. Gopālakānañca tadā
  bahupāyāso paṭiyatto hoti. Tato pāyāsaṁ labhitvā bhuñjiṁsu.
  Atha so puriso bahutaraṁ pāyāsaṁ bhutto jirāpetuṁ asakkonto
  rattibhāge kālaṁ katvā tattheva sunakhiyā kucchismiṁ paṭisandhiṁ
  gahetvā kukkuro jāto. So gopālakassa piyo ahosi.
  Gopālako ca paccekabuddhaṁ upaṭṭhāti. Paccekabuddhopi
-------------------------------------------------
[page 063]
  Bhattakiccakāle kukkurassa ekaṁ piṇḍaṁ deti. So paccekabuddhe
  sinehaṁ uppādetvā gopālakena saddhiṁ paṇṇasālampi gacchati.
  Gopālake asannihite bhattavelāyaṁ sayameva gantvā kālārocanatthaṁ
  paṇṇasāladvāre bhussati. Antarāmaggepi caṇḍamige disvā
  bhusitvā palāpeti. So paccekabuddhe mudukena cittena kālaṁ
  katvā devaloke nibbatti. Tatrassa ghosakadevaputtotveva nāmaṁ
  ahosi. So devalokato cavitvā kosambiyaṁ ekasmiṁ kulaghare
  nibbatti. Taṁ aputtako kira seṭṭhī tassa mātāpitūnaṁ dhanaṁ
  datvā puttaṁ katvā aggahesi. Atha so attano putte
  jāte sattakkhattuṁ ghātāpetuṁ upakkamati. So puññavantatāya
  sattasupi ṭhānesu maraṇaṁ appatvā avasāne ekāya seṭṭhidhītāya
  veyyattiyena laddhajīviko aparabhāge pitu accayena seṭṭhiṭṭhānaṁ
  patvā ghositaseṭṭhī nāma jāto. Aññepi kosambiyaṁ kukkuṭaseṭṭhī
  pāvāriyaseṭṭhīti dve seṭṭhino atthi iminā saddhiṁ tayo
  ahesuṁ. Tena ca samayena tesaṁ sahāyakānaṁ seṭṭhīnaṁ kulupakā
  pañcasatā isayo pabbatapāde vasiṁsu. Te kālena kālaṁ
  loṇambilasevanatthaṁ manussapathaṁ āgacchanti. Athekasmiṁ vāre gimhasamaye
  manussapathaṁ āgacchantā nirudakaṁ mahākantāraṁ atikkamitvā
  kantārapariyosāne mahantaṁ nigrodharukkhaṁ disvā cintesuṁ yādiso ayaṁ
-------------------------------------------------
[page 064]
  Rukkho addhā ettha mahesakkhāya devatāya bhavitabbaṁ sādhu
  vatassa sace no pānīyaṁ vā paribhojanīyaṁ vā dadeyyāti. Devatā
  isīnaṁ ajjhāsayaṁ viditvā imesaṁ saṅgahaṁ karissāmīti attano
  ānubhāvena viṭapantarato naṅgalasīsamattaṁ udakadhāraṁ pavattesi.
  Isigaṇo rajatakkhandhasadisaṁ udakavaṭṭiṁ disvā attano bhājanehi
  udakaṁ gahetvā paribhogaṁ katvā cintesi devatāya amhākaṁ
  paribhogaudakaṁ dinnaṁ idaṁ pana agāmakaṁ mahāaraññaṁ sādhu
  vatassa sace no āhārampi dadeyyāti. Devatā isīnaṁ
  upakappanavasena dibbāni yāgukhajjakādīni datvā santappesi. Isayo
  cintayiṁsu devatāya amhākaṁ paribhogaudakampi bhojanampi sabbaṁ
  dinnaṁ sādhu vatassa sace no attānaṁ dasseyyāti. Devatā
  tesaṁ ajjhāsayaṁ viditvā upaḍḍhakāyaṁ dassesi. Devate mahatī
  te sampatti kiṁ kammaṁ katvā imaṁ sampattiṁ adhigatāsīti.
  Nātimahantaṁ parittakakammaṁ katvāti. Upaḍḍhauposathakammaṁ nissāya
  hi devatāya sā sampatti laddhā. Anāthapiṇḍikassa kira gehe
  ayaṁ devaputto kammakaro ahosi. Seṭṭhissa hi gehe uposathadivase
  antamaso dāsakammakare upādāya sabbo jano uposathiko
  hoti. Ekadivasaṁ ayaṁ kammakaro ekakova pāto uṭṭhāya
  kammantaṁ gato. Mahāseṭṭhī nivāpalabhamānamanusse sallakkhento
-------------------------------------------------
[page 065]
  Etassevekassa araññaṁ gatabhāvaṁ ñatvā assa sāyamāsatthāya
  nivāpaṁ adāsi. Bhattakāradāsī ekasseva bhattaṁ pacitvā araññato
  āgatassa bhattaṁ vaḍḍhetvā adāsi. Kammakaro cintayi aññesu
  divasesu imasmiṁ kāle gehaṁ ekasaddaṁ ahosi ajja ativiya
  sannisinnaṁ kinnukho etanti. Tassa sā ācikkhi ajja
  imasmiṁ gehe sabbe manussā uposathikā mahāseṭṭhī tuyhevekassa
  nivāpaṁ adāsīti. Evaṁ ammāti. Āma sāmīti. Imasmiṁ
  kāle uposathaṁ samādinnassa uposathakammaṁ hoti na hotīti
  mahāseṭṭhiṁ puccha ammāti. Tāya gantvā pucchito mahāseṭṭhī
  āha sakalauposathakammaṁ na hoti upaḍḍhuposathakammaṁ pana hoti
  uposathiko hotīti. Kammakaro bhattaṁ abhuñjitvā mukhaṁ
  vikkhāletvā uposathiko hutvā vasanaṭṭhānaṁ gantvā nipajji. Tassa
  āhāraparikkhīṇakāyassa rattiṁ vāto kuppito. So paccūsasamaye
  kālaṁ katvā upaḍḍhuposathakammanissandena mahāvaṭṭani aṭavīdvāre
  nigrodharukkhe devaputto hutvā nibbatti. So taṁ pavattiṁ isīnaṁ
  ārocesi. Isayo pucchiṁsu tumhehi mayaṁ buddho dhammo saṅghoti
  assutapubbaṁ sāvitā uppanno nukho loke buddhoti. Āma
  bhante uppannoti. Idāni kuhiṁ vasatīti. Sāvatthiyaṁ nissāya
  jetavane bhanteti. Isayo tiṭṭhatha tumhe mayaṁ satthāraṁ
-------------------------------------------------
[page 066]
  Passissāmāti haṭṭhatuṭṭhā nikkhamitvā anupubbena kosambīnagaraṁ
  pāpuṇiṁsu. Mahāseṭṭhino isayo āgatāti paccuggamanaṁ katvā sve
  amhākaṁ bhikkhaṁ gaṇhatha bhanteti nimantetvā punadivase isigaṇassa
  mahādānaṁ adaṁsu. Isayo bhutvāva gacchāmāta āpucchiṁsu.
  Bhante tumhe aññasmiṁ kāle ekampi māsaṁ dvepi tayopi
  cattāropi māse vasitvā gacchatha imasmiṁ pana vāre hiyyo
  āgantvā ajjeva gacchāmāti vadatha kiṁ idanti. Āma
  gahapatayo buddho loke uppanno na kho pana sakkā jīvitantarāyo
  jānituṁ tena mayaṁ turitā gacchāmāti. Tenahi bhante
  mayampi āgacchāma amhehi saddhiṁyeva gacchathāti. Tumhe
  āgāriyā nāma mahājaṭitā tiṭṭhatha tumhe mayaṁ puretaraṁ
  gamissāmāti nikkhamitvā ekaṭṭhāne dve divasāni avasitvā
  turitagamanena sāvatthiṁ patvā jetavanavihāre satthu santikameva agamaṁsu.
  Tattha madhuraṁ dhammakathaṁ sutvā sabbeva pabbajitvā arahattaṁ
  pāpuṇiṁsu. Tepi tayo seṭṭhino pañcahi pañcahi sakaṭasatehi
  sappimadhuphāṇitādīni ceva paṭṭuṇṇadukūlādīni ca ādāya kosambito
  nikkhamitvā anupubbena sāvatthiṁ patvā jetavanasāmante khandhāvāraṁ
  bandhitvā satthu santikaṁ gantvā vanditvā paṭisanthāraṁ katvā
  ekamantaṁ nisīdiṁsu. Satthā tiṇṇampi sahāyakānaṁ madhuraṁ dhammakathaṁ
-------------------------------------------------
[page 067]
  Kathesi. Te balavasomanassajātā satthāraṁ nimantetvā punadivase
  mahādānaṁ adaṁsu. Puna nimantetvā punadivaseti evaṁ aḍḍhamāsaṁ
  dānaṁ datvā bhante amhākaṁ janapadaṁ āgamanāya paṭiññaṁ dethāti
  pādamūle nipajjiṁsu. Bhagavā suññāgāre kho gahapatayo tathāgatā
  abhiramantīti āha. Ettāvatā paṭiññā dinnā nāma hoti.
  Gahapatayo sallakkhetvā dinnā no bhagavatā paṭiññāti dasabalaṁ
  vanditvā nikkhamitvā antarāmagge yojane yojane vihāraṁ katvā
  anupubbena kosambiṁ patvā loke buddho uppannoti kathayiṁsu.
  Tepi tayo janā attano attano ārāme mahantaṁ dhanapariccāgaṁ
  katvā bhagavato vihāre kārāpayiṁsu. Tattha kukkuṭaseṭṭhinā
  kārito kukkuṭārāmo nāma ahosi. Pāvārikaseṭṭhinā ambavane
  kārito pāvārikambavanaṁ nāma. Ghositena kārito ghositārāmo
  nāma ahosi. Taṁ sandhāya vuttaṁ ghositanāmakena kira seṭṭhinā
  so kāritoti.
      [43] Yo abhinikkhamanakāle saddhiṁ nikkhanto yassa ca
  satthārā parinibbānakāle brahmadaṇḍo āṇatto taṁ sandhāyāha
  bodhisattakāle upaṭṭhākachannassāti. Iminā ca yo majjhimanikāye
  channovādasutte gilāno hutvā dhammasenāpatinā ovadiyamānopi
  maraṇantikavedanaṁ adhivāsetuṁ asakkonto tiṇhena satthena
-------------------------------------------------
[page 068]
  Kaṇṭhanāḷiṁ chinditvā maraṇabhaye uppanne gatinimitte ca upaṭṭhite
  attano puthujjanabhāvaṁ ñatvā saṁviggo vipassanaṁ paṭṭhapetvā
  saṅkhāre pariggaṇhanto arahattaṁ patvā samasīsī hutvā
  parinibbāyi ayaṁ so na hotīti dasseti.
      [44] Pūjāvacanappayoge kattari sāmivacanassāpi icchitattā
  āha gāmassa vā pūjitanti. Lakkhaṇaṁ panettha saddasatthānusārato
  veditabbaṁ. Eko koṭṭhāsoti eko bhāgo. Kiriyato
  samuṭṭhānābhāvoti kevalaṁ kiriyāmattato samuṭṭhānabhāvaṁ paṭikkhipati. Vatthuno
  pana adesanāya kuṭīkaraṇakiriyāya ca samuṭṭhānato kiriyākiriyato
  samuṭṭhātīti veditabbaṁ. Imasmiṁ sikkhāpade bhikkhū vā
  anabhineyyāti ettha vāsaddo ayaṁ vā so mahānāgotiādīsu
  viya avadhāraṇatthoti daṭṭhabbo.
                  Vihārakaraṇasikkhāpadaṁ sattamaṁ.
      [45] Aṭṭhame. Pākārena parikkhittanti sambandho.
  Gopuraṭṭālakayuttanti dvārapāsādena ca tattha tattha pākāramatthake
  patiṭṭhāpitāṭṭālakehi ca yuttaṁ. Veḷūhi parikkhittattā
  abbhantare pupphupagaphalupagarukkhasañchannattā ca nīlobhāsaṁ.
  Chāyūdakasampattiyā bhūmibhāgasampattiyā ca manoramaṁ. Kāḷakavesenāti
  kalandakarūpena. Nivāpanti bhojanaṁ. Tanti uyyānaṁ. Dabboti
-------------------------------------------------
[page 069]
  Tassa therassa nāmanti dabbatthambhe patitattā dabboti tassa
  therassa nāmaṁ ahosi. Kassapadasabalassa sāsanossakkanakāle
  kira satta bhikkhū ekacittā hutvā aññe sāsane agāravaṁ
  karonte disvā idha kiṁ karoma ekamante samaṇadhammaṁ katvā
  dukkhassantaṁ karissāmāti nisseṇiṁ bandhitvā uccaṁ pabbatasikharaṁ
  abhirūhitvā attano cittabalaṁ jānantā nisseṇiṁ pātentu
  jīvite sālayā otarantu mā pacchānutappino ahuvatthāti vatvā
  sabbe ekacittā hutvā nisseṇiṁ pātetvā appamattā hotha
  āvusoti aññamaññaṁ ovaditvā cittaruciyesu ṭhānesu nisīditvā
  samaṇadhammaṁ kātuṁ ārabhiṁsu. Tatreko thero pañcame divase
  arahattaṁ patvā mama kiccaṁ nipphannaṁ ahaṁ imasmiṁ ṭhāne kiṁ
  karissāmīti iddhiyā uttarakuruto piṇḍapātaṁ āharitvā āvuso
  imaṁ piṇḍapātaṁ paribhuñjatha bhikkhācārakiccaṁ mamāyattaṁ hotu
  tumhe attano kammaṁ karothāti āha. Kinnu mayaṁ āvuso
  taṁ nisseṇiṁ pātentā evaṁ avacumhā yo paṭhamaṁ dhammaṁ sacchikaroti
  so bhikkhaṁ āharatu tenābhataṁ sesā paribhuñjitvā
  samaṇadhammaṁ karissantīti. Natthi āvusoti. Tumhe attano
  pubbahetunāva labhittha mayampi sakkontā vaṭṭassantaṁ karissāma
  gacchatha tumheti. Thero te saññāpetuṁ asakkonto
-------------------------------------------------
[page 070]
  Phāsukaṭṭhāne piṇḍapātaṁ paribhuñjitvā gato. Aparopi thero sattame
  divase anāgāmiphalaṁ patvā tato cuto suddhāvāsabrahmaloke
  nibbatto. Itare therā ekaṁ buddhantaraṁ devamanussesu saṁsaritvā
  tesu tesu kulesu nibbattā. Eko gandhāraraṭṭhe takkasilanagare
  nibbatto. Eko rājagahe nibbatto. Eko paccantimaraṭṭhe
  paribbājikāya kucchimhi nibbatto. Eko bāhiyaraṭṭhe kuṭumbiyagehe
  nibbatto. Ayaṁ pana dabbatthero mallaraṭṭhe anupiyanagare
  ekassa mallarañño gehe paṭisandhiṁ gaṇhi. Tassa mātā
  upavijaññā kālamakāsi. Matasarīraṁ susānaṁ netvā dārucitakaṁ
  āropetvā aggiṁ adaṁsu. Aggivegasantattaṁ udarapaṭalaṁ dvedhā
  ahosi. Dārako attano puññaphalena uppatitvā ekasamiṁ
  dabbatthambhe nipati. Taṁ dārakaṁ gahetvā ayyikāya adaṁsu.
  Sā tassa nāmaṁ gaṇhantī dabbatthambhe patitvā laddhajīvitattā
  dabboti tassa nāmaṁ akāsi. Tena vuttaṁ dabboti tassa therassa
  nāmanti. Tassa sattavassikakāle satthā bhikkhusaṅghaparivuto
  mallaraṭṭhe cārikañcaramāno anupiyanigamaṁ patvā anupiyambavane
  viharati. Dabbakumāro satthāraṁ disvā saha dassaneneva pasīditvā
  pabbajitukāmo hutvā ahaṁ dasabalassa santike pabbajissāmīti
  ayyikaṁ āpucchi. Sā sādhu tātāti dabbakumāraṁ ādāya satthu
-------------------------------------------------
[page 071]
  Santikaṁ gantvā bhante imaṁ kumāraṁ pabbājethāti āha. Satthā
  aññatarassa bhikkhuno saññaṁ adāsi bhikkhu imaṁ dārakaṁ pabbājehīti.
  So thero satthu vacanaṁ sutvā dabbaṁ kumāraṁ pabbājento
  tacapañcakakammaṭṭhānaṁ ācikkhi. Pubbahetusampanno katābhinīhāro
  paṭhamakesavaṭṭivoropanakkhaṇeyeva sotāpattiphale patiṭṭhahi. Dutiyāya
  kesavaṭṭiyā oropiyamānāya sakadāgāmiphale tatiyāya anāgāmiphale.
  Sabbakesānaṁ pana oropanañca arahattaphalasacchikiriyā ca
  apacchā apure ahosi. Taṁ sandhāya vuttaṁ thero kira sattavassova
  saṁvegaṁ labhitvā pabbajanto khuraggeyeva arahattaṁ pāpuṇīti
  veditabboti. Sāvakena pattabbanti yathūpanissayaṁ tena tena
  sāvakena pattabbaṁ. Tisso vijjātiādi yathāsambhavavasena vuttaṁ.
  Guṇajātanti yaṅkiñci sāvakena pattabbanti napuṁsakaliṅgasambandhadassanatthaṁ
  vuttaṁ. Catūsu saccesu catūhi maggehi soḷasavidhassa
  kiccassa katattāti dukkhasamudayanirodhamaggasaṅkhātesu catūsu
  saccesu dukkhapariññā samudayappahānaṁ nirodhasacchikiriyā
  maggabhāvanāti ekekassa maggassa catunnaṁ catunnaṁ kiccānaṁ vasena
  soḷasavidhassa kiccassa katattā.
      [46] Tato tato paṭikkamitvāti tato tato kiccato
  ārammaṇato ca paṭinivattitvā. Silāpaṭṭaketi pāsāṇaphalake.
-------------------------------------------------
[page 072]
  Terasāpīti bhattuddesakasenāsanaggāhāpakabhaṇḍāgārikacīvara-
  paṭiggāhakacīvarabhājakayāgubhājakaphalabhājakakhajjabhājakāppamattakavissajjaka-
  sāṭiyaggāhāpakapattaggāhāpakāarāmikapesakasāmaṇerapesakasammatīnaṁ
  vasena terasāpi sammatiyo dātuṁ vaṭṭanti. Apissūti
  ettha sūti nipātamattaṁ. Apisaddo aṭṭhānappayutto vikāleti
  imassa anantaraṁ daṭṭhabbo. Vikālepi āgacchantīti attho.
  Jānantāti dūrabhāvaṁ jānantā. Evaṁ sabbapadesūti ettha
  katikasaṇṭhānādīnaṁ nānappakārattā tasmiṁ tasmiṁ vihāre katikavattādīni
  visuṁ visuṁ kathāpetīti veditabbaṁ. Sabbavihāresu ca gamanamagge
  samappamāṇe katvā adhiṭṭhātīti vadanti. Ayaṁ hi nimmitānaṁ
  dhammatāti aniyāmetvā nimmitānaṁ ayaṁ ekasmiṁ bhāsamānasminti
  ādidhammatā. Tathāhi ye vaṇṇavayasarīrāvayaparikkhārakiriyāvisesādīhi
  niyamaṁ akatvā nimmitā honti te aniyāmetvā
  nimmitattā iddhimatā sadisāva honti. Ṭhānanissajjādīsu
  bhāsitatuṇhībhāvādīsu vā yaṁyaṁ iddhimā karoti taṁtadeva karonti. Sace
  pana nānappakāre kātukāmo hoti keci paṭhamavaye keci
  majjhimavaye keci pacchimavaye tathā dīghakese upaḍḍhamuṇḍe muṇḍe
  missakakese upaḍḍharattacīvare paṇḍukacīvare padabhāṇadhammakathā-
  sarabhaññapañhapucchanapañhavisajjanarajanapacanacīvarasibbana dhovanādīni
-------------------------------------------------
[page 073]
  Karonte aparepi vā nānappakārake kātukāmo hoti. Tena
  pādakajjhānato vuṭṭhāya ettakā bhikkhū paṭhamavayā hontūtiādinā
  nayena parikammaṁ katvā puna samāpajjitvā vuṭṭhāya adhiṭṭhite
  adhiṭṭhānacittena saddhiṁ icchiticchitappakārāyeva honti. Avatthukaṁ
  vacanaṁ na hotīti nimmitānaṁ ayaṁ mañcotiādivacanaṁ avatthukaṁ na
  hoti sabbattha mañcapīṭhādīnaṁ sambhavato.
      [47] Ekacārikabhattanti atimanāpattā visuṁ ṭhitikāya
  pāpetabbabhattaṁ. Taddhitavohārenāti cattāri parimāṇamassa catukkanti
  evaṁ taddhitavohārena. Odanassa pucchāya sādhakatamattā āha
  karaṇattheyeva karaṇavacananti. Odanena karaṇabhūtena pucchantīti
  vuttaṁ hoti. Ye pana odanena karaṇakūtena pucchanti tesaṁ
  pucchanākāradassanatthaṁ kiṁ bhante odanaṁ demāti pucchantīti vuttaṁ.
  Bhavoti bhavitabbo. Asamannāharitvāti ābhogaṁ akatvā. Rattiṁ
  sammantayamānāti kiñci kālaṁ supitvā vuṭṭhāya samantayamānā.
  Rattiyaṁ hi paṭhamayāmamajjhimayāmesu supitvā pabuddhānaṁ ajjatanakālepi
  anajjatanābhimāno hoti tasmā te hiyyoti āhaṁsu.
  Ye pana rattiyaṁ kammappasutā jāgariyamanuyuttā honti tesaṁ
  ajjatanābhimānoyeva tasmā te ajja icceva voharanti na hiyyoti.
  Padhūpāyantāti punappunaṁ uppajjanakodhavasena padhūpāyantā.
-------------------------------------------------
[page 074]
      [48] Dabba dabbāti dutiyo dabbasaddo paṇḍitādhivacanoti
  āha dabbā paṇḍitāti. Evaṁ na nibbeṭhentīti sambandho.
  Nibbeṭhentīti attānaṁ dosato mocenti. Vuṭṭhānalakkhaṇaṁ
  maññamānāti vuṭṭhānalakkhaṇanti maññamānā. Na ghaṭatīti therassa
  susīlapaṭiññāya tassā dussīlapaṭiññāvacanaṁ na ghaṭatīti adhippāyo.
  Ettha yaṁ vattabbaṁ taṁ parato āvibhavissati.
  Nāsethāti setakaṁ datvā gihibhāvaṁ pāpethāti attho. Liṅganāsanā
  hettha adhippetā. Imameva ca dassetuṁ tisso nāsanātiādi
  vuttaṁ. Ekakammādisaṁvāsassa akaraṇaṁ saṁvāsanāsanā.
  Daṇḍakammanāsanā nāma vālukādīni okiritvā yāva khamāpeti tāva
  daṇḍakammavasena nikkaḍḍhanaṁ. Cara pire vinassāti
  nikkaḍḍhanākāradassanaṁ. Tattha carāti gaccha. Apehīti vuttaṁ hoti.
  Pireti para amāmaka amhākaṁ anajjhattikabhūtāti attho. Pireti
  hi parasaddena samānatthaṁ sambodhanavacanaṁ. Athavā pireti paratoti
  iminā samānatthaṁ nipātapadaṁ. Tasmā cara pireti parato gaccha
  mā idha tiṭṭhāti attho. Vinassāti adassanaṁ gaccha. Yasmā
  te bhikkhū attānaṁ appakāsetvā ṭhitā tasmā anuyuñjathāti
  imassa gavesatha jānāthāti attho vutto. Kārako hotīti
  ayyenamhi dūsitāti paṭiññātattā tāya paṭiññāya yadi nāsitā
-------------------------------------------------
[page 075]
  Thero kārako hoti sadosoti attho. Akārako hotīti
  tāya katapaṭiññaṁ anapekkhitvā yadi bhagavatā pakatidussīlabhāvaṁyeva
  sandhāya sā nāsitā thero akārako hotīti adhippāyo.
  Sakāya paṭiññāya nāsethāti vutte ayyenamhi dūsitāti tāya
  katapaṭiññāya bhūtatā āpajjatīti āha bhante tumhākaṁ vāde thero
  kārako hoti sadosoti. Bhikkhuniṁ anuddhaṁseti dukkaṭanti iminā
  mahāaṭṭhakathāvādo dassito. Musāvāde pācittiyanti vuttanti
  bhikkhuniṁ anuddhaṁsentassa musāvāde pācittiyanti vuttaṁ. Tatrāti
  tesu dukkaṭapācittiyesu. Ito paṭṭhāya tasmā pācittiyameva
  yujjatīti vacanapariyantaṁ dvīsupi aṭṭhakathāsu adhippāyavibhāvanaṁ.
  Tattha purimanayeti bhikkhuniṁ anuddhaṁseti dukkaṭanti vuttamahāaṭṭhakathānaye.
  Dukkaṭameva yujjatīti kasmā vuttanti ce. Tattha
  kāraṇaṁ dassento yathātiādimāha. Bhikkhuno bhikkhusmiṁ
  saṅghādisesoti bhikkhuṁ amūlakena antimavatthunā anuddhaṁsentassa bhikkhuno
  saṅghādisesoti attho. Pacchimanayepīti bhikkhuniṁ anuddhaṁsentassa
  musāvāde pācittiyanti vuttaṁ. Kurundinayepi musāvādattā
  pācittiyameva yujjatīti visaṁvādapurekkhāratāya pācittiyameva yujjatīti
  adhippāyo. Yadi evaṁ bhikkhuṁ amūlakena antimavatthunā
  anuddhaṁsentassa akkosantassa ca musāvādattā pācittiyeneva
-------------------------------------------------
[page 076]
  Bhavitabbanti ce. Tattha satipi musāvāde vacanappamāṇato
  saṅghādisesaomasavādapācittiyeheva bhavitabbaṁ na
  sampajānamusāvādapācittiyenāti dassetuṁ vacanappamāṇatotiādimāha. Tattha
  vacanappamāṇatoti bhagavatā vuttapālivacanappamāṇato. Adāni
  taṁ vacanaṁ dassetuṁ anuddhaṁsanādhippāyenātiādi vuttaṁ. Bhikkhussa
  pana bhikkhuniyā dukkaṭanti vacanaṁ natthīti bhikkhuniyā anuddhaṁsane
  bhikkhuno dukkaṭanti vacanaṁ natthi tathā pāliyaṁ anāgatattā.
  Sampajānamusāvāde pācittiyanti vacanamatthīti sāmaññato vuttaṁ
  sampajānamusāvādasikkhāpadaṁ dasseti. Idāni dvīsupi aṭṭhakathāvādesu
  adhippāyaṁ vibhāvetvā tesu pacchimavāde dosaṁ dassetvā
  purimavādaṁ patiṭṭhāpetukāmo ācariyo tatra panātiādimāha.
  Tatrāti pācittiyameva yujjatīti vuttavāde. Anuddhaṁsanādhippāye
  asati pācittiyanti iminā sampajānamusāvāde pācittiyassa okāsaṁ
  dasseti. Visuṁ pācittiyaṁ vuttanti sampajānamusāvāde pācittiyato
  visuṁ aññameva pācittiyaṁ vuttaṁ. Etehi nāsanaṁ natthīti sāmaññato
  vuttaṁ. Imissā pana dukkaṭena nāsanaṁ natathīti adhippāyo.
  Yadi evaṁ kasmā naṁ bhagavā nāsetīti āha yasmā panātiādiṁ.
      [49] Dūsitoti duṭṭhasaddassa kammasādhanattaṁ dasseti.
  Dūsayati paraṁ vināsetīti dūsako. Iminā dūsayatīti dosoti
-------------------------------------------------
[page 077]
  Dosasaddassa kattusādhanatā vuttā. Pakatibhāvaṁ jahāpitoti
  dusasaddassa vikattiyaṁ paṭhitattā vuttaṁ. Pakatiyā sommabhāvaṁ
  jahāpitoti attho. Vikāramāpāditoti vuttaṁ hoti.
  Ākāranānattenāti dūsitākārassa dūsakākārassa ca nānattena.
  Anabhiraddhoti atuṭṭho. Yo pana atuṭṭho so sukhito nāma
  na hotīti āha na sukhitoti. Ārādhito rājātiādīsu pasāditoti
  atthasambhavato na vā pasāditoti vuttaṁ. Khīlasaddo thaddhabhāvavacano
  kacavarapariyāyo ca hotīti āha cittatthaddhabhāvacittakacavarasaṅkhātaṁ
  paṭighakhīlanti. Khīliyati tena cittaṁ thaddhabhāvamāpajjatīti
  hi khīlaṁ cittassa thaddhabhāvo. So ca atthato paṭighoyeva.
  Cittassa thaddhabhāvalakkhaṇo hi paṭigho. Tasmiñca uppanne
  cittaṁ uklāpajātaṁ ṭhānaṁ viya amanuññaṁ hoti tasmā
  kacavarasadisattāpi paṭighova khīlanti vutto. Tenāha paṭighakhīlanti.
  Cittassa thaddhabhāvattā kacavarasadisattā ca paṭighoyeva khīlanti
  paṭighakhīlaṁ. Nappatiitoti pītisukhādīhi na abhigato na anugato.
  Na upetoti attho. Yo ca pītisukhādīhi anupagato so tehi
  vajjito nāma hotīti āha pītisukhādīhi vajjitoti. Yo ca
  tehi vajjito na so tena abhisaṭo nāma hotīti āha na
  abhisaṭoti. Pītisukhādīhi na patthaṭoti attho. Yenāti yena
-------------------------------------------------
[page 078]
  Kopena. Duṭṭhoti mātikāya āgatapadaṁ dasseti. Kupitoti
  padabhājane āgatapadaṁ. Atthato ekattepi ubhinnaṁ padānaṁ vasena
  ubhayampīti vuttaṁ. Evaṁ tena ca kopena tena ca dosenāti
  imesaṁ padānaṁ vasena dvīhīti vuttaṁ. Atthato pana dosoyeva
  so ca saṅkhārakkhandhapariyāpannoti āha imehi dvīhi saṅkhārakkhandhameva
  dassetīti. Anattamanatāanabhiraddhīvacanehi domanassavedanāva
  vuttāti āha imehi dvīhi vedanākkhandhaṁ dassetīti.
  Yadi pana codakena adiṭṭhaṁ asutaṁ aparisaṅkitaṁ vā hoti tadā
  amūlakaṁ nāma hotīti āha tampanassa .pe. Codakavasena
  adhippetanti. Yadi cuditakavasena adhippetaṁ siyā amūlakaṁ nāma
  anajjhāpannanti padabhājanaṁ vadeyyāti adhippāyo. Yaṁ pārājikanti
  bhikkhuno anurūpesu ekūnavīsatiyā pārājikesu aññataraṁ.
  Padabhājane pana pāliyaṁ āgatāneva gahetvā catunnaṁ aññatarenāti
  vuttaṁ. Etanti cuditakassa āpannānāpannattaṁ. Idhāti imasmiṁ
  sikkhāpade. Tathevāti pasādasotena dibbasotena vāti imamatthaṁ
  atidissati. Sutvāva jānitabbato sutaṭṭhāneyeva tiṭṭhatīti vuttaṁ.
  Parisaṅkanaṁ parisaṅkitaṁ. Diṭṭhānugataṁ parisaṅkitaṁ diṭṭhaparisaṅkitaṁ.
  Evaṁ sesesupi. Imesanti kattuatthe sāmivacanaṁ. Imehīti
  attho. Karissanti vāti ettha vibhattivipariṇāmaṁ katvā imeti
-------------------------------------------------
[page 079]
  Yojatabbaṁ. Diṭṭhaṁ atthi samūlakaṁ atthi amūlakanti idaṁ ajjhācārassa
  sabbhāvāsabbhāvaṁ sandhāya vuttaṁ. Atthi saññāsamūlakaṁ
  atthi saññāamūlakanti idampana diṭṭhasaññāya sabbhāvāsabbhāvaṁ
  sandhāya. Samīpe ṭhatvāti dvādasahatthabbhantare samīpe ṭhatvāti
  vadantīti tīsupi gaṇṭhīpadesu vuttaṁ. Parato pana dūtaṁ vā paṇṇaṁ
  vā sāsanaṁ vā pesetvā codentassa sīsaṁ na etīti parammukhā
  codanāyaeva anāpattiyā vuttattā samīpe ṭhatvāti idaṁ
  sammukhabhāvamattadassanatthaṁ vuttanti amhākaṁ khanti. Teneva mātikaṭṭhakathāyaṁ
  aṅgaṁ dassentena cāvanādhippāyena sammukhācodanāti vuttaṁ.
  Na ca sammukhabhāvo dvādasahatthabbhantareyevāti niyamo sakkā
  vattuṁ. Vinayavinicchayañca patvā garukeyeva ṭhātabbanti vuttaṁ.
  Tasmā upaparikkhitvā yuttataraṁ gahetabbaṁ. Codāpakasseva vācāya
  vācāya saṅghādisesoti āṇattassa vācāya vācāya codāpakassa
  saṅghādiseso. Mayā diṭṭhaṁ sutaṁ atthīti idaṁ āṇattassāpi
  codakabhāvadassanatthaṁ vuttaṁ. Evaṁ pana avatvāpi pārājikaṁ dhammaṁ
  ajjhāpannosīti idameva vacanaṁ parassa vacanaṁ viya akatvā
  anuddhaṁsanādhippāyena vadantassa saṅghādisesoyeva. Satipi pana
  anuddhaṁsanādhippāye asukena evaṁ vuttanti dassetvā vadantassa natthi
  saṅghādisesoti vadanti.
-------------------------------------------------
[page 080]
      [50] Sambahulā sambahule sambahulehi vatthūhi codentīti
  ettha sambahuleti bahuttaniddese kāraṇaṁ na dissati.
  Vatthucodakānaṁyeva hi ekānekavasena idaṁ catukkamāgataṁ na cuditakassāpi
  ekānekavasena. Tathāhi ekasseva cuditakassa vasena
  ekavatthuekacodaka ekavatthunānācodaka nānāvatthuekacodaka
  nānāvatthunānācodakappabhedaṁ idaṁ catukkamāgataṁ teneva catutthacodanaṁ
  dassentenāpi imissā codanāya nānāvatthūni nānācodakāti vuttaṁ
  na pana nānācuditakāti tasmā sambahuleti bahuttaniddese
  kāraṇaṁ na dissati. Akavā paṭhamaṁ tīsupi codanāsu ekattena
  cuditakaṁ niddisitvāpi idha bahuttena niddeso nakevalaṁ ekasmiṁyeva
  cuditake codanā sambhavati athakho sambahulesupīti imamatthaṁ
  dassetuṁ kato. Codetuṁ pana ko labhati ko na labhatītiādi
  anuddhaṁsanādhippāyaṁ vināpi codanālakkhaṇaṁ dassetuṁ vuttaṁ.
  Sīlasampannoti idaṁ dussīlassa vacanaṁ appamāṇanti adhippāyena
  vuttaṁ. Bhikkhunīnaṁ pana bhikkhū codetuṁ anissarattā bhikkhunimevāti
  vuttaṁ. Satipi bhikkhunīnaṁ bhikkhū anissarabhāve tāhi katacodanāpi
  codanārūhattā codanāyevāti adhippāyena pañcapi sahadhammikā
  labhantīti vuttaṁ. Bhikkhussa sutvā codetītiādinā codako
  yesaṁ sutvā codeti tesampi vacanaṁ pamāṇamevāti sampaṭicchitattā
-------------------------------------------------
[page 081]
  Tesaṁ codanāpi rūhatevāti dassetuṁ thero suttaṁ nidassesi.
  Dūtaṁ vā paṇṇaṁ vā sāsanaṁ vā pesetvāti tvaṁyeva gantvā
  codehīti dūtaṁ vā pesetvā yo taṁ codetuṁ sakkoti tassa
  mukhasāsanaṁ vā paṇṇaṁ vā pesetvā. Sīsaṁ na etīti
  saṅghādiseso na hotīti adhippāyo. Kiñcāpi pāliyaṁ codeti vā
  codāpeti vāti sāmaññato vuttattā dūtasāsanādīhi
  codāpentassāpi āpattiyevāti paññāyati. Sīsaṁ na etīti idampana
  aṭṭhakathācariyappamāṇena gahetabbaṁ. Samayenāti pakatiyā saddaṁ
  sutvā atthavijānanasamayena.
      [51] Garukānaṁ dvinnanti pārājikasaṅghādisesānaṁ. Avasesānaṁ
  vasenāti pañcalahukāpattīnaṁ vasena. Natthi dinnantiādi
  dasavatthukā micchādiṭṭhi. Antavā loko anantavā
  lokotiādinayappavattā diṭṭhi sassatucchedasaṅkhātaṁ antaṁ gaṇhātīti
  antaggāhikā diṭṭhi. Ājīvahetu paññattānaṁ channaṁ sikkhāpadānaṁ
  vasenāti ājīvahetu ājīvakāraṇā pāpiccho icchāpakato asantaṁ
  abhūtaṁ uttarimanussadhammaṁ ullapati āpatti pārājikassa
  ājīvahetu ājīvakāraṇā sañcarittaṁ samāpajjati āpatti
  saṅghādisesassa ājīvahetu ājīvakāraṇā yo te vihāre vasati so
  bhikkhu arahāti bhaṇati paṭivijānantassa āpatti thullaccayassa
-------------------------------------------------
[page 082]
  Ājīvahetu ājīvakāraṇā bhikkhu paṇītabhojanāni agilāno attano
  atthāya viññāpetvā bhuñjati āpatti pācittiyassa ājīvahetu
  ājīvakāraṇā bhikkhunī paṇītabhojanāni agilānā attano atthāya
  viññāpetvā bhuñjati āpatti pāṭidesanīyassa ājīvahetu
  ājīvakāraṇā bhikkhu sūpaṁ vā odanaṁ vā agilāno attano
  atthāya viññāpetvā bhuñjati āpatti dukkaṭassa
  ājīvavipattipaccayā imā cha āpattiyo āpajjatīti evaṁ
  parivārapāliyaṁ dassitānaṁ channaṁ sikkhāpadānaṁ vasena. Diṭṭhivipattiājīvavipattīhi
  codentopi tammūlikāya āpattiyāeva codeti. Kasmā
  maṁ na vandasīti pucchite assamaṇosi asakyaputtiyosīti
  avandanakāraṇassa vuttattā antimavatthuṁ ajjhāpanno na vanditabboti
  vadanti. Codetukāmatāyaeva avanditvā attanā vattabbassa
  vuttamatthaṁ ṭhapetvā avandiyabhāve taṁ kāraṇaṁ na hotīti
  cūḷagaṇṭhīpade majjhimagaṇṭhīpade ca vuttaṁ. Antimavatthuṁ
  ajjhāpannassa avandanīyesu avuttattā tena saddhiṁ sayantassa
  sahaseyyāpattiyā abhāvato tassa ca paṭiggahaṇassa rūhaṇato tadeva
  yuttataranti viññāyati. Kiñcāpi yāva so bhikkhubhāvaṁ
  paṭijānāti tāva vanditabbo yadā pana assamaṇomhīti paṭijānāti
  tadā na vanditabboti ayamettha viseso veditabbo.
-------------------------------------------------
[page 083]
  Antimavatthuṁ ajjhāpannassa hi bhikkhubhāvaṁ paṭijānantasseva bhikkhubhāvo
  na tato paraṁ. Bhikkhubhāvaṁ appaṭijānanto hi anupasampannapakkhaṁ
  bhajati. Yasmā āmisaṁ dento attano icchitaṭṭhāneyeva deti
  tasmā paṭipāṭiyā nisinnānaṁ yāgubhattādīni dentena ekassa
  codetukāmatāya adinnepi codanā nāma na hotīti āha na
  tāvatā codanā hotīti. Tiṁsānīti tiṁsa etesamatthīti tiṁsāni.
  Tiṁsavantānīti attho. Tiṁsādhikānīti vuttaṁ hoti. Guṇavacanattā
  taddhitalopaṁ katvā tiṁsānīti vuttaṁ. Athavā tiṁsa codanā adhikā
  etesūti tiṁsāni. Tadasmiṁ adhikamiti ḍakārapaccaye sati rūpamidaṁ
  daṭṭhabbaṁ. Navutānīti etthāpi eseva nayo.
      [52] Ubbāhikāya taṁ adhikaraṇaṁ vinicchinitabbanti ubbāhikāya
  sammatehi taṁ adhikaraṇaṁ vinicchinitabbaṁ. Alajjussannāya hi parisāya
  dasahaṅgehi samannāgato bhikkhu ubbāhikāya sammannitabbo.
  Sīlavā hoti pāṭimokkhasaṁvarasaṁvuto viharati ācāragocarasampannotiādinā
  samathakkhandhake vuttadasaṅgasampattiyā samannāgatā dve
  tayo bhikkhū uccinitvā tattheva vuttāya ñattidutiyakammavācāya
  sammannitabbā. Evaṁ sammatehi pana tehi bhikkhūhi visuṁ vā
  nisīditvā tassāyeva vā parisāya aññehi na kiñci kathetabbanti
  sāvetvā taṁ adhikaraṇaṁ vinicchinitabbaṁ. Tumhākaṁ tumhākanti
-------------------------------------------------
[page 084]
  Cuditakacodake sandhāya vuttaṁ. Kimhīti kismiṁ vatthusmiṁ. Kimhinampi
  na jānāsīti kimhinanti vacanampi na jānāsi. Nāssa anuyogo
  dātabboti nāssa pucchāpaṭipucchā dātabbā. Dummaṅkūnaṁ
  puggalānaṁ niggahāyātiādivacanato alajjiniggahatthāya .pe.
  Paññattanti vuttaṁ. Ehitīti āgamissati. Diṭṭhasantānenāti
  diṭṭhasambandhena. Diṭṭhaniyāmenāti vuttaṁ hoti. Vivādavatthusaṅkhāte
  atthe paccatthikā atthapaccatthikā. Saññaṁ datvāti
  tesaṁ kathaṁ pacchinditvā attano vacanaṁ sāvetuṁ saññaṁ katvā.
  Asuddhasaññāya uppannattā ananucchavikoti āha.
  Ekasambhogaparibhogāti idaṁ attano santikā tesaṁ mocanatthaṁ vuttaṁ na
  pana tesaṁ aññamaññasambhoge yojanatthaṁ. Vinicchayo na kātabboti
  amhākaṁ vacane aṭṭhātabbasabhāvā ete alajjinoti jānantena
  vinicchayo na kātabbo. Viraddhaṁ hotīti attanā
  katadosapaṭicchādanatthaṁ kiñci musāvādaṁ katvā viraddhaṁ hoti. Paṭiññaṁ
  na detīti sace mayā katadosaṁ vakkhāmi mayhaṁ anuvattakā
  bhijjissantīti kataṁ mayāti paṭiññaṁ na deti. Suddho hotūti tesaṁ
  vacanena suddho nāma hotu. Tesaṁ vacanena ekadvevāramassa
  vinicchayo dātabboti adhippāyo. Ṭhāne na tiṭṭhatīti lajjiṭṭhāne
  na tiṭṭhati. Vinicchayo na dātabboti alajjibhāvamāpannattā
-------------------------------------------------
[page 085]
  Na dātabbo.
      [53] Amūlakampi mūlaṁ gahetvā vadantīti āha dve mūlānīti.
  Kālena vakkhāmītiādīsu eko ekaṁ okāsaṁ kāretvā codento
  kālena vadati nāma. Saṅghamajjhe gaṇamajjhe salākagga
  yāguaggavitakkamāḷakabhikkhācāramaggāasanasālādīsu upaṭṭhākehi
  parivāritakkhaṇe vā codento akālena vadati nāma. Tacchena
  vadanto bhūtena vadati nāma. Ambho mahallaka parisāvacara paṁsukūlika
  dhammakathika paṭirūpaṁ tava idanti vadanto pharusena vadati nāma.
  Kāraṇanissitaṁ pana katvā bhante mahallakāttha parisāvacarā paṁsukūlikā
  dhammakathikāttha paṭirūpaṁ tumhākaṁ idanti vadanto saṇhena vadati
  nāma. Kāraṇanissitaṁ katvā vadanto atthasañhitena vadati
  nāma. Mettacitto vakkhāmi no dosantaroti mettacittaṁ
  upaṭṭhapetvā vakkhāmi na duṭṭhacitto hutvā. Paṇṇarasasu
  dhammesūti parisuddhakāyasamācāratā parisuddhavacīsamācāratā
  sabrahmacārīsu mettacittatā bahussutatā ubhinnaṁ pāṭimokkhānaṁ vitthārena
  svāgatasuvibhattasuppavattasuvinicchitatā kālena vakkhāmītiādinā
  vuttapañcadhammā kāruññatā hitesitā anukampatā
  āpattivuṭṭhānatā vinayapurekkhāratāti imesu paṇṇarasasu dhammesu.
  Tattha kāruññatāti kāruṇikabhāvo. Iminā karuṇā ca
-------------------------------------------------
[page 086]
  Karuṇāpubbabhāgo ca dassito. Hitesitāti hitagavesanatā. Anukampatāti
  tena hitena saṁyojanā. Dvīhipi mettā ca mettāpubbabhāgo ca
  dassito. Āpattivuṭṭhānatāti āpattito vuṭṭhāpetvā suddhante
  patiṭṭhāpanā. Vatthuṁ codetvā sāretvā paṭiññaṁ āropetvā
  yathāpaṭiññāya kammakaraṇaṁ vinayapurekkhāratā nāma. Sacce ca
  akuppe cāti vacīsacce ca akuppatāya ca. Cuditakena hi saccañca
  vattabbaṁ kopo ca na kātabbo neva attanā 1- kujjhitabbaṁ
  na paro ghaṭṭetabboti attho. Bhummappattiyāti bhummavacane
  sampatte. Bhummatthe idaṁ upayogavacananti vuttaṁ hoti.
      [54] Adhikariyanti etthāti adhikaraṇāni. Ke adhikariyanti.
  Samathā. Kathaṁ adhikariyanti. Samathavasena. Adhikaraṇaṁ samenti
  vūpasamentīti hi samathā. Athavā samanatthāya pavattamānehi
  samathehi adhikātabbānīti adhikaraṇāni. Yathā hi samanavasena samathānaṁ
  vivādādīsu adhikattubhāvo evaṁ vivādādīnaṁ tehi
  adhikattabbattāpi. Tenāha samathehi adhikaraṇīyatāti. Iminā
  adhikaraṇasaddassa kammasādhanatā vuttā. Gāhanti asukaṁ codessāmīti
  manasā codanāya gahaṇaṁ. Cetananti codessāmīti uppannacetanaṁ.
  Akkhantinti cuditakena uppannākkhantiṁ. Vohāranti

  *  *  *  *  *  *
  Footnote: 1. Ma. attānaṁ.
-------------------------------------------------
[page 087]
  Codanāvasappavattavacanaṁ. Paṇṇattinti codanāvasappavattanāmapaṇṇattiṁ.
  Attādānaṁ gahetvāti codanaṁ manasā gahetvā. Taṁ adhikaraṇanti
  taṁ gāhalakkhaṇaṁ adhikaraṇaṁ. Tasmā paṇṇatti adhikaraṇanti
  aṭṭhakathāsu katasanniṭṭhānaṁ dassetvā idāni tampi na yuttanti
  dassetuṁ taṁ panetantiādimāha. Teti aṭṭhakathācariyā.
  Pārājikadhammoti pārājikāpatti. Accantākusalattāti lokavajjabhāvato
  pārājikāpattiyā ekantākusalattā. Yāya paṇṇattiyāti
  nāmapaṇṇattiṁ sandhāya vadati. Abhilāpenāti tasseva
  vevacanaṁ. Paññattoti vohāravasena kathito. Adhikaraṇe
  pavattattā ca adhikaraṇanti mañcaṭṭhesu mañcavohāro viya. Yasmā
  amūlakena codento cuditake puggale taṁ adhikaraṇaṁ natthīti
  sallakkheti tasmā tassa vacanaṁ abhidheyyasuññanti āha sabhāvato
  natthīti. Tañca kho idhevāti tañca yathāvuttapariyāyena
  paṇṇattiyā adhikaraṇabhāvo idheva imasmiṁyeva sikkhāpade. Mātāpi
  puttena vivadatītiādinayappavattassa vivādassa adhikaraṇabhāvo
  na sambhavati samathehi anadhikaraṇīyattāti āha idhekacco vivādoti.
  Aṭṭhārasa bhedakaravatthūnīti lakkhaṇavacanametaṁ yathātaṁ yadipi byādhi
  me gāheyya 1- dātabbamidamosadhanti. Tasmā tesu aññataraññataraṁ

  *  *  *  *  *  *
  Footnote: 1. Ma. yathā yadi me byādhitā daheyyuṁ iccevaṁ dissati.
-------------------------------------------------
[page 088]
  Nissāya uppanno vivādo aṭṭhārasa bhedakaravatthūni nissāya
  uppannoti vuccati. Anuvādoti upavadanā ceva codanā ca.
  Tattha upavadanā nāma akkoso. Pañcapi āpattikkhandhāti
  mātikāya āgatā pañca āpattikkhandhā. Sattāti teyeva
  pañca vibhaṅge āgatā thullaccayadubbhāsitāpattiyo dveti satta.
  Kiccayatāti kattabbatā. Karaṇīyatāti tasseva vevacanaṁ. Ubhayenāpi
  apalokanādisaṅghakammaṁyeva dasseti. Tenāha apalokanakammanti
  ādiṁ. Āpattādhikaraṇaṁ ṭhapetvā sesādhikaraṇehi
  codanāyeva natthīti āha imasmiṁ panatthe .pe. Āpattādhikaraṇameva
  adhippetanti. Sapadānukkamaniddesassāti padānaṁ anukkamena
  niddeso padānukkamaniddeso. Padabhājanassetaṁ adhivacanaṁ. Tena
  saha vattamānaṁ sapadānukkamaniddesaṁ sikkhāpadaṁ. Tassa
  padānukkamaniddesasahitassa sikkhāpadassāti attho. Padabhājanasahitassāti
  vuttaṁ hoti.
      [55] Assāti kattuatthe sāmivacanaṁ. Anenāti attho.
  Tenāha etena codakenāti ādiṁ. Idhāgatesūti imasmiṁ sikkhāpade
  āgatesu. Aññatra āgatesūti ito aññatra
  omasavādādisikkhāpadapāliyaṁ āgatesu. Dussīloti nissīlo sīlavirahito.
  Pāpadhammoti dussīlattāeva hīnajjhāsayatāya lāmakasabhāvo.
-------------------------------------------------
[page 089]
  Asucisaṅkassarasamācāroti aparisuddhakāyakammāditāya asuci hutvā
  saṅkāya saritabbasamācāro. Dussīlo hi kiñcideva asāruppaṁ
  disvā idaṁ asukena kataṁ bhavissatīti paresaṁ āsaṅkanīyo hoti.
  Kenacideva vā karaṇīyena mantayante bhikkhū disvā kacci nukho
  ime mayā katakammaṁ jānitvā mantentīti attanoyeva saṅkāya
  saritabbasamācāro. Paṭicchannakammantoti lajjitabbatāya
  paṭicchādetabbakammanto. Assamaṇoti na samaṇo.
  Salākaggahaṇādīsu ahampi samaṇoti micchāpaṭiññāya samaṇapaṭiñño.
  Aseṭṭhacāritāya abrahmacārī. Uposathādīsu ahampi
  brahmacārīti micchāpaṭiññāya brahmacāripaṭiñño. Pūtinā kammena
  sīlavipattiyā anto anupaviṭṭhattā antopūti. Chadvārehi
  rāgādikilesānuvassanena tintattā avassuto. Sañjātarāgādikacavarattā
  sīlavantehi chaḍḍetabbattā ca kasambujāto. Idha pāliyanti
  imasmiṁ sikkhāpade pāliyaṁ. Jeṭṭhabbatikoti kalidevīvattaniyutto.
  Kalidevī kira sirīdeviyā jeṭṭhā. Tasmā tassā vattadharo
  jeṭṭhabbatikoti vuccati. Tampana vattaṁ samādiyitvā pūrento
  sakalasarīre masiṁ makkhetvā kākapattāni muṭṭhiyaṁ katvā kalideviṁ phalake
  likhāpetvā taṁ kājakoṭiyaṁ bandhitvā thomento vicarati.
  Yadaggenāti yattakena. Tadaggenāti tattakena. No
-------------------------------------------------
[page 090]
  Kappetītiādi vematikabhāvadīpanatthameva vuttanti mahāpadumattherassa
  adhippāyo. Dutiyatthero pana no kappeti na sarati pamuṭṭhoti
  etehi vematikabhāvatthāya adīpanato añño vematikabhāvo aññāni
  nokappanādīnīti catunnampi vibhāgena atthaṁ dasseti. Tasmā
  tassa vādo yuttataroti pacchā vutto. Dassane vematiko
  hotīti puggale ñātepi tassa kiriyāya sammā adiṭṭhabhāvato
  cirakālātikkamato vā taṁ kiriyaṁ karonto esa mayā diṭṭho vā
  na vāti dassane vematiko hoti. Puggale vematiko hotīti
  tena katakamme ñātepi taṁ kammaṁ karontassa sammā
  adiṭṭhabhāvato kālantarabhāvato vā tassa kammassa kārako ayaṁ vā
  noti puggale vematiko hoti. Tajjanīyakammādiṁ sattavidhampi
  kammaṁ karissāmāti āpattiyā codentassa adhippāyo
  kammādhippāyo. Āpattito vuṭṭhāpessāmīti adhippāyo
  vuṭṭhānādhippāyo. Anuddhaṁsentassāti iminā cāvanādhippāyaṁ dasseti.
  Akkosādhippāyena vadantassa pācittiyanti akkosādhippāyena
  sattahipi āpattikkhandhehi sammukhā vadantassa pācittiyaṁ.
  Dukkaṭanti akkosādhippāyena vadantassa dukkaṭaṁ. Evaṁ saṁvaḍḍhā
  hi tassa bhagavato parisā yadidaṁ aññamaññavacanena aññamaññavuṭṭhāpanenāti
  vacanato kurundaṭṭhakathānayaṁ patiṭṭhapento kurundiyaṁ
-------------------------------------------------
[page 091]
  Panāti ādimāha. Sabbatthevāti sabbāṭṭhakathāsu. Yakāre
  sampatte rekāro atikkanto nāma hotīti āha rekāre
  anatikkanteti. Uposathassa ñattikammabhāvato ñattiyā samattāya
  uposatho kato nāma hotīti āha yakāre sampatte na labbhatīti.
  Idañca idañcāti pāṇātipātaṁ adinnādānantiādiṁ. Asuko
  ca asuko ca assamaṇo anupāsakoti akkosādhippāyena parammukhā
  vadantassa dukkaṭaṁ. Sammukhā vadantassa pana pācittiyameva.
  Yathā asuriyaṁ passati kaññāti ettha suriyaṁ na passati kaññāti
  ayamattho labbhati evaṁ anokāsaṁ kārāpetvāti etthāpi
  okāsaṁ akārāpetvāti ayamattho labbhatīti āha yaṁ
  panātiādiṁ. Yaṁ codeti tassa upasampannoti saṅkhyupagamanaṁ tasmiṁ
  suddhasaññitā yena pārājikena codeti tassa diṭṭhādivasena
  amūlakatā cāvanādhippāyena sammukhā codanā tassa
  taṅkhaṇavijānananti imānettha pañca aṅgāni.
                   Duṭṭhadosasikkhāpadaṁ aṭṭhamaṁ.
      [56] Navame. Disvāti ajikāya vippaṭipajjantaṁ chakalakaṁ
  disvā. Mettiyaṁ bhikkhuninti tassā bhikkhuniyā kālaṁ gahetvā
  bhūtapubbavohārena voharanti. Veḷuvaneyevāti therassa
  bhikkhācāravelaṁ aggahetvā tehi vuttabhattuddesavelaṁyeva sandhāya vuttaṁ.
-------------------------------------------------
[page 092]
  Kacci noti kacci nu. Etamatthaṁ ārocesunti aññabhāgiyassa
  adhikaraṇassa kiñci desaṁ lesamattaṁ upādāya pārājikena dhammena
  anuddhaṁsitabhāvaṁ ārocesuṁ. Aññabhāgassāti aññakoṭṭhāsassa.
  Therassa manussajātibhikkhubhāvato aññassa tiracchānajātichakalakabhāvasaṅkhātassa
  koṭṭhāsassāti vuttaṁ hoti. Idanti sāmaññato
  napuṁsakaniddesena chakalakaṁ niddisati. Idaṁ chakalakajātanti attho.
  Ayaṁ chakalakoti vuttaṁ hoti. Adhikaraṇasaddāpekkho vā
  napuṁsakaniddeso. Idaṁ chakalakasaṅkhātaṁ adhikaraṇanti vuttaṁ hoti.
  Aññabhāgoti yathāvuttatiracchānajātichakalakabhāvasaṅkhāto aññabhāgo
  aññakoṭṭhāsoti attho. Assāti chakalakassa. Aññabhāgasambandhi
  aññabhāgiyanti paṭhamaviggahassa attho. Aññabhāgavantaṁ
  aññabhāgiyanti dutiyaviggahassa. Dvīhipi viggahehi
  aññabhāgiyanti chakalakova vutto. Tiracchānajāti chakalakabhāvañca
  ṭhapetvā paramatthato visuṁ chakalake asatipi paṭimāya sarīrantiādīsu
  viya abhedepi bhedakappanāya pavattalokavohāravasena
  aññabhāgassa idaṁ aññabhāgo vā assa atthīti vuttaṁ. Idāni
  dvīhipi viggahehi vuttamatthaṁ vitthāretvā dassento yo hi
  sotiādimāha. Soti so chakalako. Tassa hotīti iminā
  sambandho. Tatoti tato manussajātito bhikkhubhāvato ca.
-------------------------------------------------
[page 093]
  So vā aññabhāgoti yathāvuttatiracchānajātichakalakabhāvasaṅkhāto
  aññabhāgo. Assāti chakalakassa. So chakalako aññabhāgiyasaṅkhaṁ
  labhatīti yojetabbaṁ. Adhikaraṇanti ādhāro vatthuadhiṭṭhānanti
  heṭṭhā saṅkhepato vuttamatthaṁ sarūpato dassetuṁ yasmā
  cātiādimāha. Tesanti mettiyabhummajakānaṁ. Imanti chakalakaṁ.
  Nāmakaraṇasaññāyāti nāmakaraṇasaṅkhātāya saññāya. So chakalako
  adhikaraṇanti veditabboti yojetabbaṁ. Taṁ hi sandhāyāti avassaṁ
  tumhehi leso oḍḍito kiṁ vadatha kiṁ passitthāti anuyuttehi
  tehi bhikkhūhi chakalakassa vippaṭipattiṁ disvā dabbassa nāmaṁ tassa
  karimhāti vuttattā tassa nāmakaraṇasaññāya adhiṭṭhānabhūtaṁ taṁ
  chakalakaṁ sandhāya. Te bhikkhūti te anuyuñjakā bhikkhū.
  Āpattilesampi puggalasmiṁyeva āropetvā vuttattā
  puggalānaṁyeva lesāti vuttaṁ.
      [57] Padabhājane pana .pe. Veditabbanti iminā
  nāmakaraṇasaññāya ādhārabhūtassa chakalakasaṅkhātassa adhikaraṇassa avacane
  kāraṇaṁ vuttaṁ. Aññabhāgiyassa adhikaraṇassāti ettha
  pāliāgatādhikaraṇasaddapaṭirūpakaṁ aññaṁ adhikaraṇasaddaṁ pāliāgatatadaññasādhāraṇatāya
  ubhayapadatthaṁ uddharitvā adhikaraṇaṁ nāma cattāri
  adhikaraṇānīti vuttaṁ. Atthuddhāravasena hi atthaṁ dassentena
-------------------------------------------------
[page 094]
  Pāliyaṁ āgatasaddapaṭirūpako añño saddo ubhayapadattho
  uddharitabbo. Na ca aññaṁ uddharitvā aññassa attho vattabbo.
  Tasmā pāliāgatādhikaraṇasaddapaṭirūpako aññoyeva
  ubhayapadatthasādhāraṇo adhikaraṇasaddo uddhaṭoti daṭṭhabbaṁ. Tenevāha
  adhikaraṇanti vacanasāmaññato atthuddhāravasena pavattāni cattāri
  adhikaraṇānīti. Yā ca sā avasāne .pe. Codanā vuttāti
  bhikkhu saṅghādisesaṁ ajjhāpanno diṭṭho hoti saṅghādisese
  saṅghādisesadiṭṭhi hoti tañce pārājikena codetīti ādicodanaṁ
  sandhāya vadati. Methunavītikkamāpatti methunavītikkamāpattiyā
  vatthuto sabhāgā itarāsaṁ pana adinnādānādiāpattīnaṁ samānepi
  pārājikāpattibhāve vatthuto visabhāgāti āha sabhāgavisabhāgavatthutoti.
  Sabhāvasarikkhāsarikkhatoti sabhāvena sadisāsadisabhāvato.
  Paṭhamapārājikaṁ hi paṭhamapārājikāpattiyā methunarāgena sabhāvato
  sadisaṁ dosasampayuttamanussaviggahena asadisaṁ. Nanu ca
  āpattādhikaraṇaṁ āpattādhikaraṇassa siyā tabbhāgiyaṁ siyā aññabhāgiyanti
  vuttattā uddesānukkamena tabbhāgiyattaṁ aniddisitvā
  aññabhāgiyatāva paṭhamaṁ kasmā niddiṭṭhāti āha ādito paṭṭhāyātiādiṁ.
  Vuttanayenevāti sabhāgavisabhāgavatthutotiādinā vuttanayena.
  Saṅghakammāni nissāya uppannanti vuttattā
-------------------------------------------------
[page 095]
  Saṅghakammato kiccādhikaraṇaṁ visuṁ viya dissatīti āha kiṁ panātiādiṁ.
  Kiccameva kiccādhikaraṇanti vuttattā saṅghakammānamevetaṁ
  adhivacananti vuttaṁ. Yadi evaṁ saṅghakammāni nissāya uppannanti
  kasmā vuttanti āha evaṁ santepītiādiṁ. Tassa tassa
  saṅghakammassa bhagavatā vuttaṁ itikattabbatālakkhaṇaṁyeva tato
  saṅghakammassa nippajjanato phalupacārena saṅghakammanti vattabbataṁ arahatīti
  āha yaṁ kammalakkhaṇaṁ manasikaroti taṁ nissāya uppajjanatoti.
  Parivāsādisaṅghakammaṁ nissāya mānattādīnaṁ uppajjanato
  ukkhepanīyakammasīmāsammatikammādīni nissāya osāraṇasīmāsamūhananādikammānaṁ
  uppajjanato ca purimaṁ purimaṁ saṅghakammantiādi vuttaṁ. Savatthukaṁ
  katvāti puggalādhiṭṭhānaṁ katvā. Dīghādinoti
  dīgharassakāḷaodātādino. Diṭṭhādinoti diṭṭhasutādino. Lohapattasadisoti
  ayopattasadiso. Aṅgāni paṭhamaduṭṭhadosena vuttasadisāni. Idha
  pana kiñci desaṁ lesamattaṁ upādiyanā adhikā.
                  Dutiyaduṭṭhadosasikkhāpadaṁ navamaṁ.
      [58] Dasame. Ye dubbalā honti appatthāmā na sakkonti
  āraññakādīni sevantā dukkhassantaṁ kātuṁ te sandhāyāha bahūnaṁ
  kulaputtānaṁ maggantarāyāya saṁvattantīti. Adhivāsanakkhantisampannoti
  khamo hoti sītassātiādinā vuttasītuṇhādisahanalakkhaṇāya khantiyā
-------------------------------------------------
[page 096]
  Samannāgato. Byañjanaṁ padameva paramaṁ assāti padaparamo.
  Yassa hi puggalassa bahumpi suṇato bahumpi bhaṇato bahumpi
  dhārayato bahumpi vācayato na tāya jātiyā dhammābhisamayo hoti
  ayaṁ padaparamoti vuccati. Abhisambhuṇitvāti nipphādetvā.
  Nābhisambhuṇātīti na sampādeti. Araññavāsaṁ sampādetuṁ na
  sakkotīti vuttaṁ hoti. Dhammato apetaṁ uddhammaṁ. Asabbaññū
  assāti tesaṁ anurūpassa ajānanato asabbaññū bhaveyya. Na
  bhikkhave asenāsanikena vassaṁ upagantabbanti vacanato cattāro
  pana .pe. Paṭikkhittamevāti vuttaṁ. Idameva vacanaṁ sandhāya
  pāliyampi aṭṭha māse kho mayā devadatta rukkhamūlasenāsanaṁ
  anuññātanti vuttaṁ.
      [59] Tīhi koṭīhīti tīhi ākārehi. Tīhi kāraṇehīti attho.
  Tadubhayavinimuttaparisaṅkitanti diṭṭhaṁ sutanti idaṁ ubhayaṁ anissāya
  kinnu kho idaṁ bhikkhū uddissa vadhitvā sampāditanti kevalameva
  parisaṅkitaṁ. Macchabandhanaṁ jālaṁ. Vāgurā migabandhanaṁ. Kappatīti
  yadi tesaṁ vacanena āsaṅkā upacchinnā hoti vaṭṭati.
  Pavattamaṁsanti vikkāyikamaṁsaṁ. Maṅgalādīnantiādisaddena āhunapāhunādike
  saṅgaṇhāti. Bhikkhūnaṁyeva atthāyāti ettha aṭṭhānappayutto
  evasaddo. Bhikkhūnaṁ atthāya akatamevāti sambandhitabbaṁ. Tasmā
-------------------------------------------------
[page 097]
  Bhikkhūnañca dassāma maṅgalādīnañca atthāya bhavissatīti missetvā
  katampi na vaṭṭatīti veditabbaṁ. Keci pana bhikkhūnaṁyevāti
  avadhāraṇena bhikkhūnañca aññesañca atthāya kataṁ vaṭṭatīti vadanti.
  Taṁ na sundaraṁ. Yattha ca nibbematiko hotīti bhikkhūnaṁ atthāya
  katepi sabbena sabbaṁ parisaṅkitābhāvamāha. Tamevatthaṁ āvikātuṁ
  sace panātiādi vuttaṁ. Itaresaṁ vaṭṭatīti ajānantānaṁ vaṭṭati.
  Jānatoevettha āpatti hotīti. Teyevāti ye uddissa kataṁ
  teyeva. Uddissa katamaṁsaparibhogato akappiyamaṁsaparibhogassa visesaṁ
  dassetuṁ akappiyamaṁsaṁ panātiādi vuttaṁ. Purimasmiṁ sacittakā
  āpatti itarasmiṁ acittakā. Tenāha akappiyamaṁsaṁ ajānitvā
  bhuñjantassāpi āpattiyevāti. Paribhogakāle pucchitvā
  paribhuñjissāmīti gahetvā pucchitvāva paribhuñjitabbanti vacanato
  akappiyamaṁsaṁ ajānitvā gaṇhantassa paṭiggahaṇe anāpatti siddhā.
  Ajānitvā paribhuñjantasseva hi āpatti vuttā. Vattanti
  vadantīti iminā āpatti natthīti dasseti.
      [60] Sallekhā vutti etesanti sallekhavuttino. Bāhulikoti
  ekassa lakārassa lopaṁ katvā vuttaṁ. Kappanti āyukappaṁ.
  Saṅghabhedako hi ekaṁ kappaṁ asītibhāge katvā tato ekabhāgamattaṁ
  kālaṁ niraye tiṭṭheyyāti āyukappaṁ sandhāya kappaṁ nirayamhi
-------------------------------------------------
[page 098]
  Paccatīti vuttaṁ. Kappaṭṭhakathāyaṁ pana saṇṭhahantekappekappavemajjhe
  vā saṅghabhedaṁ katvā kappavināseyeva muccati sacepi hi sve
  kappo vinassissati ajja saṅghabhedaṁ karoti sveva muccati
  ekadivasameva niraye paccatīti vuttaṁ. Tatthāpi kappavināseyevāti
  āyukappavināseyevāti atthe sati natthi virodho. Saṇṭhahanteti
  idampi sve vinassissatīti viya abhūtaparikappanavasena vuttaṁ.
  Ekadivasameva niraye paccatīti etthāpi tato paraṁ kappābhāve
  āyukappassāpi abhāvatoti avirodhato atthayojanā daṭṭhabbā.
  Brahmapuññanti seṭṭhapuññaṁ. Kappaṁ saggamhi modatīti etthāpi
  āyukappameva. Laddhinānāsaṁvāsakenāti bhāvappadhānoyaṁ niddeso.
  Laddhinānāsaṁvāsakabhāvenāti attho. Kammanānāsaṁvāsakenāti etthāpi
  eseva nayo. Tattha laddhinānāsaṁvāsako nāma ukkhittānuvattako.
  So hi attano laddhiyā nānāsaṁvāsako jātoti
  laddhinānāsaṁvāsakoti vuccati. Kammanānāsaṁvāsako nāma
  ukkhepanīyakammakato. So hi ukkhepanīyakammavasena nānāsaṁvāsako ahosīti
  kammanānāsaṁvāsakoti vuccati. Aññathā nānāsaṁvāsakena sahitassa
  samānasaṁvāsakassāpi saṅghassa asamānasaṁvāsakattaṁ āpajjeyya.
  Virahitoti vimutto. Kāyasāmaggīdānaṁ tesu tesu saṅghakammesu
  hatthapāsupagamanavasena veditabbaṁ. Bhedāya parakkameyyāti visuṁ
-------------------------------------------------
[page 099]
  Vuttattā bhedanasaṁvattanikassa adhikaraṇassa samādāya paggaṇhanato
  pubbepi pakkhapariyesanādivasena saṅghabhedāya parakkamantassa
  samanubhāsanakammaṁ kātabbanti veditabbaṁ. Imāni vatthūnīti aṭṭhārasa
  bhedakaravatthūni. Kammenāti apalokanādīsu catūsu kammesu aññatarena
  kammena. Uddesenāti pañcasu pāṭimokkhuddesesu aññatarena
  uddesena. Vohārenāti tāhi tāhi upapattīhi adhammaṁ
  dhammotiādinā aṭṭhārasabhedakaravatthudīpakena vohārena.
  Anussāvanāyāti nanu tumhe jānātha mayhaṁ uccākulā pabbajitabhāvaṁ
  bahussutabhāvañca mādiso nāma uddhammaṁ ubbinayaṁ satthusāsanaṁ
  gāheyyāti cittampi uppādetuṁ tumhākaṁ yuttaṁ kiṁ mayhaṁ avīci
  nīluppalavanaṁ viya sītalo kimahaṁ apāyato na bhāyāmītiādinā
  nayena kaṇṇamūle vacībhedaṁ katvā anussāvanena. Salākaggāhenāti
  evaṁ anussāvetvā tesaṁ cittaṁ upatthambhetvā anivattidhamme
  katvā gaṇhatha imaṁ salākanti salākaggāhena. Pañcahi
  kāraṇehi saṅghabhedo hotīti ettha kammameva uddeso vā
  saṅghabhede padhānakāraṇanati veditabbaṁ. Vohārānussāvanasalākaggāhā
  pana pubbabhāgā. Aṭṭhārasavatthudīpanavasena hi voharantena
  tattha rucijananatthaṁ anussāvetvā salākāya gāhitāyapi abhinnova
  hoti saṅgho. Yadā pana evaṁ cattāro vā atirekā vā
-------------------------------------------------
[page 100]
  Salākaṁ gahetvā aveṇikaṁ kammaṁ vā uddesaṁ vā karonti tadā
  saṅgho bhinno nāma hoti. Abbhussitanti abbhuggataṁ.
  Accheyyāti vihareyya. Pavatteyyāti attho. Lajjī rakkhissatīti
  vacanato āpattibhayena ārocanaṁ lajjīnaṁyeva bhāroti āha lajjīhi
  bhikkhūhīti. Alajjissāpi anārocantassa āpattiyeva ye passanti
  ye suṇantīti vacanato. Samāgacchatūti ekībhavatu. Ekībhāvo ca
  samānaladdhivasena hotīti āha ekaladdhiko hotūti. Sampattiyāti
  sīlādisampattiyā. Paṭinissajjantassa anāpattibhāvato
  sotthibhāvo tassa bhikkhunoti vuttaṁ. Appaṭinissajjato dukkaṭanti
  visuṁ visuṁ vadantānaṁ gaṇanāya dukkaṭaṁ. Pahontenāti gantuṁ samatthena
  agilānena. Saṅghabhedassa garukabhāvato avassaṁ kattabbatādassanatthaṁ
  dūrepi bhāroyevāti vuttaṁ. Āpatti pana aḍḍhayojanabbhantare
  gantuṁ samatthassa agilānasseva veditabbā.
      [61] Asamanubhāsantassāti kammakārake kattuniddesoti āha
  asamanubhāsiyamānassāti. Tatiyakammavācāya paṭinissajjanto ñattiyā
  dukkaṭaṁ dvīhi kammavācāhi thullaccayeva āpattiyo āpajjatiyevāti
  āha paṭinissajjantassa saṅghādisesena anāpattīti.
  Assāta devadattassa. Katena bhavitabbanti samanubhāsanakammena
  katena bhavitabbaṁ. Attano rucimatteneva vadeyyāti ādikammikattā
-------------------------------------------------
[page 101]
  Appaṭinissajjantassāpi anāpattīti adhippāyena vadeyya.
  Appaññatte sikkhāpade samanubhāsanakammasseva abhāvato na hi
  paññattasikkhāpadaṁ vītikkamantassāti vuttaṁ. Sikkhāpadaṁ
  paññapenteneva hi samanubhāsanakammaṁ anuññātaṁ. Uddissa
  anuññātatoti anujānāmi bhikkhave romaṭṭhakassa romaṭṭhantiādiṁ uddissa
  anuññātaṁ sandhāya vadati. Anāpattiyanti anāpattivāre. Āpatti
  āropetabbāti anissajjanapaccayā āpannapācittiyāpatti
  ukkhepanīyakammakaraṇatthaṁ āropetabbāti attho. Āpattiyeva na jātāti
  saṅghādisesāpatti na jātāyevāti attho. Sā panesāti
  sā pana esā anāpatti.
      [62] Tivaṅgikanti kāyavācācittavasena tivaṅgikaṁ.
  Kāyavācācittato samuṭṭhātīti vuttaṁ hoti. Na paṭinissajjāmīti saññāya
  abhāvena muccanato saññāvimokkhaṁ. Sacittakanti na
  paṭinissajjāmīti jānanacittena sacittakaṁ. Bhedāya parakkamanaṁ
  dhammakammena samanubhāsanaṁ kammavācāpariyosānaṁ appaṭinissajjananti
  imānettha cattāri aṅgāni.
                   Saṅghabhedasikkhāpadaṁ dasamaṁ.
      [63] Ekādasame. Yaṁ vacanaṁ samaggepi vagge avayavabhūte
  karoti bhindati taṁ kalahakārakavacanaṁ idha vagganti vuccatīti āha
-------------------------------------------------
[page 102]
  Vaggaṁ asāmaggīpakkhiyavacanaṁ vadantīti. Asāmaggīpakkhe bhavā
  asāmaggīpakkhiyā kalahakārakā. Tesaṁ vacanaṁ asāmaggīpakkhiyavacanaṁ.
  Asāmaggīpakkhe vā bhavaṁ vacanaṁ asāmaggīpakkhiyavacanaṁ.
  Yasmā ubbāhikādikammaṁ bahunnampi kātuṁ vaṭṭati tasmā na
  hi saṅgho saṅghassa kammaṁ karotīti idaṁ niggahavasena kattabbakammaṁ
  sandhāya vuttanti veditabbaṁ. Aṅgāni panettha bhedāya parakkamanaṁ
  pahāya anuvattanaṁ pakkhipitvā heṭṭhā vuttasadisāneva.
                Dutiyasaṅghabhedasikkhāpadaṁ ekādasamaṁ.
      [64] Dvādasame. Vambhanavacananti garahavacanaṁ.
  Apasādetukāmoti khipitukāmo tajjetukāmo vā. Ghaṭṭetukāmoti vuttaṁ
  hoti. Saṭasaddo patitasaddena samānattho visesanassa ca
  paranipātaṁ katvā tiṇakaṭṭhapaṇṇasaṭanti vuccatīti āha tattha tattha
  patitapatitaṁ tiṇakaṭṭhapaṇṇanti. Kenāpīti vātasadisena nadīsadisena
  ca kenāpi.
      [65] Vattuṁ asakkuṇeyyoti kismiñci vuccamāne asahanato
  ovadituṁ asakkuṇeyyo. Dukkhaṁ vaco etasmiṁ vippaṭikūlaggāhe
  vipaccanīkavāde anādare puggaleti dubbaco. Tenāha dukkhena
  kicchena ovaditabbotiādiṁ. Dubbacabhāvakaraṇīyehīti
  dubbacabhāvakārakehi. Kattuatthe anīyasaddo daṭṭhabbo. Tenevāha
-------------------------------------------------
[page 103]
  Ye dhammā dubbacaṁ puggalaṁ karontītiādiṁ. Pāpikā icchā
  etassāti pāpiccho. Tassa bhāvo pāpicchatā.
  Asantaguṇapabhāvanatā paṭiggahaṇe ca amattaññutā pāpicchatāti
  veditabbā. Attukkaṁsakā ca te paravambhakā cāti
  attukkaṁsakaparavambhakā. Ye attānaṁ ukkaṁsanti ukkhipanti ucce ṭhāne
  ṭhapenti parañca vambhenti garahanti nindanti nīce ṭhāne ṭhapenti
  tesametaṁ adhivacanaṁ. Tesaṁ bhāvo attukkaṁsakaparavambhakatā.
  Kujjhanasīlo kodhano tassa bhāvo kodhanatā. Kujjhanalakkhaṇassa
  kodhassetaṁ adhivacanaṁ. Pubbakāle kodho aparakāle upanāhoti
  āha kodhahetu upanāhitāti. Tattha upanahanasīlo upanāho.
  So etassa atthīti upanāhī tassa bhāvo upanāhitā. Punappunaṁ
  cittapariyonaddhalakkhaṇassa kodhassetaṁ adhivacanaṁ. Sakiṁ hi uppanno
  kodho kodhoyeva taduttari upanāho. Abhisaṅgoti dummocanīyo
  balavaupanāho. So assa atthīti abhisaṅgī tassa bhāvo
  abhisaṅgitā. Dummocanīyassa balavaupanāhassetaṁ adhivacanaṁ. Codakaṁ
  paṭippharaṇatāti codakassa paṭiviruddhena paccanīkena hutvā avaṭṭhānaṁ.
  Codakaṁ apasādanatāti kinnu kho tuyhaṁ bālassa abyattassa
  bhaṇitena tvampi nāma bhaṇitabbaṁ maññissasīti evaṁ codakassa
  ghaṭṭanā. Codakassa paccāropanatāti tvampi khosi itthannāmaṁ
-------------------------------------------------
[page 104]
  Āpattiṁ āpanno taṁ tāva paṭikarohīti evaṁ codakassa upari
  paṭiāropanatā. Aññenaññaṁ paṭicaraṇatāti aññena kāraṇena
  vacanena vā aññassa kāraṇassa vacanassa vā paṭicchādanavasena
  caraṇatā. Paṭicchādanatthoeva vā carasaddo anekatthattā
  dhātūnanti paṭicchādanatāti attho. Tāya samannāgato hi puggalo
  yaṁ codakena dosavibhāvanakāraṇaṁ vacanaṁ vā vuttaṁ taṁ tato
  aññeneva codanāya amūlikabhāvadīpanena kāraṇena tadatthabodhakena
  vacanena vā paṭicchādeti. Āpattiṁ āpannosīti vutte ko
  āpanno kiṁ āpanno kasmiṁ āpanno kaṁ bhaṇatha kiṁ bhaṇathāti
  vā vatvā evarūpaṁ kiñci tayā diṭṭhanti vutte na suṇāmīti
  sotaṁ vā upanāmetvā vikkhepaṁ karontopi aññenaññaṁ
  paṭicchādeti. Itthannāmaṁ āpattiṁ āpannosīti puṭṭhe pātaliputtaṁ
  gatomhīti vatvā puna na tava pātaliputtagamanaṁ pucchāma āpattiṁ
  pucchāmāti vutte tato rājagahaṁ gatomhi rājagahaṁ vā yāhi
  brāhmaṇagahaṁ vā āpattiṁ āpannosīti tattha me sūkaramaṁsaṁ
  laddhantiādīni vatvā bahiddhā kathāvikkhipanampi atthato aññenaññaṁ
  paṭicaraṇamevāti visuṁ na gahitaṁ. Apadānenāti attano
  cariyāya. Apadiyanti hi dosā etena dakkhiyanti luyanti chijjantīti
  vā apadānaṁ sattānaṁ sammā micchā vā pavattappayogo.
-------------------------------------------------
[page 105]
  Nasampāyanatāti āvuso tvaṁ kuhiṁ vasati kaṁ nissāya vasasīti vā
  yaṁ tvaṁ vadesi mayā esa āpattiṁ āpajjanto diṭṭhoti tvaṁ
  tasmiṁ samaye kiṁ karosi ayaṁ kiṁ karoti kattha ca tvaṁ ahosi kattha
  ayanti vā ādinā nayena cariyaṁ puṭṭhena sampādetvā akathanaṁ.
  Makkhipalāsitāti ettha paraguṇamakkhanalakkhaṇo makkho. So etassa
  atthīti makkhī. Tādiso puggalo āgāriyo anāgāriyo vā
  samāno paresaṁ sukatakaraṇaṁ vināseti. Āgāriyopi hi kenaci
  anukampakena daliddo samāno ucce ṭhāne ṭhapito aparena
  samayena kiṁ tayā mayhaṁ katanti tassa sukatakaraṇaṁ vināseti.
  Anāgāriyopi sāmaṇerakālato pabhūti ācariyena vā upajjhāyena
  vā catūhi paccayehi uddesaparipucchādīhi ca anuggahetvā
  dhammakathānayapakaraṇakosallādīni sikkhāpito aparena samayena
  rājarājamahāmattādīhi sakkato garukato ācariyupajjhāyesu acittīkato
  caramāno ayaṁ amhehi daharakāleeva anuggahito saṁvaḍḍhito ca
  atha ca panidāni nissineho jātoti vuccamāno kiṁ mayhaṁ tumhehi
  katanti tesaṁ sukatakaraṇaṁ vināseti. Bahussutepi puggale
  ajjhottharitvā īdisasseva bahussutassa aniyatā gati tava vā mama vā
  ko visesotiādinā nayena uppajjamāno yugaggāhalakkhaṇo
  palāso. So paraguṇehi attano guṇānaṁ samakaraṇaraso.
-------------------------------------------------
[page 106]
  Tathāhesa paresaṁ guṇe ḍaṁsitvā viya attano guṇehi same karotīti
  palāsoti vuccati. So etassa atthīti palāsī. Makkhī ca
  palāsī ca makkhipalāsino. Tesaṁ bhāvo makkhipalāsitā. Atthato
  pana makkho ceva palāso ca. Issati parasampattiṁ na sahatīti
  issukī. Maccharāyati attano sampattiṁ nigūhati paresaṁ
  sādhāraṇabhāvaṁ na sahatīti maccharī. Maccheraṁ vā etassa atthīti maccharī.
  Saṭhayati na sammā bhāsatīti saṭho. Attano avijjamānaguṇappakāsanalakkhaṇena
  sāṭheyyena samannāgato kerāṭiyapuggalo.
  So ca āyandamaccho viya hoti. Āyandamaccho nāma kira
  macchānaṁ naṅguṭṭhaṁ dasseti sappānaṁ sīsaṁ tumhehi sadiso ahanti
  jānāpetuṁ. Evameva kerāṭiko puggalo yaṁyaṁ suttantikaṁ vā
  ābhidhammikaṁ vā upasaṅkamati taṁtaṁ evaṁ vadati ahaṁ tumhākaṁ antevāsī
  tumhe mayhaṁ anukampakā nāhaṁ tumhe muñcāmīti evamete
  sagāravo ayaṁ amhesu sappatissoti maññissantīti. Sāṭheyyena
  hi samannāgatassa puggalassa asantaguṇasambhāvanena
  cittānurūpakiriyāviharato evaṁcitto evaṁkiriyoti dūviññeyyattā kucchiṁ vā
  piṭṭhiṁ vā jānituṁ na sakkā yato so
          vāmena sūkaro hoti dakkhiṇena ajāmigo
          sarena elako hoti visāṇena jaraggavoti
-------------------------------------------------
[page 107]
  Evaṁ vuttayakkhasūkarasadiso hoti. Katapāpapaṭicchādanalakkhaṇā
  māyā. Sā assa atthīti māyāvī. Thambhasamaṅgitāya thaddho.
  Vātabharitabhastasadisathaddhabhāvapaggahitasirānivātavuttikārakaro hi
  thambho yena samannāgato puggalo gilitanaṅgalasadiso viya ajagaro
  vātabharitabhastā viya ca thaddho hutvā garuṭṭhāniye disvā
  oṇamitumpi na icchati pariyanteneva carati. Abbhuṇṇatilakkhaṇo
  atimāno. So etassa atthīti atimānī. Saṁ attano diṭṭhiṁ
  parāmasati sabhāvaṁ atikkamitvā parato āmasatīti sandiṭṭhiparāmāsī.
  Ādhānaṁ gaṇhātīti ādhānaggāhī. Ādhānanti daḷhaṁ vuccati.
  Daḷhaṁgāhīti attho. Yuttaṁ kāraṇaṁ disvāva laddhiṁ paṭinissajjatīti
  paṭinissaggī. Dukkhena kicchena kasirena bahumpi kāraṇaṁ dassetvā
  na sakkā paṭinissaggaṁ kātunti duppaṭinissaggiyo. Yo attano
  diṭṭhiṁ idameva saccanti daḷhaṁ gaṇhitvā apibuddhādīhi kāraṇaṁ
  dassetvā vuccamāno na paṭinissajjati tassetaṁ adhivacanaṁ.
  Tādiso hi puggalo yaṁyadeva dhammaṁ vā adhammaṁ vā suṇāti taṁ
  sabbaṁ evaṁ amhākaṁ ācariyehi kathitaṁ evaṁ amhehi sutanti
  kummova aṅgāni sake kapāle antoyeva samodahati. Yathā hi
  kacchapo attano pādādike aṅge kenaci ghaṭṭite sabbāni
  aṅgāni attano kapāleyeva samodahati na bahi nīharati
-------------------------------------------------
[page 108]
  Evamayampi na sundaro tava gāho chaḍḍehi nanti vutto taṁ na
  vissajjeti antoyeva attano hadayeeva ṭhapetvā vicarati.
  Yathā kumbhilā gahitaṁ na vissajjenti evaṁ kumbhilaggāhaṁ gaṇhāti
  na vissajjeti. Makkhipalāsitādiyugalattayena dassite
  makkhapalāsādayo cha dhamme visuṁ visuṁ gahetvā ekūnavīsati dhammāti
  vuttaṁ. Anumānasuttaṭṭhakathāyaṁ pana makkhapalāsādayopi
  yugalayugalavasena ekaṁ katvā soḷasa dhammāti vuttaṁ. Pakārehi āvahanaṁ
  padakkhiṇaṁ. Tato padakkhiṇato gahaṇasīlo padakkhiṇaggāhī.
  Na padakkhiṇaggāhī appadakkhiṇaggāhī. Yo vuccamāno tumhe
  maṁ kasmā vadatha ahaṁ attano kappiyākappiyaṁ sāvajjānavajjaṁ
  atthānatthaṁ jānāmīti vadati. Ayaṁ anusāsaniṁ padakkhiṇato na
  gaṇhāti vāmatova gaṇhāti tasmā appadakkhiṇaggāhīti vuccati.
  Tenāha yathānusiṭṭhantiādiṁ. Uddeseti pāṭimokkhuddese. Atha
  sabbāneva sikkhāpadāni kathaṁ pāṭimokkhuddesapariyāpannānīti āha
  yassa siyā āpatti so āvikareyyāti evaṁ saṅgahitattāti.
  Yassa siyā āpattīti hi iminā sabbāpi āpattiyo
  nidānuddese saṅgahitāyeva honti. Pañcahi sahadhammikehi
  sikkhitabbattāti labbhamānavasena vuttaṁ. Sahadhammikena sahakāraṇenātipi
  attho daṭṭhabbo. Vacanāyāti nissakke sampadānavacananti āha
-------------------------------------------------
[page 109]
  Tato mama vacanatoti. Aṅgāni cettha paṭhamasaṅghabhedasadisāni.
  Ayampana viseso. Yathā tattha bhedāya parakkamanaṁ evaṁ idha
  avacanīyakaraṇatā daṭṭhabbā.
                   Dubbacasikkhāpadaṁ dvādasamaṁ.
      [66] Terasame. Kiṭāgirīti tassa nigamassa nāmaṁ. Taṁ hi
  sandhāya parato na assajipunabbasukehi bhikkhūhi kiṭāgirismiṁ
  vatthabbanti vuttaṁ. Tena pana yogato so janapadopi kiṭāgiri icceva
  saṅkhaṁ gatoti āha evannāmake janapadeti. Āvāse niyuttā
  āvāsikā nibaddhavāsino. Te akataṁ senāsanaṁ karonti jiṇṇaṁ
  paṭisaṅkharonti kate issarā honti. Tenāha so yesaṁ āyatto
  .pe. Te āvāsikāti. Nivāso nivāsamattaṁ etesaṁ atthīti
  nevāsikāti āha ye pana kevalantiādiṁ. Teti assajipunabbasukā.
  Cha janāti paṇḍuko lohitako mettiyo bhummajako assaji
  punabbasukoti ime cha janā. Sammāti ālapanavacanametaṁ.
  Āyamukhabhūtāti āyassa mukhabhūtā. Dhuraṭṭhāneti sāvatthiyā avidūre
  ṭhāne. Vassāne hemante cāti dvīsu utūsu vassanato dvīhi
  meghehīti vuttaṁ. Diyaḍḍhabhikkhusahassato gaṇācariyānaṁ channaṁ janānaṁ
  adhikattā samadhikanti vuttaṁ. Sādhikanti attho. Makāro
  padasandhivasena āgato. Akatavatthunti akatapubbaṁ abhinavaṁ vatthuṁ.
-------------------------------------------------
[page 110]
  Kaṇṇikārādayo puppharukkhā. Jātisumanādayo pupphagacchā.
      [67] Koṭṭananti sayaṁ chindanaṁ. Koṭṭāpananti imaṁ chinda
  bhindāti aññehi chedāpanaṁ. Āliyā bandhananti yathā gacchamūle
  udakaṁ santiṭṭhati tathā samantato bandhanaṁ. Udakassāti
  akappiyaudakassa. Kappiyaudakasiñcananti imināva siñcāpanampi saṅgahitanti
  daṭṭhabbaṁ. Nanu ca udakassa secanaṁ secāpananti imināva
  sāmaññato kappiyākappiyaudakasiñcanādi sakkā saṅgahetuṁ tasmā
  kappiyaudakasiñcanādi kasmā visuṁ vuttanti. Ārāmādiatthaṁ
  ropite akappiyavohāresupi kappiyaudakasiñcanādi vaṭṭatīti
  vakkhamānattā idhāpi vibhāgaṁ katvā kappiyaudakasiñcanādi visuṁ dassitaṁ.
  Hatthamukhapādadhovananahānodakāsiñcananti imināpi pakārantarena
  kappiyaudakasiñcanameva dasseti. Akappiyavohāroti
  koṭṭanakhaṇanādivasena sayaṁ karaṇassapi kathaṁ saṅgahoti. Akappiyanti vohariyatīti
  akappiyavohāroti. Akappiyabhūtaṁ karaṇakārāpanādi sabbameva
  saṅgahitaṁ na pana akappiyavacanamattanti daṭṭhabbaṁ. Kappiyavohārepi
  eseva nayo. Sukkhamātikāya ujukaraṇanti iminā
  purāṇapaṇṇādiharaṇampi saṅgahitanti daṭṭhabbaṁ. Kuddālādīni
  bhūmiyaṁ ṭhapetvā ṭhānato hatthena gahetvā ṭhānameva pākaṭataranti
  obhāsoti vuttaṁ. Mahāpaccariyavādampi patiṭṭhāpetukāmo pacchā
-------------------------------------------------
[page 111]
  Vadati vanatthāyāti idaṁ. Keci vatatthāyāti paṭhanti. Tesaṁ
  vatiatthāyāti attho. Akappiyavohārepi ekaccaṁ vaṭṭatīti
  dassetuṁ nakevalañca sesantiādimāha. Yaṅkiñci mātikanti
  sukkhamātikaṁ vā asukkhamātikaṁ vā. Kappiyaudakaṁ siñcitunti
  imināva kappiyaudakaṁ āsiñcathāti vattumpi vaṭṭatīti dasseti.
  Sayaṁ ropetumpi vaṭṭatīti iminā ropehīti vuttaṁ vaṭṭatītipi siddhaṁ.
  Aññathā vā karontassāti vatthupūjādiatthaṁ karontassa. Kasmā
  na anāpattīti vatthupūjanatthāya ganthanādīsu kasmā na anāpatti.
  Anāpattiyevāti paṭivacanaṁ datvā idāni tameva anāpattibhāvaṁ
  dassetuṁ yathā hītiādi vuttaṁ. Tatthāti ārāmādiatthāya
  rukkharopane. Tathā vatthupūjanatthāyapi anāpattiyevāti
  ratanattayapūjanatthāyapi kappiyavohārena pariyāyādīhi ca ganthāpane
  anāpattiyevāti attho. Tathā vatthupūjanatthāyāti hi sāmaññato
  vuttepi yathā hi tattha kappiyavohārena ca pariyāyādīhi cāti
  vuttattā kappiyavohārādīhi ganthāpaneeva anāpatti viññāyati
  na sayaṁ ganthane. Teneva paro sayaṁ ganthanampi kasmā na vaṭṭatīti
  codanto nanu cātiādimāha. Yathā ārāmādiatthaṁ
  kappiyapaṭhaviyaṁ sayaṁ ropetumpi vaṭṭati tathā vatthupūjatthāya sayaṁ
  ganthanampi kasmā na vaṭṭatīti codakassa adhippāyo.
-------------------------------------------------
[page 112]
  Vuttantiādi ācariyassa parihāro. Atha na pana mahāaṭṭhakathāyanti
  kasmā vadati. Mahāpaccariādīsu vuttampi hi pamāṇamevāti
  nāyaṁ virodho mahāaṭṭhakathāyaṁ avuttampi tattheva vuttena
  saṁsandetvā pamāṇamevāti patiṭṭhapetuṁ vuttattā. Taṁ kathanti
  maññeyyāsīti sambandho. Mahāaṭṭhakathāyañca kappiyaudakāsecanaṁ
  vuttaṁ taṁ kathanti etthāyamadhippāyo. Kiñcāpi mahāaṭṭhakathāyaṁ
  ārāmādiatthāya kappiyapaṭhaviyaṁ sayaṁ ropanaṁ na vuttaṁ
  kappiyaudakassa pana sayaṁ āsiñcanaṁ vuttameva tasmā yathā
  ārāmādiatthāya kappiyaudakaṁ sayaṁ siñcitumpi vaṭṭati tathā vatthupūjatthāya
  sayaṁ ganthanampi kasmā na vaṭṭatīti. Tampi na virujjhatīti yadetaṁ
  ārāmādiatthāya sayaṁ ropanakappiyaudakāsiñcanaṁ vuttaṁ tampi
  na virujjhati. Kathaṁ taṁ na virujjhatīti āha tatra hītiādiṁ.
  Etaṁ vuttanti mālāvacchaṁ ropentipi ropāpentipi siñcantipi
  siñcāpentipīti etaṁ vuttaṁ. Aññatra pana pariyāyo atthīti
  mālāvacchaṁ ropentipi ropāpentipi siñcantipi siñcāpentipīti
  kulasaṅgahatthāya ropanasiñcanaṁ sandhāya vuttattā tato aññatra
  ārāmādiatthāya mālāvaccharopane pariyāyo atthi. Tattha pariyāyaṁ
  idha pariyāyābhāvaṁ ñatvāti tattha mālāvacchaṁ ropentītiādīsu
  mālāvacchanti visesavacanasabbhāvato pariyāyaṁ idha ganthentītiādīsu
-------------------------------------------------
[page 113]
  Tathāvidhavisesavacanābhāvato pariyāyābhāvaṁ ca ñatvā. Nanu ca
  yathā ganthentīti sāmaññato vuttattā pariyāyo na labbhatīti
  yassakassaci atthāya sayaṁ ganthanaṁ na vaṭṭati evaṁ ganthāpentītipi
  sāmaññatoyeva vuttattā pariyāyena ganthāpanampi na vaṭṭatīti
  āpajjati. Evañca sati parato evaṁ jāna evaṁ kate sobheyya
  yathā etāni pupphāni na vikiriyanti tathā karohītiādinā
  kappiyavacanena kārāpetuṁ vaṭṭatīti idaṁ virujjhatīti. Na virujjhati.
  Pariyāyena hi kārāpanaganthāpanameva na hoti tasmā yathāvuttanayena
  pariyāyato kārāpanaṁ vaṭṭati. Sabbaṁ vuttanayena veditabbanti
  heṭṭhāvuttavinicchayameva saṅkhepato nigameti. Haraṇādīsu kasmā
  anāpattīti vatthupūjanatthāya haraṇādīsu kasmā anāpatati.
  Kulitthīādīnaṁ atthāya haraṇatoti kulitthīādīnaṁ haraṇassa tattha
  vuttattāti adhippāyo. Tenevāha haraṇādhikāre hītiādiṁ.
  Mālanti pupphadāmaṁ. Mañjarī viyāti kusumamañjarī viya.
  Hārasadisanti muttāhārasadisaṁ.
      [68] Pācittiyañceva dukkaṭañcāti paṭhavīkhaṇanapaccayā
  pācittiyaṁ kulasaṅgahapaccayā dukkaṭaṁ. Akappiyavohārenāti idaṁ
  khaṇa idaṁ ropehītiādiakappiyavohārena. Dukkaṭamevāti
  kulasaṅgahapaccayā dukkaṭaṁ. Ubhayatrāti kappiyākappiyapaṭhaviyaṁ.
-------------------------------------------------
[page 114]
  Sabbatthāti kulasaṅgahaphalaparibhogāarāmādiatthāya ropite.
  Dukkaṭampīti nakevalaṁ pācittiyameva. Kappiyenāti kappiyena udakena.
  Tesaṁyeva dvinnanti kuladūsanaparibhogānaṁ. Dukkaṭanti kulasaṅgahatthāya
  sayaṁ siñcane kappiyavohārena vā akappiyavohārena vā siñcāpane
  ca dukkaṭaṁ. Paribhogatthāya pana sayaṁ siñcane akappiyavohārena
  siñcāpane ca dukkaṭaṁ. Āpattibahulatā veditabbāti ettha
  sayaṁ siñcane dhārāpacchedagaṇanāya āpattigaṇanā veditabbā.
  Siñcāpane pana punappunaṁ āṇāpentassa vācāya vācāya
  āpatti. Sakiṁ āṇattassa bahunnaṁ siñcanepi ekāva.
  Dukkaṭapācittiyānīti kulasaṅgahapaccayā dukkaṭaṁ bhūtagāmapātabyatāya
  pācittiyaṁ. Aññathāti vatthupūjādiatthāya ocinane. Sakiṁ
  āṇattoti akappiyavohārena āṇatto. Pācittiyamevāti
  akappiyavacanena āṇattattā pācittiyaṁ. Kappiyavacanena pana
  vatthupūjādiatthāya ocināpentassa anāpattiyeva.
      [69] Ganthanena nibbattaṁ ganthimaṁ. Esa nayo sesesupi.
  Na vaṭṭatīti kulasaṅgahatthāya vatthupūjādiatthāya vā vuttanayena
  karontassa ca kārāpentassa ca dukkaṭanti attho.
  Purimananenevāti bhikkhussa vātiādinā vuttanayena. Dhammāsanavitāne
  baddhakaṇṭakesu pupphāni vijjhitvā ṭhapentīti sambandho. Uparūpari
-------------------------------------------------
[page 115]
  Vijjhitvā chattasadisaṁ katvā āvūnato chattātichattaṁ viyāti vuttaṁ.
  Kadalikkhandhamhītiādinā vuttaṁ sabbameva sandhāya taṁ atioḷārikamevāti
  vuttaṁ. Sayaṁ karontassa akappiyavacanena kārāpentassa
  ca dukkaṭamevāti attho. Pupphavijjhanatthanti vuttattā pupphāni
  vijjhituṁyeva kaṇṭakaṁ bandhituṁ na vaṭṭati. Pupphadāmādibandhanatthaṁ
  pana vaṭṭati. Kaṇṭakampi bandhituṁ na vaṭṭatīti ca idaṁ
  aṭṭhakathācariyappamāṇena gahetabbaṁ. Pavesetuṁ na vaṭṭatīti vuttattā
  pupphacchidde appavesetvā uparūpari ṭhapetuṁ vaṭṭati. Jālamayaṁ
  vitānaṁ jālavitānaṁ. Nāgadantakampi sacchiddakaṁyeva gahetabbaṁ.
  Pupphapaṭicchakaṁ daṇḍādīhi katapupphādhānaṁ. Tampi sacchiddameva
  idha vuttaṁ. Asokapiṇḍiyāti asokapupphamañjarikāya. Dhammarajju
  nāma cetiyaṁ vā bodhiṁ vā pupphapavesanatthaṁ āvijjhitvā bandharajjūti
  mahāgaṇṭhīpade majjhimagaṇṭhīpade ca vuttaṁ. Tasmā tathābaddhāya
  rajjuyā cetiyassa ca antare pupphāni pavesetuṁ vaṭṭatīti
  viññāyati. Gaṇṭhīpade pana dhammarajjunti sithilaṁ vaṭṭitaṁ rajjuṁ
  taṁ katvā bodhiṁ vā cetiyaṁ vā parikkhipitvā dhammāsane vā
  lambetvā tattha pupphāni pavesentīti vuttaṁ. Tasmā sithilavaṭṭiyā
  rajjuyā antarepi pupphāni pavesetuṁ vaṭṭatīti viññāyati.
  Vīmaṁsitvā yuttataraṁ gahetabbaṁ. Ubhayathāpi panettha nevatthi
-------------------------------------------------
[page 116]
  Virodhoti amhākaṁ khanti. Matthakadāmanti dhammāsanādimatthake
  lambakadāmaṁ. Pupphehi veṭhentīti pupphadāmena veṭhenti.
  Tesaṁyevāti uppalādīnaṁyeva. Vākena vā daṇḍakena vāti visuṁ
  acchinnena pupphasahiteneva vākena vā daṇḍakena vā. Khandhe
  ṭhapitakāsāvassāti khandhe ṭhapitasaṅghāṭiṁ sandhāya vuttaṁ. Taṁ hi
  tathā bandhituṁ sakkā bhaveyya. Imināva aññampi tādisaṁ kāsāvaṁ
  vā vatthaṁ vā vuttanayena bandhitvā tattha pupphāni pakkhipituṁ
  vaṭṭatīti siddhaṁ. Aṁsabhaṇḍikaṁ pasibbake pakkhittasadisattā veṭhimaṁ
  na jātaṁ. Tasmā sikilabandhassa antarantarā pakkhipitumpi vaṭṭatīti
  vadanti. Pupphapaṭe ca daṭṭhabbanti pupphapaṭaṁ karontassa dīghato
  pupphadāmassa haraṇapaccāharaṇavasena pūraṇaṁ sandhāya vuttaṁ.
  Tiriyato haraṇaṁ pana vāyimaṁ nāma hoti na pūrimaṁ. Purimaṁ ṭhānaṁ
  atikkāmetīti ettha aphusāpetvāpi atikkāmentassa
  āpattiyevāti tīsupi gaṇṭhīpadesu vuttaṁ. Purimaṁ ṭhānaṁ atikkāmetīti
  avisesena vuttattā taṁ yuttaṁ. Keci pana aññamaññaṁ
  aphusāpetvā anekakkhattumpi parikkhipituṁ vaṭṭatīti vadantīti vuttaṁ.
  Tattha kāraṇaṁ na dissati. Bandhituṁ vaṭṭatīti puppharahitāya
  suttakoṭiyā vā vākakoṭiyā vā bandhituṁ vaṭṭati. Ekavāraṁ haritvā
  parikkhipitvā vāti idaṁ pubbe vuttacetiyādiparikkhepaṁ
-------------------------------------------------
[page 117]
  Pupphapaṭakaraṇañca sandhāya vuttaṁ. Tasmā cetiyaṁ vā bodhiṁ vā
  parikkhipantena ekavāraṁ parikkhipitvā purimaṁ ṭhānaṁ sampatte aññassa
  dātabbaṁ. Tenāpi ekavāraṁ parikkhipitvā tatheva kātabbaṁ.
  Pupphapaṭaṁ karontena ca ekavāraṁ haritvā aññassa dātabbaṁ.
  Tenāpi tatheva kātabbaṁ. Sacepi dveyeva bhikkhū ubhosu passesu
  ṭhatvā pariyāyena haranti vaṭṭatiyevāti vadanti. Pūritanti
  dīghato pasāraṇavasena pūritaṁ. Vāyituṁ na labbhatīti dīghato
  pasārite tiriyato haraṇaṁ vāyanaṁ nāma hotīti ekavārampi
  pupphaguṇaṁ tiriyato harituṁ na vaṭṭati. Pupphāni ṭhapentenāti aganthitāni
  pākatikapupphāni ṭhapentena. Pupphadāmaṁ pana pūjatthāya bhūmiyaṁ
  ṭhapentena phusāpetvā vā aphusāpetvā vā diguṇaṁ katvā ṭhapetuṁ
  na vaṭṭatīti vadanti. Ghaṭikadāmaolambakoti ante ghaṭikākārayutto
  yamakadāmaolambako. Ekekaṁ pana dāmaṁ nikkhantasuttakoṭiyāva
  bandhitvā olambetuṁ vaṭṭati. Pupphadāmadvayaṁ saṅghaṭitukāmenāpi
  nikkhantasuttakoṭiyāva suttakoṭiṁ saṅghaṭituṁ vaṭṭati.
  Aḍḍhacandākārena mālāguṇaparikkhepoti aḍḍhacandākārena
  mālāguṇassa punappunaṁ haraṇapaccāharaṇavasena pūretvā parikkhipanaṁ.
  Teneva taṁ pūrime paviṭṭhaṁ. Tasmā ekampi aḍḍhacandākāraṁ
  punappunaṁ haraṇapaccāharaṇavasena pūrituṁ na vaṭṭati ekavāraṁ pana
-------------------------------------------------
[page 118]
  Aḍḍhacandākārena mālāguṇaṁ harituṁ vaṭṭatīti vadanti.
  Pupphadāmakaraṇanti ettha suttakoṭiyaṁ gahetvāpi ekato kātuṁ na
  vaṭṭatīti vadanti. Geṇḍukharapattadāmānaṁ paṭikkhittattā celādīhi
  katadāmampi na vaṭṭati akappiyānulomattāti vadanti.
      [70] Lāsiyanāṭakaṁ nāṭentīti vatvā tameva pariyāyantarena
  dassetuṁ revakaṁ dentīti vuttaṁ. Abhinayaṁ dassentīti attho.
  Attano adhippāyaṁ pakāsetvā evaṁ naccitabbanti paṭhamaṁ uṭṭhahitvā
  naccanākāraṁ dassentīti vuttaṁ hoti. Keci pana mukhe aṅguliyo
  pakkhipitvā saddaṁ karontā cakkamiva attānaṁ bhamayamānā revakaṁ
  denti nāmāti vadanti. Ekekāya pantiyā aṭṭha aṭṭha padāni
  assāti aṭṭhapadaṁ. Aṭṭhāpadantipi paṭhanti. Dasapadepi eseva
  nayo. Padānīti ca sāriādīnaṁ patiṭṭhānaṭṭhānāni. Dasapadaṁ
  nāma dvīhi pantīhi vīsatiyā padehi kīḷanajūtaṁ. Ākāseyeva
  kīḷantīti ayaṁ sāri asukapadaṁ mayā nītā ayaṁ asukapadanti kevalaṁ
  mukheneva vadantā ākāseyeva jūtaṁ kīḷanti. Jūtakhaliketi
  jūtamaṇḍale 1-. Pāsakakīḷāya kīḷantīti pāsakaṁ vuccati chasu passesu
  ekekaṁ yāva chakkaṁ dassetvā katakīḷanakaṁ. Taṁ vaḍḍhetvā
  yathāladdhaekakādivasena sāriyo apanentā upanentā ca kīḷanti.

  *  *  *  *  *  *
  Footnote: 1. samantapāsādikāyaṁ jūtaphalaketi dissati.
-------------------------------------------------
[page 119]
  Ghaṭena kīḷā ghāṭikāti eke. Mañjiṭṭhiyā vāti
  mañjiṭṭhirukkhasāraṁ gahetvā pakkakasāvaṁ sandhāya vadanti. Salākahatthanti
  tālahirādīnaṁ kalāpassetaṁ adhivacanaṁ. Bahūsu salākāsu visesarahitaṁ ekaṁ
  salākaṁ gahetvā tāsu pakkhipitvā puna taṁyeva uddharantā
  salākahatthena kīḷantīti keci. Paṇṇena vaṁsākārena katā nāḷikā
  paṇṇanāḷikā. Tenevāha taṁ dhamantāti. Pucchantassa mukhāgataṁ
  akkharaṁ gahetvā naṭṭhamuṭṭhilābhālābhādijānanakīḷā akkharikātipi
  vadanti. Hatthisminti nimittatthe bhummaṁ. Hatthinimittasippeti
  attho. Assasmintiādīsupi eseva nayo. Usseḷenti
  appoṭentīti dvinnaṁ padānaṁ attho pākaṭoyevāti na vutto.
  Tattha usseḷentīti mukhena usseḷanasaddaṁ pamuñcanti. Mahantaṁ
  katvā abyattasaddaṁ pavattentīti attho. Ajānaṁ saññaṁ dentā
  ajapālakā viya mukhena vātaṁ nicchārentā sukhumaṁ abyattanādaṁ
  pavattentītipi vadanti. Appoṭentīti bhujahatthasaṅghaṭṭanasaddaṁ
  pavattenti vāmahatthaṁ ure ṭhapetvā dakkhiṇena pāṇinā tattha
  tāḷanena saddaṁ karontīti attho. Mukhadeṇḍimanti mukhabheriyā
  etaṁ adhivacanaṁ.
      [71] Pasādāvahenāti pasādajanakena. Abhikkamanaṁ
  abhikkantanti āha gamanenāti. Paṭikkamanaṁ paṭikkantaṁ.
-------------------------------------------------
[page 120]
  Nivattanenāti nivattimattaṁ dasseti. Nivattitvā pana gamanaṁ gamanameva.
  Abhimukhaṁ lokitaṁ ālokitanti āha purato dassanenāti. Itocitoca
  dassanenāti anudisāpekkhanaṁ dasseti. Yaṁdisābhimukho gacchati
  tiṭṭhati nisīdati vā tadabhimukhaṁ pekkhanaṁ ālokitaṁ tadanugatadisālokanaṁ
  vilokitanti hi vuccati. Aññānipi heṭṭhā upari pacchato
  ca pekkhanavasena olokitaullokitāpalokitāni nāma honti.
  Tāni pana na samaṇasāruppānīti appasādāvahāni. Tenevettha
  ālokitavilokitāneva gahitāni. Tesanti samāse guṇībhūtānipi
  pabbāni parāmasati pabbasaṅkocanenāti hi vuttattā. Pabbāni
  tattha guṇībhūtāni saṅkocanassa padhānattā. Satisampajaññehīti
  sātthakatādipariggāhikāya satiyā tathāpavattasampajaññena ca.
  Samantato pakārehi pakaṭṭhaṁ vā savisesaṁ jānātīti sampajāno.
  Tassa bhāvo sampajaññaṁ. Tathāpavattañāṇassetaṁ adhivacanaṁ.
  Abhisaṅkhatattāti sammāpavattitattā. Heṭṭhākhittacakkhūti khandhaṁ
  anāmetvāva adhokhittacakkhu. Khandhaṁ nāmetvā hi heṭṭhāvilokanaṁ
  na samaṇasāruppaṁ. Okkhittacakkhūti ca iminā yugamattadassitā
  vuttā. Bondoti lāḷo mandadhātukoti attho 1-. Bhakuṭiṁ katvāti
  bhamukabhedaṁ katvā. Sākhallena yuttāti tattha katamaṁ sākhalyaṁ

  *  *  *  *  *  *
  Footnote: 1. Ma. bondoti ṇaṭo muddhadhātukoti attho.
-------------------------------------------------
[page 121]
  Yā sā vācā nelā kaṇṇasukhātiādinā nayena vuttasākhallena
  samannāgatā. Muduvacanāti attho. Nelāti elaṁ vuccati
  doso. Nāssā elanti nelā. Niddosāti attho.
  Kaṇṇasukhāti byañjanamadhuratāya kaṇṇānaṁ sukhā sūcinā vijjhanaṁ viya
  kaṇṇasūlaṁ na janeti. Dānanibaddhānīti nibaddhadānāni. Saddhassa
  pasannassāti ratanattayasaddhāya samannāgatassa tatoyeva pasannassa.
  Kammaphalasaddhāya vā samannāgatattā saddhassa ratanattayappasādabahulatāya
  pasannassa.
      [72] Sārīputtamoggallāne āmantesīti vatvā gacchatha tumhe
  sārīputtāti vacanato sārīputtāti idaṁ ekasesanayena vuttanti
  ayamattho pākaṭoyevāti na vutto. Sārīputtāti hi idaṁ
  ekasesanayena vuttaṁ virūpekasesassāpi icchitattā. Tenevettha
  bahuvacananiddeso katoti. Āpatti ropetabbāti kuladūsakakammena
  āpannāpatti ropetabbā. Tasmiṁ vihāreti bahigāme vihāraṁ
  sandhāya vuttaṁ. Antogāme vihāro pana tasmiṁ gāme na
  vasitabbanti imināva saṅgahito gāmaggahaṇeneva gahitattā.
  Tasmiṁ vihāreti vacanato tassa gāmassa sāmantā aññasmiṁ
  vihāre vasituṁ vaṭṭati. Sāmantagāme piṇḍāya na caritabbanti
  tasmiṁ vihāre vāsassa paṭikkhittattā yadi tattha vasati tena
-------------------------------------------------
[page 122]
  Sāmantagāmepi piṇḍāya na caritabbanti adhippāyo. Tasmiṁ
  gāme piṇḍāya na caritabbanti yasmiṁ gāme kuladūsakakammaṁ kataṁ
  tasmiṁ gāmeva na caritabbaṁ. Yasmiṁ hi gāme vā nigame vā
  kuladūsakakammaṁ kataṁ yasmiñca vihāre vasati neva tasmiṁ gāme
  vā nigame vā carituṁ labbhati na vihāre vasituṁ. Sāmantavihāre
  vasantena pana sāmantagāme carituṁ vaṭṭati tattha vāsassa
  appaṭikkhittattā.
      [73] Aṭṭhārasa vattānīti na upasampādetabbaṁ na nissayo
  dātabbo na sāmaṇero upaṭṭhāpetabbo na bhikkhunovādakasammati
  sāditabbā sammatena bhikkhuniyo na ovaditabbā yāya
  āpattiyā saṅghena pabbājanīyakammaṁ kataṁ hoti na sā āpatti
  āpajjitabbā aññā vā tādisikā tato vā pāpiṭṭhatarā
  kammaṁ na garahitabbaṁ kammikā na garahitabbā na pakatattassa
  bhikkhuno uposatho ṭhapetabbo na pavāraṇā ṭhapetabbā na
  savacanīyaṁ kātabbaṁ na anuvādo ṭhapetabbo na okāso
  kāretabbo na codetabbo na sāretabbo na bhikkhū bhikkhūhi
  sampayojetabbanti evamāgatāni aṭṭhārasa vattāni.
      [74] Assajipunabbasukappadhānā assajipunabbasukāti vuttā
  sahacaraññāyena. Anulomapaṭipadaṁ appaṭipajjanatāyāti
-------------------------------------------------
[page 123]
  Yathāpaññattasammāvattasaṅkhātaṁ anulomapaṭipadaṁ appaṭipajjanatāya.
  Yena yena vattena ciṇṇena saṅgho anulomito hoti tasmiṁ
  tasmiṁ avattanatoti vuttaṁ hoti. Na pannalomā hontīti patitalomā
  na honti anukulavuttino na hontīti attho. Nittharaṇamaggaṁ
  na paṭipajjantīti anulomavattasaṅkhātaṁ nittharaṇupāyaṁ na paṭipajjanti.
  Yena vattena ciṇṇena sāpattikabhāvato nittiṇṇā honti
  tasmiṁ nittharaṇakavattasmiṁ na vattanti āpattivuṭṭhānatthaṁ
  turitaturitā chandajātā na hontīti vuttaṁ hoti. Dasahi
  akkosavatthūhīti jātināmagottakammasippāabādhaliṅgakilesāapatti-
  hīnasaṅkhātehi dasahi akkosakāraṇehi. Chandagāmitā
  pāpentītiādīsu yakāro sayaṁ abhiññātiādīsu viya luttaniddiṭṭhoti āha
  chandagāmitāyapi pāpentītiādiṁ. Tesanti assajipunabbasukānaṁ
  gaṇapāmokkhānaṁ.
      [75] Nigamassa apākaṭattā taṁ dassetuṁ tatthātiādimāha.
  Parasantakaṁ deti dukkaṭamevāti vissāsaggāhena parasantakaṁ gahetvā
  dentaṁ sandhāya vuttaṁ. Tañcakho vatthupūjanatthāyāti mātāpitūnampi
  dentena vatthupūjanatthāyaeva dātabbanti dasseti.
  Maṇḍanatthāya pana sivaliṅgādipūjanatthāyāti ettakameva vuttattā
  imaṁ vikkīṇitvā jīvitampi kappessantīti mātuādīnaṁ dātuṁ vaṭṭatīti
-------------------------------------------------
[page 124]
  Vadanti. Kassacipīti ñātakassa aññātakassa vā kassacipi.
  Ñātisāmaṇerehevāti anucchavikattā vuttaṁ. Sampattānaṁ
  sāmaṇerānaṁ upaḍḍhabhāgaṁ dātuṁ vaṭṭatīti saṅghikassa lābhassa
  upacārasīmagatānaṁ sāmaṇerānampi santakattā tesampi upaḍḍhabhāgo
  labbhatevāti katvā vuttaṁ. Cūḷakanti upaḍḍhabhāgatopi upaḍḍhaṁ.
  Catutthabhāgassetaṁ adhivacanaṁ. Sāmaṇerā .pe. Ṭhapentīti idaṁ
  vassaggena abhājiyaṁ sandhāya vuttaṁ. Tattha tatthāti magge vā
  cetiyaṅgaṇe vā. Dāpetuṁ na labhantīti sāmaṇerehi dāpetuṁ
  anucchavikattā vuttaṁ. Na hi taṁ pupphadānaṁ nāma siyā. Yadi hi
  tathā āgatānaṁ tesaṁ dānaṁ pupphadānaṁ bhaveyya sāmaṇerehipi dātuṁ
  na labbheyya. Sayamevāti sāmaṇerā sayameva. Yāgubhattādīni
  ādāyāti idaṁ bhikkhūnaṁ atthāya yāgubhattādisampādanaṁ sandhāya
  vuttattā na vaṭṭatīti avisesena vuttaṁ. Vuttanayenevāti
  mātāpitūnaṁ tāva haritvāpi harāpetvāpi pakkositvāpi
  pakkosāpetvāpi dātuṁ vaṭṭati sesañātakānaṁ pakkosāpetvāva
  mātāpitūnañca harāpentena ñātisāmaṇereheva harāpetabbaṁ itare
  pana yadi sayameva icchanti vaṭṭatīti imaṁ pupphe vuttanayaṁ phalepi
  atidissati. Tasmā phalampi mātāpitūnaṁ haraṇaharāpanādinā
  dātuṁ vaṭṭati. Sesañātīnaṁ pakkosāpetvāva. Idāni yo
-------------------------------------------------
[page 125]
  Haritvā vā harāpetvā vā .pe. Issaravatāya dadato
  thullaccayanti imaṁ pupphe vuttanayaṁ phalepi saṅkhipitvā dassento
  kulasaṅgahatthāya panātiādimāha. Khīṇaparibbayānanti āgantuke sandhāya
  vuttaṁ. Phalaparicchedena vāti ettakāni phalāni dātabbānīti
  evaṁ phalaparicchedena vā. Rukkhaparicchedena vāti imehi
  rukkhehi dātabbānīti evaṁ rukkhaparicchedena vā. Paricchinnesupi
  rukkhesu idha phalāni sundarāni ito gaṇhathāti vadantena
  kulasaṅgaho kato nāma hotīti āha evaṁ pana na vattabbanti.
  Rukkhacchallīti rukkhataco. Tesaṁ tesaṁ gihīnaṁ gāmantaradesantarādīsu
  sāsanapaṭisāsanaharaṇaṁ jaṅghapesanikaṁ. Tenāha gihīnaṁ
  dūteyyasāsanaharaṇakammanti. Dūtassa kammaṁ dūteyyaṁ. Paṭhamaṁ sāsanaṁ
  aggahetvāpi .pe. Pade pade dukkaṭanti idaṁ tassa sāsanaṁ
  ārocessāmīti iminā adhippāyena gamanaṁ sandhāya vuttaṁ.
  Tassa pana sāsanaṁ paṭikkhipitvā sayameva kāruññe ṭhito gantvā
  attano paṭirūpaṁ sāsanaṁ āroceti anāpatti. Pubbe
  vuttappakāranti mama vacanena bhagavato pāde vandathātiādinā
  vuttappakāraṁ sikkhāpade paṭhamaṁ vuttaṁ.
      [76] Pakkamatāyasmāti idaṁ pabbājanīyakammavasena vuttaṁ.
  Puna pakkamatāyasmāti idaṁ pana pabbājanīyakammakatassa vattavasena
-------------------------------------------------
[page 126]
  Vuttaṁ. Paṭhamasaṅghabhedasadisānevāti ettha aṅgesupi yathā tattha
  parakkamanaṁ evaṁ idha chandādīhi pāpanaṁ daṭṭhabbaṁ. Sesaṁ
  tādisamevāti.
                   Kuladūsakasikkhāpadaṁ terasamaṁ.
      [77] Paṭhamaṁ āpatati āpajjanaṁ etesanti paṭhamāpattikā.
  Tattakāni ahānīti paṭicchāditadivasato paṭṭhāya yāva ārocitadivaso
  tāva divasapakkhamāsasaṁvaccharavasena yattako kālo atikkanto
  tattakaṁ kālanti attho. Akāmena avasenāti ettha appaṭikammakatāya
  āpattiyā saggamokkhāvaraṇabhāvato anicchantenāpi parivasitabbanti
  adhippāyo. Avhātabboti abbhānakammavasena pakkositabbo.
  Te ca bhikkhū gārayhāti ettha ye onabhāvaṁ ñatvā abbhenti
  te bhikkhū ca garahitabbā sātisārā sadosā. Dukkaṭaṁ
  āpajjantīti ayamattho pākaṭoyevāti na vutto. Sāmīcīti
  vattaṁ.
           Iti samantapāsādikāya vinayaṭṭhakathāya sāratthadīpaniyaṁ
                   terasakavaṇṇanā niṭṭhitā.
                       -----------
-------------------------------------------------
[page 127]
                      Aniyatakaṇḍavaṇṇanā
      [78] Puttasaddena sāmaññaniddesato ekasesanayena vā
  puttīpi gahitāti āha bahū dhītaro cāti. Dānappadānesūti
  khuddakesu ceva mahantesu ca dānesu. Chaṇaṁ nāma attano
  attano gehe kattabbamaṅgalanti āha āvāhavivāhamaṅgalādīsūti.
  Ettha ādisaddena phagguṇamāsādīsu uttaraphagguṇādiabhilakkhitadivasesu
  saparijanānaṁ manussānaṁ maṅgalakaraṇampi saṅgaṇhāti.
  Antarussavesūti mahussavassa antarantarā pavattitaussavesu.
  Āsāḷhīpavāraṇanakkhattādīsūti ettha nakkhattasaddo paccekaṁ
  yojetabbo. Tattha āsāḷhīnakkhattanti vassūpagamanapūjādivasaṁ sandhāya
  vuttaṁ. Pavāraṇanakkhattanti pavāraṇapūjādivasaṁ sandhāya.
  Ādisaddena yasmiṁ nakkhatte gāmanigamavāsino tayo satta vā divase
  nakkhattaghosanaṁ katvā yathāvibhavaṁ alaṅkatapaṭiyattā bhoge
  paribhuñjantā nakkhattakīḷaṁ kīḷanti tampi saṅgaṇhāti. Imepi
  dārakāti attano attano dārake sandhāya vadanti. Tadanantaranti
  bhikkhūnaṁ bhojanānantaraṁ.
      [79] Taṁ kammanti taṁ ajjhācārakammaṁ. Bhikkhu nisinneti
  ettha bhikkhūti bhummatthe paccattavacanaṁ. Bhummavacanassa vā lopaṁ
-------------------------------------------------
[page 128]
  Katvā niddesoti āha bhikkhumhi nisinneti. Pāliyaṁ sotassa
  rahoti idaṁ atthuddhāravasena vuttaṁ. Paṭicchanne āsaneti vacanato
  sakkā hoti methunaṁ dhammaṁ paṭisevitunti ca vuttattā cakkhussa
  raho idhādhippetoti dassetuṁ kiñcāpītiādi vuttaṁ. Paricchedo
  veditabboti rahonisajjāpattiyā paricchedo vavatthānaṁ veditabbaṁ.
  Idāni cakkhussa raheneva āpattiṁ paricchinditvā dassento sace
  pihītiādimāha 1-. Pihitakavāṭassāti iminā paṭicchannabhāvato
  cakkhussa rahosabbhāvaṁ dasseti. Apihitakavāṭassāti iminā
  appaṭicchannabhāvaṁ dasseti. Appaṭicchanne ca dutiyasikkhāpade
  āgatanayena sotassa rahavasenāpi paricchedo veditabboti āha
  antodvādasahatthepi okāseti. Antodvādasahattheti hi idaṁ sotassa
  rahābhāvaṁ sandhāya vuttaṁ. Yadipi cakkhusseva rahābhāvaṁ sandhāya
  vadeyya antodvādasahattheti na vadeyya appaṭicchanne tato
  dūratare nisinnepi cakkhussa rahāsambhavato. Yasmā nisīditvā
  niddāyanto kapimiddhapareto kiñci kālaṁ cakkhūni ummileti kiñci
  kālaṁ nimmileti na ca mahāniddaṁ okkamati tasmā
  niddāyantopi anāpattiṁ karotīti vuttaṁ. Nipajjitvā niddāyanto
  pana tādiso na hotīti āha nipajjitvā niddāyanto na

  *  *  *  *  *  *
  Footnote: 1 samantapāsādikāyaṁ sace pihitakavāṭassāti dissati.
-------------------------------------------------
[page 129]
  Karotīti. Anāpattiṁ na karotīti attho. Paṭiladdhasotāpattiphalāti
  antimaparicchedato ariyasāvikaṁ dasseti. Paṭividdhacatussaccāti
  sotāpattimaggena paṭividdhacatussaccā. Tiṇṇaṁ dhammānaṁ
  aññatarena kāretabboti nisajjaṁ paṭijānamānassa tiṇṇaṁ dhammānaṁ
  aññatarasamāyogo hotiyevāti vuttaṁ. Pārājikena pana
  saṅghādisesena ca pācittiyena ca tenākārena nisajjaṁ paṭijānamānova
  kāretabbo. Na appaṭijānamānoti alajjīpi appaṭijānamāno
  āpattiyā na kāretabboti avisesena vuttaṁ. So hi yāva
  na paṭijānāti tāva neva suddho na asuddhoti vā vattabbo
  vuttānusandhinā pana kāretabbo. Vuttaṁ hetaṁ
      paṭiññā lajjīsu katā alajjīsvetaṁ na vijjati
      bahumpi alajjī bhāseyya vuttānusandhitena kārayeti.
  Yena vā sā saddheyyavacasā upāsikā vadeyya tena so bhikkhu
  kāretabboti ettha paṭijānamānoti avuttepi adhikārattā
  paṭijānamānova tena so bhikkhu kāretabboti vuttaṁ. Tathārūpāya
  upāsikāya vacane aññathattābhāvato diṭṭhaṁ nāma tathāpi hoti
  aññathāpi hotīti dassane aññathattasambhavaṁ dasseti. Evaṁ
  mahiddhikā nāma .pe. Vadāpethāti idaṁ evaṁ mahiddhikāpi tumhe
  evarūpe āsaṅkanīye ṭhāne kasmā anupaparikkhitvā nisinnattha
-------------------------------------------------
[page 130]
  Tumhādisehi nāma antaraghare nisīdantehi upaparikkhitvā paṭirūpe
  ṭhāne nisīditabbanti theraṁ ovadanto āha na pana asaddahanto.
  Thero attano anupaparikkhitvā anisinnabhāvaṁ dassento
  antaragharasseveso āvuso dosoti āha. Evamakāsinti attano
  nigūhitabbampi guṇaṁ pakāsento evaṁvidhaṁ iddhipāṭihāriyaṁ akāsiṁ.
  Rakkheyyāsi manti mā maṁ aññepi evaṁ jānantūti attano guṇaṁ
  ajānāpetukāmo vadati. Mātugāmassa methunaṁ dhammaṁ paṭisevantoti
  ettha maggeti pāṭhaseso daṭṭhabboti āha mātugāmassa maggeti.
  Rahonisajjassādassa asatipi methunarāgabhāve tappaṭibaddhakilesattā
  vuttaṁ methunadhammasannissitakileso vuccatīti. Teneva sannissitaggahaṇaṁ
  kataṁ. Taṁ sandhāya agatepi asuddhacittena gatattā assāde
  uppanne pācittiyanti vuttaṁ. Rahassādo uppajjati anāpattīti
  suddhacittena gantvā nisinnattā cittuppādamattenettha āpatti
  na hotīti vuttaṁ. Ayaṁ dhammo aniyatoti ettha tiṇṇaṁ āpattīnaṁ
  yaṁ āpattiṁ vā vatthuṁ vā paṭijānāti tassa vasena kāretabbatāya
  ayaṁ aniyatoti ayamattho pākaṭoyevāti na vutto. Yaṁ
  āpattiṁ paṭijānāti tassā vasenettha aṅgabhedo veditabbo.
                     Paṭhamāniyatasikkhāpadaṁ.
      [80] Ekoti vuttattā nisajjaṁ kappetuṁ paṭikkhittanti
-------------------------------------------------
[page 131]
  Iminā sambandho na ghaṭiyatīti āha yaṁ eko .pe. Sambandho
  veditabboti. Etaṁ paccattavacananti ekoti idaṁ paccattavacanaṁ.
  Bahi parikkhittanti bahi pākārādinā parikkhittaṁ. Pariveṇaṅgaṇanti
  pariveṇamāḷakaṁ sandhāya vuttaṁ. Itthīpi purisopīti ettha paṭhame
  kasmā itthīsatampi anāpattiṁ na karoti idha ekāpi kasmā
  anāpattiṁ karotīti. Vuccate. Paṭhamasikkhāpadaṁ sakkā hoti
  methunaṁ dhammaṁ paṭisevitunti vuttattā methunadhammavasena āgataṁ na
  ca methunassa mātugāmo dutiyo hoti itthiyo hi
  aññamaññissā vajjaṁ paṭicchādenti. Teneva vesāliyaṁ mahāvane
  dvāraṁ vivaritvā nipanne bhikkhumhi sambahulā itthiyo yāvadatthaṁ
  katvā pakkamiṁsu. Tasmā tattha itthīsatampi anāpattiṁ na
  karotīti vuttaṁ. Idaṁ pana sikkhāpadaṁ duṭṭhullavācāya vasena
  āgataṁ alañcakho hoti mātugāmaṁ duṭṭhullāhi vācāhi obhāsitunti
  vuttattā. Duṭṭhullavācañca sutvā mātugāmopi na
  paṭicchādeti. Teneva duṭṭhullavācasikkhāpade yā tā itthiyo hirīmanā
  tā nikkhamitvā bhikkhū ujjhāpesuṁ. Tasmā idha itthīpi
  anāpattiṁ karotīti vuttaṁ. Idha appaṭicchannattā itthīpi anāpattiṁ
  karoti tattha paṭicchannattā itthīsatampi anāpattiṁ na karotīti
  ca vadanti. Kāyasaṁsaggavasena anandho vutto. Duṭṭhullavācāvasena
-------------------------------------------------
[page 132]
  Abadhiro. Antodvādasahatthe okāseti sotassa rahābhāvo
  vutto. Etena sotassa raho dvādasahatthena paricchinditabboti
  dasseti. Tasmā dvādasahatthato bahi nisinno anāpattiṁ
  na karoti satipi cakkhussa rahābhāve sotassa rahasabbhāvato.
  Imasmiṁ hi sikkhāpade appaṭicchannattā sotassa rahoyeva
  adhippeto. Pāliyaṁ pana cakkhussa rahoti atthuddhāravasena vuttaṁ.
  Kenaci pana dvepi rahā idha adhippetāti vuttaṁ. Taṁ na gahetabbaṁ.
  Na hi appaṭicchanne okāse cakkhussa raho sambhavati dvādasahatthato
  bahi dassanavisaye dūratare nisinnassāpi daṭṭhuṁ sakkuṇeyyabhāvato.
  Niddāyantopīti iminā nipajjitvā niddāyantopi
  gahitoyevāti tīsupi gaṇṭhīpadesu vuttaṁ. Nipajjitvā
  aniddāyantepi satipi cakkhussa rahe abadhirattā sotassa raho natthīti
  gaṇṭhīpadakārānaṁ adhippāyo. Yathā pana nipajjitvā niddāyanto
  andho viya kiñci na passatīti cakkhussa raho tathā badhiro
  viya kiñci saddaṁ na suṇātīti sotassa raho ca sambhavatīti sakkā
  vattuṁ. Aṭṭhakathāyañca ṭhito vā nisinno vāti ettakameva
  vuttaṁ. Paṭhamasikkhāpade viya nipajjitvā niddāyanto ca
  anāpattiṁ na karotīti idaṁ pana na vuttaṁ. Tasmā vīmaṁsitvā yathā
  na virujjhati tathā gahetabbaṁ. Sotassa rahasseva idhādhippetattā
-------------------------------------------------
[page 133]
  Badhiro pana cakkhumāpīti vuttaṁ. Andhassa appaṭicchannampi
  paṭicchannapakkhaṁ bhajatīti paṭhamasikkhāpadassa visayattā vuttaṁ andho
  vā abadhiropi na karotīti. Yatheva hi tattha apihitakavāṭassa
  gabbhassa anto samīpepi ṭhito andho anāpattiṁ na karoti
  evamayampīti daṭṭhabbaṁ. Ubhayatthāpīti dvīsupi aniyatesu. Yasmā
  dvīhipi sikkhāpadehi udāyittheraṁ ārabbha visuṁ paññattā kāci
  āpatti nāma natthi tasmā tassa tassa sikkhāpadassa
  ādikammike sandhāya ādikammikānaṁ anāpatti vuttā. Upanandattherādayo
  hi rahonisajjādīnaṁ ādikammikā. Bhagavatā pana paṭhamaṁ
  paññattasikkhāpadāniyeva gahetvā uppannavatthusmiṁ aniyatakkamo
  dassito. Yadi imehi sikkhāpadehi visuṁ paññattā āpatti
  nāma natthi atha kasmā bhagavatā aniyatadvayaṁ paññattanti.
  Evarūpāyapi upāsikāya vuccamāno paṭijānamānoyeva āpattiyā
  kāretabbo na appaṭijānamānoti dassentena bhagavatā
  yāyakāyaci āpattiyā yenakenaci codite paṭiññātakaraṇaṁyeva daḷhaṁ
  katvā vinayavinicchayalakkhaṇaṁ ṭhapitaṁ. Atha bhikkhunīnaṁ aniyataṁ kasmā
  na vuttanti. Idameva lakkhaṇaṁ sabbattha anugatanti na vuttaṁ.
                     Dutiyāniyatasikkhāpadaṁ.
           Iti samantapāsādikāya vinayaṭṭhakathāya sāratthadīpaniyaṁ
                    aniyatavaṇṇanā niṭṭhitā.
-------------------------------------------------
[page 134]
                       Tiṁsakakaṇḍavaṇṇanā
      [81] Samitāvināti samitapāpena. Gotamake cetiyeti
  gotamayakkhassa cetiyaṭṭhāne katavihāro vuccati. Paribhuñjituṁ anuññātaṁ
  hotīti bhagavatā gahapaticīvare anuññāte bahūni cīvarāni labhitvā
  bhaṇḍikaṁ katvā sīsepi khandhepi kaṭiyāpi ṭhapetvā āgacchante
  bhikkhū disvā cīvare sīmaṁ bandhantena ticīvaraṁ paribhogatthāya
  anuññātaṁ na pana adhiṭṭhānavasena. Nahāyanti etthāti nahānaṁ
  nahānatitthaṁ. Eko kira brāhmaṇo cintesi buddharatanassa ca
  saṅgharatanassa ca pūjā paññāyati kathaṁ nukho dhammaratanaṁ pūjitaṁ
  nāma hotīti. So bhagavantaṁ upasaṅkamitvā etamatthaṁ pucchi.
  Bhagavā āha sacepi brāhmaṇa dhammaratanaṁ pūjetukāmo ekaṁ
  bahussutaṁ pūjehīti. Bahussutaṁ bhante ācikkhathāti. Bhikkhusaṅghaṁ
  pucchāti. So bhikkhū upasaṅkamitvā bahussutaṁ bhante ācikkhathāti
  āha. Ānandatthero brāhmaṇāti. Brāhmaṇo theraṁ
  sahassagghanakena cīvarena pūjesi. Tena vuttaṁ paṭilābhavasena uppannanti.
  Uppannasaddo nipphannapariyāyopi hotīti taṁ paṭikkhipanto āha
  no nipphattivasenāti. Paṭhamameva hi taṁ tantavāyakammena nipphannaṁ.
  Therassa santike upajjhaṁ gāhāpetvā sayaṁ anussāvanakammaṁ karotīti
-------------------------------------------------
[page 135]
  Ettha sārīputtattheropi tatheva karotīti daṭṭhabbaṁ. Evaṁ
  ekamekena attano pattacīvaraṁ datvā pabbājetvā upajjhaṁ
  gaṇhāpitāni pañca pañca bhikkhusatāni ahesuṁ. Āyasmantaṁ ānandaṁ
  ativiya mamāyatīti ānandatthero tāva mamāyatu akhīṇāsavabhāvato
  sārīputtatthero kathanti. Na idaṁ mamāyanaṁ gehasitapemavasena
  athakho guṇasambhattivasenāti nāyaṁ doso. Navamaṁ vā divasaṁ
  dasamaṁ vāti bhummatthe upayogavacanaṁ. Navame vā dasame vā
  divaseti attho. Sace bhaveyyāti sace kassaci evaṁ siyā.
  Vuttasadisamevāti ettha vuttadivasamevātipi paṭhanti. Dhāretunti
  ettha āhāti pāṭhaseso daṭṭhabbo.
      [82] Niṭṭhitacīvarasminti bhummavacanassa lopaṁ katvā niddesoti
  āha niṭṭhite cīvarasminti. Cīvarassa karaṇapalibodhe upacchinneti
  vuttaṁ hoti. Pāsavaṭṭagaṇṭhikavaṭṭapariyosānaṁ yaṅkiñci kattabbaṁ
  taṁ katvāti yojetabbaṁ. Sūciyā paṭisāmananti idaṁ sūcikammassa
  sammāpariniṭṭhitabhāvadassanatthaṁ vuttaṁ. Sūcikammaniṭṭhānamevettha
  pamāṇaṁ. Etesaṁpīti vinaṭṭhādiṁ parāmasati. Kaṭhine ca
  ubbhatasminti yaṁ saṅghassa kaṭhinaṁ atthataṁ tasmiṁ kaṭhine ca ubbhateti
  attho. Dutiyassa palibodhassa abhāvaṁ dassetīti āvāsapalibodhassa
  abhāvaṁ dasseti. Ettha ca niṭṭhitacīvarasmiṁ ubbhatasmiṁ kaṭhineti
-------------------------------------------------
[page 136]
  Imehi dvīhi padehi dvinnaṁ palibodhānaṁ abhāvadassanena
  atthatakaṭhinassa pañcamāsabbhantare yāva cīvarapalibodho āvāsapalibodho
  ca na upacchijjati tāva anadhiṭṭhitaṁ avikappitaṁ atirekacīvaraṁ
  dasāhato parampi ṭhapetuṁ vaṭṭatīti dīpeti. Atthatakaṭhinassa hi
  yāva kaṭhinassa ubbhārā anāmantacāro asamādānacāro
  yāvadatthacīvaraṁ gaṇabhojanaṁ yo ca tattha cīvaruppādoti ime
  pañcānisaṁsā labbhanti. Pakkamanaṁ anto assāti pakkamanantikā.
  Evaṁ sesāpi veditabbā. Vitthāro panettha āgataṭṭhāneyeva
  āvibhavissati. Khomanti khomasuttehi vāyitaṁ khomapaṭacīvaraṁ.
  Tathā sesāni. Sāṇanti sāṇavākasuttehi katacīvaraṁ. Bhaṅganti
  khomasuttādīni sabbāni ekaccāni vā missetvā katacīvaraṁ.
  Bhaṅgampi vākamayamevāti keci. Dukkūlaṁ paṭṭuṇṇaṁ somārapaṭaṁ
  cīnapaṭaṁ iddhijaṁ devadinnanti imāni pana cha cīvarāni etesaṁyeva
  anulomānīti visuṁ na vuttāni. Dukkūlaṁ hi sāṇassa anulomaṁ
  vākamayattā. Paṭṭuṇṇadese sañjātavatthaṁ paṭṭuṇṇaṁ.
  Paṭṭuṇṇaṁ koseyyavisesoti hi abhidhānakose vuttaṁ. Somāradese
  cīnadese ca jātavatthāni somāracīnapaṭāni. Paṭṭuṇṇādīni tīṇi
  koseyyassa anulomāni pāṇakehi katasuttamayattā. Iddhijaṁ
  ehibhikkhūnaṁ puññiddhiyā nibbattacīvaraṁ. Taṁ khomādīnaṁ aññataraṁ
-------------------------------------------------
[page 137]
  Hotīti tesaṁeva anulomaṁ. Devatāhi dinnaṁ cīvaraṁ devadinnaṁ.
  Taṁ kapparukkhe nibbattaṁ jāliniyā devakaññāya anuruddhattherassa
  dinnavatthasadisaṁ. Tampi khomādīnaṁyeva anulomaṁ hoti tesu
  aññatarabhāvato. Majjhimassa purisassa vidatthiṁ sandhāya dve
  vidatthiyotiādi vuttaṁ. Iminā dīghato vaḍḍhakīhatthappamāṇaṁ vitthārato
  tato upaḍḍhappamāṇaṁ vikappanupaganti dasseti. Tathāhi
  sugatavidatthi nāma idāni majjhimassa purisassa tisso vidatthiyo
  vaḍḍhakīhatthena diyaḍḍho hattho hotīti kuṭikārasikkhāpadaṭṭhakathāyaṁ vuttaṁ.
  Tasmā sugataṅgulena dvādasaṅgulaṁ vaḍḍhakīhatthena diyaḍḍho hatthoti
  siddhaṁ. Evañca katvā sugataṅgulena aṭṭhaṅgulaṁ vaḍḍhakīhatthappamāṇanti
  idaṁ āgatamevāti. Taṁ atikkāmayatoti ettha tanti
  cīvaraṁ kālaṁ vā parāmasati. Tassa yo aruṇoti tassa
  cīvaruppādadivasassa yo atikkanto aruṇo. Cīvaruppādadivasena saddhinti
  cīvaruppādadivasassa atikkantāruṇena saddhinti attho.
  Divasasaddena hi taṁtaṁdivasanissito aruṇo vutto. Bandhitvāti
  rajjuādīhi bandhitvā. Veṭhetvāti vatthādīhi veṭhetvā.
      [83] Vacanīyoti saṅghaṁ apekkhitvā vuttaṁ. Aññathāpi
  vattabbanti ettha yāyakāyaci bhāsāya padapaṭipāṭiyā avatvāpi
  atthamatte vutte vaṭṭatīti vadanti. Tenāti āpattiṁ
-------------------------------------------------
[page 138]
  Paṭiggaṇhantena. Paṭiggāhakena passasīti vutte desakena vattabbavacanaṁ
  dasseti āma passāmīti. Puna paṭiggāhakena vattabbavacanamāha
  āyatiṁ saṁvareyyāsīti. Evaṁ vutte puna desakena vattabbavacanaṁ
  sādhu saṭṭhu saṁvarissāmīti. Iminā attano āyatiṁ saṁvare
  patiṭṭhitabhāvaṁ dasseti. Dvīsu pana sambahulāsu vāti dvīsu sambahulāsu
  vā āpattīsu. Purimanayeneva vacanabhedo veditabboti ñattiyaṁ
  āpattiṁ sarati vivaratīti ettha dve āpattiyoti vā sambahulā
  āpattiyoti vā vattabbanti adhippāyo. Cīvaradānepīti
  nissaṭṭhacīvarassa dānepi. Vatthuvasenāti cīvaragaṇanāya. Gaṇassa
  vuttā pāliyevettha pālīti dvīsupi imāhaṁ āyasmantānaṁ
  nissajjāmīti vacane visesābhāvato vuttaṁ. Evaṁ .pe. Vattuṁ
  vaṭṭatīti vatvā tattha kāraṇamāha ito garukatarānīti ādiṁ.
  Tattha itoti ito nissaṭṭhacīvaradānato. Ñattikammato
  ñattidutiyakammaṁ garukataranti āha ito garukatarānīti. Imāhaṁ
  cīvaranti ettha imaṁ cīvarantipi paṭhanti.
      [84] Na idha saññā rakkhatīti idaṁ vematikaṁ anatikkantasaññiñca
  sandhāya vuttaṁ. Yopi evaṁsaññī tassāpīti nakevalaṁ
  atikkante atikkantasaññissa athakho vematikassa
  anatikkantasaññissapīti attho. Na idha saññā rakkhatīti ādinā
-------------------------------------------------
[page 139]
  Vuttamatthaṁ sesattikepi atidissati. Esa nayo sabbatthāti esa
  nayo avinaṭṭhādīsupīti aññesaṁ cīvaresu upacikādīhi khāyitesu
  mayhampi cīvaraṁ khāyitanti evaṁsaññī hotīti ādinā yojetabbanti
  dasseti. Atthato aviluttassa visesamāha pasayhāvahāravasenāti.
  Theyyāvahāravasena gahitaṁ hi naṭṭhanti adhippetaṁ. Pasayhāvahāravasena
  gahitaṁ viluttanti. Anāpatti aññena kataṁ paṭilabhitvā
  paribhuñjatīti idaṁ nisīdanasanthataṁ sandhāya vuttaṁ. Yaṁ yena hi
  purāṇasanthatassa sāmantā sugatavidatthiṁ anādiyitvā aññaṁ navaṁ
  nisīdanasanthataṁ kataṁ tassa taṁ nissaggiyaṁ hoti tasmā anāpatti
  aññena kataṁ paṭilabhitvā paribhuñjatīti idaṁ parassa nissaggiyaṁ
  aparassa paribhuñjituṁ vaṭṭatīti imamatthaṁ sādheti. Paribhogaṁ
  sandhāya vuttanti anatikkante atikkantasaññissa vematikassa ca
  paribhuñjantasseva dukkaṭaṁ. Na pana aparibhuñjitvā ṭhapentassāti
  adhippāyo.
      [85] Ticīvaraṁ adhiṭṭhātunti nāmaṁ vatvā adhiṭṭhātuṁ. Na
  vikappetunti nāmaṁ vatvā na vikappetuṁ. Esa nayo sabbattha.
  Tasmā ticīvarādīni adhiṭṭhahantena imaṁ saṅghāṭiṁ adhiṭṭhāmīti ādinā
  nāmaṁ vatvā adhiṭṭhātabbaṁ. Vikappentena pana imaṁ saṅghāṭinti
  ādinā tassa tassa cīvarassa nāmaṁ aggahetvāva imaṁ cīvaraṁ
-------------------------------------------------
[page 140]
  Tuyhaṁ vikappemīti vikappetabbaṁ. Ticīvaraṁ vā hotu aññaṁ vā
  yadi taṁtaṁ nāmaṁ gahetvā vikappeti avikappitaṁ hoti
  atirekacīvaraṭṭhāneyeva tiṭṭhati. Tato paraṁ vikappetunti catummāsato
  paraṁ vikappetvā paribhuñjituṁ anuññātanti tīsupi gaṇṭhīpadesu
  vuttaṁ. Keci pana tato paraṁ vikappetvā yāva āgāmisaṁvacchare
  vassānaṁ cātummāsaṁ tāva ṭhapetuṁ anuññātantipi vadanti. Tato
  paraṁ vikappetuṁ anujānāmīti ettāvatā vassikasāṭikaṁ
  kaṇḍupaṭicchādiṁ ca taṁtaṁ nāmaṁ gahetvā vikappetuṁ anuññātanti
  evamatthonagahetabbotatoparaṁvassikasāṭikādināmasseva abhāvato.
  Tasmā tato paraṁ vikappentenāpi nāmaṁ gahetvā na vikappetabbaṁ
  ubhinnampi tato paraṁ vikappetvā paribhogassa anuññātattā.
  Tathā vikappitaṁ aññanāmena adhiṭṭhahitvā paribhuñjitabbanti tīsupi
  gaṇṭhīpadesu vuttaṁ.
      [86] Paccuddharāmīti ṭhapemi. Pariccajāmīti vā attho.
  Imaṁ saṅghāṭiṁ adhiṭṭhāmīti ettha imaṁ cīvaraṁ saṅghāṭiṁ adhiṭṭhāmīti
  evampi vattuṁ vaṭṭatīti gaṇṭhīpadesu vuttaṁ. Tampi imaṁ cīvaraṁ
  parikkhāracolaṁ adhiṭṭhāmīti iminā sameti. Kāyavikāraṁ karontenāti
  hatthena cīvaraṁ parāmasantena vā cālentena vā. Duvidhanti
  sammukhaparammukhabhedena duvidhaṁ. Hatthapāseti idaṁ dvādasahatthaṁ
-------------------------------------------------
[page 141]
  Sandhāya vuttaṁ. Tasmā dvādasahatthabbhantare ṭhitaṁ imanti vatvā
  adhiṭṭhātabbaṁ tato paraṁ etanti vatvā adhiṭṭhātabbanti keci
  vadanti. Gaṇṭhīpadesu panettha na kiñci vuttaṁ. Pāliyaṁ
  aṭṭhakathāyañca sabbattha hatthapāsoti aḍḍhateyyahattho vuccati.
  Tasmā idha visesakappanāya kāraṇaṁ gavesitabbaṁ. Sāmantavihāro
  nāma yattha tadaheva gantvā nivattituṁ sakkā. Sāmantavihāreti
  ca idaṁ desanāsīsamattaṁ. Tasmā ṭhapitaṭṭhānaṁ sallakkhetvā dūre
  ṭhitampi adhiṭṭhātabbanti vadanti. Ṭhapitaṭṭhānaṁ sallakkhetvāti ca
  idaṁ ṭhapitaṭṭhānasallakkhaṇaṁ anucchavikanti katvā vuttaṁ.
  Cīvarasallakkhaṇamevettha pamāṇaṁ. Adhiṭṭhahitvā ṭhapitavatthehīti
  parikkhāracolanāmena adhiṭṭhahitvā ṭhapitavatthehi. Adhiṭṭhānato pubbe
  saṅghāṭiādivohārassa abhāvato imaṁ paccuddharāmīti
  parikkhāracolassa visuṁ paccuddharavidhiṁ dasseti. Parikkhāracolanāmena pana
  adhiṭṭhitattā imaṁ parikkhāracolaṁ paccuddharāmīti vuttepi nevatthi
  dosoti viññāyati. Paccuddharitvā puna adhiṭṭhātabbānīti idañca
  saṅghāṭiādicīvaranāmena adhiṭṭhahitvā paribhuñjitukāmaṁ sandhāya vuttaṁ.
  Parikkhāracolanāmeneva adhiṭṭhahitvā paribhuñjantassa pana pubbe
  katādhiṭṭhānameva adhiṭṭhānaṁ. Adhiṭṭhānakiccaṁ natthīti iminā ca
  kappabindudānakiccampi natthīti dasseti. Muṭṭhipañcakāditicīvarappamāṇayuttaṁ
-------------------------------------------------
[page 142]
  Sandhāya ticīvaraṁ panāti ādi vuttaṁ. Parikkhāracolaṁ
  adhiṭṭhātunti parikkhāracolaṁ katvā adhiṭṭhātuṁ. Baddhasīmāyaṁ
  avippavāsasīmāsammatisabbhāvato cīvaravippavāsepi nevatthi dosoti
  na tattha dupparihāratāti āha abaddhasīmāyaṁ dupparihāranti.
  Anatirittappamāṇāti sugatavidatthiyā dīghaso cha vidatthiyo tiriyaṁ
  aḍḍhateyyavidatthiṁ ca anatikkantappamāṇāti attho. Nanu ca
  vassikasāṭikā vassānātikkamena kaṇḍupaṭicchādi ābādhavūpasamena
  adhiṭṭhānaṁ vijahati teneva mātikaṭṭhakathāyaṁ vassikasāṭikā
  vassānamāsātikkamenāpi kaṇḍupaṭicchādi ābādhavūpasamenāpi adhiṭṭhānaṁ
  vijahatīti vuttaṁ tasmā tato paraṁ paccuddharitvā vikappetabbāti
  kasmā vuttaṁ sati hi adhiṭṭhāne paccuddhāro yuttoti. Ettha
  tāva tīsupi gaṇṭhīpadesu idaṁ vuttaṁ paccuddharitvāti idaṁ
  paccuddharaṇaṁ sandhāya na vuttaṁ paccuddharitvāti pana vassikasāṭikabhāvato
  apanetvāti evamattho gahetabbo tasmā hemantassa
  paṭhamadivasato paṭṭhāya antodasāhe vassikasāṭikā vassikasāṭikabhāvato
  apanetvā vikappetabbāti imamatthaṁ dassetuṁ tato paraṁ
  paccuddharitvā vikappetabbāti vuttaṁ. Keci pana yathā kaṭhinamāsabbhantare
  uppannaṁ cīvaraṁ kaṭhinamāsātikkame nissaggiyaṁ hoti evamayaṁ
  vassikasāṭikāpi vassānamāsātikkame nissaggiyā hoti tasmā
-------------------------------------------------
[page 143]
  Kattikapuṇṇamīdivase paccuddharitvā tato paraṁ hemantassa
  paṭhamadivase vikappetabbāti evamattho gahetabbo paccuddharitvā
  tato paraṁ vikappetabbāti padayojanā veditabbāti ca vadanti.
  Taṁ na yuttaṁ. Kaṭhinamāse uppannaṁ hi cīvaraṁ atirekacīvaraṭṭhāne
  ṭhitattā avasānadivase anadhiṭṭhitaṁ kaṭhinamāsātikkame nissaggiyaṁ
  hoti. Ayaṁ pana vassikasāṭikā adhiṭṭhahitvā ṭhapitattā na tena
  sadisāti vassānātikkame kathaṁ nissaggiyā hoti anadhiṭṭhitāvikappitameva
  hi taṁtaṁkālātikkame nissaggiyaṁ hoti tasmā
  hemantepi vassikasāṭikā dasāhaṁ parihāraṁ labhatiyeva. Evaṁ
  kaṇḍupaṭicchādipi ābādhavūpasamena adhiṭṭhānaṁ vijahati tato paraṁ dasāhaṁ
  parihāraṁ labhati dasāhaṁ pana anatikkamitvā vikappetabbāti.
  Keci pana adhiṭṭhānabhedalakkhaṇena avuttattā vassikasāṭikā
  vassānamāsātikkamepi kaṇḍupaṭicchādi ābādhe vūpasantepi adhiṭṭhānaṁ
  na vijahati tasmā tato paraṁ paccuddharitvā vikappetabbāti
  idaṁ vuttanti vadanti. Taṁ mātikaṭṭhakathāya na sameti
  samantapāsādikāya pana sameti. Tathāhi vassikasāṭikā
  vassānamāsātikkamenāpi kaṇḍupaṭicchādi ābādhavūpasamenāpi adhiṭṭhānaṁ
  vijahatīti idaṁ samantapāsādikāyaṁ natthi. Parivāraṭṭhakathāyañca atthāpatti
  hemante āpajjati no gimheti ettha idaṁ vuttaṁ
-------------------------------------------------
[page 144]
  Kattikapuṇṇamāsiyā pacchime pāṭipadadivase vikappetvā ṭhapitaṁ
  vassikasāṭikaṁ nivāsento hemante āpajjati. Kurundiyaṁ pana
  kattikapuṇṇamīdivase apaccuddharitvā hemante āpajjatīti vuttaṁ.
  Tampi suvuttaṁ. Cātummāsaṁ adhiṭṭhātuṁ tato paraṁ vikappetunti
  hi vuttanti. Tattha mahāaṭṭhakathāyaṁ nivāsanapaccayā dukkaṭaṁ
  vuttaṁ. Kurundaṭṭhakathāyaṁ pana apaccuddhārapaccayā. Tasmā
  kurundiyaṁ vuttanayenāpi vassikasāṭikā vassānamāsātikkamepi
  adhiṭṭhānaṁ na vijahatīti paññāyati. Kurundiyaṁ hi vassānaṁ cātummāsaṁ
  adhiṭṭhātuṁ tato paraṁ vikappetunti vacanato yadi kattikapuṇṇamāyaṁ
  na paccuddhareyya avijahitādhiṭṭhānā vassikasāṭikā hemantaṁ
  sampattā vikappanakkhette adhiṭṭhānasabbhāvato dukkaṭaṁ janeti
  tasmā kattikapuṇṇamāyaṁeva paccuddharitvā hemante vikappetabbāti
  iminā adhippāyena kattikapuṇṇamīdivase apaccuddharitvā
  hemante āpajjatīti vuttaṁ. Tasmā vīmaṁsitvā yuttataraṁ
  gahetabbaṁ. Nahānatthāya anuññātattā vaṇṇabhedamattarattāpi
  cesā vaṭṭatīti vuttaṁ. Dve pana na vaṭṭantīti dvinnaṁ
  adhiṭṭhānābhāvato vuttaṁ. Sace vassāne aparā vassikasāṭikā
  uppannā hoti purimaṁ vassikasāṭikaṁ paccuddharitvā vikappetvāva
  adhiṭṭhātabbāti vadanti. Pamāṇayuttanti dīghaso sugatavidatthiyā
-------------------------------------------------
[page 145]
  Dve vidatthiyo vitthārato diyaḍḍhā dasā vidatthīti iminā
  pamāṇena yuttaṁ. Pamāṇikāti sugatavidatthiyā dīghaso catasso
  vidatthiyo tiriyaṁ dve vidatthiyoti evaṁ vuttappamāṇayuttā.
  Paccuddharitvā vikappetabbāti ettha yaṁ vattabbaṁ taṁ heṭṭhā
  vuttameva. Sakiṁ adhiṭṭhitaṁ adhiṭṭhitameva hoti na puna paccuddhariyati
  kālaparicchedābhāvatoti vadanti. Apare pana ekavacanenapi
  vaṭṭatīti dassanatthaṁ sakiṁ adhiṭṭhitaṁ adhiṭṭhitamevāti vuttanti vadanti.
  Ubhayathāpi assa vacanassa idha vacane apubbaṁ payojanaṁ na dissati.
  Teneva mātikaṭṭhakathāyaṁ imasmiṁ ṭhāne sakiṁ adhiṭṭhitaṁ adhiṭṭhitameva
  hotīti idaṁ padaṁ na vuttaṁ. Attano santakabhāvato mocetvā
  ṭhapitaṁ sandhāya mahāpaccariyaṁ anāpatti vuttāti vadanti. Iminā
  bhesajjaṁ cetāpessāmīti idaṁ mātuyā dassāmīti ṭhapentena
  adhiṭṭhātabbaṁ. Idaṁ bhesajjassa idaṁ mātuyāti vibhajitvā
  sasantakabhāvato mocite adhiṭṭhānakiccaṁ natthīti adhippāyo.
  Senāsanaparikkhāratthāya dinnapaccattharaṇeti ettha anivāsetvā
  apārupitvā ca kevalaṁ mañcapīṭhesuyeva attharitvā paribhuñjiyamānaṁ
  paccattharaṇaṁ attano santakampi anadhiṭṭhātuṁ vaṭṭatīti vadanti. Heṭṭhā
  pana paccattharaṇampi adhiṭṭhātabbamevāti avisesena vuttattā
  attano santakaṁ adhiṭṭhātabbamevāti amhākaṁ khanti. Vīmaṁsitvā
-------------------------------------------------
[page 146]
  Gahetabbaṁ.
      [87] Hīnāyāvattanenāti sikkhaṁ apaccakkhāya gihibhāvupagamanenāti
  tīsupi gaṇṭhīpadesu vuttaṁ. Taṁ yuttaṁ aññassa dāne viya
  cīvare nirālayabhāveneva pariccattattā. Keci pana
  hīnāyāvattanenāti bhikkhuniyā gihibhāvupagamanenāti evamatthaṁ gahetvā
  bhikkhu pana vibbhamantopi yāva sikkhaṁ na paccakkhāti tāva
  bhikkhuyevāti adhiṭṭhānaṁ na vijahatīti vadanti. Taṁ na gahetabbaṁ
  bhikkhuniyā hīnāyāvattanenāti visesetvā avuttattā. Bhikkhuniyāva
  gihibhāvupagamane adhiṭṭhānavijahanaṁ visuṁ vattabbaṁ natthi tassā
  vibbhamaneneva assamaṇībhāvato. Sikkhāpaccakkhānenāti pana idaṁ sace
  bhikkhuliṅge ṭhitova sikkhaṁ paccakkhāti tassa kāyalaggampi cīvaraṁ
  adhiṭṭhānaṁ vijahatīti dassanatthaṁ vuttaṁ. Kaniṭṭhaṅgulinakhavasenāti
  heṭṭhimaparicchedaṁ dasseti. Pamāṇacīvarassāti pacchimappamāṇaṁ
  sandhāya vuttaṁ. Dve cīvarāni pārupantassāti antaragharappavesanatthāya
  suppaṭicchannasikkhāpade vuttanayena saṅghāṭiṁ uttarāsaṅgañca
  ekato katvā pārupantassa. Saṅgharitaṭṭhāneti dvīsupi
  antesu saṅgharitaṭṭhāne. Esa nayoti iminā pamāṇayuttesu
  yatthakatthaci chiddaṁ adhiṭṭhānaṁ vijahati mahantesu tato parena chiddaṁ
  adhiṭṭhānaṁ na vijahatīti ayamattho dassito. Sabbesūti
-------------------------------------------------
[page 147]
  Ticīvarādibhedesu sabbacīvaresu. Aññaṁ pacchimappamāṇaṁ nāma natthīti
  sutte āgataṁ natthīti adhippāyo. Idāni tameva vibhāvetuṁ yaṁ
  hītiādi vuttaṁ. Taṁ atikkāmayato chedanakaṁ pācittiyanti
  vuttattā āha tato uttariṁ paṭisiddhattāti. Taṁ na sametīti
  parikkhāracolassa vikappanupagapacchimaṁ pacchimappamāṇanti gahetvā
  itaresaṁ ca ticīvarādīnaṁ muṭṭhipañcakādibhedaṁ pacchimappamāṇaṁ sandhāya
  esa nayoti ādivacanaṁ na sameti tādisassa pacchimappamāṇassa
  sutte abhāvatoti adhippāyo. Andhakaṭṭhakathāyaṁ vuttavacanaṁ na
  sametīti imināva paṭikkhepena vikappanupagapacchimassa anto
  yatthakatthaci chiddaṁ adhiṭṭhānaṁ vijahatīti ayampi nayo paṭikkhittoyevāti
  daṭṭhabbaṁ. Ticīvaraṁ hi ṭhapetvā sesacīvaresu chiddena adhiṭṭhānavijahanaṁ
  nāma natthi. Tasmā adhiṭṭhahitvā ṭhapitesu sesacīvaresu
  vikappanupagapacchimaṁ appahontaṁ katvā khaṇḍākhaṇḍikaṁ chinnesupi
  adhiṭṭhānavijahanaṁ natthi. Sace pana adhiṭṭhānato pubbeyeva tādisaṁ
  hoti acīvarattā adhiṭṭhānakiccaṁ natthi. Khuddakaṁ cīvaranti
  muṭṭhipañcakādibhedappamāṇato anūnameva khuddakacīvaraṁ. Mahantaṁ
  vā khuddakaṁ karotīti ettha tiṇṇaṁ cīvarānaṁ catūsu passesu
  yasmiṁ padese chiddaṁ adhiṭṭhānaṁ na vijahati tasmiṁ padese samantato
  chinditvā khuddakaṁ karontassa adhiṭṭhānaṁ na vijahatīti adhippāyo.
-------------------------------------------------
[page 148]
      [88] Sammukhā vikappanā parammukhā vikappanāti ettha
  sammukhena vikappanā parammukhena vikappanāti evamattho gahetabbo.
  Sannihitāsannihitabhāvanti āsannadūrabhāvaṁ. Āsannadūrabhāvo ca
  adhiṭṭhāne vuttanayeneva veditabbo. Paribhogādayopi vaṭṭantīti
  ettha adhiṭṭhānassāpi antogadhattā sace saṅghāṭiādināmena
  adhiṭṭhahitvā paribhuñjitukāmo hoti adhiṭṭhānaṁ kātabbaṁ no
  ce na kātabbaṁ vikappanameva pamāṇaṁ tasmā atirekacīvaraṁ
  nāma na hoti. Mittoti daḷhamitto. Sandiṭṭhoti diṭṭhamitto
  nātidaḷhamitto. Vikappitavikappanā nāmesā vaṭṭatīti
  adhiṭṭhitādhiṭṭhānaṁ viyāti adhippāyo. Avisesena vuttavacananti cīvarādiṁ
  adhiṭṭheti vassikasāṭikaṁ kaṇḍupaṭicchādiñca vikappetīti avatvā
  sabbacīvarānaṁ avisesena vikappetīti vuttavacanaṁ. Ticīvarasaṅkhepenāti
  ticīvaranīhārena. Saṅghāṭiādiadhiṭṭhānavasenāti vuttaṁ hoti.
      [89] Tuyhaṁ demītiādīsu tasmiṁ kāle na gaṇhitukāmopi
  sace na paṭikkhipati puna gaṇhitukāmatāya sati gahetuṁ vaṭṭatīti
  vadanti. Itthannāmassāti parammukhe ṭhitaṁ sandhāya vadati.
  Tuyhaṁ gaṇhāhīti vutte mayhaṁ gaṇhāmīti vadati sudinnaṁ sugahitañcāti
  ettha yathā parato tava santakaṁ karohīti vutte duddinnampi
  sādhu bhante mayhaṁ gaṇhāmīti vacanena sugahitaṁ hotīti vuttaṁ
-------------------------------------------------
[page 149]
  Evamidhāpi tuyhaṁ gaṇhāhīti vutte sudinnattā mayhaṁ gaṇhāmīti
  avuttepi sudinnamevāti vadanti. Gaṇhāhīti ca āṇattiyā
  gahaṇassa tappaṭibaddhatākaraṇavasena pavattattā tadā gaṇhāmīti
  citte anuppādite pacchā gahetuṁ na labhatīti vadanti. Taṁ na
  yujjatīti vinayakammakaraṇavasena gahetvā dinnattā vuttaṁ. Sace
  pana paro saccatoyeva vissāsaṁ gaṇhāti puna kenaci kāraṇena
  tena dinnaṁ tassa na vaṭṭatīti natthi. Nissaggiyaṁ pana cīvaraṁ
  jānitvā vā ajānitvā vā gaṇhantaṁ mā gaṇhāhīti nivāraṇaṁ
  vattaṁ 1-. Kāyavācāhi kattabbādhiṭṭhānavikappanānaṁ akatattā
  hotīti āha kāyavācato samuṭṭhātīti. Cīvarassa attano
  santakatā jātippamāṇayuttatā chinnapalibodhabhāvo atirekacīvaratā
  dasāhātikkamoti imānettha pañca aṅgāni.
                     Paṭhamakaṭhinasikkhāpadaṁ.
      [90] Dutiye. Athānandatthero kathaṁ okāsaṁ paṭilabhati
  kiṁ karonto ca āhiṇḍatīti āha thero kirātiādiṁ.
  Avippavāseti nimittatthe bhummaṁ. Avippavāsatthanti attho.
  Vippavāsapaccayā yā āpatti tadabhāvatthanti vuttaṁ hoti.
      [91] Evaṁ chinnapalibodhoti evaṁ imehi cīvaraniṭṭhānakaṭhinubbhārehi

  *  *  *  *  *  *
  Footnote: 1 Ma. nivāraṇatthaṁ vuttaṁ.
-------------------------------------------------
[page 150]
  Chinnapalibodho. Adhiṭṭhitesūti ticīvarādhiṭṭhānanayena
  adhiṭṭhitesu. Ticīvarena vippavuṭṭho hotīti rukkho chinno paṭo
  daḍḍhotiādīsu viya avayavepi samudāyavohāro labbhatīti vuttaṁ.
      [92] Parikkhāya vā parikkhittoti imināva samantā
  nadītaḷākādiudakena parikkhittopi parikkhittoyevāti dasseti.
  Ettāvatāti parikkhittoti iminā vacanena. Ākāse aruṇaṁ
  uṭṭhāpetīti gharassa upari ākāse aḍḍhateyyaratanappamāṇaṁ
  atikkamitvā aruṇaṁ uṭṭhāpeti. Gharaṁ nivesanuddositādilakkhaṇameva
  na pana pāṭiyekkaṁ gharaṁ nāma atthīti āha ettha cātiādiṁ.
  Pāliyaṁ vuttanayena sabhāyeti avatvā sabhāyanti paccattavacanaṁ
  sabhāyasaddassa napuṁsakaliṅgatāvibhāvanatthaṁ vuttaṁ.
  Sabhāsaddapariyāyo sabhāyasaddo napuṁsakaliṅgayutto idha vuttoti imamatthaṁ
  dassento liṅgabyattayena sabhā vuttāti āha. Cīvarahatthapāse
  vasitabbaṁ natthīti cīvarahatthapāseyeva vasitabbanti natthi. Yaṁ
  tassā .pe. Na vijahitabbanti ettha tassā vīthiyā sammukhaṭṭhāne
  sabhāyadvārānaṁ gahaṇeneva tattha sabbānipi gehāni sā ca
  antaravīthi gahitāyeva hotīti. Atiharitvā ghare nikkhipatīti taṁ
  vīthiṁ muñcitvā ṭhite aññasmiṁ ghare nikkhipati. Purato vā
  pacchato vā hatthapāseti gharassa hatthapāsaṁ sandhāya vadati.
-------------------------------------------------
[page 151]
  Nivesanādīsupi parikkhittatāya ekupacāratā aparikkhittatāya
  nānūpacāratā ca veditabbāti dassento etenevupāyenātiādimāha.
  Nivesanādīni gāmato bahisanniviṭṭhāni gahitānīti veditabbaṁ.
  Antogāme ṭhitānaṁ hi gāmaggahaṇena gahitattā gāmaparihāroyevāti.
  Sabbatthāpīti gāmādīsu ajjhokāsapariyantesu paṇṇarasasu.
  Parikkhepādivasenāti ettha ādisaddena aparikkhepasseva gahaṇaṁ
  veditabbaṁ na ekakulādīnaṁpi. Ovarako nāma gabbhassa abbhantare
  añño gabbhotipi vadanti. Muṇḍacchadanapāsādoti candikaṅgaṇayutto 1-
  pāsādo. Satthoti jaṅghasattho sakaṭasattho vā. Pariyādiyitvāti
  vinivijjhitvā. Vuttamevatthaṁ vibhāveti anto paviṭṭhena .pe.
  Ṭhito hotīti. Tattha anto paviṭṭhenāti gāmassa nadiyā
  vā anto paviṭṭhena. Nadīparihāro ca labbhatīti ettha
  visuṁ nadīparihārassa avuttattā gāmādīhi aññattha viya
  cīvarahatthapāsoyeva nadīparihāroti tīsupi gaṇṭhīpadesu vuttaṁ.
  Vihārasīmanti avippavāsasīmaṁ sandhāyāha. Vihāraṁ gantvā
  vasitabbanti antosīmāya yatthakatthaci vasitabbaṁ. Satthasamīpeyevāti
  idaṁ yathāvuttābbhantaraparicchedavasena vuttaṁ. Pāliyaṁ nānākulassa
  sattho hoti satthe cīvaraṁ nikkhipitvā hatthapāsā na vijahitabbanti

  *  *  *  *  *  *
  Footnote: 1. ma vedikaṅgaṇayutto.
-------------------------------------------------
[page 152]
  Ettha hatthapāso nāma satthassa hatthapāsoti veditabbaṁ.
  Ekakulassa khetteti aparikkhittaṁ sandhāya vadati. Yasmā
  nānākulassa parikkhitte khette cīvaraṁ nikkhipitvā khettadvāramūle vā
  tassa hatthapāse vā vaṭṭhabbanti vuttaṁ tasmā dvāramūlato
  aññattha antokhettepi vasantena cīvaraṁ hatthapāse katvāyeva
  vasitabbaṁ. Vihāro nāma saparikkhitto vā aparikkhitto vā
  sakalo āvāsoti vadanti. Yasmiṁ vihāreti ettha pana ekaṁ
  gehameva vuttaṁ. Ekakulanānākulasantakatā panettha kārāpakānaṁ
  vasena veditabbā. Chāyāya phuṭṭhokāsassa antoyevāti yadā
  mahāvīthiyaṁ ujukameva gacchantaṁ suriyamaṇḍalaṁ majjhantikaṁ pāpuṇāti
  tadā yaṁ okāsaṁ chāyā pharati taṁ sandhāya vuttaṁ. Agamanapatheti
  yaṁ tadaheva gantvā puna āgantuṁ na sakkā hoti tādisaṁ
  sandhāya vuttaṁ.
      [93] Nadiṁ otaratīti hatthapāsaṁ muñcitvā otarati.
  Na āpajjatīti paribhogapaccayā dukkaṭaṁ nāpajjati. Tenāha
  so hītiādiṁ. Aparibhogārahattāti imināva nissaggiyacīvaraṁ
  anissajjitvā paribhuñjantassa dukkaṭaṁ acittakanti siddhaṁ. Ekaṁ
  pārupitvā ekaṁ aṁsakūṭe ṭhapetvā gantabbanti idaṁ bahunnaṁ
  sañcāraṭṭhāne evaṁ akatvā gamanaṁ na sāruppanti katvā vuttaṁ.
-------------------------------------------------
[page 153]
  Bahigāme ṭhapetvā .pe. Vinayakammaṁ kātabbanti vuttattā
  adhiṭṭhāne viya parammukhā ṭhitampi nissaggiyaṁ cīvaraṁ nissajjituṁ
  nissaṭṭhacīvarañca dātuṁ vaṭṭatīti veditabbaṁ. Gamane saussāhattā
  nissayo pana na paṭippassambhatīti vuttaṁ. Muhuttaṁ sayitvā .pe.
  Nissayo ca paṭippassambhatīti ettha ussāhe apariccattepi
  gamanassa upacchinnattā puna uṭṭhāya saussāhaṁ gacchantānampi
  antarā aruṇe uṭṭhite nissayo paṭippassambhatiyevāti vadanti.
  Parato muhuttaṁ ṭhatvāti etthāpi eseva nayo. Aññamaññassa
  vacanaṁ aggahetvā gatāti ettha sace evaṁ gacchantā purāruṇā
  aññamaññaṁ passissāmāti ussāhaṁ vināva gatā honti
  aruṇuggamane nissayapaṭippassaddhi na vattabbā paṭhamataraṁyeva
  paṭippassambhanato. Atha purāruṇā passissāmāti saussāhāva gacchanti
  nissayapaṭippassaddhiyeva na vattabbā. Evañca sati saha aruṇassa
  uggamanā nissayo paṭippassambhatīti kasmā vuttaṁ. Vuccate.
  Saussāhattā paṭhamataraṁ paṭippassaddhi na vuttā. Satipi ca
  saussāhabhāve ekato gamanassa upacchinnattā muhuttaṁ ṭhatvāti
  ettha viya saha aruṇuggamanā paṭippassaddhiyeva vuttā.
  Antosīmāya gāmanti avippavāsasīmāsammatiyā pacchā patiṭṭhāpitagāmaṁ
  sandhāya vadati gāmaṁ anto katvā avippavāsasīmāsammatiyā
-------------------------------------------------
[page 154]
  Abhāvato. Neva cīvarāni nissaggiyāni hontīti avippavāsasīmābhāvato
  vuttaṁ. Na nissayo paṭippassambhatīti saussāhabhāvato.
  Antarāmaggeyeva ca nesaṁ aruṇaṁ uggacchatīti dhammaṁ sutvā
  āgacchantānaṁ aruṇaṁ uggacchati. Asatiyāpi gacchatīti asatiyā
  attano cīvaraṁ apaccuddharitvā therassa ca cīvaraṁ apaccuddharāpetvā
  gacchati. Evaṁ gate tasmiṁ pacchā therena saritvā
  paṭipajjitabbavidhiṁ dasseti attano cīvaraṁ paccuddharitvā daharassa cīvaraṁ
  vissāsena gahetvā ṭhapetabbanti. Gantvā vattabbanti āgatakiccaṁ
  niṭṭhapetvā vihāraṁ gatena paṭipajjitabbavidhiṁ dasseti.
  Adhiṭṭhitacīvaratā anatthatakaṭhinatā aladdhasammatitā rattivippavāsoti
  imānettha cattāri aṅgāni.
                     Dutiyakaṭhinasikkhāpadaṁ.
      [94] Tatiye. Pāliyaṁ cīvarapaccāsāya nikkhipitunti ettha
  cīvarapaccāsāya satiyā nikkhipitunti evamattho gahetabbo.
  Bhaṇḍikābaddhāni bhaṇḍikabaddhānītipi paṭhanti. Bhaṇḍikaṁ katvā
  baddhānīti attho. Niṭṭhitacīvarasmiṁ bhikkhunāti ettha
  purimasikkhāpade viya sāmivaseneva karaṇavacanassa attho veditabbo.
  Anatthate kaṭhine cīvaramāse bhikkhuno uppannaṁ cīvaraṁ anadhiṭṭhitaṁ avikappitaṁ
  tasmiṁ māse ṭhapetuṁ vaṭṭatīti āha ekaṁ pacchimakattikamāsaṁ
-------------------------------------------------
[page 155]
  Ṭhapetvāti. Keci pana kālepi ādissa dinnaṁ etaṁ akālacīvaranti
  vacanato anatthate kaṭhine pacchimakattikamāsasaṅkhāte cīvaramāse
  uppannacīvarassāpi paccāsācīvare asati dasāhaparihāroyeva tato
  paraṁ ṭhapetuṁ na vaṭṭatīti vadanti. Taṁ aṭṭhakathāya na sameti.
  Tathāhi accekacīvarasikkhāpadaṭṭhakathāyaṁ pavāraṇamāsassa
  juṇhapakkhapañcamiyaṁ uppannassa accekacīvarassa anatthate kaṭhine
  ekādasadivasādhiko māso atthate kaṭhine ekādasadivasādhikā pañca māsā
  parihāroti vuttaṁ. Tameva ca parihāraṁ sandhāya chaṭṭhito paṭṭhāya
  pana uppannaṁ anaccekacīvarampi paccuddharitvā ṭhapitaṁ ticīvarampi
  etaṁ parihāraṁ labhatiyevāti vuttaṁ. Tasmā cīvaramāse dasāhato
  paraṁ anadhiṭṭhitaṁ avikappitampi ṭhapetuṁ vaṭṭati. Yadi evaṁ kālepi
  ādissa dinnaṁ etaṁ akālacīvaranti idaṁ kasmā vuttanti ce.
  Akālacīvarasāmaññato atthuddhāravasena vuttaṁ paṭhamāniyate sotassa
  raho viya. Ekādasamāse sattamāse ca uppannaṁ hi cīvaraṁ
  vuṭṭhavassehi sesehi ca sammukhībhūtehi bhājetuṁ labbhatīti akālacīvaraṁ
  nāma jātaṁ. Kāle pana saṅghassa idaṁ akālacīvaraṁ dammīti
  anuddisitvā saṅghassa dammīti dinnaṁ vuṭṭhavassehiyeva bhājetabbaṁ na
  aññehīti kālacīvaranti vuccati. Ādissa dinnaṁ pana sammukhībhūtehi
  sabbehiyeva bhājetabbanti akālacīvaraṁ tasmā kālepi ādissa
-------------------------------------------------
[page 156]
  Dinnassa vuṭṭhavassehi sesehi ca sampattehi bhājanīyattā
  akālacīvarasāmaññato kālepi ādissa dinnaṁ etaṁ akālacīvaranti
  atthuddhāravasena vuttaṁ. Yadi evaṁ ekapuggalassa vā idaṁ tuyhaṁ
  dammīti dinnanti kasmā vuttaṁ. Na hi puggalassa ādissa dinnaṁ
  kenaci bhājanīyaṁ hotīti. Nāyaṁ virodho ādissa vacanasāmaññato
  labbhamānamatthaṁ dassetuṁ tathā vuttattā. Evaṁ pana avatvāti
  tato ce uttarinti imassa māsaparamato uttarinti padabhājanaṁ
  avatvā. Tāva uppannaṁ paccāsācīvaranti paccattavacanaṁ attano
  gatikaṁ karotīti karaṇakiriyāya kattubhāvato. Antarā uppannaṁ hi
  paccāsācīvaraṁ māsaparamaṁ mūlacīvaraṁ ṭhapetuṁ adatvā attano
  dasāhaparamatāyaeva paricchindatīti attano gatikaṁ karoti. Tato uddhaṁ
  mūlacīvaranti ettha pana mūlacīvaranti paccattavacanaṁ. Vīsatimadivasato
  uddhaṁ hi uppannaṁ paccāsācīvaraṁ dasāhaparamaṁ gantuṁ adatvā mūlacīvaraṁ
  attanā saddhiṁ karaṇasambandhatāmattena sakakālavasena paricchindatīti
  attano gatikaṁ karoti. Paccāsācīvaraṁ pana labhitvā visuṁ ṭhapentassa
  dasāhaṁ anatikkante natthi tappaccayā āpatti. Pāliyaṁ dasāhā
  kāretabbanti ettha dasāhāti karaṇatthe nissakkavacanaṁ. Dasāhenāti
  attho. Pañcahuppannetiādiṁ rassaṁ katvāpi paṭhanti. Ekavīse
  uppanne .pe. Navāhā kāretabbantiādi paccāsācīvarassa
-------------------------------------------------
[page 157]
  Uppannadivasaṁ ṭhapetvā vuttaṁ. Aññaṁ paccāsācīvaraṁ .pe.
  Kāretabbanti idaṁ satiyāeva paccāsāya vuttanti veditabbaṁ. Sace
  pana ito paṭṭhāya cīvaraṁ na labhissāmīti paccāsāya upacchinnāya
  mūlacīvaraṁ dasāhaṁ ce sampattaṁ tadaheva adhiṭṭhātabbaṁ.
  Paccāsācīvarampi parikkhāracolaṁ adhiṭṭhātabbanti paṭhamataraṁ uppannaṁ visabhāgaṁ
  paccāsācīvaraṁ sandhāya vadati. Aññamaññanti aññaṁ aññaṁ.
  Ayameva vā pāṭho. Aṅgaṁ panettha paṭhamakaṭhine vuttasadisameva.
  Kevalaṁ hi tattha dasāhātikkamo idha māsātikkamoti ayaṁ viseso.
                     Tatiyakaṭhinasikkhāpadaṁ.
      [95] Catutthe. Bhattavissagganti pālipadassa bhattakiccanti
  attho veditabbo. Bhattasaṁvidhānantipi keci. Tattha nāma
  tvanti imassāpi so nāma tvanti attho veditabbo. Tāya
  nāma tvanti keci.
      [96] Pitā ca mātā ca pitaro. Pitūnaṁ pitaro pitāmahā.
  Tesaṁ yugo pitāmahayugo. Tasmā yāva sattamā pitāmahayugā
  pitāmahadvandāti evamettha attho daṭṭhabbo. Evaṁ hi
  pitāmahaggahaṇeneva mātāmahopi gahitoti. Yāva sattamā
  pitāmahayugāti vacanato heṭṭhā ca uddhañca aṭṭhamayugo ñāti nāma
  na hoti. Desanāmukhamevetanti pitāmahayugāti pitāmahaggahaṇaṁ
-------------------------------------------------
[page 158]
  Desanāmukhaṁ pitāmahīmātāmahīādīnampi adhippetattā. Pitu mātā
  pitāmahī mātu pitā mātāmaho mātu mātā mātāmahī.
  Ettha kiñcāpi pañcasatasākiyādīnaṁ vasena bhikkhubhāve ṭhatvā
  parivattaliṅgāya bhikkhuniyā ca vasena ekato upasampannā bhikkhunī
  labbhati tathāpi pakatiniyāmeneva dassetuṁ bhikkhunī nāma
  ubhatosaṅghe upasampannāti vuttaṁ. Kappaṁ katvāti vacanato
  dinnakappameva pācittiyaṁ janetīti vadanti. Purāṇacīvaraṁ nāma sakiṁ
  nivatthampi sakiṁ pārutampīti idaṁ nidassanamattanti āha antamaso
  paribhogasīsenātiādiṁ. Kāyena phusitvā paribhogoyeva paribhogo
  nāmāti kurundiyaṁ adhippāyo.
      [97] Kāyavikāraṁ katvāti idaṁ yāva orato ṭhapetīti padaṁ
  tāva sabbapadesu sambandhitabbaṁ. Yathā sā dhovāpetukāmo
  ayanti jānāti evaṁ kāyavikāraṁ katvāti attho. Kāyavikāraṁ
  katvāti vacanato kāyavācāhi kiñci vikāraṁ akatvā hatthena hatthe
  dentassāpi anāpatti. Antodvādasahatthe okāseti idaṁ
  visesanaṁ yathāsambhavaṁ yojetabbaṁ. Tathāhi hatthena hatthe dentassa
  pādamūle ca ṭhapetvā dentassa antodvādasahatthe okāseti
  idaṁ vattabbanti natthi aññathā asambhavato. Sati hi sambhave
  byabhicāre ca visesanaṁ sātthakaṁ hoti. Upari khipatītiādīni
-------------------------------------------------
[page 159]
  Pana sandhāya idaṁ visesanaṁ vuttaṁ. Tasmā antodvādasahatthe
  okāse ṭhatvā upari khipantassa aññassa hatthe pesentassa 1-
  ca āpatti. Upacāraṁ pana muñcitvā kāyavācāhi vikāraṁ
  katvā āṇāpentassāpi anāpatti. Upacāreti
  antodvādasahatthameva okāsaṁ vadati. Upacāraṁ muñcitvāti
  dvādasahatthupacāraṁ muñcitvā. Ekena vatthunāti paṭhamaṁ katvā niṭṭhāpitaṁ
  sandhāya vuttaṁ. Rajane anāpattīti rajanaṁ paccāsiṁsantassāpi
  dhovitvā ānehīti vuttattā anāpatti anāṇattiyā katattā.
  Avuttā dhovatīti imināva avuttā rajati avuttā ākoṭetīti
  idampi vuttameva hotīti āha avuttā dhovatīti iminā lakkhaṇena
  anāpattīti. Sambahulā āpattiyo āpajjatīti pācittiyena
  saddhiṁ dve dukkaṭāni āpajjati. Yathāvatthukanti nissaggiyamevāti
  attho. Pañca satāni parimāṇametāsanti pañcasatā. Cīvaraṁ
  dhovāti .pe. Āṇāpentassāti ettha tāya dhovanaṁ
  paccāsiṁsantassāpi anāpatti. Purāṇacīvaratā upacāre ṭhatvā
  aññātikāya bhikkhuniyā āṇāpanaṁ tassā dhovanādīni cāti imānettha
  tīṇi aṅgāni.
                  Purāṇacīvarasikkhāpadaṁ catutthaṁ.

  *  *  *  *  *  *
  Footnote: 1 Ma. dentassa.
-------------------------------------------------
[page 160]
      [98] Pañcame. Appaññatte sikkhāpadeti gaṇamhā
  ohīyanasikkhāpade appaññatte. Vihāravāranti vihārapaṭijagganavāraṁ.
  Koṭṭhāsasampattīti sakalāṅgapaccaṅgasampatti.
  Sabbapariyantanti chaṭṭhassa aññacīvarassa abhāvā pañcannaṁ cīvarānaṁ
  ekamekaṁ sabbesaṁ pariyantanti sabbapariyantaṁ. Antaravāsakādīsu
  hi pañcasu ekamekaṁ aññassa chaṭṭhassa abhāvā pañcannaṁ antameva
  hoti. Athavā pañcasu cīvaresu ekamekaṁ attano aññassa
  dutiyassa abhāvā antameva hotīti sabbameva pariyantanti
  sabbapariyantaṁ. Sabbaso vā pariyantanti sabbapariyantaṁ. Tenāha
  aññaṁ .pe. Natthīti. Yathā tassa manoratho na pūratīti
  sarīrapāripūriṁ passissāmīti tassa uppanno manoratho na pūrati.
  Evaṁ hatthataleyeva dassetvāti sarīraṁ adassetvāva dātabbaṁ
  cīvaraṁ hatthatale handāti dassetvā. Vihatthatāyāti
  vigatahatthatāya. Agahaṇatāya apaccayatāya appaṭisaraṇatāyāti vuttaṁ
  hoti. Samabhitunnattāti pīḷitattā. Parivattetabbaṁ parivaṭṭaṁ.
  Parivaṭṭameva pārivaṭṭakaṁ. Parivattetvā diyyamānanti attho.
  Upacāreti dvādasahatthupacāraṁ sandhāya vadati. Upacāraṁ vā
  muñcitvā khipantīti dvādasahatthaṁ muñcitvā orato ṭhapenti.
-------------------------------------------------
[page 161]
  Aññatra pārivaṭṭakāti yaṁ antamaso harītakakhaṇḍampi datvā
  vā dassāmīti ābhogaṁ katvā vā pārivaṭṭakaṁ gaṇhāti taṁ
  ṭhapetvā. Taṁ acittakabhāvena na sametīti yathā aññātikāya
  ñātikasaññissa vematikassa ca gaṇhato acittakattā āpatti
  evamidhāpi bhikkhuniyā santakaṁ idanti ajānitvā gaṇhatopi
  āpattiyevāti adhippāyo. Vassāvāsikaṁ detīti puggalikaṁ katvā
  deti. Paṁsukūlaṁ attano atthāya ṭhapitabhāvaṁ jānitvā gaṇhantenāpi
  aññassa santakaṁ gahitaṁ nāma na hotīti āha sace pana
  saṅkārakūṭādīsūtiādiṁ. Assāmikaṁ hi paṁsukūlanti vuccati.
  Paṁsukūlaṁ adhiṭṭhahitvāti assāmikaṁ idanti saññaṁ uppādetvā.
  Evaṁ pana paṁsukūlasaññaṁ anuppādetvā gaṇhituṁ na vaṭṭati.
      [99] Aññātikāya aññātikasaññīti tikapācittiyanti ettha
  itisaddo ādiattho. Tīṇi parimāṇamassa tikaṁ. Tikañca taṁ
  pācittiyañcāti tikapācittiyaṁ. Tīṇi pācittiyānīti attho.
  Pattatthavikādiṁ yaṅkiñcīti anadhiṭṭhānupagaṁ sandhāya vadati. Cīvaraṁ
  nāma channaṁ cīvarānaṁ aññataraṁ cīvaraṁ vikappanupagaṁ pacchimanti hi
  vuttattā adhiṭṭhānupagaṁ yaṅkiñci na vaṭṭati. Tenevāha
  vikappanupagapacchimacīvarappamāṇantiādiṁ. Yasmā bhisicchavi mahantāpi
  senāsnasaṅgahitattā cīvarasaṅkhaṁ na gacchatīti neva adhiṭṭhānupagā
-------------------------------------------------
[page 162]
  Na vikappanupagā ca. Tasmā anadhiṭṭhānupagasāmaññato vuttaṁ
  sacepi mañcappamāṇā bhisicchavi hoti vaṭṭatiyevāti. Ko pana
  vādo pattatthavikādīsūti mahatiyāpi tāva bhisicchaviyā
  anadhiṭṭhānupagattā anāpatti tato khuddakataresu anadhiṭṭhānupagesu
  pattatthavikādīsu kimeva vattabbanti adhippāyo. Paṭiggahaṇaṁ kiriyā
  aparivattanaṁ akiriyā. Vikappanupagacīvaratā pārivaṭṭakābhāvo
  aññātikāya hatthato gahaṇanti imānettha tīṇi aṅgāni.
                 Cīvarapaṭiggahaṇasikkhāpadaṁ pañcamaṁ.
      [100] Chaṭṭhe. Paṭikiṭṭhoti nihīno. Lāmakoti attho.
  Lolajātikoti lolasabhāvo. Paṭuyeva paṭṭho. Tenāha
  chekotiādiṁ. Kismiṁ viyāti ettha kismiṁ viyāti nipātapadena samānatthaṁ
  kiṁsu viyāti nipātapadanti āha kiṁsu viyāti. Kiṁ viyāti attho.
  Dukkhaṁ viyāti adhippāyo. Tenāha kileso viyātiādiṁ.
  Dhammavasena upacāravasena nimantanā dhammanimantanāti pālipadassa
  attho veditabbo. Sace pana vadeyyātha bhante yenatthoti idaṁ
  saccameva vuttaṁ siyā pavāritoyeva hoti. Yasmā pana
  pavāretvāpi adātukāmo appavāritaṭṭhāneyeva tiṭṭhati tasmā
  bhagavā pavāritāpavāritabhāvaṁ avicāretvā ñātako te upananda
  aññātakoti ñātakāñātakabhāvaṁyeva vicāresi. Musiṁsūti vilumpiṁsu.
-------------------------------------------------
[page 163]
      [101] Anupubbakathāti anupubbena vinicchayakathā.
  Sesaparikkhārānaṁ saddhivihārikehi gahitattā nivāsanapārupanamattameva
  avasiṭṭhanti āha nivāsanapārupanamattaṁyeva haritvāti.
  Saddhivihārikānaṁ tāva āgamanassa vā anāgamanassa vā ajānanatāya
  vuttaṁ therehi neva tāva .pe. Bhañjitabbanti. Paresampi
  atthāya labhantīti attano cīvaraṁ dadamānā sayaṁ sākhābhaṅgena
  paṭicchādetvā denti tesaṁ atthāyapi bhañjituṁ labhanti. Tiṇena
  vā paṇṇena vā paṭicchādetvā āgantabbanti vacanato īdisesu
  bhūtagāmapātabyatāpi anuññātāyeva hotīti āha neva
  bhūtagāmapātabyatāya pācittiyaṁ hotīti. Na tesaṁ dhāraṇe dukkaṭanti
  tesaṁ titthiyaddhajānaṁ dhāraṇepi dukkaṭaṁ natthi. Yāni ca tesaṁ
  vatthāni dentīti sambandho. Therānaṁ sayameva dinnattā vuttaṁ
  acchinnacīvaraṭṭhāne ṭhitattāti. Yadi laddhiṁ gaṇhāti
  titthiyapakkantako nāma hoti tasmā vuttaṁ laddhiṁ aggahetvāti.
  No ce hoti saṅghassa vihāracīvaraṁ vā .pe. Āpatti dukkaṭassāti
  iminā antarāmagge paviṭṭhavihārato nikkhamitvā aññattha attanā
  abhirucitaṭṭhānaṁ gacchantassa dukkaṭaṁ vuttaṁ. Imināva yaṁ āvāsaṁ
  paṭhamaṁ upagacchatīti vuttaṁ antarāmagge ṭhitavihārampi sace naggo
  hutvā āgacchati dukkaṭamevāti veditabbaṁ. Yadi evaṁ tattha kasmā
-------------------------------------------------
[page 164]
  Na vuttanti ce. Anokāsattā. Tattha hi anujānāmi bhikkhave
  acchinnacīvarassa vā .pe. Cīvaraṁ viññāpetunti iminā sambandhena
  saṅghikampi cīvaraṁ nivāsetuṁ pārupituñca anujānanto yaṁ āvāsaṁ
  paṭhamaṁ .pe. Gahetvā pārupitunti āha. Tasmā tattha
  anokāsattā dukkaṭaṁ na vuttaṁ. Vihāracīvaranti senāsanacīvaraṁ.
  Vilimikāhīti paṭapilotikāhi. Tassa uparīti bhūmattharaṇassa upari.
  Videsagatenāti aññaṁ civaraṁ alabhitvā videsagatena. Ekasmiṁ
  .pe. Ṭhapetabbanti ettha lesena gahetvā agatattā ṭhapentena
  ca saṅghikaparibhogavasena ṭhapitattā aññasmiṁ senāsane niyamitampi
  aññattha ṭhapetuṁ vaṭṭatīti vadanti. Paribhogenevāti aññaṁ cīvaraṁ
  alabhitvā paribhuñjanena. Paribhogajiṇṇanti yathā tena cīvarena
  sarīraṁ paṭicchādetuṁ na sakkā evaṁ jiṇṇaṁ. Kappiyavohārenevāti
  kayavikkayāpattito mocanatthaṁ vuttaṁ. Viññāpentassāti imasseva
  atthaṁ vibhāveti cetāpentassa parivattāpentassāti. Attano
  dhanena hi viññāpanaṁ nāma parivattanamevāti adhippāyo.
  Saṅghavasena pavāritānaṁ viññāpane vattaṁ dasseti pamāṇameva vaṭṭatīti.
  Saṅghavasena hi pavārite sabbesaṁ sādhāraṇattā adhikaṁ viññāpetuṁ
  na vaṭṭati. Yaṁyaṁ pavāretīti yaṁyaṁ cīvarādiṁ dassāmīti pavāreti.
  Viññāpanakiccaṁ natthīti vināva viññattiyā diyyamānattā
-------------------------------------------------
[page 165]
  Viññāpetvā kiṁ karissatīti adhippāyo. Aññassatthāyāti etthāpi
  ñātakānaṁ pavāritānanti idaṁ anuvattatiyevāti āha attano
  ñātakapavāritetiādiṁ. Vikappanupagacīvaratā samayābhāvo
  aññātakaviññatti tāya ca paṭilābhoti imānettha cattāri aṅgāni.
                 Aññātakaviññattisikkhāpadaṁ chaṭṭhaṁ.
      [102] Sattame. Pāliyaṁ paggāhikasālanti dussavāṇijakānaṁ
  āpaṇaṁ. Paggahikasālantipi paṭhanti. Abhīti upasaggoti tassa
  atthavisesābhāvaṁ dasseti. Tenāha haritunti atthoti.
  Varasaddassa icchāyaṁ vattamānattā āha icchāpeyyāti. Daṭṭhu
  khematoti ettha gāthābandhavasena anunāsikalopo daṭṭhabbo.
  Sāntaranti antaravāsakasahitaṁ. Uttaranti uttarāsaṅgaṁ. Assa
  cīvarassāti sāditabbacīvarassa. Acchinnasabbacīvareneāti acchinnāni
  sabbāni tīṇi cīvarāni assāti acchinnasabbacīvaro tenāti
  attho. Yassa hi acchinnasamaye tīṇi cīvarāni sannihitāni honti
  tāni sabbāni acchinnānīti so acchinnasabbacīvaroti vuccati.
  Teneva acchinnasabbacīvarena ticīvarikenāti vuttaṁ. Ticīvarikenāti
  hi acchinnasamaye ticīvarassa sannihitabhāvaṁ sandhāya vuttaṁ na
  pana vinayatecīvarikabhāvaṁ dhutaṅgatecīvarikabhāvaṁ vā sandhāya. Evaṁ
  paṭipajjitabbanti santaruttaraparamantena bhikkhunā tato cīvaraṁ
-------------------------------------------------
[page 166]
  Sāditabbanti vuttavidhinā paṭipajjitabbaṁ. Aññenāti
  acchinnāsabbacīvarena. Yassa tīsu cīvaresu ekaṁ vā dve vā cīvarāni
  acchinnāni honti tenāti attho. Aññathāpīti santaruttaraparamanti
  vuttavidhānato aññathāpi. Yassa hi tīsu dve cīvarāni
  acchinnāni honti ekaṁ sāditabbaṁ ekasmiṁ acchinne na
  sāditabbanti na tassa santaruttaraparamasādiyanaṁ sambhavati ayameva
  ca attho padabhājanena vibhāvito tenāha taṁ vibhāgaṁ dassetunti.
  Keci pana ticīvarikenāti vuttattā ticīvaraṁ parikkhāracolavasena
  adhiṭṭhahitvā paribhuñjato tasmiṁ naṭṭhe bahūnipi gahetuṁ labbhatīti
  vadanti. Taṁ na gahetabbaṁ. Padabhājanassa hi adhippāyaṁ
  dassentena yasmā pana acchinnasabbacīvarena .pe. Taṁ vibhāgaṁ
  dassetunti vuttaṁ. Padabhājane ca na tādiso attho upalabbhati.
  Tasmā taṁ na gahetabbameva. Yampi mātikaṭṭhakathāyaṁ vuttaṁ yassa
  adhiṭṭhitacīvarassa tīṇi naṭṭhānīti tatthāpi adhiṭṭhitaggahaṇaṁ
  sarūpakathanamattanti gahetabbaṁ. Na pana ticīvarādhiṭṭhānena
  adhiṭṭhitacīvarassevāti evamattho gahetabbo pāliyaṁ aṭṭhakathāyañca tathā
  atthassa asambhavato. Na hi ticīvarādhiṭṭhānena adhiṭṭhitacīvarasseva
  idaṁ sikkhāpadaṁ paññattanti sakkā viññātuṁ. Purimasikkhāpade
  hi acchinnacīvarassa aññātakaviññattiyā anuññātattā pamāṇaṁ
-------------------------------------------------
[page 167]
  Ajānitvā viññāpanavatthusmiṁ pamāṇato sādiyanaṁ anujānantena
  bhagavatā idaṁ sikkhāpadaṁ paññattaṁ tasmā parikkhāracolikassa
  bahumpi sādituṁ vaṭṭatīti ayamattho neva pāliyā sameti na ca
  bhagavato adhippāyaṁ anulometi. Yassa tīṇi naṭṭhāni tena dve
  sāditabbānīti ettha yassa ticīvarato adhikampi cīvaraṁ aññattha
  ṭhitaṁ atthi tadā tassa cīvarassa alabbhanīyabhāvato tenāpi sādituṁ
  vaṭṭatīti veditabbaṁ. Pakatiyāva santaruttarena caratīti
  sāsaṅkasikkhāpadavasena vā avippavāsasammativasena vā tatiyassa alābhena
  vā carati. Dve naṭṭhānīti adhikārattā vuttaṁ dve
  sāditabbānīti. Ekaṁ sādiyanteneva samo bhavissatīti tiṇṇaṁ cīvarānaṁ
  dvīsu naṭṭhesu ekaṁ sādiyantena samo bhavissati ubhinnampi
  santaruttaraparamatāya avaṭṭhānato. Yassa pana ekaṁyeva hotīti aññena
  kenaci kāraṇena vinaṭṭhaṁ sesacīvaraṁ sandhāya vuttaṁ. Sesakaṁ tuyheva
  hotūti dentīti vuttattā pamāṇayuttaṁ gaṇhissāmi sesakaṁ
  āharissāmīti vatvā gahetvā gamanasamayepi sesakampi tumhākaṁyeva
  hotūti vadanti laddhakappiyameva. Pavāritānanti acchinnakālato
  pubbeyeva pavāritānaṁ. Pāliyā na sametīti santaruttaraparamato
  uttariṁ sādiyane anāpattidassanatthaṁ anāpatti ñātakānaṁ
  pavāritānanti vuttattā na sameti. Santaruttaraparamaṁ sādiyantassa
-------------------------------------------------
[page 168]
  Hi āpattippasaṅgoyeva natthi. Sati ca sikkhāpadena
  āpattippasaṅge anāpatti yuttā dassetunti adhippāyo. Keci pana
  pamāṇameva vaṭṭatīti idaṁ sallekhadassanatthaṁ vuttanti vadanti.
  Yasmā panidaṁ .pe. Na vuttanti etthāyaṁ adhippāyo.
  Aññassatthāyāti vuccamāne aññesaṁ atthāya pamāṇaṁ atikkamitvāpi
  gaṇhituṁ vaṭṭatīti āpajjati. Tañca aññassatthāya viññāpanavatthusmiṁ
  paññattattā vatthunā saṁsandiyamānaṁ na sameti. Na hi
  yaṁ vatthuṁ nissāya sikkhāpadaṁ paññattaṁ tasmiṁyeva anāpattivacanaṁ
  yuttanti. Gaṇṭhīpadesu pana tīsupi imassa sikkhāpadassa
  attano sādiyanapaṭibaddhatāvasena pavattattā aññassatthāyāti
  vattuṁ okāsoyeva natthi tasmā na vuttanti kathitaṁ. Idha
  aññassatthāyāti avuttattā aññesaṁ atthāya ñātakapavāritesu
  adhikaṁ viññāpentassa āpattīti ce. Na tattha purimasikkhāpadeneva
  anāpattisiddhito. Tatuttaritā acchinnādikāraṇatā
  aññātakaviññatti tāya ca paṭilābhoti imānettha cattāri aṅgāni.
                   Tatuttarisikkhāpadaṁ sattamaṁ.
      [103] Aṭṭhame. Apimeyyāti pāṭhepi soyevattho.
  Ayyāti pana bahuvacanena āmantanaṁ kataṁ. Apadissāti itthannāmassa
  bhikkhuno dassāmīti evaṁ apadisitvā. Paccayaṁ katvāti
-------------------------------------------------
[page 169]
  Kāraṇaṁ katvā. Uddissāti ettha yo kattāti uddissāti
  iminā vuttauddisanakiriyāya yo kattā. Cīvaraṁ cetāpenti
  parivattenti etenāti cīvaracetāpanaṁ. Nakārāgamaṁ katvā
  cīvaracetāpannanti vuttaṁ. Cīvaracetāpanantipi paṭhanti. Pacuravohāravasenāti
  yebhuyyavohāravasena. Yebhuyyena hi gharasāmikaṁ daṭṭhukāmā
  tassa gharaṁ gacchantīti tatheva bahulavohāro. Byañjanamattamevāti
  attho netabbo natthīti adhippāyo. Samakepi pana anāpattīti
  yadagghanakaṁ so dātukāmo hoti tadagghanake anāpatti mūlaṁ
  vaḍḍhetvā adhikavidhānaṁ anāpannattā. Ettha ca dātukāmomhīti
  attano santike avuttepi dātukāmataṁ sutvā yadagghanakaṁ so
  dātukāmo hoti tadagghanakaṁ āharāpetuṁ vaṭṭati. Agghavaḍḍhanakaṁ
  hīdaṁ sikkhāpadanti ettha agghavaḍḍhanaṁ etassa atthīti
  agghavaḍḍhanakaṁ. Agghavaḍḍhanaṁ sandhāya idaṁ sikkhāpadaṁ paññattanti
  adhippāyo. Cīvaraṁ dehīti saṅghāṭiādīsu yaṅkiñci cīvaraṁ sandhāya
  vadati. Cīvare bhiyyokamyatā aññātakaviññatti tāya ca
  paṭilābhoti imānettha tīṇi aṅgāni.
                  Paṭhamaupakkhaṭasikkhāpadaṁ aṭṭhamaṁ.
      [104] Dutiyaupakkhaṭe vattabbaṁ natthi.
      [105] Rājasikkhāpade pana. Ajjuṇhoti pāṭhe ajjaṇhotipi
-------------------------------------------------
[page 170]
  Paṭhanti. Bhogoti bhuñjitabbo. Yaṁ vuttaṁ mātikaṭṭhakathāyaṁ
  iminā cīvaracetāpannena cīvaraṁ cetāpetvā itthannāmaṁ bhikkhuṁ
  cīvarena acchādehīti idaṁ āgamanasuddhiṁ dassetuṁ vuttaṁ. Sace hi
  idaṁ itthannāmassa bhikkhuno dehīti peseyya. Āgamanassa
  asuddhattā akappiyavatthuṁ ārabbha bhikkhunā kappiyakārakopi
  niddisitabbo na bha vayyāti. Tattha āgamanassa suddhiyā vā asuddhiyā
  vā visesappayojanaṁ na dissati. Satipi hi āgamanassa asuddhabhāve
  dūto attano kusalatāya kappiyavohārena vadati kappiyakārako
  na niddisitabboti idaṁ natthi. Na ca dūtena kappiyavohāravasena
  vutte dāyakena idaṁ kathaṁ pesitanti īdisī vicāraṇā upalabbhati.
  Avicāretvāva taṁ na sakkā jānituṁ. Yadi pana āgamanassa
  asuddhattā kappiyakārako niddisitabbo na bhaveyya. Cīvarādiatthāya
  dūtassa hatthe akappiyavatthumhi pesite sabbattha dāyakena
  kathaṁ pesitanti āpucchitvāva kappiyakārako niddisitabbo bhaveyya.
  Tasmā asatipi āgamanasuddhiyaṁ sace so dūto attano kusalatāya
  kappiyavohāravasena vadati dūtasseva vacanaṁ gahetabbaṁ. Yadi hi
  āgamanasuddhiyevettha pamāṇaṁ mūlasāmikena kappiyavohāravasena
  pesitassa dūtassa akappiyavohāravasena vadatopi kappiyakārako
  niddisitabbo bhaveyya. Tasmā sabbattha dūtavacanameva pamāṇanti
-------------------------------------------------
[page 171]
  Gahetabbaṁ. Iminā cīvaracetāpannenātiādinā pana imamatthaṁ
  dasseti kappiyavasena ābhatampi cīvaramūlaṁ īdisena dūtavacanena
  akappiyaṁ hoti tasmā taṁ paṭikkhipitabbanti. Tenevāha tena
  bhikkhunā so dūto evamassa vacanīyotiādiṁ. Suvaṇṇaṁ rajataṁ
  kahāpaṇo māsakoti imāni hi cattāri nissaggiyavatthūni muttā
  maṇi veḷuriyo saṅkho silā pavāḷaṁ lohitaṅgo masāragallaṁ satta
  dhaññāni dāsīdāsakhettavatthupupphārāmaphalārāmādayoti imāni
  dukkaṭavatthūni ca attano vā cetiyasaṅghagaṇapuggalānaṁ vā atthāya
  sampaṭicchituṁ na vaṭṭanti. Tasmā taṁ sādituṁ na vaṭṭatīti dassanatthaṁ
  na kho mayaṁ āvuso cīvaracetāpannaṁ paṭiggaṇhāmāti vuttaṁ.
  Cīvarañca kho mayaṁ paṭiggaṇhāmāti idaṁ pana attānaṁ uddissa
  ābhatattā vattuṁ vaṭṭati. Tasmā vuttaṁ kālena kappiyanti
  yuttappattakālena. Yadā no attho hoti tadā kappiyacīvaraṁ
  paṭiggaṇhāmāti attho. Veyyāvaccakaroti kiccakaro
  kappiyakārakoti attho 1-. Veyyāvaccakaro niddisitabboti idaṁ atthi
  panāyasmato koci veyyāvaccakaroti kappiyavacanena vuttattā
  anuññātaṁ. Sace pana dūto ko imaṁ gaṇhatīti vā kassa
  demīti vā vadati na niddisitabbo. Ārāmiko vā upāsako

  *  *  *  *  *  *
  Footnote: 1 idha itisaddo icchitabbo.
-------------------------------------------------
[page 172]
  Vāti idaṁ sāruppatāya vuttaṁ. Ṭhapetvā pana pañca sahadhammike
  yokoci kappiyakārako vaṭṭati. Eso kho āvuso bhikkhūnaṁ
  veyyāvaccakaroti idaṁ bhikkhussa kappiyavacanadassanatthaṁ vuttaṁ.
  Evameva hi vattabbaṁ. Etassa dehītiādi na vattabbaṁ.
  So vā cetāpessati vāti ettha eko vāsaddo padapūraṇo.
  Saññatto so mayātiādi pana dūtena evaṁ ārociteyeva taṁ
  codetuṁ vaṭṭati no tassa hatthe datvā gatamattakāraṇenāti
  dassanatthaṁ vuttaṁ. Etāni hi vacanāni .pe. Na vattabboti
  ettha evaṁ vadanto paṭikkhittassa katattā vattabhede dukkaṭaṁ
  āpajjati. Codanā pana hotiyevāti mahāgaṇṭhīpade
  majjhimagaṇṭhīpade ca vuttaṁ. Uddiṭṭhacodanāparicchedaṁ dassetvāti dutiyampi
  vattabbotiādinā dassetvā. Pucchiyamānoti ettha
  pucchiyamānenāti attho gahetabboti āha karaṇatthe paccattavacananti.
  Āgatakāraṇaṁ bhañjatīti āgatakāraṇaṁ vināseti. Ettha keci
  vadanti āgatakāraṇaṁ nāma cīvaraggahaṇaṁ taṁ bhañjatīti vuttattā
  puna taṁ cīvaraṁ yenakenaci ākārena gahetuṁ na vaṭṭatīti. Keci
  pana āgatakāraṇaṁ nāma kāyavācāhi codanā taṁ bhañjatīti
  vuttattā puna taṁyeva yenakenaci ākārena codetuṁ na labbhati
  sace sayameva deti mūlasāmiko vā dāpeti gahetuṁ vaṭṭatīti
-------------------------------------------------
[page 173]
  Vadanti. Apare pana āgatakāraṇaṁ nāma ṭhānaṁ taṁ bhañjatīti
  vuttattā yathā attho me āvuso cīvarenāti ekāya codanāya
  dve ṭhānāni bhañjati evamidhāpi sace āsane nisīdati ekāya
  nisajjāya dve ṭhānāni bhañjati āmisaṁ ce paṭiggaṇhāti
  ekena paṭiggahaṇena dve ṭhānāni bhañjati dhammaṁ ce bhāsati
  dhammadesanasikkhāpade vuttaparicchedāya ekāya vācāya dve ṭhānāni
  bhañjatīti vadanti. Imesaṁ pana sabbesampi vādaṁ ayuttanti
  paṭikkhipitvā tīsupi gaṇṭhīpadesu idaṁ vuttaṁ āgatakāraṇaṁ nāma
  ṭhānameva tasmā na kattabbanti vāritassa pana katattā nisajjādīsu
  katesu chasu ṭhānesu ekaṁ ṭhānaṁ bhañjatīti. Tatra tatra ṭhāne
  tiṭṭhatīti idaṁ codakassa ṭhitaṭṭhānato apakkamma tatra tatra
  uddissa ṭhānaṁyeva sandhāya vuttaṁ. Sāmaṁ vā gantabbaṁ dūto
  vā pāhetabboti idaṁ sabhāvato codetuṁ anicchantenāpi
  kātabbamevāti vadanti.
      [106] Mukhaṁ vivaritvā sayameva kappiyakārakattaṁ upagatoti
  mukhavevaṭikakappiyakārako. Avicāretukāmatāyāti imasmiṁ pakkhe
  natthamhākaṁ kappiyakārakoti idaṁ tādisaṁ karonto kappiyakārako
  natthīti iminā adhippāyena vuttaṁ. Meṇḍakasikkhāpade
  vuttanayeneva paṭipajjitabbanti vatvā idāni taṁ meṇḍakasikkhāpadaṁ
-------------------------------------------------
[page 174]
  Dassento vuttaṁ hetantiādimāha. Idameva hi santi bhikkhave
  manussā saddhā pasannātiādivacanaṁ bhesajjakkhandhake
  meṇḍakavatthumhi vuttattā meṇḍakasikkhāpadanti vuttaṁ. Tattha hi
  meṇḍakena nāma seṭṭhinā santi hi bhante maggā kantārā
  appodakā appabhakkhā na sukarā apātheyyena gantuṁ sādhu
  bhante bhagavā bhikkhūnaṁ pātheyyaṁ anujānātūti yācitena bhagavatā
  anujānāmi bhikkhave pātheyyaṁ pariyesituṁ taṇḍule taṇḍulatthikena
  mugge muggatthikena māse māsatthikena loṇe loṇatthikena
  guḷe guḷatthikena telaṁ telatthikena sappiṁ sappitthikenāti
  vatvā idaṁ vuttaṁ santi bhikkhave manussā saddhā pasannā
  te kappiyakārakānaṁ hatthe hiraññaṁ upanikkhipanti iminā yaṁ
  ayyassa kappiyaṁ taṁ dethāti anujānāmi bhikkhave yaṁ tato
  kappiyaṁ taṁ sādituṁ na tvevāhaṁ bhikkhave kenaci pariyāyena
  jātarūparajataṁ sāditabbaṁ pariyesitabbanti vadāmīti. Hiraññaṁ
  upanikkhipantīti etthāpi bhikkhussa ārocanaṁ atthiyevāti
  gahetabbaṁ. Aññathā aniddiṭṭhakappiyakārakapakkhaṁ bhajatīti na
  codetabbo siyā. Yadi mūlaṁ sandhāya codeti taṁ sāditameva
  siyāti āha mūlaṁ asādiyantenāti. Aññātakāppavāritesu
  viya paṭipajjitabbanti idaṁ attanā codanaṁ ṭhānañca
-------------------------------------------------
[page 175]
  Na kātabbanti dassanatthaṁ vuttaṁ. Aññaṁ pana kappiyakārakaṁ
  pesetvā lokacārittavasena anuyuñjitvāpi kappiyavatthuṁ āharāpetuṁ
  vaṭṭati attānaṁ uddissa nikkhittassa attano santakattāti keci
  vadanti. Taṁ aṭṭhakathāyaṁ aññātakāppavāritesu viya paṭipajjitabbaṁ
  sace sayameva cīvaraṁ ānetvā dadanti gahetabbaṁ no ce
  na kiñci vattabbanti daḷhaṁ katvā vuttattā na gahetabbanti
  amhākaṁ khanti. Na hi aññātakāppavāritaṁ sayaṁ aviññāpetvā
  aññena viññāpetuṁ vaṭṭati na ca yattha aññaṁ pesetvā
  āharāpetuṁ vaṭṭati tattha sayaṁ gantvā āharāpetuṁ na
  vaṭṭatīti sakkā vattuṁ. Yadi cettha aññena āharāpetuṁ vaṭṭati
  aññātakāppavāritesu viya paṭipajjitabbantiādivacanameva niratthakaṁ
  siyā. Dūtenāti imassa byabhicāraṁ dasseti. Sayaṁ āharitvāpīti
  dadantesūti iminā sambandho. Piṇḍapātādīnaṁ atthāyāti
  iminā pana cīvaracetāpannanti imassa byabhicāraṁ dasseti. Eseva
  nayoti vuttattā piṇḍapātādīnaṁ atthāya dinnepi ṭhānacodanādi
  sabbaṁ heṭṭhā vuttanayeneva kātabbaṁ. Paṭiggahaṇepi paribhogepi
  āpattīti paṭiggahaṇe pācittiyaṁ paribhoge dukkaṭaṁ. Sveva
  sāpattikoti dukkaṭāpattiṁ sandhāya vadati. Idañca
  aṭṭhakathāpamāṇeneva gahetabbaṁ. Parassa niddosabhāvadassanatthaṁ sveva
-------------------------------------------------
[page 176]
  Sāpattiko sadosoti vuttaṁ hotītipi vadanti. Codetīti vuttattā
  pana āpattiyā codetīti katvā sveva sāpattikoti idaṁ
  dukkaṭaṁyeva sandhāya vuttaṁ yuttanti tīsupi gaṇṭhīpadesu vuttaṁ.
  Paṭiggahaṇepi paribhogepi āpattiyevāti dukkaṭameva sandhāya vuttaṁ.
  Taḷākassāpi khettasaṅgahitattā tassa paṭiggahaṇepi āpatti
  vuttā. Cattāro paccaye paribhuñjathāti detīti ettha.
  Bhikkhusaṅgho cattāro paccaye paribhuñjatu taḷākaṁ dammīti vā
  catuppaccayaparibhogatthaṁ taḷākaṁ dammīti vā vadati. Vaṭṭatiyeva.
  Ito taḷākato uppanne cattāro paccaye dammīti vutte pana
  vattabbameva natthi. Amhākaṁ ekaṁ kappiyakārakaṁ ṭhapethāti
  vutteti idaṁ īdisaṁyeva sandhāya vuttaṁ. Kappiyakkamena
  sampaṭicchitesu khettataḷākādīsu pana avuttepi kappiyakārakaṁ ṭhapetuṁ
  labbhatiyeva. Yasmā parasantakaṁ nāsetuṁ bhikkhūnaṁ na vaṭṭati tasmā
  na sassakāleti vuttaṁ. Janapadassa sāmikoti imināva yo taṁ
  janapadaṁ vicāreti tenāpi acchinditvā dinnaṁ vaṭṭatiyevāti
  vadanti. Udakavāhakanti udakamātikaṁ. Kappiyavohārepīti ettha
  vidhānaṁ vakkhāmāti pāṭhaseso. Udakavasenāti udakaparibhogatthaṁ.
  Suddhacittānanti kevalaṁ udakaparibhogatthamevāti adhippāyo.
  Alajjinā kārāpite vattabbameva natthīti āha lajjibhikkhunāti.
-------------------------------------------------
[page 177]
  Pakatibhāgo nāma imasmiṁ raṭṭhe catuambaṇamattaṁ. Akaṭṭhapubbaṁ 1-
  navasassaṁ nāma. Aparicchinnabhāgeti ettake bhūmibhāge ettako
  bhāgo dātabboti evaṁ aparicchinnabhāge. Rajjuyā vā daṇḍena
  vāti ettha pādehipi minituṁ na vaṭṭatīti vadanti. Khale vā
  ṭhatvā rakkhatīti ettha ca pana thenetvā gaṇhante disvā mā
  gaṇhathāti nivārento rakkhati nāma. Sace pana avicāretvā
  kevalaṁ tuṇhībhūtova rakkhanatthāya olokento tiṭṭhati vaṭṭati.
  Sacepi tasmiṁ tuṇhībhūte corikāya haranti mayaṁ bhikkhusaṅghassa
  ārocessāmāti evaṁ vattuṁ vaṭṭatīti vadanti. Nīharāpeti
  paṭisāmetīti etthāpi sace pariyāyena vadati vaṭṭatīti vadanti.
  Apubbassa anuppāditattā aññesaṁ vaṭṭatīti āha tasseva taṁ
  akappiyanti. Nanu ca dubbicāritamattena tasseva taṁ akappiyaṁ
  na sabbesaṁ rūpiyasaṁvohāre catutthapatto viya. Vuttaṁ hi tattha
  yo pana rūpiyaṁ asampaṭicchitvā therassa pattaṁ kīṇitvā dehīti
  pahitakappiyakārakena saddhiṁ kammārakulaṁ gantvā pattaṁ disvā
  ime kahāpaṇe gahetvā imaṁ dehīti kahāpaṇe dāpetvā gahito
  ayaṁ patto etasseva bhikkhuno na vaṭṭati dubbicāritattā
  aññesaṁ pana vaṭṭati mūlassa asampaṭicchitattāti. Tasmā yante

  *  *  *  *  *  *
  Footnote: 1 Ma. akaṭṭhapupphaṁ.
-------------------------------------------------
[page 178]
  Āharanti sabbesaṁ akappiyaṁ. Kasmā kahāpaṇānaṁ vicāritattāti
  idaṁ kasmā vuttanti. Ettha keci vadanti kahāpaṇe
  sādiyitvā vicāritaṁ sandhāya evaṁ vuttanti. Saṅghikattā ca
  nissajjituṁ na sakkā tasmā sabbesaṁ na kappatīti tesaṁ
  adhippāyo. Keci pana asādiyitvāpi kahāpaṇānaṁ vicāritattā
  rūpiyasaṁvohāro kato hoti saṅghikattā ca nissajjituṁ na sakkā
  tasmā sabbesaṁ na kappatīti vadanti. Gaṇṭhīpadesu pana tīsupi
  idaṁ vuttaṁ catutthapatto gihisantakānaṁyeva kahāpaṇānaṁ
  vicāritattā aññesaṁ kappati idha pana saṅghikānaṁ vicāritattā
  sabbesaṁ na kappatīti. Sabbesampi vādo tena tena pariyāyena
  yujjatiyeva. Catussāladvāreti bhojanasālaṁ sandhāya vuttaṁ.
  Pariyāyena kathitattāti gaṇhāti avatvā sīmā gatāti pariyāyena
  kathitattā. Pakatibhūmikaraṇatthaṁ heṭṭhā gahitaṁ paṁsunti ādi
  vuttaṁ. Dāsaṁ dammīti ettha manussaṁ dammīti vutte vaṭṭatīti
  vadanti. Kukkuṭasūkarā .pe. Vaṭṭatīti ettha kukkuṭasūkaresu
  diyyamānesu imehi amhākaṁ attho natthi sukhaṁ jīvantu araññe
  visajjethāti vattuṁ vaṭṭati. Khettavatthupaṭiggahaṇā paṭivirato
  hotīti ādivacanato khettādīnaṁ paṭiggahaṇe ayaṁ sabbopi
  vinicchayo vutto. Kappiyakārakassa bhikkhunā niddiṭṭhabhāvo dūtena
-------------------------------------------------
[page 179]
  Appitatā tatuttarivāyāmo tena vāyāmena paṭilābhoti imānettha
  cattāri aṅgāni.
                     Rājasikkhāpadaṁ dasamaṁ.
                     Cīvaravaggo paṭhamo.
      [107] Pāliyaṁ kosiyakāraketi ettha. Kosaṁ karontīti
  kosakārakāti laddhavohārānaṁ pāṇakānaṁ kosato nibbattaṁ kosiyaṁ.
  Taṁ karontīti kosiyakārakā tantavāyā. Saṁhananaṁ saṅghāto
  vināsoti attho. Kosiyamissakanti kosiyatantunā missaṁ.
  Avāyimanti vuttattā vāyitvā ce karonti anāpatti. Anāpatti
  vitānaṁ vāti ādinā vitānādīnaṁ atthāya karaṇepi tenākārena
  paribhogepi anāpatti vuttā. Evampi missetvā katameva hotīti
  iminā vātena āharitvā pātitepi acittakattā āpattiyevāti
  dasseti. Kosiyamissakatā attano atthāya santhatassa
  karaṇakārāpanaṁ paṭilābho cāti imānettha tīṇi aṅgāni.
                   Kosiyasikkhāpadaṁ paṭhamaṁ.
      [108] Suddhakāḷakasikkhāpadaṁ uttānatthameva.
      [109] Dvebhāgasikkhāpade pana. Dve bhāgāti
  ukkaṭṭhaparicchedo kāḷakānaṁ adhikaggahaṇassa paṭikkhepavasena sikkhāpadassa
  paññattattā. Tatiyaṁ odātānaṁ catutthaṁ gocariyānanti ayaṁ
-------------------------------------------------
[page 180]
  Heṭṭhimaparicchedo tesaṁ adhikaggahaṇe paṭikkhepābhāvato. Tasmā
  kāḷakānaṁ bhāgadvayato adhikaṁ na vaṭṭati onakaṁ vaṭṭati.
  Sesānampana vuttappamāṇato adhikampi vaṭṭati. Kāḷakānaṁyeva
  ca adhikaggahaṇassa paṭikkhittattā kāḷakānaṁ upaḍḍhaṁ odātānaṁ
  vā gocariyānaṁ vā upaḍḍhaṁ gahetvāpi kātuṁ vaṭṭatīti vadanti.
  Anāpatti bahutraṁ odātānaṁ bahutaraṁ gocariyānaṁ ādiyitvā karoti
  suddhaṁ odātānaṁ suddhaṁ gocariyānaṁ ādiyitvā karotīti iminā
  taṁ sameti. Kāḷake odāte ca ṭhapetvā sesā gocariyesuyeva
  saṅgahaṁ gacchantīti vadanti. Dve koṭṭhāsā kāḷakānanti ettha
  pana ekassāpi kāḷakalomassa atirekabhāve nissaggiyaṁ hotīti
  mātikaṭṭhakathāyaṁ vuttaṁ. Taṁ dhārayitvā dve tulā ādātabbāti
  vacanato tulādhāraṇāya na sameti. Na hi lome gaṇetvā
  tulādhāraṇā kariyati atha gaṇetvāva dhārayitabbaṁ siyā
  kintulādhāraṇāya tasmā evamettha adhippāyo yutto siyā
  acittakattā sikkhāpadassa pubbe tulāya dhārayitvā tesu lomesu
  ṭhapitesu ekampi lomaṁ tattha pateyya nissaggiyanti. Aññathā
  dubbiññeyyabhāvato dve tulā nādātabbā onakatarāva
  ādātabbā siyuṁ.
                   Dvebhāgasikkhāpadaṁ tatiyaṁ.
-------------------------------------------------
[page 181]
      [110] Chabbassasikkhāpade pana. Yesaṁ no santhate dārakā
  ohadantipi ummihantipi yesaṁ no santhatā undurehipi khajjantīti
  evaṁ pālipadānaṁ sambandho veditabbo. Hada karīsossagge
  miha secaneti saddanayaṁ sandhāyāha vaccampi passāvampi
  karontīti. Pavāraṇauposathapāṭipadadivasesu santhataṁ karitvā puna chaṭṭhe
  vasse paripuṇṇe pavāraṇauposathapāṭipadadivasesu karonto
  chabbassāni karotīti vuccati. Dutiyādito paṭṭhāya karonto pana
  atirekachabbassāni karoti nāma.
                   Chabbassasikkhāpadaṁ catutthaṁ.
      [111] Nisīdanasanthatasikkhāpade pana. Paññāyissatīti sace
  sā katikā manāpā bhavissati manāpatāya bhikkhusaṅgho
  sandississati sace amanāpā amanāpatāya sandississatīti
  adhippāyo. Āraññakaṅgādīni tīṇi pāliyaṁ padhānaṅgavasena vuttāni
  sesānipi te samādayiṁsuyevāti veditabbaṁ. Tenevāha santhate
  catutthacīvarasaññitāyāti. Ujjhitvāti vissajjetvā.
  Nisīdanasanthatattā nivāsanapārupanakiccaṁ natthīti āha sakiṁ nisinnañceva
  nipannañcāti. Vidatthimattanti sugatavidatthiṁ sandhāya vadati.
  Idañca heṭṭhimaparicchedadassanatthaṁ vuttaṁ. Vitānādīnaṁyeva atthāya
  karaṇe anāpattivacanato sace nipajjanatthāya karonti āpattiyevāti
-------------------------------------------------
[page 182]
  Tīsupi gaṇṭhīpadesu vuttaṁ. Akappiyattā pana paribhuñjituṁ
  na vaṭṭatīti vuttaṁ. Idañca nisīdanasanthataṁ nāma nisīdanacīvarameva
  nāññanti vadanti. Nisīdanasikkhāpadepi nisīdanaṁ nāma sadasaṁ
  vuccatīti ca aṭṭhakathāyaṁ cassa santhatasadisaṁ santharitvā ekasmiṁ
  ante sugatavidatthiyā vidatthimatte padese dvīsu ṭhānesu phāletvā
  tisso dasā kariyanti tāhi dasāhi sadasaṁ nāma vuccatīti vacanato
  idhāpi nisīdanaṁ nāma sadasaṁ vuccatīti ca santhate
  catutthacīvarasaññitāyāti ca vacanato taṁ yuttaṁ viya dissati. Keci pana
  nisīdanasanthataṁ eḷakalomāni santharitvā santhataṁ viya karonti taṁ
  avāyimaṁ anadhiṭṭhānupagaṁ nisīdanacīvaraṁ pana channaṁ cīvarānaṁ
  aññatarena kataṁ adhiṭṭhānupagaṁ taṁ karontā ca nantakāni santharitvā
  katasanthatasadisaṁ 1- karontīti vadanti. Vīmaṁsitvā yuttataraṁ gahetabbaṁ.
                  Nisīdanasanthatasikkhāpadaṁ pañcamaṁ.
      [112] Eḷakalomasikkhāpade. Āsumbhīti ettha āsumhisītipi
  paṭhanti. Kilantāti iminā kilantatāya te onamitvā
  pātetuṁ na sakkontīti dasseti. Addhānamaggapaṭipannassāti
  idaṁ vatthumattadīpanavasena pāliyaṁ vuttaṁ. Yatthakatthaci pana dhammena
  labhitvā gaṇhituṁ vaṭṭatiyeva. Tiyojanaparamanti ca gahitaṭṭhānato

  *  *  *  *  *  *
  Footnote: 1 Ma. santhatasadisaṁ.
-------------------------------------------------
[page 183]
  Tiyojanappamāṇaṁ desanti evamattho gahetabbo. Sahatthāti
  karaṇatthe nissakkavacananti āha sahat thanāti. Asante hāraketi
  pāliyaṁ bhikkhuno anurūpatādassanatthaṁ vuttaṁ na pana hārake
  vijjamāne tiyojanabbhantare sahatthā harantassa āpattidassanatthaṁ.
  Tiyojanato bahi bahitiyojananti āha tiyojanato bahi pātetīti.
  Tena haritepi āpattiyevāti saussāhattā anāṇattiyā hatattā
  ca. Satipi hi saussāhabhāve āṇattiyā ce harati anāpatti
  aññaṁ harāpetīti vacanato. Añño harissatīti adhippāyābhāvato
  suddhacittena ṭhapitanti vuttaṁ. Saussāhattāti tiyojanātikkamane
  saussāhattā. Idañca añño harissatīti asuddhacittena ṭhapitaṁ
  sandhāya vuttaṁ. Acittakattāti idaṁ pana suddhacittena ṭhapitaṁ
  sandhāya. Anāpattipāliyā na sametīti tiyojanaṁ haratīti
  ādipāliyā visesato aññaṁ harāpetīti pāliyā ca na sameti.
  Sace sāmikaṁ jānāpetvā ṭhapeti āṇattiyā harāpeti nāmāti
  āha sāmikassa ajānantassevāti. Agacchantepīti gamanaṁ
  upacchinditvā ṭhapitayānepi. Heṭṭhā vā gacchantoti bhūmiyaṁ gacchanto.
  Aññaṁ harāpetīti vacanatoti ettha aññaggahaṇena sāmaññato
  tiracchānagatāpi saṅgahitāti āha aññaṁ harāpetīti vacanato
  anāpattīti. Suṅkaghāṭe āpatti hotīti aññaṁ harāpentassa
-------------------------------------------------
[page 184]
  Āpatti. Tattha anāpattīti aññāvihitassa theyyacittābhāvato
  anāpatti. Taṁ harantassāti puna tiyojanaṁ harantassāti
  mahāgaṇṭhīpade vuttaṁ. Tampana mātikaṭṭhakathāyaṁ aṅgesu
  paṭhamapaṭilābhoti iminā vacanena na sameti. Paṭhamapaṭilābhoti hi idaṁ
  dutiyapaṭilābho āpattiyā aṅgaṁ na hotīti dīpeti. Tasmā
  pāliyaṁ aṭṭhakathāyaṁ ca visesābhāvato acchinnaṁ paṭilabhitvā harantassa
  puna tiyojanātikkamepi anāpatti vuttāti amhākaṁ khanti.
  Aññathā acchinnaṁ paṭilabhitvā puna tiyojanaṁ haratīti vadeyya.
  Vīmaṁsitvā yuttataraṁ gahetabbaṁ. Anāpatti katabhaṇḍeti ettha
  kambalakojavādikatabhaṇḍepi. Pakaticīvare laggalomāni āpattiṁ
  janentiyevāti vadanti. Tanukapattatthavikantare aghaṭṭanatthaṁ
  pakkhipanti. Pakkhittanti kaṇṇacchidde pakkhittaṁ. Nidhānamukhaṁ nāmāti
  iminā katabhaṇḍe saṅkhaṁ na gacchatīti dasseti. Eḷakalomānaṁ
  akatabhaṇḍatā paṭhamapaṭilābho attanā ādāya vā aññassa
  ajānantassa yāne pakkhipitvā vā tiyojanātikkamanaṁ
  āharaṇapaccāharaṇaṁ avāsādhippāyatāti imānettha pañca aṅgāni.
                   Eḷakalomasikkhāpadaṁ chaṭṭhaṁ.
      [113] Eḷakalomadhovāpanasikkhāpadaṁ uttānatthameva.
      [114] Rūpiyasikkhāpade pana. Satthuvaṇṇoti satthunā
-------------------------------------------------
[page 185]
  Samānavaṇṇo. Satthuno vaṇṇo satthuvaṇṇo. Satthuvaṇṇo viya
  vaṇṇo assāti satthuvaṇṇoti majjhapadalopī samāso daṭṭhabbo.
  Pākatiko nāma etarahi pakatikahāpaṇo. Rukkhaphalabījamayoti
  tintiṇikādirukkhānaṁ phalabījena kato. Iccetaṁ sabbampīti
  yathāvuttabhedaṁ sabbampi catubbidhaṁ nissaggiyavatthu hotīti sambandho.
  Jātarūpamāsakoti suvaṇṇakahāpaṇo. Gaṇheyyāti attano atthāya
  diyyamānaṁ vā katthaci ṭhitaṁ vā nippariggahaṁ disvā sayaṁ gaṇheyya.
  Idaṁ ayyassa hotūti evaṁ sammukhā vā asukasmiṁ nāma ṭhāne
  mama hiraññasuvaṇṇaṁ atthi taṁ tuyhaṁ hotūti evaṁ parammukhā
  ṭhitaṁ vā kevalaṁ vācāya vā hatthamuddhāya vā tuyhanti vatvā
  pariccattassa kāyavācāhi appaṭikkhipitvā cittena sādiyanaṁ
  upanikkhittasādiyanaṁ nāma. Sādiyatīti vuttamevatthaṁ vibhāveti
  gaṇhitukāmo hotīti. Idaṁ guttaṭṭhānanti ācikkhitabbanti
  paccayaparibhogaṁyeva sandhāya ācikkhitabbaṁ. Idha nikkhipāhīti vutte
  uggaṇhāpeyya vāti vuttalakkhaṇena nissaggiyaṁ hotīti āha
  idha nikkhipāhīti na vattabbanti. Parato idaṁ gaṇhāti ca
  na vattabbanti etthāpi eseva nayo. Kappiyañca akappiyañca
  nissāya ṭhitaṁ hotīti yasmā tato uppannapaccayaparibhogo kappati
  tasmā kappiyaṁ nissāya ṭhitaṁ yasmā pana dubbicāraṇāya tato
-------------------------------------------------
[page 186]
  Uppannapaccayaparibhogopi na kappati tasmā akappiyaṁ nissāya
  ṭhitanti veditabbaṁ.
      [115] Na tena kiñci kappiyabhaṇḍaṁ cetāpitanti ettha
  cetāpitañca natthi paribhogupāyo tasmā evaṁ vuttaṁ.
  Akappiyaṁ hi nissaggiyavatthuṁ uggaṇhitvā taṁ anissajjitvāva
  cetāpitaṁ kappiyabhaṇḍaṁ saṅghassa nissaṭṭhampi sabbesaṁ na kappati.
  Keci pana yasmā nissaggiyavatthuṁ paṭiggahetvāpi cetāpitaṁ
  kappiyabhaṇḍaṁ saṅghassa nissajjāmīti nissaṭṭhaṁ vināva upāyaṁ paribhuñjituṁ
  vaṭṭati tasmā na tena kiñci kappiyabhaṇḍaṁ cetāpitanti vuttanti
  vadanti. Ārāmikānaṁ vā pattabhāganti idaṁ gihīnaṁ hatthagatopi
  soyeva bhāgoti katvā vuttaṁ. Sace pana tena aññaṁ
  parivattetvā ārāmikā denti paribhuñjituṁ vaṭṭatīti majjhimagaṇṭhīpade
  cūḷagaṇṭhīpade ca vuttaṁ. Tato haritvāti aññesaṁ pattabhāgato
  haritvā. Kasiṇaparikammanti ālokakasiṇaparikammaṁ.
  Mañcapīṭhādīni vāti ettha tato gahitamañcapīṭhādīni parivattetvā
  aññaṁ ce gahitaṁ vaṭṭatīti vadanti. Chāyāpīti bhojanasālādīnaṁ
  chāyāpi. Paricchedātikkantāti gehaparicchedaṁ atikkantā.
  Chāyāya gatagataṭṭhānaṁ gehaṁ nāma na hotīti adhippāyo.
  Maggenapīti ettha sace añño maggo natthi maggaṁ adhiṭṭhahitvā
-------------------------------------------------
[page 187]
  Gantuṁ vaṭṭatīti vadanti. Kītāyāti tena vatthunā kītāya.
  Upanikkhepaṁ ṭhapetvā saṅgho paccaye paribhuñjatīti sace upāsako
  atibahuṁ etaṁ hiraññaṁ idaṁ bhante ajjeva na vināsetabbanti
  vatvā sayaṁ upanikkhepaṁ ṭhapeti aññena vā ṭhapāpeti etaṁ
  upanikkhepaṁ ṭhapetvā tato udayaṁ paribhuñjanto saṅgho paccaye
  paribhuñjati tena vatthunā gahitattā akappiyanti vuttaṁ. Patitokāsaṁ
  asamannāharantena pātetabbanti idaṁ nirapekkhabhāvadassanaparanti
  veditabbaṁ. Tasmā patitaṭṭhāne ñātepi tassa gūthaṁ
  chaḍḍentassa viya nirapekkhabhāvoyevettha pamāṇanti veditabbaṁ.
  Asantasambhāvanāyāti attani avijjamānauttarimanussadhammārocanaṁ
  sandhāya vuttaṁ.
      [116] Theyyaparibhogo nāma anarahassaparibhogo. Bhagavatā
  hi attano sāsane sīlavato paccayā anuññātā na dussīlassa
  dāyakānampi sīlavatoeva pariccāgo na dussīlassa attano
  kārānaṁ mahapphalabhāvassa paccāsiṁsanato. Iti satthārā
  ananuññātattā dāyakehi ca apariccattattā dussīlassa paribhogo
  theyyaparibhogo. Iṇavasena paribhogo iṇaparibhogo.
  Paṭiggāhakato dakkhiṇāvisuddhiyā abhāvato iṇaṁ gahetvā paribhogo
  viyāti attho. Tasmāti sīlavatoti ādinā vuttamevatthaṁ kāraṇabhāvena
-------------------------------------------------
[page 188]
  Paccāmasati. Cīvaraṁ paribhoge paribhogeti kāyato mocetvā
  mocetvā paribhoge. Purebhatta .pe. Pacchimayāmesu
  paccavekkhitabbanti sambandho. Tathā asakkontena
  yathāvuttakālavisesavasena ekasmiṁ divase catukkhattuṁ tikkhattuṁ dvikkhattuṁ sakiṁyeva
  vā paccavekkhitabbaṁ. Sacassa apaccavekkhatova aruṇo uggacchati
  iṇaparibhogaṭṭhāne tiṭṭhatīti ettha hi yo yaṁ mayā cīvaraṁ paribhuttaṁ
  taṁ yāvadeva sītassa paṭighātāya .pe. Hirīkopinapaṭicchādanatthaṁ
  yo mayā piṇḍapāto paribhutto so neva davāyāti ādinā
  sace atītaparibhogapaccavekkhaṇaṁ na kareyya iṇaparibhogaṭṭhāne
  tiṭṭhatīti vadanti. Vīmaṁsitabbaṁ. Senāsanaṁpi paribhoge paribhogeti
  pavese pavese. Evaṁ pana asakkontena purebhattādīsu
  paccavekkhitabbaṁ. Taṁ heṭṭhāvuttanayeneva sakkā viññātunti idha
  visuṁ na vuttaṁ. Satipaccayatāti satiyā paccayabhāvo. Paṭiggahaṇassa
  paribhogassa ca paccavekkhaṇasatiyā paccayabhāvo yujjati.
  Paccavekkhitvāva paṭiggahetabbaṁ paribhuñjitabbañcāti attho. Tenevāha
  satiṁ katvāti ādiṁ. Evaṁ santepīti yadipi dvīsupi ṭhānesu
  paccavekkhaṇā yuttā evaṁ santepi. Apare panāhu satipaccayatāti
  sati bhesajjaparibhogassa paccayabhāve paccayeti attho.
  Evaṁ santepīti paccaye satipīti. Taṁ tesaṁ matimattaṁ. Tathāhi
-------------------------------------------------
[page 189]
  Paccayasannissitasīlaṁ paccavekkhaṇāya visujjhati na paccayasabbhāvamattena.
  Nanu ca paribhoge karontassa anāpattīti iminā
  pāṭimokkhasaṁvarasīlaṁ vuttaṁ tasmā paccayasannissitasīlassa
  pāṭimokkhasaṁvarasīlassa ca ko visesoti. Vuccate. Purimesu tāva tīsu
  paccayesu viseso pākaṭoyeva. Gilānapaccaye pana yathā vatiṁ katvā
  rukkhamūle gopite tassa phalānipi rakkhitāniyeva honti evameva
  paccavekkhaṇāya paccayasannissitasīle rakkhite tappaṭibaddhaṁ
  pāṭimokkhasaṁvarasīlampi nipphannaṁ nāma hoti. Gilānapaccayaṁ apaccavekkhitvā
  paribhuñjantassa ca sīlaṁ bhijjamānaṁ pāṭimokkhasaṁvarasīlameva
  bhijjati. Paccayasannissitasīlampana pacchābhattapurimayāmādīsu yāva
  aruṇuggamanā apaccavekkhantasseva bhijjati. Purebhattaṁ hi
  apaccavekkhitvāpi gilānapaccayaṁ paribhuñjantassa anāpatti. Idametesaṁ
  nānākaraṇaṁ. Evaṁ paccayasannissitasīlassa visuddhiṁ dassetvā
  teneva pasaṅgena sabbāpi visuddhiyo dassetuṁ catubbidhā hi suddhīti
  ādimāha. Tattha sujjhati etāyāti suddhi. Yathādhammaṁ desanāva
  suddhi desanāsuddhi. Vuṭṭhānassāpi cettha desanāyaeva saṅgaho
  daṭṭhabbo. Chinnamūlāpattīnaṁ pana abhikkhutāpaṭiññāva desanā.
  Adhiṭṭhānavisiṭṭho saṁvarova suddhi saṁvarasuddhi. Dhammena samena paccayānaṁ
  pariyeṭṭhieva suddhi pariyeṭṭhisuddhi. Catūsu paccayesu vuttavidhinā
-------------------------------------------------
[page 190]
  Paccavekkhaṇāva suddhi paccavekkhaṇasuddhi. Esa tāva suddhīsu
  samāsanayo. Suddhimantesu sīlesu desanā suddhi etassāti
  desanāsuddhi. Sesesupi eseva nayo. Na punevaṁ karissāmīti ettha
  evanti saṁvarabhedaṁ sandhāyāha. Pahāyāti vajjetvā. Akatvāti
  attho. Dātabbaṭṭhena dāyaṁ. Taṁ ādiyantīti dāyādā.
  Ananuññātesu sabbena sabbaṁ paribhogābhāvato anuññātesuyeva ca
  paribhogasabbhāvato bhikkhūhi paribhuñjitabbapaccayā bhagavato santakā.
  Dhammadāyādasuttañcettha sādhakanti dhammadāyādā me bhikkhave
  bhavatha mā āmisadāyādā atthi me tumhesu anukampā kinti
  me sāvakā dhammadāyādā bhaveyyuṁ no āmisadāyādāti evaṁ
  pavattaṁ dhammadāyādasuttañca ettha etasmiṁ atthe sādhakaṁ.
  Avītarāgānaṁ taṇhānaṁ dāsatāya 1- paccayaparibhoge sāmibhāvo natthi.
  Tadabhāvena vītarāgānaṁ tattha sāmibhāvo yathāruciparibhogasabbhāvato.
  Tathāhi te paṭikūlampi appaṭikūlākārena appaṭikūlampi
  paṭikūlākārena tadubhayampi vajjetvā ajjhupekkhanākārena paccaye
  paribhuñjanti dāyakānañca manorathaṁ paripūrenti. Tenāha te hi
  taṇhādāsabyaṁ atītattā sāmino hutvā paribhuñjantīti. Yo
  panāyaṁ sīlavato paccavekkhitaparibhogo so iṇaparibhogassa paccanīkattā

  *  *  *  *  *  *
  Footnote: 1 Ma. taṇhāparavasatāya.
-------------------------------------------------
[page 191]
  Ānaṇyaparibhogo nāma hoti. Yathā hi iṇāyiko attano
  ruciyā icchitadesaṁ gantuṁ na labhati evaṁ iṇaparibhogayutto lobhato
  nissarituṁ na labhatīti tappaṭipakkhattā sīlavato paccavekkhitaparibhogo
  ānaṇyaparibhogoti vuccati. Tasmā nippariyāyato catupparibhogavinimutto
  visuṁyevāyaṁ paribhogoti veditabbo. So idha visuṁ na
  vutto dāyajjaparibhogeyeva vā saṅgahaṁ gacchati. Sīlavāpi hi
  imāya sikkhāya samannāgatattā sekkhotveva vuccati.
  Sabbesanti ariyānaṁ puthujjanānañca. Kathaṁ puthujjanānaṁ ime paribhogā
  sambhavanti. Upacāravasena. Yo hi puthujjanassāpi
  sallekhapaṭipattiyaṁ ṭhitassa paccayagedhaṁ pahāya tattha anupalittena cittena
  paribhogo so sāmiparibhogo viya hoti. Sīlavato pana
  paccavekkhitaparibhogo dāyajjaparibhogo viya hoti dāyakānaṁ manorathassa
  avirādhanato. Teneva vuttaṁ dāyajjaparibhogayeva vā saṅgahaṁ
  gacchatīti. Kalyāṇaputhujjanaparibhoge vattabbameva natthi tassa
  sekkhasaṅgahato. Sekkhasuttaṁ hetassatthassa sādhakaṁ.
      [117] Lajjinā saddhiṁ paribhogo nāma lajjissa santakaṁ
  gahetvā paribhogo. Alajjinā saddhinti etthāpi eseva nayo.
  Ādito paṭṭhāya hi alajjī nāma natthīti iminā diṭṭhadiṭṭhesuyeva
  āsaṅkā na kātabbāti dasseti. Attano bhārabhūtā
-------------------------------------------------
[page 192]
  Saddhivihārikādayo. Sopi nivāretabboti yo passati tena
  nivāretabbo. Yasmā alajjiparibhogo nāma lajjino vuccati tasmā
  āpatti nāma natthīti ubhinnampi alajjibhāvato alajjiparibhogoti
  idaṁ nāmamattameva na labbhatīti vuttaṁ hoti. Āpatti pana
  atthiyevāti vadantīti tīsupi gaṇṭhīpadesu vuttaṁ. Adhammiyoti
  anesanādīhi uppanno. Dhammiyoti bhikkhācariyādīhi uppanno.
  Saṅghasseva detīti bhattaṁ aggahetvā attano laddhasalākaṁyeva deti.
      [118] Sace pana lajjī alajjiṁ paggaṇhāti .pe.
  Antaradhāpetītietthakevalaṁpaggaṇhitukāmatāya evaṁ kātuṁ na vaṭṭati.
  Dhammassa pana sāsanassa sotūnañca anuggahatthāya vaṭṭatīti
  veditabbaṁ. Purimanayena so āpattiyā kāretabboti vuttattā
  imassa āpattiyevāti vadanti. Uddesaggahaṇādinā dhammassa
  paribhogo dhammaparibhogo. Dhammānuggahena gaṇhantassa āpattiyā
  abhāvepi thero tassa alajjibhāvaṁyeva sandhāya pāpo kirāyanti
  ādimāha. Tassa pana santiketi mahārakkhitattherassa santike.
      [119] Rājorodhādayoti ādi idaṁ gaṇhissāmīti
  cetanāmattasabbhāvato vuttaṁ. Asatiyā dinnanti ettha asatiyā dinnaṁ
  nāma apariccattaṁ hoti. Tasmā dasante bandhakahāpaṇādi asatiyā
  dinnaṁ bhikkhunā ca vatthasaññāya paṭiggahitaṁ tato neva rūpiyaṁ dinnaṁ
-------------------------------------------------
[page 193]
  Nāpi paṭiggahitaṁ hotīti ettha āpattidesanakiccaṁ natthi. Taṁ
  pana dāyakānameva paṭidātabbaṁ. Tena akappiyavatthunā te ce
  dāyakā sappiādīni kīṇitvā saṅghassa tassa ca bhikkhuno denti
  sabbesaṁ kappati dāyakānaṁyeva santakattā. Aṭṭhakathāyaṁ pana
  puññakāmehi pariccajitvā dinnameva sandhāya puññakāmā .pe.
  Rūpiye arūpiyasaññī rūpiyaṁ paṭiggaṇhātīti veditabboti vuttaṁ.
  Tasmā pariccajitvā dinnaṁ vatthasaññāya gaṇhatopi
  nissaggiyameva. Tena te dāyakā no ce āgantvā gaṇhanti dāyake
  pucchitvā attano atthāya ce pariccattaṁ saṅghe nissajjitvā
  āpatti desetabbā. Tava colakaṁ passāhīti iminā gihīnaṁ
  santakepi idaṁ gaṇhathātiādi akappiyavohārena vidhānaṁ bhikkhuno
  na kappatīti dīpeti. Ekaparicchedānīti kiriyākiriyabhāvato
  ekaparicchedāni. Jātarūparajatabhāvo attuddesikatā gahaṇādīsu
  aññatarabhāvoti imānettha tīṇi aṅgāni.
                    Rūpiyasikkhāpadaṁ aṭṭhamaṁ.
      [120] Rūpiyasaṁvohārasikkhāpade. Jātarūpādi catubbidhampi
  nissaggiyavatthu idha rūpiyaggahaṇeneva gahitanti āha jātarūparajataparivattananti.
  Paṭiggahitaparivattaneti sāditarūpiyassa parivattane
-------------------------------------------------
[page 194]
  Asādiyitvā vā kappiyena kammena 1- paṭiggahitarūpiyaparivattane.
  Gakārassa kakāraṁ katvā sīsupakanti likhitaṁ. Padabhājane ghanakatanti
  piṇḍakataṁ. Satthuvaṇṇotiādīsu satthuvaṇṇo ca kahāpaṇo
  ca .pe. Ye ca vohāraṁ gacchantīti evaṁ sabbattha samuccayo
  veditabbo. Rūpiye rūpiyasaññīti sakasantakaṁ vadati. Rūpiyaṁ
  cetāpetīti parasantakaṁ. Nissaggiyavatthunā dukkaṭavatthuṁ vā
  kappiyavatthuṁ vā cetāpentassāpi eseva nayoti idaṁ kasmā
  vuttaṁ. Na hi rūpiye rūpiyasaññī arūpiyaṁ cetāpeti nissaggiyaṁ
  pācittiyanti ādittiko pāliyaṁ vuttoti āha yo hītiādiṁ.
  Tassānulomattāti etthāyamadhippāyo rūpiyasaṁvohāro nāma
  nakevalaṁ rūpiyena rūpiyaparivattanameva athakho arūpiye rūpiyasaññī
  rūpiyaṁ cetāpetīti vuttattā arūpiyena rūpiyacetāpanampi
  rūpiyasaṁvohāro nāma hotīti. Ekasmiṁ pakkhepi rūpiye sati
  rūpiyasaṁvohāroyeva hotīti ayamattho avuttopi viññāyatīti arūpiyaṁ
  nāma dukkaṭavatthukappiyavatthūni. Ekantena rūpiyapakkheti ekena
  antena rūpiyapakkheti attho gahetabbo. Ekato rūpiyapakkheti
  vā pāṭho veditabbo. Ekarūpiyapakkhetipi paṭhanti. Tatthāpi
  ekato rūpiyapakkheti ayamevattho gahetabbo. Kappiyavatthunā

  *  *  *  *  *  *
  Footnote: 1. ma gāhena.
-------------------------------------------------
[page 195]
  Kappiyavatthuno kayavikkayepi tāva nissaggiyaṁ hoti dukkaṭavatthunā
  dukkaṭavatthuno kayavikkaye kasmā na hotīti andhakaṭṭhakathāyamadhippāyo.
  Idaṁ sikkhāpadaṁ .pe. Arūpiyena ca rūpiyacetāpanaṁ sandhāya
  vuttanti sambandho. Idhāti imasmiṁ rūpiyasaṁvohārasikkhāpade.
  Tatthāti kayavikkayasikkhāpade. Tenevāti kappiyavatthunāyeva.
      [121] Puna kappiyabhāvaṁ netuṁ asakkuṇeyyattā mahāakappiyo
  nāmāti vuttaṁ. Na sakkā kenaci upāyena kappiyo kātunti
  idaṁ pañcannaṁyeva sahadhammikānaṁ antare parivattanaṁ sandhāya vuttaṁ.
  Gihīhi pana gahetvā attano santakaṁ katvā dinnaṁ sabbesaṁ
  kappatīti vadanti. Na sakkā kenaci upāyena kappiyo kātunti
  pana imināva paṭiggahitarūpiyaṁ anissajjitvāva tena cetāpitaṁ
  kappiyabhaṇḍampi saṅghassa nissaṭṭhaṁ paribhuñjituṁ na vaṭṭatīti siddhaṁ.
  Ye pana paṭiggahitarūpiyaṁ anissajjitvāpi tena parivattitaṁ
  kappiyabhaṇḍaṁ saṅghassa nissaṭṭhaṁ paribhuñjituṁ vaṭṭatīti vadanti. Tesaṁ
  na sakkā kenaci upāyena kappiyo kātunti idaṁ na yujjati.
  Te panettha evaṁ vadanti yasmā nissajjitabbavatthuṁ anissajjitvāva
  uparūpari aññaṁ aññaṁyeva kataṁ tasmā paricchedābhāvato idha
  nissajjituṁ avatvā na sakkā kenaci upāyena kappiyo kātunti
  vuttaṁ paricchedābhāvatoyeva mūle mūlasāmikānaṁ patte ca
-------------------------------------------------
[page 196]
  Pattasāmikānaṁ dinne kappiyo hotīti ca na vuttanti. Yadi
  paṭiggahitarūpiyaṁ anissajjitvā cetāpitaṁ kappiyabhaṇḍaṁ saṅghassa nissaṭṭhaṁ
  vaṭṭati. Evaṁ sante idhāpi avasānavatthuṁ gahetvā saṅghassa
  nissaṭṭhaṁ kasmā na vaṭṭatīti. Yo pana rūpiyaṁ uggaṇhitvā .pe.
  Patte ca pattasāmikānaṁ dinne kappiyo hotīti imināpi
  paṭiggahitarūpiyaṁ anissajjitvā cetāpitaṁ kappiyabhaṇḍampi saṅghassa
  nissaṭṭhaṁ paribhuñjituṁ na vaṭṭatīti siddhaṁ. Yadi taṁ nissaṭṭhaṁ
  paribhuñjituṁ vaṭṭeyya mūle mūlasāmikānaṁ patte ca pattasāmikānaṁ
  dinne kappiyo hotīti na vadeyya. Apare panettha evaṁ vadanti
  yadi saṅghassa nissaṭṭhaṁ hoti rūpiyapaṭiggāhakassa na vaṭṭati
  tasmā tassāpi yathā vaṭṭati tathā dassanatthaṁ mūle mūlasāmikānantiādi
  vuttanti. Dutiyapattasadisoyevāti iminā pañcannampi
  sahadhammikānaṁ na kappatīti dasseti. Tattha kāraṇamāha mūlassa
  sampaṭicchitattāti. Atha mūlassa sampaṭicchitattā
  rūpiyapaṭiggāhakassa tāva akappiyo hotu sesānaṁ pana kasmā na kappatīti
  maññamāno pucchati kasmā sesānaṁ na kappatīti. Kāraṇamāha
  mūlassa anissaṭṭhattāti. Pattassa kappiyavatthubhāvepi sampaṭicchitamūlassa
  nissajjitabbassa anissaṭṭhattā tena gahitapatto
  sesānampi na kappati. Yadi hi tena sampaṭicchitamūlaṁ saṅghamajjhe
-------------------------------------------------
[page 197]
  Nissaṭṭhaṁ siyā tena kappiyena kammena ārāmikādīhi gahetvā
  dinnapatto rūpiyapaṭiggāhakaṁ ṭhapetvā sesānaṁ vaṭṭati. Apare
  pana mūlaṁ sampaṭicchitvā gahitapattopi yadi saṅghassa nissaṭṭho
  sesānaṁ kappatīti vadanti. Evaṁ santepi mūlassa anissaṭṭhattāti
  na vattabbaṁ saṅghassa anissaṭṭhattāti evameva vattabbaṁ.
  Dubbicāritattāti iminā rūpiyasaṁvohāro anena katoti dasseti.
  Aññesaṁ pana vaṭṭatīti yasmānena rūpiyasaṁvohāramattameva kataṁ na
  mūlaṁ sampaṭicchitaṁ tasmā vinayakammavasena saṅghassa nissaṭṭhakālato
  paṭṭhāya aññesaṁ vaṭṭati. Imasmiṁyeva ca atthe pamāṇaṁ
  dassento mahāsumattherassa kirātiādimāha. Apare pana
  dubbicāritattāti iminā kevalaṁ gihisantakabhāvena ṭhite dubbicāritamattaṁ
  vuttaṁ na rūpiyasaṁvohārāpajjanaṁ tasmā rūpiyasaṁvohārābhāvato
  so patto nissajjituṁ na sakkāti tassa na kappati anissaṭṭhopi
  aññesaṁ kappati anissaṭṭhasseva ca aññesaṁ kappiyabhāvadassanatthaṁ
  mahāsumattherassa kirātiādivatthūni udāhaṭāni saṅghassa
  nissajjīti idañca aññesaṁ kappiyattā kevalaṁ saṅghassa
  pariccattabhāvaṁ sandhāya vuttaṁ na pana vinayakammavasena saṅghassa
  nissaṭṭhabhāvaṁ imassa ca atthassa sappissa pūretvāti idaṁ vacanaṁ
  sādhakanti vadanti. Rūpiyapaṭiggahaṇarūpiyasaṁvohāresu yena ekekameva
-------------------------------------------------
[page 198]
  Kataṁ tena tattha tattha vuttanayeneva nissajjitabbaṁ. Yena pana
  paṭiggahitarūpiyeneva saṁvohāro kato tena kathaṁ nissajjitabbanti.
  Nayidaṁ dukkaraṁ. Ahaṁ bhante nānappakārakaṁ rūpiyasaṁvohāraṁ
  samāpajjinti evameva nissajjitabbaṁ.
      [122] Imasmiṁ sikkhāpadepi arūpiye rūpiyasaññī āpatti
  dukkaṭassāti ādittikassa avasānapade anāpattiyā vuttattā
  kappiyavatthuvasena idaṁ tikaṁ vuttanti tiṁsupi gaṇṭhīpadesu vuttaṁ.
  Keci pana arūpiyaggahaṇena kappiyavatthudukkaṭavatthūnaṁ saṅgahoti
  purimapadadvayaṁ kappiyavatthudukkaṭavatthuvasena vuttaṁ avasānapadameva
  kappiyavatthuvasena vuttanti vadanti. Taṁ na yujjati anāpattimissake
  avasānattike saññānānattaṁ ṭhapetvā vatthunānattassa abhāvato.
  Dukkaṭavatthunā pana dukkaṭavatthuno cetāpanaṁ neva idha na tattha
  pāliyaṁ vuttanti vacanamettha sādhakaṁ. Yaṁ attano dhanena
  parivatteti tassa vā dhanassa vā rūpiyabhāvo ceva parivattanañcāti
  imānettha dve aṅgāni.
                  Rūpiyasaṁvohārasikkhāpadaṁ navamaṁ.
      [123] Kayavikkayasikkhāpade. Pāliyaṁ jānāhīti ettha
  upadhārehīti attho. Suṭṭhu upadhāretvā gaṇha idaṁ na manāpanti
  puna dātuṁ na sakkhissasīti adhippāyo. Kayanti parabhaṇḍassa
-------------------------------------------------
[page 199]
  Gahaṇaṁ. Vikkayanti attano bhaṇḍassa dānaṁ. Tenāha iminā
  imaṁ dehītiādiṁ. Yasmā kayitaṁ nāma parassa hatthato gahitaṁ
  vuccati vikkītañca parassa hatthe dinnaṁ tasmā kayitañca hoti
  parabhaṇḍaṁ attano hatthagataṁ karontena vikkītañca attano bhaṇḍaṁ
  parahatthagataṁ karontenāti vuttaṁ. Yadi evaṁ pāliyaṁ yato kayitañca
  hoti vikkītañcāti vatvā attano bhaṇḍaṁ parahatthagataṁ parabhaṇḍaṁ
  attano hatthagatanti kasmā vuttanti āha iminā imanti
  ādivacanānurūpato panātiādiṁ. Imināti hi sakasantakaṁ vuttaṁ.
  Tadanurūpato pāliyaṁ paṭhamaṁ attano bhaṇḍaṁ dassitaṁ na
  kayavikkayapadānurūpato. Taṁ hi viparītato parasantakaggahaṇaṁ
  purekkhitvā ṭhitaṁ.
      [124] Kāmaṁ sesañātakepi imaṁ dehīti vadato viññatti
  na hoti saddhādeyyavinipātanassāpi pana abhāvaṁ dassetukāmo
  mātaraṁ pana pitaraṁ vāti āha. Viññatti na hotīti idaṁ visuṁ
  viññāpanaṁ sandhāya vuttaṁ. Aññaṁ kiñci avatvā evaṁ vadanto
  aññātakaṁ viññāpeti nāmāti āha aññātakaṁ imaṁ dehīti
  vadato viññattīti. Aññaṁ kiñci avatvā imaṁ gaṇhāhīti
  dinnaṁ aññātakassa dinnaṁ nāma hotīti vuttaṁ
  saddhādeyyavinipātananti. Tisso āpattiyoti
 aññātakaviññattisaddhādeyyavinipātanakayavikkayāpattisaṅkhātā
-------------------------------------------------
[page 200]
  Tisso āpattiyo. Idaṁ
  nāma karohīti vadati vaṭṭatīti ettha bhuttosi idāni kasmā na
  karosīti vattumpi vaṭṭati. Nissaggiyaṁ pācittiyanti kiñcāpi
  satiyeva nissaggiyavatthumhi pācittiyaṁ vuttaṁ asatipi pana tasmiṁ
  pācittiyanti idaṁ aṭṭhakathāpamāṇena gahetabbanti dassetuṁ
  kiñcāpītiādi vuttaṁ. Paribhutteti sappiādiṁ sandhāya vuttaṁ. Yaṁ
  attano dhanena parivatteti yena ca parivatteti tesaṁ kappiyavatthutā
  asahadhammikatā kayavikkayāpajjanañcāti imānettha tīṇi aṅgāni.
                   Kayavikkayasikkhāpadaṁ dasamaṁ.
                   Niṭṭhito ca dutiyo vaggo.
      [125] Pattavaggassa paṭhame. Bhaṇḍanti vikketabbabhaṇḍaṁ.
  Yasmā vaṇṇasaddo saṇṭhānajātirūpāyatanakāraṇapamāṇaguṇapasaṁsāsu
  dissati. Mahantaṁ sapparājavaṇṇaṁ abhinimminitvātiādīsu hi
  saṇṭhānaṁ vuccati. Brāhmaṇova seṭṭho vaṇṇo hīno añño
  vaṇṇotiādīsu jāti. Paramāya vaṇṇapokkharatāya samannāgatoti
  ādīsu rūpāyatanaṁ.
          Na harāmi na bhuñjāmi ārā siṅghāmi vārijaṁ
          atha kena nu vaṇṇena gandhatthenoti vuccatīti-
  ādīsu kāraṇaṁ. Tayo pattassa vaṇṇātiādīsu pamāṇaṁ.
-------------------------------------------------
[page 201]
  Kadā saṁbyuḷhā pana te gahapati ime samaṇassa gotamassa
  vaṇṇātiādīsu guṇo. Vaṇṇārahassa vaṇṇaṁ bhāsatītiādīsu
  pasaṁsā. Tasmā vuttaṁ tayo pattassa vaṇṇāti tīṇi pattassa
  pamāṇānīti. Aḍḍhaterasapalā hotati ettha māsānaṁ
  aḍḍhaterasapalāni gaṇhātīti vadanti. Magadhanāḷī nāma cha pasatā
  nāḷīti keci. Aṭṭha pasatāti apare. Tattha purimānaṁ matena
  tipasatāya nāḷiyā dve nāḷiyo ekā magadhanāḷī hoti. Pacchimānaṁ
  matena catuppasatāya nāḷiyā dve nāḷiyo ekā magadhanāḷī.
  Ācariyadhammapālattherena pana pakatiyā catummuṭṭhikaṁ kuḍuvaṁ
  catukkuḍuvaṁ nāḷikaṁ tāya nāḷiyā soḷasa nāḷiyo doṇaṁ taṁ pana
  magadhanāḷiyā dvādasa nāḷiyo hontīti vuttaṁ. Tasmā tena
  nayena magadhanāḷī nāma pañca kuḍuvāni ekañca muṭṭhiṁ ekāya
  muṭṭhiyā tatiyañca bhāgaṁ gaṇhātīti veditabbaṁ. Sabbasambhārasaṅkhatoti
  jirakādisabbasambhārehi saṅkhato. Ālopassa ālopassa
  anurūpanti ettha byañjanassa mattā nāma odanacatutthabhāgoti
  brahmāyusuttassa aṭṭhakathāyaṁ vuttattā ālopassa
  catutthabhāgappamāṇaṁ byañjanaṁ ālopassa anurūpanti gahetabbaṁ. Idha pana
  sūpasseva odanacatutthabhāgappamāṇattaṁ dassetvā ekassa lakkhaṇe
  dassite itarassapi dassitameva hotīti byañjanassa tathā visesetvā
-------------------------------------------------
[page 202]
  Pamāṇaṁ na dassitaṁ. Magadhanāḷiyā upaḍḍhappamāṇo idha patthoti
  āha patthodananti magadhanāḷiyā upaḍḍhanāḷikodananti. Iminā
  ca patthadvayaṁ magadhanāḷīti dassitaṁ hoti. Pattho ca catuppalo
  kuḍuvo catukkuḍuvo patthoti iminā lokiyavohārena veditabbo.
  Bhājanaparibhogenāti udakāharaṇādinā bhājanaparibhogena. Dhoteti
  paribhogāvasānadassanatthaṁ vuttaṁ na pana dhoteyeva dukkaṭaṁ
  āpajjati tato puretaraṁ paribhogakāleyeva āpajjanato.
      [126] Pañcahi dvīhīti idaṁ ettāvatā kāḷavaṇṇatā
  sampajjatīti dassanatthaṁ vuttaṁ. Yadi pana ekenāpi pākena
  kāḷavaṇṇo hoti adhiṭṭhānupagoyevāti vadanti. Hatthānāgatassāpi
  adhiṭṭhātabbabhāvadassanatthaṁ yadi hītiādi vuttaṁ. Iminā ca
  dūre ṭhitampi adhiṭṭhātuṁ vikappetuñca labbhati.
  Ṭhapitaṭṭhānasallakkhaṇañca nappamāṇanti veditabbaṁ. Sutvā vāti
  pattakārakena pesitabhikkhunā anāṇatto kevalaṁ tassa kathentassa
  vacanamattaṁ sutvā. Nappamāṇanti tena apesitattā.
  Sāmantavihāreti idaṁ upacāramattaṁ. Tato dūre ṭhitampi adhiṭṭhātuṁ
  vaṭṭatiyeva. Ṭhapitaṭṭhānaṁ sallakkhetvāti idampi upacāramattaṁ.
  Pattasallakkhaṇamevettha pamāṇaṁ. Patte vā chiddaṁ hotīti
  mukhavaṭṭito heṭṭhā dvaṅgulamattokāsato paṭṭhāya patthakatthaci
-------------------------------------------------
[page 203]
  Chiddaṁ hoti. Sesamettha paṭhamakaṭhine vuttanayameva.
                     Pattasikkhāpadaṁ paṭhamaṁ.
      [127] Dutiyasikkhāpade. Hatthesu piṇḍāya caratīti
  pālipadassa hatthesu labhitabbapiṇḍatthāya caratīti attho veditabbo.
  Tassa so apattoti vacanato so patto adhiṭṭhānampi vijahati
  apattattā. Apattabhāvatoyeva hi pañcabandhanaṁ pattaṁ cetāpetīti
  pāliyaṁ na vuttanti tīsupi gaṇṭhīpadesu vuttaṁ. Keci pana
  apattoti idaṁ aññaṁ pattaṁ viññāpetuṁ vaṭṭatīti dassanatthaṁ
  vuttaṁ so pana patto adhiṭṭhānaṁ na vijahatīti vadanti. Taṁ
  yuttaṁ viya dissati yassa pañca ekāyeva vā dasaṅgulā so
  bandhopi abandhopi apattoyevāti vakkhamānattā. Na hi
  mukhavaṭṭiyā pañcasu ṭhānesu dvaṅgulamattāhi rājīhi adhiṭṭhānaṁ vijahatīti
  sakkā vattuṁ. Ekāya pana rājiyā dasaṅgulāya sace tattha
  vuttappamāṇo chiddo paññāyati. Chiddeneva adhiṭṭhānavijahanaṁ
  siyāti yuttaṁ vattuṁ. Bandhanokāse sata asati vā bandhanavirahito
  patto abandhanoti vutto. Bandhanokāsavirahitoyeva pana
  abandhanokāsoti vutto. Tipusuttakena vā bandhitvāti ettha
  bandhitabboti pāṭho gahetabbo. Purāṇapotthakepi hi ayameva
  pāṭho dissati. Suddhehi .pe. Na vaṭṭatīti idaṁ uṇhabhojane
-------------------------------------------------
[page 204]
  Pakkhitte vilīyamānattā vuttaṁ. Phāṇitaṁ jhāpetvā
  pāsāṇacuṇṇena bandhituṁ vaṭṭatīti pāsāṇacuṇṇena saddhiṁ phāṇitaṁ pacitvā
  tathāpakkena pāsāṇacuṇṇena bandhituṁ vaṭṭati. Anukampāya
  aggaṇhantassa dukkaṭanti vuttattā yassa so patto na ruccati
  tassāpi aggaṇhantassa anāpatti. Teneva mātikaṭṭhakathāyaṁ
  vuttaṁ sace therassa so patto na ruccati appicchatāya vā
  na gaṇhāti vaṭṭatīti. Pattapariyantoti pariyantapatto.
  Avasānapattoti attho. Saṅghamajjhe pattaṁ gāhāpentena alajjiṁ
  aggāhāpetuṁ vaṭṭatīti vadanti. Anujānāmi bhikkhave ādhārakanti
  vuttattā pīṭhādīsu yatthakatthaci ādhāraṁ ṭhapetvā tattha pattaṁ
  ṭhapetuṁ vaṭṭati ādhāraṭṭhapanokāsassa aniyamitattāti vadanti.
  Abhogenāti ayuttaparibhogena.
      [128] Pāliyaṁ abandhanena pattena abandhanaṁ pattaṁ
  ekabandhanaṁ pattaṁ dvibandhanaṁ pattaṁ tibandhanaṁ catubbandhanaṁ
  abandhanokāsaṁ ekadviticatubbandhanokāsaṁ pattaṁ cetāpetīti evaṁ
  ekekena pattena dasadhā dasavidhapattacetāpanavasena ekaṁ
  nissaggiyapācittiyasataṁ vuttaṁ. Imasmiṁ sikkhāpade pamāṇayuttaṁ
  aggahitakāḷavaṇṇampi pattaṁ viññāpentassa āpattiyevāti daṭṭhabbaṁ.
  Adhiṭṭhānūpagapattassa ūnapañcabandhanatā attuddesikatā
-------------------------------------------------
[page 205]
  Akataviññatti tāya ca paṭilābhoti imānettha cattāri aṅgāni.
                  Ūnapañcabandhanasikkhāpadaṁ dutiyaṁ.
      [129] Tatiyasikkhāpade. Yesaṁ maṁsaṁ kappatīti idaṁ
  nissaggiyavatthudassanatthaṁ vuttaṁ. Na pana yesaṁ maṁsaṁ na kappati tesaṁ
  sappiādi na kappatīti dassanatthaṁ. Manussakhīrādīnipi hi no na
  kappanti. Kuto sasassa sappīti ceti āha yesaṁ hi khīraṁ atthi
  sappipi tesaṁ atthiyevāti. Idañca yebhuyyena vuttanti vadanti.
  Uggahitakaṁ katvā nikkhittanti appaṭiggahitaṁ sayameva gahetvā
  nikkhittaṁ. Sayaṁ kataṁ nirāmisameva vaṭṭatīti tadahu purebhattameva
  sandhāya vuttaṁ. Atha sayaṁ kataṁ nirāmisaṁ bhuñjantassa kasmā
  sāmapāko na hotīti āha navanītaṁ tāpentassa hi sāmapāko
  na hotīti. Savatthukapaṭiggahitassa vatthugatikattā āha savatthukassa
  paṭiggahitattāti. Pacchābhattaṁ paṭiggahitehīti pacchābhattaṁ
  paṭiggahitakhīradadhīhi. Purebhattaṁpi ca uggahitakehi kataṁ abbhañjanādīsu
  upanetabbanti sambandho. Ubhayesampīti pacchābhattaṁ
  paṭiggahitakhīradadhīhi ca purebhattaṁ uggahitakehi ca katānaṁ. Eseva
  nayoti nissaggiyaṁ na hotīti attho. Akappiyamaṁsasappimhīti
  akappiyamaṁsasattānaṁ sappimhi. Kāraṇapaṭirūpakaṁ vatvāti sajātiyānaṁ
  sappibhāvatoti kāraṇapaṭirūpakaṁ vatvā. Sappinayeneva veditabbanti
-------------------------------------------------
[page 206]
  Nirāmisameva sattānaṁ vaṭṭatīti attho. Etthāti navanīte.
  Dhotaṁ vaṭṭissatīti adhotaṁ ce savatthukapaṭiggahitaṁ hoti tasmā
  dhotaṁ paṭiggahetvā sattāhaṁ nikkhipituṁ vaṭṭatīti therānaṁ
  adhippāyo. Takkato uddhaṭamattameva khādiṁsūti ettha takkato
  uddhaṭamattaṁ adhotampi paṭiggahetvā paribhuñjantā dhovitvā
  pacitvā vā paribhuñjiṁsūti evamattho gahetabbo. Therassa hi
  dadhiguḷikādisahitampi paṭiggahitaṁ pacchā dhovitvā pacitvā vā
  paribhuñjantassa savatthukapaṭiggahaṇe doso natthīti adhippāyo. Teneva
  therassa adhippāyaṁ dassentena tasmā navanītaṁ paribhuñjantena .pe.
  Ayamettha adhippāyoti vuttaṁ. Keci pana takkato
  uddhaṭamattameva khādiṁsūti vacanassa adhippāyaṁ ajānantā takkato
  uddhaṭamattaṁ adhotampi dadhiguḷikādisahitaṁ vikālepi paribhuñjituṁ
  vaṭṭatīti vadanti. Taṁ na gahetabbaṁ. Na hi dadhiguḷikādiāmisena
  saṁsaṭṭharasaṁ navanītaṁ paribhuñjituṁ vaṭṭatīti sakkā vattuṁ. Navanītaṁ
  paribhuñjantenāti adhovitvā paṭiggahitaṁ navanītaṁ paribhuñjantena.
  Dadhieva dadhigataṁ yathā gūthagataṁ muttagatanti. Khayaṁ gamissatīti
  vacanato khīrampi pakkhipitvā pakkasappiādi ca vikāle kappatīti
  veditabbaṁ. Kukkuccāyanti kukkuccakāti iminā attanopi tattha
  kukkuccasabbhāvaṁ dīpeti. Teneva mātikaṭṭhakathāyaṁ nibbaṭṭitasappiṁ
-------------------------------------------------
[page 207]
  Vā navanītaṁ vā pacituṁ vaṭṭatīti vuttaṁ. Tāni paṭiggahetvāti
  tāni khīradadhīni paṭiggahetvā. Paṭiggahetvā ṭhapitabhesajjehīti
  paṭiggahetvā ṭhapitayāvajīvikabhesajjehi. Vuttanayena yathā
  taṇḍulādīni na paccanti tathā lajjīyeva sampādetvā detīti
  lajjisāmaṇeraggahaṇaṁ. Apica alajjinā ajjhoharitabbaṁ yaṅkiñci
  abhisaṅkharāpetuṁ na vaṭṭati tasmāpi evamāha. Tile
  paṭiggahetvā katatelanti attanā bhajjanādīni akatvā gahitatelaṁ.
  Teneva sāmisampi vaṭṭatīti vuttaṁ. Nibbaṭṭitattāti yāvakālikavatthuto
  vivecitattā. Ubhayampīti attanā ca parena ca kataṁ.
  Yāva aruṇassa uggamanā tiṭṭhati nissaggiyanti sattamadivase
  katatelaṁ sace yāva aruṇuggamanā tiṭṭhati nissaggiyaṁ. Acchavasanti
  dukkaṭavatthuno vasāya anuññātattā taṁsadisānaṁ dukkaṭavatthūnaṁyeva
  akappiyamaṁsasattānaṁ vasā anuññātā na thullaccayavatthūnaṁ
  manussānaṁ vasāti āha ṭhapetvā manussavasanti. Saṁsagganti
  parissāvitaṁ. Kāle paṭiggahitaṁ vikāle anupasampannenāpi nippakkaṁ
  saṁsaggañca paribhuñjantassa dvepi dukkaṭāni hontiyevāti vadanti.
  Yasmā khīradadhiādīni pakkhipitvā telaṁ pacanti tasmā kasaṭaṁ na
  vaṭṭati telameva vaṭṭati. Tena vuttaṁ pakkatelakasaṭe viya
  kukkuccāyatīti. Sace vasāya saddhiṁ pakkattā na vaṭṭati idaṁ
-------------------------------------------------
[page 208]
  Kasmā vaṭṭatīti pucchantā bhantetiādimāhaṁsu. Etaṁ vaṭṭatīti
  nanu etaṁ dadhiguḷikādīhi pakkaṁ navanītaṁ vaṭṭatīti attho.
  Madhukarīhi nāma madhumakkhikāhīti ayaṁ khuddakamakkhikānaṁ bhamaramakkhikānañca
  sāmaññaniddesoti tīsupi gaṇṭhīpadesu vuttaṁ. Keci pana
  daṇḍakesu madhukarī madhumakkhikā nāmāti vatvā tāhi madhukarīādīhi
  tīhi makkhikāhi kataṁ madhu nāmāti vadanti. Bhamaramakkhikāhīti
  mahābhamaramakkhikāhi. Silesasadisanti ghanapakkaṁ vuttaṁ. Itaranti
  tanukamadhu. Madhupaṭalanti madhurahitaṁ kevalaṁ madhupaṭalaṁ. Sace
  madhusahitaṁ paṭalaṁ paṭiggahetvā nikkhipanti paṭalassa bhājanaṭṭhāniyattā
  madhuno vasena sattāhātikkame nissaggiyaṁ hotīti vadanti.
  Madhumakkhitaṁ pana madhugatikamevāti iminā taṁ sameti. Phāṇitaṁ nāma
  ucchumhā nibbattanti pāliyaṁ avisesena vuttattā aṭṭhakathāyañca
  ucchurasaṁ upādāya .pe. Avatthukā ucchuvikati phāṇitanti
  veditabbāti vacanato ucchurasopi nikkasaṭo sattāhakālikoti
  veditabbo. Kenaci pana madhumhi cattāro kālikā yathāsambhavaṁ
  yojetabbā ucchumhi cāti vatvā samakkhikaṇḍaseḷakaṁ yāvakālikaṁ
  anilakaṁ 1- udakasambhinnaṁ yāmakālikaṁ asambhinnaṁ sattāhakālikaṁ
  madhusiṭṭhaṁ parisuddhaṁ yāvajīvikaṁ tathā ucchu vā raso vā sakasaṭo

  *  *  *  *  *  *
  Footnote: 1. Ma. aneḷakaṁ.
-------------------------------------------------
[page 209]
  Yāvakāliko nikkasaṭo udakasambhinno yāmakāliko asambhinno
  sattāhakāliko suddhakasaṭaṁ yāvajīvikanti ca vatvā uttarimpi
  bahudhā papañcitaṁ. Tattha udakasambhinnaṁ madhu vā ucchuraso vā
  udakasambhinno yāmakālikoti idaṁ neva pāliyaṁ na aṭṭhakathāyaṁ
  dissati. Yāvakālikaṁ samānaṁ garutarampi muddikajātirasaṁ attanā
  saṁsaṭṭhaṁ lahukaṁ yāmakālikabhāvaṁ upanentaṁ udakaṁ lahutaraṁ sattāhakālikaṁ
  attanā saṁsaṭṭhaṁ garutaraṁ yāmakālikabhāvaṁ upanetīti ettha
  kāraṇaṁsoyeva pucchitabbo. Sabbattha pāliyaṁ aṭṭhakathāyañca
  udakasambhedena garutarassāpi lahubhāvopagamanaṁyeva dassitaṁ.
  Pāliyampi hi anujānāmi bhikkhave gilānassa guḷaṁ agilānassa
  guḷodakanti vadantena agilānena paribhuñjituṁ ayuttopi guḷo
  udakasambhinno agilānassāpi vaṭṭatīti anuññāto. Yampi ca ucchu
  ce yāvakāliko ucchuraso ce yāmakāliko phāṇitaṁ ce
  sattāhakālikaṁ taco ce yāvajīvikoti aṭṭhakathāvacanaṁ dassetvā ucchuraso
  udakasambhinno yāmakālikoti aññena kenaci vuttaṁ. Tampi
  tathāvidhassa aṭṭhakathāvacanassa imissā samantapāsādikāya
  vinayaṭṭhakathāya abhāvato na sārato paccetabbaṁ. Tatoyeva ca ucchuraso
  udakena sambhinnopi asambhinnopi sattāhakālikoyevāti keci
  ācariyā vadanti. Bhesajjakkhandhake ca anujānāmi bhikkhave
-------------------------------------------------
[page 210]
  Ucchurasanti ettha tīsupi gaṇṭhīpadesu avisesena vuttaṁ ucchuraso
  sattāhakālikoti. Sayaṁ kataṁ nirāmisameva vaṭṭatīti ettha
  aparissāvitaṁ paṭiggahitampi karaṇasamaye parissāvetvā kasaṭaṁ
  apanetvāva attanā katanti gahetabbaṁ. Jhāmaucchuphāṇitanti agginā
  daḍḍhe ucchukkhette jhāmaucchunā kataphāṇitaṁ. Koṭṭitaucchuphāṇitanti
  khuddānukhuddakaṁ chinditvā koṭṭetvā nippīḷetvā
  pakkaṁ yebhuyyena sakasaṭaphāṇitaṁ. Tādisassa ca kasaṭassa
  abbohārikattā taṁ yuttanti vuttaṁ. Sītodakena katanti madhukapupphāni
  sītodake pakkhipitvā amadditvāva 1- puppharase udakagate sati taṁ
  udakaṁ gahetvā pacitvā kataphāṇitaṁ. Khīraṁ pakkhipitvā kataṁ
  madhukaphāṇitaṁ yāvakālikanti ettha khīraṁ pakkhipitvā pakkatelaṁ kasmā
  vikāle vaṭṭatīti ce. Tele pakkhittakhīraṁ telameva hoti aññaṁ
  pana khīraṁ pakkhipitvā kataṁ khīrabhāvaṁ gaṇhātīti idamettha kāraṇaṁ.
  Yadi evaṁ khaṇḍasakkarampi khīraṁ pakkhipitvā karonti taṁ kasmā
  vaṭṭatīti āha khaṇḍasakkaraṁ panātiādiṁ. Tattha khīrajallikanti
  khīrapheṇaṁ.
      [130] Bhesajjoddissaṁ dassentena sattavidhaṁ hi oddissaṁ
  nāmātiādinā itarānipi atthuddhāravasena vuttāni. Vikaṭānīti

  *  *  *  *  *  *
  Footnote: 1. Ma. madditvā.
-------------------------------------------------
[page 211]
  Apakatibhojanattā vikaṭāni. Virūpānīti attho. Dukkaṭavatthūnampi
  akappiyamaṁsānaṁ vasāya anuññātattā vasoddissanti vuttaṁ.
  Oḷārikānampi āhāratthaṁ pharituṁ samatthānaṁ sappiādīnaṁ bhesajjanāmena
  anuññātattā bhesajjoddissanti vuttaṁ. Pacchābhattato paṭṭhāya
  sati paccayeti vuttattā paṭiggahitabhesajjāni dutiyadivasato paṭṭhāya
  purebhattampi sati paccaye paribhuñjitabbāni na āhāratthaṁ
  bhesajjatthāya paṭiggahitattāti vadanti.
      [131] Dvāravātapānakavāṭesūti mahādvārassa vātapānānañca
  kavāṭaphalakesu. Kasāve pakkhittāni tāni attano sabhāvaṁ
  pariccajanti tasmā makkhetabbānīti vuttaṁ. Ghuṇapāṇakādiparihāratthaṁ
  makkhetabbānīti attho. Adhiṭṭhetīti idāni mayhaṁ ajjhoharaṇīyaṁ
  na bhavissati bāhiraparibhogatthāya bhavissatīti cittaṁ uppādetīti
  attho. Tenevāha sappiñca telañca vasañca muddhanitelaṁ vā
  abbhañjanatelaṁ vātiādiṁ. Evaṁ adhiṭṭhitañca paṭiggahaṇaṁ vijahatīti
  vadanti. Sace dvinnaṁ santakaṁ ekena paṭiggahitaṁ avibhattaṁ hoti
  paribhuñjituṁ pana na vaṭṭatīti ettha majjhe pāṭho parihīnova.
  Evampanettha pāṭho veditabbo sace dvinnaṁ santakaṁ ekena
  paṭiggahitaṁ avibhattaṁ hoti sattāhātikkame dvinnaṁpi anāpatti
  paribhuñjitumpana na vaṭṭatīti. Aññathā pana saddappayogopi
-------------------------------------------------
[page 212]
  Na saṅgacchati. Gaṇṭhīpadesu ca ayameva pāṭho dassito. Tattha
  dvinnampi anāpattīti yathā aññassa santakaṁ ekena paṭiggahitaṁ
  sattāhātikkamepi nissaggiyaṁ na hoti parasantakabhāvato evamidampi
  avibhattattā ubhayasādhāraṇampi vinibbhogābhāvato nissaggiyaṁ
  na hotīti adhippāyo. Paribhuñjituṁ pana na vaṭṭatīti bhikkhunā
  paṭiggahitattā sattāhātikkame yassakasasaci bhikkhuno paribhuñjituṁ
  na vaṭṭati paṭiggahitasappiādīnaṁ paribhogassa sattāheneva
  paricchinnattā. Tāni paṭiggahetvā sattāhaparamaṁ sannidhikārakaṁ
  paribhuñjitabbānīti hi vuttaṁ. Gaṇṭhīpadesu pana tīsupi idha pāṭhassa
  parihīnabhāvaṁ asallakkhetvā paribhuñjituṁ pana na vaṭṭatīti idaṁ
  antosattāhe paribhogaṁ sandhāya vuttanti saññāya
  vissāsaggāhābhāvato paribhuñjituṁ na vaṭṭatīti evamattho vutto. So
  na gahetabbo. Āvuso imaṁ telaṁ sattāhaṁ pattaṁ paribhuñja naṁ
  tvanti iminā yena paṭiggahitaṁ tena antosattāheyeva parassa
  visajjitabhāvaṁ dasseti. Kassa āpattīti paṭhamantāva ubhinnaṁ
  sādhāraṇattā anāpatti vuttā. Idāni pana ekena itarassa
  vissaṭṭhabhāvato ubhayasādhāraṇatā natthīti vibhattasadisaṁ hutvā ṭhitaṁ
  tasmā ettha paṭiggahitassa sattāhātikkame ekassa āpattiyā
  bhavitabbanti maññamāno kiṁ paṭiggahaṇapaccayā paṭiggāhakassa
-------------------------------------------------
[page 213]
  Āpatti udāhu yassa santakaṁ jātaṁ tassāti pucchati.
  Nissaṭṭhabhāvatoyeva ca idha avibhattabhāvatoti kāraṇaṁ avatvā yena
  paṭiggahitaṁ tena visajjitattāti vutataṁ. Idañca vissaṭṭhabhāvato
  ubhayasādhāraṇataṁ pahāya ekassa santakaṁ hontampi yena paṭiggahitaṁ
  tato aññassa santakaṁ jātaṁ tasmā parasantakapaṭiggahaṇe viya
  paṭiggāhakassa paṭiggahaṇapaccayā natthi āpattīti dassanatthaṁ
  vuttaṁ. Na pana yena paṭiggahitaṁ tena visajjitattāti vacanato
  avisajjitepi sati avibhattepi sattāhātikkame āpattīti dassanatthaṁ
  avisajjite avibhattabhāvatoyeva anāpattiyā siddhattā. Sace
  pana itaro yena paṭiggahitaṁ tasseva antosattāhe attano
  bhāgampi visajjeti sattāhātikkame siyā āpatti yena
  paṭiggahitaṁ tasseva santakabhāvamāpannattā. Itarassa
  appaṭiggahitattāti iminā tassa santakabhāvepi aññena
  paṭiggahitasakasantake viya tena appaṭiggahitabhāvato anāpattīti dīpeti.
  Idaṁ pana adhippāyaṁ ajānitvā ito aññathā gaṇṭhīpadakārādīhi
  papañcitaṁ. Na taṁ sārato paccetabbaṁ. Aparibhogaṁ hotīti
  kassaci amanuññassa patitattā aparibhogārahaṁ hoti. Yena
  cittenāti yena pariccajitukāmatācittena. Antosattāheti
  adhikārattā antosattāhe anapekkho datvā paṭilabhitvā
-------------------------------------------------
[page 214]
  Paribhuñjatīti imaṁ sambandhaṁ sandhāya mahāsumattherena evaṁ
  antosattāhe datvātiādi vuttaṁ. Mahāpadumatthero pana yadi evaṁ
  visajjetīti imināva taṁ siddhaṁ sattāhātikkantaṁ pana nissaṭṭhaṁ
  paṭilabhitvā paribhuñjituṁ na vaṭṭati tasmā tassa
  paribhogamukhadassanamidanti āha nayidaṁ yācitabbantiādiṁ. Aññena bhikkhunāti
  ettha suddhacittena dinnattā sayampi āharāpetvā paribhuñjituṁ
  vaṭṭatiyeva. Sappiādīnaṁ paṭiggahitabhāvo attano santakatā
  sattāhātikkamoti imānettha tīṇi aṅgāni.
                    Bhesajjasikkhāpadaṁ tatiyaṁ.
      [132] Catutthe. Sibbanarajanakappapariyosānena niṭṭhāpetvāti
  sūcikammaniṭṭhānena sakimpi vaṇṇabhedamattarajanena kappabindukaraṇena
  ca niṭṭhāpetvā. Samayeti vassānasamaye. Kucchisamayoti
  antosamayo. Ayameko aḍḍhamāso pariyesanakkhettañceva
  karaṇakkhettañca etasmiñhi antare vassikasāṭikaṁ aladdhaṁ pariyesituṁ
  laddhaṁ kātuñca vaṭṭati nivāsetuṁ adhiṭṭhātuñca na vaṭṭatīti
  potthakesu pāṭho dissati. So apāṭho. Evaṁ panettha pāṭhena
  bhavitabbaṁ ayameko aḍḍhamāso pariyesanakkhettaṁ etasmiṁ hi
  antare vassikasāṭikaṁ aladdhaṁ pariyesituṁ vaṭṭati laddhaṁ kātuṁ
  nivāsetuṁ adhiṭṭhātuñca na vaṭṭatīti. Na hi gimhānaṁ pacchimamāsassa
-------------------------------------------------
[page 215]
  Paṭhamo aḍḍhamāso karaṇakkhettaṁ hoti. Aḍḍhamāso seso
  gimhānanti katvā nivāsetabbanti vacanato pana gimhānaṁ
  pacchimamāsassa pacchimo aḍḍhamāso karaṇakkhettañceva
  nivāsanakkhettañca hoti. Teneva mātikaṭṭhakathāyaṁ gimhānaṁ pacchimo
  māso pariyesanakkhettaṁ pacchimo aḍḍhamāso karaṇakkhettaṁ
  nivāsanakkhettampīti vuttaṁ. Tasmā pāliyā mātikaṭṭhakathāya ca
  avirodhaṁ icchantena vuttanayeneva pāṭho gahetabbo. Viññattiṁ
  katvā nipphādentassa aññātakaviññattisikkhāpadena anāpattīti
  vadantena piṭṭhisamayattā iminā sikkhāpadena āpatti dīpitā
  hoti. Na hi ñātakapavāritaṭṭhānato piṭṭhisamaye
  satuppādakaraṇamattenāpi sambhavantī āpatti tato garukatarāya viññattiyā
  na hotīti sakkā vattuṁ. Teneva bhadantabuddhadattācariyena
  vuttaṁ
          katvā pana satuppādaṁ vassikasāṭicīvaraṁ
          nipphādentassa bhikkhussa samaye piṭṭhisammate
          hoti nissaggiyāpatti ñātakāñātakādino
          tesuyeva ca viññattiṁ katvā nipphādane tathāti.
  Kenassa hoti āpattīti assa mātaraṁ cīvaraṁ yācantassa kena
  sikkhāpadena āpattīti pucchati. Pariṇataṁ viññāpentassa
-------------------------------------------------
[page 216]
  Pariṇāmanasikkhāpadena āpattīti codanābhāvaṁ dasseti no ca
  saṅghe pariṇatanti. Atha aññātakaviññattisikkhāpadenāti ce.
  Etampi natthīti āha anāpatti ca ñātaketi. Ñātake
  viññāpentassāti pāṭhaseso. Imamatthaṁ sandhāyāti piṭṭhisamaye
  vassikasāṭikatthaṁ ñātakapavāritaṭṭhāne satuppādakaraṇena āpattiṁ
  aññātakaviññattisikkhāpadena anāpattiñca sandhāya.
  Aññātakāppavāritaṭṭhānato .pe. Dukkaṭanti idaṁ vassikasāṭikaṁ
  adinnapubbe sandhāya vuttaṁ. Tenevettha vattabhede dukkaṭaṁ vuttaṁ.
  Dinnapubbesu pana vattabhedo natthi. Tenevāha ye manussā .pe.
  Vattabhedo natthīti. Idanti yathāvuttaṁ nissaggiyaṁ
  pācittiyaṁ. Viññattiṁ katvā nipphādentassāti
  aññātakāppavāritaṭṭhānato viññattiṁ katvā nipphādentassa. Pakatiyā
  vassikasāṭikadāyakā nāma saṅghavasena vā puggalavasena vā
  apavāretvā anusaṁvaccharaṁ vassikasāṭikānaṁ dāyakā.
  Aññātakaviññattisikkhāpadena anāpattīti ettha imināpi sikkhāpadena
  anāpattīti veditabbaṁ. Kucchisamaye hi attano ñātakapavāritaṭṭhānato
  detha me vassikasāṭikantiādinā viññāpentassāpi anāpatti.
  Tenevāha na vattabbā detha meti idaṁ hi pariyesanakāle
  aññātakāppavāriteyeva sandhāya vuttanti. Mātikaṭṭhakathāyampi
-------------------------------------------------
[page 217]
  Vuttaṁ attano ñātakapavāritaṭṭhānato pana detha me
  vassikasāṭikacīvarantiādikāya viññattiyāpi pariyesitabbanti. Ākāsato
  patitaudakenevāti vacanato chadanakoṭiyā patitaudakena nahāyantassa
  anāpattīti tīsupi gaṇṭhīpadesu vuttaṁ. Cha māse parihāraṁ
  labhatīti etena antovassepi yāva vassānassa pacchimadivasā
  akatā parihāraṁ labhatīti dīpitaṁ hoti. Yasmā mūlacīvaraṁ
  karontena hemantassa pacchimuposathadivaseyeva kātabbaṁ tasmā
  gimhānato ekūnatiṁsadivase parihāraṁ labhati. Evaṁ santepi appakaṁ
  onamadhikaṁ vā gaṇanūpagaṁ na hotīti katvā tato parampi .pe.
  Ekamāsanti vuttaṁ. Ekāhadvīhādivasena .pe. Laddhā ceva
  niṭṭhitā cāti iminā ekāhānāgatāya vassūpanāyikāya laddhā
  ceva niṭṭhitā ca dvīhānāgatāya .pe. Dasāhānāgatāya
  vassūpanāyikāya laddhā ceva niṭṭhitā ca antovasse vā laddhā
  ceva niṭṭhitā cāti ayamattho dassito. Tattha āsāḷhamāsassa
  juṇhapakkhassa puṇṇamiyaṁ laddhā ceva niṭṭhitā ca vassikasāṭikā
  ekāhānāgatāya vassūpanāyikāya laddhā ceva niṭṭhitā cāti
  vuccati. Eteneva nayena juṇhapakkhassa chaṭṭhiyaṁ laddhā ceva
  niṭṭhitā ca dasāhānāgatāya vassūpanāyikāya laddhā ceva niṭṭhitā
  cāti vuccati. Yāva paṭhamakattikatemāsī puṇṇamī tāva antotemāse
-------------------------------------------------
[page 218]
  Laddhā ceva niṭṭhitā ca antovasse laddhā ceva niṭṭhitā
  cāti vuccati. Paṭhamakattikatemāsipuṇṇamito parañhi laddhā ceva
  niṭṭhitā ca yāva cīvarakālo nātikkamati tāva anadhiṭṭhahitvāpi
  ṭhapetuṁ vaṭṭatīti na tatrāyaṁ vicāraṇā sambhavati. Tasmiṁyeva
  antodasāhe adhiṭṭhātabbāti avisesena vuttepi vassānato pubbe
  ekāhadvīhādivasena anāgatāya vassūpanāyikāya laddhā tehi divasehi
  saddhiṁ dasāhaṁ anatikkāmentena vassūpanāyikadivasato paṭṭhāya
  adhiṭṭhānakkhettaṁ sampattāyeva adhiṭṭhātabbā na tato pubbe
  adhiṭṭhānassa akkhettattā. Antovasse pana laddhā tasmiṁyeva
  antovasse laddhadivasato paṭṭhāya dasāhaṁ anatikkāmetvā
  adhiṭṭhātabbā. Nanu ca vassānato pubbe anadhiṭṭhahitvā dasāhaṁ
  atikkāmetuṁ vaṭṭatiyeva tasmā adhiṭṭhānassa akkhettabhūtepi
  divase gahetvā antodasāhe adhiṭṭhātabbanti kasmā vuttaṁ.
  Yathā antovasse laddhāpi yāva na niṭṭhāti tāva anadhiṭṭhahitvā
  dasāhaṁ atikkāmetuṁ vaṭṭatīti akatāya anadhiṭṭhānakkhettasadisāpi
  atikkantadivasā dasāhaṁ atikkāmetvā niṭṭhitāya
  gaṇanūpagā hontīti niṭṭhitadivaseyeva adhiṭṭhātabbā evamidhāpi
  vassānato pubbe anadhiṭṭhānakkhettabhūtāpi divasā laddhadivasato paṭṭhāya
  gaṇanūpagā hontīti dassanatthaṁ vuttaṁ. Yadi evaṁ tasmiṁyeva
-------------------------------------------------
[page 219]
  Antodasāheti avisesena vuttattā dasāhānāgatāya vassūpanāyikāya
  chaṭṭhiyaṁ laddhā puṇṇamiyaṁ adhiṭṭhātabbāti āpajjatīti.
  Nāpajjati cātummāsaṁ adhiṭṭhātunti vacaneneva paṭikkhittattā.
  Evaṁ sante dasāhānāgatāyāti iminā kiṁ payojananti ce.
  Vassānato pubbeyeva dasāhe atikkante vassūpanāyikadivase niṭṭhitā
  tadaheva adhiṭṭhātabbāti dassanatthaṁ vuttanti idamettha payojanaṁ.
  Tenevāha dasāhātikkame niṭṭhitā tadaheva adhiṭṭhātabbāti.
  Dasāhe appahonte cīvarakālaṁ nātikkāmetabbāti temāsabbhantare
  dasāhe appahonte laddhā ceva niṭṭhitā ca cīvarakālaṁ
  nātikkāmetabbāti attho. Idaṁ vuttaṁ hoti paṭhamakattikatemāsipuṇṇamito
  pubbe sattamito paṭṭhāya laddhā ceva niṭṭhitā ca
  vassikasāṭikā dasāhe anatikkanteyeva cīvarakālaṁ otiṇṇattā
  tattha anadhiṭṭhahitvāpi ṭhapetuṁ vaṭṭatīti. Iminā ca imaṁ dīpeti
  akatā ce vassikasāṭikā vassānaṁ cātummāsaṁ akatattāyeva
  parihāraṁ labhati katāya pana dasāhaparamasikkhāpadaṁ avikopetvā
  parihāro vattabboti. Yadā vā tadā vā adhiṭṭhātuṁ vaṭṭatīti
  cātummāsabbhantare dasāhe atikkantepi natthi dosoti
  adhippāyo. Kadā adhiṭṭhātabbā .pe. Yadi nappahoti yāva
  kattikapuṇṇamā parihāraṁ labhatīti imināpi kurundīvacanena akatāya
-------------------------------------------------
[page 220]
  Vassikasāṭikāya cātummāsaṁ parihāro katāya dasāhameva parihāroti
  ayamattho dīpitoyevāti āha apicātiādiṁ. Pāliyaṁ
  acchinnacīvarassa naṭṭhacīvarassātiādinā nissaggiyena anāpatti
  vuttā udāhu naggassa nahāyato dukkaṭena anāpatti vuttāti.
  Kimettha pucchitabbaṁ. Sabbasikkhāpadesu hi yattha yattha mūlasikkhāpadena
  āpattippasaṅgo tattha tattha anāpattidassanatthaṁ anāpattivāro
  ārabhiyatīti. Idhāpi nissaggiyena anāpattidassanatthanti yuttaṁ
  vattuṁ. Na hi mūlāpattiyā anāpattiṁ adassetvā antarā
  vuttāyaeva āpattiyā anāpattidassanatthaṁ anāpattivāro
  ārabhiyatīti. Teneva tīsupi gaṇṭhīpadesu idaṁ vuttaṁ acchinnacīvarassa
  vā naṭṭhacīvarassa vāti ettha acchinnasesacīvarassa naṭṭhasesacīvarassa
  asamaye nivāsentassa ca pariyesantassa ca anāpatti.
  Āpadāsūti ettha anivatthaṁ corā harantīti asamaye nivāsentassa
  anāpattīti. Mātikaṭṭhakathāyampi vuttaṁ acchinnacīvarassa vā
  naṭṭhacīvarassa vā anivatthaṁ corā harantīti evaṁ āpadāsu vā
  nivāsayato ummattakādīnañca anāpattīti. Aṭṭhakathāyampana
  naggassa nahāyato dukkaṭeneva anāpattiṁ sandhāya acchinnacīvarassāti
  etaṁ vassikasāṭikameva sandhāya vuttaṁ. Tesaṁ hi naggānaṁ
  kāyo vassāpane anāpatti. Ettha ca mahagghaṁ vassikasāṭikaṁ
-------------------------------------------------
[page 221]
  Nivāsetvā nahāyantassa corupaddavo āpadā nāmāti yaṁ vuttaṁ
  tattha kāraṇaṁ pariyesitabbaṁ. Atha ubhayenāpi anāpattidassanatthaṁ
  acchinnacīvarassātiādi ārūḷhanti 1- evamadhippāyo siyā.
  Evampi acchinnacīvarassāti etaṁ vassikasāṭikameva sandhāya
  vuttantiādinā visesetvā na vattabbaṁ. Evaṁ hi vattabbaṁ siyā
  acchinnasesacīvarassa naṭṭhasesacīvarassa vā asamaye nivāsentassa
  pariyesantassa ca nissaggiyena anāpatti acchinnavassikasāṭikassa
  naṭṭhavassikasāṭikassa vā naggassa nahāyato dukkaṭena anāpatti
  āpadāsu anivatthaṁ corā harantīti asamaye nivāsayato nissaggiyena
  anāpatti mahagghaṁ vassikasāṭikaṁ nivāsetvā nahāyantassa corā
  harantīti naggassa nahāyato dukkaṭena anāpattīti. Sesamettha
  uttānameva. Aṅgesu pana vassikasāṭikāya attuddesikatā asamaye
  pariyesanatā tāya ca paṭilābhoti imāni tāva pariyesanāpattiyā
  tīṇi aṅgāni. Sacīvaratā āpadābhāvo vassikasāṭikāya sakabhāvo
  asamaye nivāsananti imāni nivāsanāpattiyā cattāri aṅgāni.
                  Vassikasāṭikasikkhāpadaṁ catutthaṁ.
      [133] Pañcame. Yampi tyāhanti ettha yanti
  kāraṇavacanaṁ. Tasmā evamettha sambandho veditabbo mayā saddhiṁ

  *  *  *  *  *  *
  Footnote: 1. Ma. āraddhanti.
-------------------------------------------------
[page 222]
  Janapadacārikaṁ pakkamissatīti yaṁ kāraṇaṁ nissāya ahaṁ te āvuso
  cīvaraṁ adāsiṁ taṁ na karosīti kupito anattamano acchindīti.
  Yanti vā cīvaraṁ parāmasati. Tattha mayā saddhiṁ janapadacārikaṁ
  pakkamissatīti yampi te ahaṁ cīvaraṁ adāsiṁ taṁ cīvaraṁ gaṇhissāmīti
  kupito anattamano acchindīti sambandhitabbaṁ. Āṇatto
  bahūni gaṇhāti ekaṁ pācittiyanti cīvaraṁ gaṇhāti āṇattiyā
  ekacīvaravisayattā ekameva pācittiyaṁ. Vācāya vācāya dukkaṭanti
  ettha acchinnesu vatthugaṇanāya pācittiyāni. Ekavācāya
  sambahulā āpattiyoti idaṁ acchinnesu vatthugaṇanāya āpajjitabbaṁ
  pācittiyāpattiṁ sandhāya vuttaṁ. Āṇattiyā āpajjitabbaṁ pana
  dukkaṭaṁ ekameva. Evanti iminā vatthugaṇanāya dukkaṭānīti
  idaṁ parāmasati. Eseva nayoti sithilaṁ gāḷhañca pakkhittāsu
  āpattiyā bahuttaṁ ekattañca atidissati. Āvuso mayantiādīsu
  gaṇhitukāmatāya evaṁ vuttepi teneva dinnattā anāpatti.
  Amhākaṁ santike upajjhaṁ gaṇhissatīti idaṁ sāmaṇerassāpi dānaṁ
  dīpeti tasmā kiñcāpi pāliyaṁ bhikkhussa sāmaṁ cīvaraṁ datvāti
  vuttaṁ tathāpi anupasampannakāle datvāpi upasampannakāle
  acchindantassa pācittiyamevāti veditabbaṁ. Acchindanasamaye
  upasampannabhāvoyeva hettha pamāṇaṁ. Detīti tuṭṭho vā kupito vā
-------------------------------------------------
[page 223]
  Deti. Rundhathāti nivāretha. Evaṁ pana dātuṁ na vaṭṭatīti ettha
  evaṁ dinnaṁ na tāva tassa santakanti anadhiṭṭhahitvāva
  paribhuñjitabbanti veditabbaṁ. Āharāpetuṁ pana vaṭṭatīti evaṁ dinnaṁ
  bhatisadisattā āharāpetuṁ vaṭṭati. Cajitvā dinnanti vuttanayena
  adatvā anapekkhena hutvā tasseva dinnaṁ. Bhaṇḍagghena
  kāretabboti sakasaññāya vinā gaṇhanto bhaṇḍaṁ agghāpetvā
  āpattiyā kāretabbo. Vikappanūpagapacchimacīvaratā sāmaṁ dinnatā
  sakasaññitā upasampannatā kodhavasena acchindanaṁ vā acchindāpanaṁ
  vāti imānettha pañca aṅgāni.
                 Cīvarācchindanasikkhāpadaṁ pañcamaṁ.
      [134] Chaṭṭhe. Pāliyaṁ cīvarakārasamayeti iminā vassaṁ
  vuṭṭhabhikkhūnaṁ cīvarakammasamayattā cīvaramāso vutto. Aññopi pana
  cīvarakammakālo cīvarakārasamayoti vattuṁ vaṭṭati. Pañcahipi missetvāti
  khomādīhi pañcahi missetvā. Vītavītaṭṭhānaṁ yattha saṁharitvā
  ṭhapenti tassa turīti adhivacanaṁ. Suttaṁ pavesetvā yena
  ākoṭentā ghanabhāvaṁ sampādenti taṁ vemanti vuccati. Yaṁ yanti
  yaṁ yaṁ payogaṁ. Tantūnaṁ attano santakattā vītavītaṭṭhānaṁ
  paṭiladdhameva hotīti āha dīghato .pe. Vīte nissaggiyaṁ pācittiyanti.
  Pāliyampi hi imināva adhippāyena paṭilābhena nissaggiyanti
-------------------------------------------------
[page 224]
  Vuttaṁ. Tasmā yāva cīvaraṁ vaḍḍhati tāva iminā pamāṇena
  āpattiyo vaḍḍhanti. Seso kappiyoti ettha hatthakammayācanavasena.
  Pubbe vuttanayena nissaggiyanti dīghato vidatthimatte
  tiriyaṁ hatthamatte ca vīte nissaggiyaṁ. Tenevāti
  akappiyatantavāyena. Tatheva dukkaṭanti paricchede paricchede dukkaṭaṁ.
  Kedārabandhādīhīti ādisaddena acchimaṇḍalabandhādi gahitaṁ. Tante
  vītaññeva adhiṭṭhātabbanti ettha pacchā vītaṭṭhānaṁ adhiṭṭhitagatikameva
  hoti puna adhiṭṭhānakiccaṁ natthi. Sace pana paricchedaṁ dassetvā
  antarantarā avītaṁ hoti puna adhiṭṭhātabbanti vadanti. Eseva
  nayoti vikappanūpagappamāṇamatte vīte tante vītaññeva
  adhiṭṭhātabbanti attho. Cīvaratthāya viññāpitasuttaṁ attuddesikatā
  akappiyatantavāyena vāyāpananti imānettha tīṇi aṅgāni.
      [135] Mātikaṭṭhakathāyaṁ pana vāyāpeyyāti ettha cīvaraṁ me
  āvuso vāyathāti akappiyaviññattiyā vāyāpeyyāti atthaṁ vatvā
  aṅgesupi akappiyatantavāyena akappiyaviññattiyā vāyāpananti
  visesetvā vuttaṁ. Tathāvidhaṁ pana visesavacanaṁ neva pāliyaṁ na
  aṭṭhakathāyaṁ upalabbhati. Pāliyaṁ hi ñātakānaṁ pavāritānanti
  ettakameva anāpattivāre vuttaṁ. Aṭṭhakathāyañca suttatantavāyānaṁyeva
  kappiyākappiyabhāvena bahudhā nayo dassito na
-------------------------------------------------
[page 225]
  Kappiyākappiyaviññattivasenāpi. Akappiyaviññattiyā vāyāpeyyāti ca
  visesetvā vadantena ayaṁ nāma kappiyaviññattīti visuṁ na dassitaṁ.
  Tasmā vīmaṁsitvā gahetabbaṁ.
                  Suttaviññattisikkhāpadaṁ chaṭṭhaṁ.
      [136] Sattame. Kiñcimattaṁ anuppadajjeyyāmāti idaṁ
  tassa kattabbākāramattadassanaṁ. Dānaṁ panettha aṅgaṁ na hoti
  suttavaḍḍhanavaseneva āpajjitabbattā. Teneva padabhājanepi
  tassa vacanena āyataṁ vā vitthataṁ vā appitaṁ vā karoti payoge
  dukkaṭaṁ paṭilābhena nissaggiyanti suttavaḍḍhanākārameva dassetvā
  āpatti vuttā. Mātikaṭṭhakathāyampi vuttaṁ na bhikkhuno
  piṇḍapātadānamattena taṁ nissaggiyaṁ hoti sace pana te tassa vacanena
  cīvarasāmikānaṁ hatthato suttaṁ gahetvā īsakampi āyataṁ vā vitthataṁ
  vā appitaṁ vā karonti atha tesaṁ payoge bhikkhuno dukkaṭaṁ
  paṭilābhena nissaggiyaṁ hotīti. Āyatādīsu sattasu ākāresu
  ādimhi tayo ākāre suttavaḍḍhanena vinā na sakkā kātunti
  āha suttavaḍḍhanāakārameva dassetīti. Suvītādayo hi ākāre
  vināpi suttavaḍḍhanena sakkā kātuṁ. Sesamettha uttānameva.
  Aññātakāppavāritānaṁ tantavāye upasaṅkamitvā vikappamāpajjanatā
  cīvarassa attuddesikatā tassa vacanena suttavaḍḍhanaṁ cīvarapaṭilābhoti
-------------------------------------------------
[page 226]
  Imānettha cattāri aṅgāni.
                   Pesakārasikkhāpadaṁ sattamaṁ.
      [137] Aṭṭhame. Asammohatthanti dasāhānāgatapade
  asammohatthaṁ. Paṭhamapadassāti dasāhānāgatapadassa. Tāni divasānīti
  tesu divasesu. Uppajjeyyāti saṅghato vā gaṇato vā ujukaṁ
  attanoyeva vā uppajjeyya. Pañcamitoti ettha vassaṁ vasantassa
  saṅghassa pañcamito pubbe uppannampi accekacīvaraṁ pañcamiyaṁ
  vibhajitvā gahitaṁ accekacīvaraparihārameva labhati. Ujukaṁ attanoyeva
  uppannaṁ ce pañcamiyaṁ uppannameva accekacīvaraparihāraṁ labhati
  na tato pubbeti daṭṭhabbaṁ. Saddhāmattakanti dhammassavanādīhi
  taṅkhaṇuppannaṁ saddhāmattakaṁ. Ārocitacīvaranti ārocetvā
  dinnacīvaraṁ. Chaṭṭhiyaṁ uppannacīvarassa ekādasamo aruṇo cīvarakāle
  uṭṭhātīti āha chaṭṭhito paṭṭhāyātiādiṁ. Ticīvarampīti
  padhānacīvaradassanamukhena sabbampi atirekacīvaraṁ vuttaṁ. Atha cīvaramāsepi
  atirekacīvaraṁ nikkhipituṁ vaṭṭatīti idaṁ kuto laddhanti ce. Visuṁ
  ananuññātepi imasmiṁ sikkhāpade cīvarakālasamayo nāma anatthate
  kaṭhine vassānassa pacchimo māso atthate kaṭhine pañca māsāti
  vadantena tatiyakaṭhinasikkhāpade akālacīvaraṁ nāma anatthate kaṭhine
  ekādasamāse uppannaṁ atthate kaṭhine sattamāse uppannanti
-------------------------------------------------
[page 227]
  Vadantena ca anuññātameva hotīti vadanti. Aṭṭhakathāvacanappamāṇena
  gahetabbanti ca keci. Idāni paṭhamakaṭhinādisikkhāpadehi
  tassa tassa cīvarassa labbhamānaparihāraṁ idheva upasaṁharitvā dassento
  iti atirekacīvarassa dasāhaṁ parihārotiādimāha. Anatthate kaṭhine
  ekādasadivasādhiko māso atthate kaṭhine ekādasadivasādhikā
  pañca māsāti ayameva pāṭho gahetabbo. Keci panettha
  kāmañcesa dasāhaparamaṁ atirekacīvaraṁ dhāretabbanti imināva siddho
  atthuppattivasena pana apubbaṁ viya atthaṁ dassetvā sikkhāpadaṁ
  ṭhapitanti pāṭhaṁ vatvā dasadivasādhiko māso dasadivasādhikā pañca
  māsāti pāṭhena bhavitabbanti vadanti. Taṁ na gahetabbaṁ tassa
  pamādapāṭhattā. Na hi dasāhena asampattāya kattikatemāsipuṇṇamāya
  cīvarakālato pubbe dasa divasā adhikā honti evaṁ
  hi sati navāhānāgataṁ kattikatemāsipuṇṇamanti vattabbaṁ.
  Mātikaṭṭhakathāyampi pavāraṇamāsassa juṇhapakkhapañcamito paṭṭhāya uppannassa
  cīvarassa nidhānakālo dassito hotīti vatvā kāmañcesa dasāhaparamaṁ
  atirekacīvaraṁ dhāretabbanti imināva siddho atthuppattivasena
  pana apubbaṁ viya atthaṁ dassetvā sikkhāpadaṁ ṭhapitanta pāṭho
  dassito. Sopi pamādapāṭhoyeva. Juṇhapakkhapañcamito
  paṭṭhāyāti ca vuttattā tattheva pubbāparavirodhopi siyā.
-------------------------------------------------
[page 228]
  Chaṭṭhito paṭṭhāyāti hi vattabbaṁ. Evaṁ hi sati dasāhaparamasikkhāpadeneva
  siddhanti sakkā vattuṁ. Imameva ca pamādapāṭhaṁ
  gahetvā bhadantabuddhadattācariyena
          tassaccāyikavatthassa kaṭhine tu anatthate
          parihārekamāsova dasāhaparamo mato
          atthate kaṭhine tassa pañca māsā pakāsitā
          parihāro munindena dasāhaparamā panāti
  vuttaṁ.
      [138] Accekacīvarakāle uppannattā accekacīvarasadiseti
  vuttaṁ. Pañcamiyaṁ uppannaṁ anaccekacīvaraṁ dasāhaṁ atikkāmayato
  cīvarakālato pubbeyeva āpatti hoti na cīvarakālātikkame
  tasmā cīvarakālātikkame puna āpajjitabbāya āpattiyā abhāvaṁ
  sandhāya anaccekacīvare anaccekacīvarasaññī anāpattīti vuttanti
  tīsupi gaṇṭhīpadesu vuttaṁ. Vikappapanūgapacchimappamāṇassa
  accekacīvarassa attano santakatā dasāhānāgatāya kattikatemāsipuṇṇamāya
  uppannabhāvo anadhiṭṭhitāvikappitatā cīvarakālātikkamoti
  imānettha cattāri aṅgāni.
                  Accekacīvarasikkhāpadaṁ aṭṭhamaṁ.
      [139] Navame. Antaraghareti antare antare gharāni ettha
-------------------------------------------------
[page 229]
  Etassāti vā antaragharanti laddhavohāre gocaragāme. Tenāha
  antogāmeti. Pāliyaṁ vippavasantīti idaṁ yasmiṁ vihāre vasantā
  antaraghare cīvaraṁ nikkhipiṁsu tato aññattha vasante sandhāya
  vuttaṁ. Tasmiṁ hi vihāre antaraghare cīvaraṁ nikkhipitvā vasituṁ
  anuññātattā tattha vāso vippavāso nāma na hoti. Dubbalacolā
  duccolā virūpacolā vā. Duccolattāeva lūkhacīvarā.
  Paṭhamaṁ jhānaṁ upasampajja viharatīti imassa vibhaṅge upasampajjāti
  uddharitabbe upasampajjanti uddharitvā yo paṭhamassa jhānassa
  lābho paṭilābhotiādi vuttaṁ taṁ sandhāyāha upasampajjantiādīsu
  viyāti. Ādisaddena anāpucchaṁ vā pakkameyyātiādīnaṁ
  saṅgaho daṭṭhabbo. Upagantvāti upasaddassa atthamāha.
  Vasitvāti akkhaṇḍaṁ vasitvā. Yena yassa hi sambandho dūraṭṭhaṁpi
  ca tassa tanti vacanato imassa .pe. Iminā sambandhoti vuttaṁ.
  Tattha imassāti upavassanti padassa. Nikkhipeyyāti ṭhapeyya.
  Ettāvatā ca purimikāya upagantvā akkhaṇḍaṁ katvā vuṭṭhavassena
  āraññakesu senāsanesu viharantena sakalaṁ kattikamāsaṁ ticīvarena
  vippavasituṁ anuññātaṁ hoti. Anatthatakaṭhinassa hi cīvaramāse
  vippavāso na vaṭṭati atthatakaṭhinānaṁyeva asamādānacārassa
  anuññātattā. Keci pana anatthatakaṭhinānaṁ cīvaramāsepi
-------------------------------------------------
[page 230]
  Asamādānacāro labbhatīti vatvā bahudhā papañcenti. Taṁ na gahetabbaṁ.
  Byañjanavicāraṇanti upavassa upavasitvātiādi vicāraṇaṁ.
  Tassāpīti vuṭṭhavassānanti vibhaṅgapadassa. Vuṭṭhavassānanti ca
  niddhāraṇe sāmivacanaṁ. Tenāha evarūpānaṁ bhikkhūnaṁ abbhantareti.
  Senāsanesūti ettha tathārūpesūti sambandhitabbaṁ.
  Parikkhepārahaṭṭhānatoti ettha parikkhepārahaṭṭhānaṁ nāma dve
  leḍḍupātāti vadanti. Taṁ na gahetabbaṁ. Aparikkhittassa pana
  gāmassa pariyante ṭhitagharūpacārato paṭṭhāya eko leḍḍupāto
  parikkhepārahaṭṭhānanti idamettha sanniṭṭhānaṁ. Teneva
  visuddhimaggepi vuttaṁ aparikkhittassa paṭhamaleḍḍupātato paṭṭhāyāti.
  Sabbapaṭhamanti gāmābhimukhadisābhāgato sabbapaṭhamaṁ. Taṁ paricchedaṁ
  katvāti taṁ paṭhamasenāsanādiṁ paricchedaṁ katvā. Idañca
  vinayadharānaṁ matena vuttaṁ. Majjhimabhāṇakānaṁ matena pana senāsanādīnaṁ
  upacāre ṭhitassa ekaṁ leḍḍupātaṁ muñcitvā minitabbanti.
  Teneva majjhimaṭṭhakathāyaṁ vihārassāpi gāmasseva upacāraṁ nīharitvā
  ubhinnaṁ leḍḍupātānaṁ antarā minitabbanti vuttaṁ. Pañcadhanusatikanti
  āropitena ācariyadhanunā pañcadhanusatappamāṇaṁ. Tato
  tato maggaṁ pidahatīti tattha tattha khuddakamaggaṁ pidahati.
  Dhutaṅgacoroti iminā imassāpi sikkhāpadassa aṅgasampattiyā abhāvaṁ
-------------------------------------------------
[page 231]
  Dīpeti. Sāsaṅkānīti sammatānīti corānaṁ nivuṭṭhokāsādidassanena
  sāsaṅkānīti sammatāni. Sannihitabalavabhayānīti corehi manussānaṁ
  hataviluttākoṭitabhāvadassanato sannihitabalavabhayānīti attho. Sace
  pacchimikāyātiādinā vuttamevatthaṁ byatirekamukhena vibhāveti.
  Yatra hi piṇḍāyātiādinā vuttappamāṇameva visesetvā
  dasseti. Sāsaṅkasappaṭibhayamevāti ettha sāsaṅkaṁ vā sappaṭibhayaṁ
  vā sāsaṅkasappaṭibhayaṁ vā hotu vaṭṭatiyeva. Pāliyaṁ
  siyā ca tassa bhikkhuno kocideva paccayo tena cīvarena vippavāsāya
  chārattaparamantena bhikkhunā tena cīvarena vippavasitabbanti iminā
  antaraghare cīvaraṁ nikkhipitvā tasmiṁ vihāre vasantassa aññattha
  gamanakicce sati vihārato bahi chārattaṁ vippavāso anuññāto.
  Vasanaṭṭhānato hi aññattha chārattaṁ vippavāso vutto na
  tasmiṁyeva vihāre vasantassa. Teneva puna gāmasīmaṁ okkamitvāti
  ettha sace gocaragāmato puratthimāya disāya senāsanaṁ ayañca
  pacchimadisaṁ gato hotītiādi vuttaṁ. Tatoyeva ca mātikaṭṭhakathāyampi
  tato ce uttariṁ vippavaseyyāti ettha chārattato
  uttariṁ tasmiṁ senāsane sattamaṁ aruṇaṁ na uṭṭhāpeyyāti attho
  vutto. Bhadantabuddhadattācariyena pana pākaṭataraṁ katvā
  ayamevattho vutto. Vuttaṁ hi tena
-------------------------------------------------
[page 232]
          Yaṁ gāmaṁ gocaraṁ katvā bhikkhu āraññake vase
          tasmiṁ gāme ṭhapetuṁ taṁ māsamekantu vaṭṭati
          aññattheva vasantassa chārattaparamaṁ mataṁ
          ayamassa adhippāyo paṭicchanno pakāsitoti.
      [140] Kosambiyaṁ aññataro bhikkhu gilāno hotīti āgatattā
  kosambikasammati anuññātāti vuttaṁ. Kosambikassa bhikkhuno
  sammati kosambikasammati. Senāsanaṁ āgantvāti vasitavihāraṁyeva
  sandhāya vuttattā tasmiṁ gāmūpacārepi aññasmiṁ vihāre aruṇaṁ
  uṭṭhāpetuṁ na vaṭṭati. Vasitvāti aruṇaṁ uṭṭhāpetvā.
  Gataṭṭhānassa atidūrattā evaṁ asakkontenāti vuttaṁ. Tatrevāti
  tasmiṁyeva gataṭṭhāne.
                    Sāsaṅkasikkhāpadaṁ navamaṁ.
      [141] Dasame. Uddissa ṭhapitabhāgeti attano gharepi
  uddisitvā visuṁ ṭhapitakoṭṭhāse. Ekaṁ mayhaṁ ekaṁ imassa dehīti
  evaṁ ekavācāya āpajjitabbattā āpajjeyya ekatoti vuttaṁ.
  Tumhākaṁ sappiādīni ābhaṭānīti tumhākaṁ atthāya ābhaṭāni
  sappiādīni. Pariṇatabhāvaṁ jānitvāpi vuttavidhinā viññāpentena
  tesaṁ santakameva viññāpitaṁ nāma hotīti āha mayhaṁpi dethāti
  vadati vaṭṭatīti. Pupphaṁpi āropetuṁ na vaṭṭatīti idaṁ pariṇataṁ
-------------------------------------------------
[page 233]
  Sandhāya vuttaṁ. Sace pana ekasmiṁ cetiye pūjitaṁ pupphaṁ gahetvā
  aññasmiṁ cetiye pūjeti vaṭṭati 1-. Ṭhitaṁ disvāti sesakaṁ gahetvā
  ṭhitaṁ disvā. Imassa sunakhassa mā dehi etassa dehīti idaṁ
  pariṇataṁyeva. Tiracchānagatassa pariccajitvā dinne pana taṁ
  palāpetvā aññaṁ bhuñjāpetuṁ vaṭṭati 2-. Kattha demātiādinā
  ekenākārena pāliyaṁ anāpatti dassitā. Evaṁ pana apucchitepi
  apariṇataṁ idanti jānantena attano ruciyā yattha icchati tattha
  dāpetuṁ vaṭṭatīti tīsupi gaṇṭhīpadesu vuttaṁ. Yattha icchatha tattha
  dethāti etthāpi tumhākaṁ ruciyāti vuttattā yattha icchati tattha
  dāpetuṁ labbhati. Pāliyaṁ āgatanayenāti yattha tumhākaṁ
  deyyadhammotiādinā nayena. Saṅghe pariṇatabhāvo taṁ ñatvā
  attano pariṇāmanaṁ paṭilābhoti imānettha tīṇi aṅgāni.
                    Pariṇatasikkhāpadaṁ dasamaṁ.
                     Pattavaggo tatiyo.
           Iti samantapāsādikāya vinayaṭṭhakathāya sāratthadīpaniyaṁ
                    tiṁsakavaṇṇanā niṭṭhitā.
                     --------------

  *  *  *  *  *  *
  Footnote: 1-2 na vaṭṭatīti amhākaṁ khanti.
-------------------------------------------------
[page 234]
                      Khuddakakaṇḍavaṇṇanā
      [142] Musāvādavaggassa paṭhamasikkhāpade. Khuddakānanti
  ettha khuddakasaddo bahusaddapariyāyo. Bahubhāvato imāni
  khuddakāni nāma jātānīti vadanti. Tatthāti tesu navasu
  vaggesu tesu vā khuddakesu. Kāraṇena kāraṇantarapaṭicchādanameva
  vibhāvetuṁ rūpaṁ aniccantiādimāha. Rūpaṁ aniccanti paṭijānitvā
  tattha kāraṇaṁ vadanto jānitabbatoti āha. Yadi evaṁ
  nibbānassāpi aniccatā āpajjatīti parena vutto taṁ kāraṇaṁ
  paṭicchādetuṁ puna jātidhammatoti aññaṁ kāraṇaṁ vadati. Sampajānaṁ
  musā bhāsatīti vattabbe sampajānamusā bhāsatīti anunāsikalopena
  niddesoti āha jānanto 1- musā bhāsatīti. Jānitvā jānantassa
  ca musā bhaṇaneti pubbabhāgepi jānitvā vacanakkhaṇepi jānantassa
  musā bhaṇane. Bhaṇanañca nāma idha abhūtassa vā bhūtataṁ bhūtassa
  vā abhūtataṁ katvā kāyena vā vācāya vā viññāpanappayogo.
  Sampajānamusāvādeti ca nimittatthe bhummavacanaṁ. Tasmā yo
  sampajānamusā vadati tassa tannimittaṁ taṁhetu tappaccayā pācittiyaṁ
  hotīti evamettha aññesu ca īdisesu attho veditabbo. Visaṁ

  *  *  *  *  *  *
  Footnote: 1 samantapāsādikāyaṁ samjānantoti dissati.
-------------------------------------------------
[page 235]
  Vādenti etenāti visaṁvādanaṁ vañcanādhippāyavasappavattaṁ cittaṁ.
  Tenāha visaṁvādanacittaṁ purato katvā vadantassāti. Vadati
  etāyāti vācā vacanasamuṭṭhāpikā cetanā. Tenāha
  micchāvācā .pe. Cetanāti. Pabhedagatā vācāti anekabhedabhinnā.
  Evaṁ paṭhamapadena suddhacetanā .pe. Kathitāti veditabbāti iminā
  imaṁ dīpeti suddhacetanā vā suddhasaddo vā suddhaviññatti vā
  musāvādo nāma na hoti viññattiyā saddena ca sahitā
  taṁsamuṭṭhāpikā cetanā musāvādoti. Cakkhuvasena
  aggahitārammaṇanti cakkhusannissitena viññāṇena aggahitamārammaṇaṁ.
  Ghānādīnaṁ tiṇṇaṁ indriyānaṁ sampattavisayaggāhakattā vuttaṁ tīhi
  indriyehi ekābaddhaṁ viya katvāti. Dhanunā vijjhatītiādīsu
  viya cakkhunā diṭṭhanti ayaṁ vohāro loke pākaṭoti āha
  oḷārikeneva nayenāti. Avīmaṁsitvāti anupaparikkhitvā.
  Anupadhāretvāti avinicchinitvā. Jaḷattāti añāṇatāya.
  Dārusakaṭaṁ yojetvā gatoti dārusakaṭaṁ yojetvā tattha nisīditvā
  gatoti adhippāyo. Gato bhavissatīti tatheva sanniṭṭhānaṁ katvā
  vuttattā musāvādo jāto. Keci pana keliṁ kurumānoti vuttattā
  evaṁ vadanto dubbhāsitaṁ āpajjatīti vadanti. Taṁ na gahetabbaṁ.
  Jātiādīhayeva hi dasahi akkosavatthūhi davakamyatāya vadantassa
-------------------------------------------------
[page 236]
  Dubbhāsitaṁ vuttaṁ. Vuttañcetaṁ
          hīnukkaṭṭhehi ukkaṭṭhaṁ hīnaṁ vā jātiādihi
          ujuṁ aññāpadesena vade dubbhāsitaṁ davāti.
  Cittena thokatarabhāvaṁyeva aggahetvā bahubhāvaṁyeva gahetvā vuttattā
  gāmo ekatelotiādināpi musāvādo jāto. Haresunti
  upanesuṁ. Visaṁvādanapurekkhāratā visaṁvādanacittena yamatthaṁ vattukāmo
  tassa puggalaviññāpanappayogo cāti imānettha dve aṅgāni.
      [143] Uttarimanussadhammārocanatthaṁ musā bhaṇantassa
  pārājikaṁ. Amūlakena pārājikena anuddhaṁsanatthaṁ saṅghādiseso.
  Saṅghādisesena anuddhaṁsanatthaṁ pācittiyaṁ. Ācāravipattiyā dukkaṭaṁ.
  Yo te vihāre vasatītiādipariyāyena uttarimanussadhammārocanatthaṁ
  paṭivijānantassa musā bhaṇite thullaccayaṁ. Appaṭivijānantassa
  dukkaṭaṁ. Kevalaṁ musā bhaṇantassa idha pācittiyaṁ vuttaṁ.
                   Musāvādasikkhāpadaṁ paṭhamaṁ.
      [144] Dutiye. Kaṇṇakaṭukatāya amanāpaṁ vadantā kaṇṇesu
  vijjhanakā viya hontīti āha omasantīti ovijjhantīti.
  Paddhaṁsentīti abhibhavanti. Bodhisatto tena samayena hotīti
  tena samayena bodhisatto nandivisālo nāma ahosīti attho.
  Atītatthe vattamānavacanaṁ. Kiriyākālavacanicchāya vā
-------------------------------------------------
[page 237]
  Vattamānappayogo saddantarasannidhānena bhūtatāpagamo siyāti. Paccesīti
  amanāpaṁ idanti aññāsi. Heṭṭhā rukkhe datvāti
  upatthambhanīdaṇḍake datvā. Pubbe patiṭṭhitārappadesaṁ puna are
  patteti pubbe ujukaṁ heṭṭhāmukhaṭṭhitārassa nemippadesaṁ puna
  tasmiṁyeva are parivattitvā heṭṭhāmukhabhāvena sampatte. Paṭhamaṁ
  bhūmiyaṁ patiṭṭhitanemippadese parivattitvā puna bhūmiyaṁ patiṭṭhiteti
  vuttaṁ hoti. Sithilakaraṇanti sithilakiriyā. Pubbeti
  atthuppattiyaṁ.
      [145] Tacchakakammanti vaḍḍhakīkammaṁ. Koṭṭhakakammanti
  vā pāsāṇakoṭṭhakakammaṁ. Hatthamuddhāgaṇanāti aṅgulisaṅkoceneva
  gaṇanā. Pārasikamilakkhakādayo viya navantavasena gaṇanā acchiddakagaṇanā.
  Ādisaddena sakalanapaṭuppādanavokalanabhāgahārādivasena 1-
  pavattā piṇḍagaṇanā gahitā. Yassa sā paguṇā hoti so
  rukkhampi disvā ettakāni ettha paṇṇānīti jānāti. Yabha
  methuneti vacanato yakārabhakāre ekato yojite asaddhammavacanaṁ
  hoti. Āpattiyā kāretabboti pācittiyeneva kāretabbo
  upasaggādimattavisiṭṭhānaṁ aticaṇḍālādipadānaṁ pāliyaṁ āgatesuyeva
  saṅgahitattā. Corosītiādīnaṁ pana kenaci pariyāyena

  *  *  *  *  *  *
  Footnote: 1 ma vollana. maṅgalatthadīpaniyaṁ votthana iti dissati.
-------------------------------------------------
[page 238]
  Pāliyaṁ anāgatattā dukkaṭaṁ vuttaṁ. Hasādhippāyatāti
  purimapadassa atthavivaraṇaṁ. Pāliyaṁ avuttepi jātiādīhi
  akkosavatthūhi parammukhā akkosantassa vatthūnaṁ anaññabhāvato yathā
  dukkaṭaṁ tathā davakamyatāya parammukhā vadantassāpi
  dubbhāsitamevāti ācariyā vadanti.
      [146] Sabbasattāti ettha vacanatthavijānanapakatikā
  tiracchānagatāpi gahetabbā. Anusāsanīpurekkhāratāya ṭhatvā vadantassa
  cittassa lahuparivattibhāvato antarā kope uppannepi anāpatti.
  Yaṁ akkosati tassa upasampannatā anaññāpadesena jātiādīhi
  akkosanaṁ maṁ akkosatīti jānanā atthapurekkhāratādīnaṁ abhāvoti
  imānettha cattāri aṅgāni.
                   Omasavādasikkhāpadaṁ dutiyaṁ.
      [147] Tatiye. Bhaṇḍanaṁ jātaṁ etesanti bhaṇḍanajātā.
  Sammantananti raho saṁsandanaṁ. Hatthaparāmāsādivasena matthakaṁ
  patto kalaho jāto etesanti kalahajātā. Anāpattigāmikaṁ
  viruddhavādabhūtaṁ vivādaṁ āpannāti vivādāpannā. Viggahasaṁvattanikā
  kathā viggāhikakathā. Pisatīti pisuṇā vācā. Samagge satte
  avayavabhūte vagge bhinne karotīti attho. Pisuṇāeva pesuññaṁ.
  Tāya vā vācāya samannāgato pisuṇo. Tassa kammaṁ pesuññaṁ.
-------------------------------------------------
[page 239]
  Piyabhāvassa suññakaraṇavācanti iminā pana piyasuññakaraṇato
  pisuṇāti niruttinayena atthaṁ vadati. Idhāpi dasahi ākārehi
  pesuññaṁ upasaṁharatīti vacanato dasavidhākkosavatthuvaseneva pesuññaṁ
  upasaṁharantassa pācittiyaṁ. Pālimuttakānaṁ corotiādīnaṁ vasena
  pana dukkaṭamevāti veditabbaṁ. Anakkosavatthubhūtaṁ pana
  pesuññakaraṇaṁ tassa kiriyaṁ karaṇaṁ vā piyakamyatāya upasaṁharantassa kiñcāpi
  iminā sikkhāpadena āpatti na dissati tathāpi dukkaṭenettha
  bhavitabbanti vadanti. Jātiādīhi anaññāpadesena akkosantassa
  bhikkhuno sutvā bhikkhussa upasaṁharaṇaṁ piyakamyatābhedādhippāyesu
  aññataratā tassa vijānanāti imānettha tīṇi aṅgāni.
                    Pesuññasikkhāpadaṁ tatiyaṁ.
      [148] Catutthe. Ekatoti anupasampannena saddhiṁ.
  Purimabyañjanena sadisaṁ pacchābyañjananti rūpaṁ aniccanti ettha
  aniccasaddena sadisaṁ vedanā aniccāti ettha aniccasaddaṁ vadati.
  Akkharasamūhoti avibhattiko akkharasamūho. Akkharānubyañjanasamūho
  padanti vibhattiantapadamāha. Vibhattiantameva padaṁ gahetvā
  paṭhamaṁ padaṁ padameva dutiyaṁ anupadanti vuttaṁ. Ekaṁ padanti
  gāthāpādaṁ sandhāya vadati. Padagaṇanāyāti gāthāpādagaṇanāya.
  Apāpuṇitvāti saddhiṁ akathetvā. Runti opātetīti ettha
-------------------------------------------------
[page 240]
  Anunāsiko āgamavasena vutto. Saṁyogapubbassa ca rassataṁ katanti
  veditabbaṁ. Tenāha rūkāramattamevāti. Ettha ca rūpaṁ aniccanti
  bhaṇa sāmaṇerāti vuccamāno sace rūkāraṁ avatvā ruiti rassaṁ
  katvā vadati aññaṁ bhaṇitaṁ nāma hoti tasmā anāpatti.
  Evañca katvā vedanā aniccāti etthāpi aniccasaddamatteneva
  āpatti hotīti veditabbaṁ. Esa nayoti ekamevakkharaṁ vatvā
  ṭhānaṁ. Manopubbaṅgamā dhammāti vuccamāno hi makāramattameva
  vatvā tiṭṭhati. Evaṁ me sutantiādisuttaṁ bhaṇāpiyamāno
  ekāraṁ vatvā tiṭṭhati ce anvakkharena pācittiyaṁ. Aparipuṇṇaṁ
  padaṁ vatvā ṭhite anubyañjanena. Padena 1- ekaṁ paṭhamaṁ padaṁ virujjhati
  dutiyena anupadena pācittiyaṁ. Anaṅgaṇasuttaṁ sammādiṭṭhisuttaṁ
  mahāvedallaṁ ca dhammasenāpatinā bhāsitaṁ. Anumānasuttaṁ
  mahāmoggallānattherena. Cullavedallasuttaṁ dhammadinnāya theriyā
  bhāsitaṁ. Paccekabuddhabhāsitaṁpi buddhabhāsiteyeva saṅgahaṁ gacchati.
  Aṭṭhakathānissitoti pubbe magadhabhāsāya vuttaṁ dhammasaṅgahārūḷhaṁ
  aṭṭhakathaṁ sandhāya vadati. Idānipi yathā hi dīpiko nāma nilīyitvā
  gaṇhatī migeti evamādikaṁ saṅgahārūḷhaṁ aṭṭhakathāvacanaṁ gahetabbanti
  vadanti. Pālinissitoti makkaṭī vajjiputtā cāti evamādinā

  *  *  *  *  *  *
  Footnote: 1 Ma. padesu.
-------------------------------------------------
[page 241]
  Pāliyameva āgato. Vivaṭṭapanissitanti nibbānupanissitaṁ.
  Vivaṭṭupanissitaṁ pana sāmaññato gahetabbanti āha kiñcāpītiādiṁ.
  Therassāti nāgasenattherassa. Maggakathādīni pakaraṇāni. Akkharena
  vāceti akkharakkhare āpatti pācittiyassāti vattabbe akkharāya
  vāceti akkharakkharāya āpatti pācittiyassāti pāliyaṁ vuttaṁ.
  Anupasampannena saddhiṁ gaṇhantassa anāpattīti anupasampannena
  saha nisīditvā uddesaṁ gaṇhantassa anāpatti vuttā.
  Daharabhikkhu nisinno .pe. Bhaṇato anāpattīti ettha dvīsupi ṭhitesu
  nisinnesu vā upasampannassa bhaṇāmīti bhaṇantassa anāpattiyeva.
  Upacāraṁ muñcitvāti parisapariyantato dvādasahatthaṁ muñcitvā.
  Nisinne vācemīti bhaṇantassāpi upacāraṁ muñcitvā nisinnattā
  anāpatti. Sace pana dūre nisinnampi vācemīti visuṁ sallakkhetvā
  bhaṇati āpattiyeva. Eko pādo nāgacchatīti pubbe
  paguṇoyeva pacchā asarantassa na āgacchati taṁ evaṁ bhaṇāhīti
  ekato bhaṇantassa anāpatti. Opātetīti saddhiṁ katheti.
  Sesamettha uttānameva. Anupasampannatā vuttalakkhaṇadhammaṁ padaso
  vācanatā ekato bhaṇanañcāti imānettha tīṇi aṅgāni.
                  Padasodhammasikkhāpadaṁ catutthaṁ.
      [149] Pañcame. Vikujjamānāti nitthunantā. Kākacchamānāti
-------------------------------------------------
[page 242]
  Rodantā. Tatridanti vatthu nidassanaṁ vā. Tena 1- nu kho
  pātitanti pucchāvasena kathitattā natthi musāvādo. Keci pana
  sandehavasena vacanaṁ musā nāma na hoti tasmā evaṁ vuttanti
  vadanti. Santikaṁ agantvāti yaṁ etesaṁ na kappati taṁ
  tesampi na kappatīti adhippāyena agantvā. Dirattatirattanti
  ettha vacanasiliṭṭhatāmattena dirattaggahaṇaṁ katanti veditabbaṁ.
  Tirattaṁ hi sahavāse labbhamāne diratte vattabbameva natthīti
  dirattaggahaṇaṁ visuṁ na payojeti. Tenevāha uttariṁ
  dirattatirattanti bhagavā sāmaṇerānaṁ saṅgahakaraṇatthāya tirattaṁ parihāraṁ
  adāsīti. Nirantaratirattadassanatthaṁ vā dirattaggahaṇaṁ kataṁ.
  Kevalaṁ hi tirattanti vutte aññattha vāsena antaritampi tirattaṁ
  gaṇheyya dirattavisiṭṭhampana tirattaṁ vuccamānaṁ tena anantaritamevatirattaṁ
  dīpeti.
      [150] Sayanaṁ seyyā sayanti etthātipi seyyāti āha
  kāyappasāraṇasaṅkhātantiādiṁ. Tasmāti yasmā ubhayampi pariggahitaṁ
  tasmā. Pañcahi chadanehīti iṭṭhakasilāsudhātiṇapaṇṇasaṅkhātehi
  pañcahi chadanehi. Vācuggatavasenāti paguṇavasena.
  Diyaḍḍhahatthubbedho vaḍḍhakīhatthena gahetabbo. Ekupacāroti

  *  *  *  *  *  *
  Footnote: 1 Ma. kena.
-------------------------------------------------
[page 243]
  Valañjanadvārassa ekattaṁ sandhāya vuttaṁ. Satagabbhaṁ vā
  catussālaṁ ekūpacāraṁ hotīti sambandho. Uparimatalena saddhiṁ
  asambaddhabhittikassāti idaṁ tulāya abbhantare sayitvā puna teneva
  susirena nikkhamitvā bhittiantarena heṭṭhimatalaṁ pavisituṁ yoggepi
  uparimatalena asambaddhabhittike senāsane anāpattiyā vuttāya
  tathā pavisituṁ asakkuṇeyye sambaddhabhittike vattabbameva natthīti
  dassanatthaṁ vuttaṁ. Na pana sambaddhabhittike āpattīti
  dassanatthaṁ. Heṭṭhāpāsāde sayitabhikkhussa anāpattīti idampi
  tādise senāsane heṭṭhimatale sayitasseva āpattippasaṅgāsaṅkā
  siyāti taṁ nivāraṇatthaṁ vuttaṁ. Na pana uparimatale sayitassa
  āpattīti dassanatthaṁ. Nānūpacāreti yattha bahi nisseṇiṁ katvā
  uparimatalaṁ ārohanti tādisaṁ sandhāya vuttaṁ. Uparimatalepi
  ākāsaṅgaṇe nipajjantassa āpattiyā abhāvato chadanabbhantareti
  vuttaṁ. Sabhāsaṅkhepenāti sabhākārena. Aḍḍhakuḍḍake senāsaneti
  ettha aḍḍhakuḍḍakaṁ nāma yattha ekaṁ passaṁ muñcitvā tīsu
  passesu bhittiyo baddhā honti yattha vā ekasmiṁ passe
  bhittiṁ uṭṭhāpetvā ubhosu passesu upaḍḍhaṁ upaḍḍhaṁ katvā
  bhittiyo uṭṭhāpenti tādisaṁ senāsananti tīsupi gaṇṭhīpadesu
  vuttaṁ. Gaṇṭhīpade pana aḍḍhakuḍḍaketi chadanaṁ aḍḍhena
-------------------------------------------------
[page 244]
  Asampattakuḍḍaketi vuttaṁ. Tampi no na yuttaṁ. Vāḷasaṅghāṭo nāma
  thambhānaṁ upari vāḷarūpehi katasaṅghāṭo vuccatīti vadanti.
  Parikkhepassa bahi gateti ettha yasmiṁ passe parikkhepo natthi tatthāpi
  parikkhepārahappadesato bahi gate anāpattiyevāti daṭṭhabbaṁ.
  Aparicchannagabbhūpacāreti ettha majjhe vivaṭaṅgaṇavantāsu
  mahācatussālāsu 1- yathā ākāsaṅgaṇaṁ anotaritvā pamukheneva gantvā
  sabbagabbhe pavisituṁ na sakkā hoti evaṁ ekekagabbhassa dvīsu
  passesu kuḍḍaṁ nīharitvā kataṁ paricchannagabbhūpacāraṁ nāma. Idaṁ
  pana tādisaṁ na hotīti aparicchannagabbhūpacāreti vuccati.
  Sabbagabbhe pavisantīti gabbhūpacārassa aparicchannattā ākāsaṅgaṇaṁ
  anotaritvāpi pamukheneva gantvā taṁ taṁ gabbhaṁ pavisanti. Atha
  kuto tassa parikkhepoyeva sabbaparicchannattāti vuttanti āha
  gabbhaparikkhepoyeva hissa parikkhepoti. Idañca samantāgabbhabhittiyo
  sandhāya vuttaṁ. Catussālavasena sanniviṭṭhepi senāsane
  gabbhappamukhaṁ visuṁ aparikkhittampi samantā ṭhitagabbhabhittīnaṁ vasena
  parikkhittaṁ nāma hoti. Nanu ca aparikkhitte pamukhe anāpattīti
  aṭṭhakathāyaṁ 2- avisesena vuttaṁ tasmā catussālavasena sanniviṭṭhepi
  senāsane visuṁ aparikkhitte pamukhe anāpattiyevāti yo vadeyya

  *  *  *  *  *  *
  Footnote: 1 Ma. pamukhamahācatussālāsu. 2 Ma. andhakaṭṭhakathāyaṁ.
-------------------------------------------------
[page 245]
  Tassa vādaparimocanatthaṁ idaṁ vuttaṁ yaṁ pana .pe.
  Pāṭekkasannivesā ekacchadanā gabbhapāliyo sandhāya vuttanti. Idaṁ
  vuttaṁ hoti aparikkhitte pamukhe anāpattīti yaṁ vuttaṁ taṁ na
  catussālavasena sanniviṭṭhā gabbhapāliyo sandhāya vuttaṁ kiñcāpi 1-
  visuṁ sanniviṭṭhaṁ ekameva gabbhapāliṁ sandhāya tādisāya hi
  gabbhapāliyā aparikkhitte pamukhe anāpatti na catussālavasena
  sanniviṭṭhāyāti. Ekāya ca gabbhapāliyā tassa tassa gabbhassa
  upacāraṁ paricchinditvā antamaso ubhosu passesu khuddakabhittīnaṁ
  uṭṭhāpanamattenāpi pamukhaṁ parikkhittaṁ nāma hoti.
  Catussālatisālavasena sanniviṭṭhāsu pana gabbhapālīsu ubhosu passesu
  gabbhabhittīnaṁ vasenāpi pamukhaṁ parikkhittaṁ nāma hoti. Tasmā yaṁ
  iminā lakkhaṇena parikkhittaṁ pamukhaṁ tattha āpatti itarattha
  anāpattīti idamettha sanniṭṭhānaṁ. Idāni aparikkhitte pamukhe
  anāpattīti vatvā tasseva vacanassa adhippāyaṁ pakāsentena yaṁ
  vuttaṁ bhūmiyaṁ vinā jagatiyā pamukhaṁ sandhāya kathitanti tassa
  ayuttatāvibhāvanatthaṁ yañca tatthātiādi āraddhaṁ. Bhūmiyaṁ
  vinā jagatiyā pamukhaṁ sandhāya kathitanti hi imassa vacanassa
  ayamadhippāyo aparikkhitte pamukhe anāpattīti yaṁ vuttaṁ taṁ vinā

  *  *  *  *  *  *
  Footnote: 1 Ma. kiñcarahi.
-------------------------------------------------
[page 246]
  Vatthuṁ bhūmiyaṁ katagehassa pamukhaṁ sandhāya kathitaṁ sace pana
  uccavatthukaṁ pamukhaṁ hoti parikkhittasaṅkhyaṁ na gacchatīti. Tenevāha
  dasahatthubbedhāpi hi jagati parikkhepasaṅkhyaṁ na gacchatīti. Heṭṭhāpi
  idameva manasi nidhāya vuttaṁ uccavatthukañcepi hoti pamukhe
  sayito gabbhe sayitānaṁ āpattiṁ na karotīti. Tatthāti andhakaṭṭhakathāyaṁ.
  Jagatiyā pamāṇaṁ vatvāti sace jagatiyā otaritvā
  bhūmiyaṁ sayito jagatiyā upari sayitaṁ na passatīti evaṁ jagatiyā
  ubbedhena pamāṇaṁ vatvā. Ekasālādīsu ujukameva dīghaṁ katvā
  sannivesito pāsādo ekasālasanniveso. Dvisālasannivesādayopi
  vuttānusārato veditabbā. Sālappabhedadīpanameva cettha
  heṭṭhāvuttato viseso. Majjhe pākāraṁ karontīti ettha parikkhepassa
  heṭṭhimaparicchedena diyaḍḍhahatthubbedhattā diyaḍḍhahatthubbedhañcepi
  majjhe pākāraṁ karonti nānūpacārameva hotīti veditabbaṁ.
  Na hi chiddena gehaṁ ekūpacāraṁ nāma hotīti ettha sace ubbedhena
  diyaḍḍhahatthabbhantare manussasañcārappahonakaṁ chiddaṁ hoti taṁpi
  dvāramevāti ekūpacāraṁ hoti.
      [151] Kiṁ parikkhepo viddhastoti pamukhassa parikkhepaṁ sandhāya
  vadati. Sabbattha pañcannaṁyeva chadanānaṁ āgatattā vadati pañcannaṁ
  aññatarena chadanena channāti. Pāliyaṁ seyyā nāma sabbacchannā
-------------------------------------------------
[page 247]
  Sabbaparicchannā yebhuyyenacchannā yebhuyyena paricchannāti vadantena
  yebhuyyenacchannayebhuyyenaparicchannasenāsanaṁ pācittiyassa avasānaṁ viya
  katvā dassitaṁ. Upaḍḍhacchanne upaḍḍhaparicchanne āpatti
  dukkaṭassāti vadantena ca upaḍḍhacchannaupaḍḍhaparicchannasenāsanaṁ
  dukkaṭassa ādiṁ katvā dassitaṁ. Ubhinnamantarā kena bhavitabbaṁ
  pācittiyena udāhu dukkaṭenāti. Lokavajjasikkhāpadasseva
  anavasesaṁ katvā paññāpanato imassa ca paṇṇattivajjattā
  yebhuyyenacchannayebhuyyenaparicchannassa upaḍḍhacchannaupaḍḍhaparicchannassa
  ca antarā pācittiyaṁ anivāritameva tasmā vinayavinicchaye ca
  garukeyeva ṭhātabbattā aṭṭhakathāyampi pācittiyameva dassitaṁ.
  Satta pācittiyānīti pāliyaṁ vuttapācittiyaṁ sāmaññato ekattena
  gahetvā vuttaṁ visuṁ pana gayhamāne sabbacchanne sabbaparicchanne
  pācittiyaṁ yebhuyyenacchanne yebhuyyena paricchanne pācittiyanti
  aṭṭheva pācittiyāni honti. Penambamaṇḍapavaṇṇaṁ hotīti
  sīhaladīpe kira uccavatthuko sabbacchanno sabbaparicchanno
  evaṁnāmako sannipātamaṇḍapo atthi taṁ sandhāyetaṁ vuttaṁ. Yadi
  jagati parikkhepasaṅkhaṁ gacchati uccavatthukattā maṇḍapassa
  sabbāparicchannatā na yujjatīti āha imināpetaṁ veditabbantiādiṁ.
  Cūḷakacchannādīni cettha evaṁ veditabbāni. Yassa catūsu bhāgesu
-------------------------------------------------
[page 248]
  Eko channo sesā acchannā idaṁ cūḷakacchannaṁ. Yassa
  tīsu bhāgesu dve channā eko acchanno idaṁ yebhuyyenacchannaṁ.
  Yassa dvīsu bhāgesu eko channo eko acchanno
  idaṁ upaḍḍhacchannaṁ nāma senāsanaṁ. Cūḷakaparicchannādīnipi imināva
  nayena veditabbāni. Sesaṁ uttānameva. Pācittiyavatthukasenāsanaṁ
  tattha anupasampannena saha nipajjanaṁ catutthadivase suriyatthaṅgamananti
  imāni panettha tīṇi aṅgāni.
                   Sahaseyyasikkhāpadaṁ pañcamaṁ.
      [152] Chaṭṭhe. Paṭhamasikkhāpade bhikkhuṁ ṭhapetvā avaseso
  anupasampanno nāmāti vuttattā mātugāmopi anupasampannaggahaṇena
  gahitoyevāti catutthadivase mātugāmena saddhiṁ sayantassa
  dvīhipi sikkhāpadehi dve pācittiyāni hontīti vadanti.
  Gaṇṭhīpadesu pana tīsupi imasmiṁ sikkhāpade mātugāmassa visuṁ
  vuccamānattā paṭhamasikkhāpade bhikkhuṁ ṭhapetvā avaseso anupasampanno
  nāmāti purisasseva gahaṇaṁ anucchavikanti vuttaṁ. Tadeva ca
  yuttataraṁ. Yañca idha paṭhamadivasepīti pisaddena catutthadivasepīti
  vuttaṁ hotīti kāraṇaṁ vadanti tampi akāraṇaṁ pisaddo
  sampiṇḍanatthoyevāti niyamābhāvato avadhāraṇatthassa ca sambhavato.
  Sambhāvane vā pisaddo daṭṭhabbo tena idha paṭhamadivasepi tāva
-------------------------------------------------
[page 249]
  Āpatti dutiyādidivase kimeva vattabbanti imamatthaṁ dīpeti.
  Sampiṇḍanatthepi pisadde gayhamāne imināva sikkhāpadena
  āpajjitabbāpattiyā aññasmiṁpi divase āpajjanaṁ dīpeti na
  paṭhamasikkhāpadena āpajjitabbāpattiyāti akāraṇameva tanti daṭṭhabbaṁ.
  Matitthī pārājikavatthubhūtāpi anupādinnapakkhe ṭhitattā
  sahaseyyāpattiṁ na janetīti vadanti. Atthaṅgate suriye mātugāme nipanne
  bhikkhu nipajjatīti vacanato divā sayantassa sahaseyyāpatti na
  hotiyevāti daṭṭhabbaṁ. Pācittiyavatthukasenāsanaṁ tattha mātugāmena
  saha nipajjanaṁ suriyatthaṅgamananti imānettha tīṇi aṅgāni.
                  Dutiyasahaseyyasikkhāpadaṁ chaṭṭhaṁ.
      [153] Sattame. Gharaṁ nayatīti gharaṇī gharanāyikā. Tenāha
  gharasāminīti. Suṇhāti suṇisā. Na yakkhenātiādīnaṁ aññatrāti
  iminā sambandho. Purisaviggahaṁ gahetvā ṭhitena yakkhena vā
  petena vā tiracchānena vā saddhiṁ ṭhitāyapi desetuṁ na vaṭṭati.
  Akkharāya desetīti ettha chappañcavācato uttariṁ idaṁ padaṁ
  bhāsissāmīti ekaṁpi akkharaṁ vatvā tiṭṭhati āpattiyevāti
  vadanti. Eko gāthāpādoti idaṁ gāthābandhameva sandhāya vuttaṁ.
  Aññattha pana vibhattiantapadameva gahetabbanti vadanti. Aṭṭhakathaṁ
  dhammapadajātakādivatthuṁ vāti imināpi porāṇakaṁ saṅgītiṁ ārūḷhameva
-------------------------------------------------
[page 250]
  Aṭṭhakathādi vuttanti vadanti. Aṭṭhakathādipāṭhaṁ ṭhapetvā
  damilādibhāsantarena yathāruciṁ kathetuṁ vaṭṭati. Padasodhamme vuttappabhedoti
  iminā aññattha anāpattīti dīpeti. Uṭṭhahitvā puna nisīditvāti
  iriyāpathaparivattanadassanena nānāiriyāpathepi anāpattiṁ dīpeti.
  Sabbañcepi dīghanikāyaṁ kathetīti yāva na niṭṭhāti tāva punadivasepi
  katheti. Dutiyassa viññūpurisassa aggahaṇaṁ akiriyā. Mātugāmena
  saddhiṁ ṭhitassa ca viññūpurisassa upacāro aniyatesu vuttanayeneva
  gahetabbo. Sesaṁ uttānameva. Vuttalakkhaṇassa dhammassa
  channaṁ vācānaṁ upari desanā vuttalakkhaṇo mātugāmo
  iriyāpathaparivattanābhāvo viññūpurisābhāvo apañhavisajjanāti imāni
  panettha pañca aṅgāni.
                  Dhammadesanasikkhāpadaṁ sattamaṁ.
      [154] Aṭṭhame. Antarāti parinibbānasamayato aññasmiṁ
  kāle. Atikaḍḍhiyamānenāti vadatha bhante kiṁ tumhehi adhigatanti
  evaṁ nibbandhiyamānena. Anatikaḍḍhiyamānenāpi pucchite vā
  apucchite vā tathārūpe kāraṇe sati ārocetuṁ vaṭṭatiyeva.
  Teneva aññatarena daharabhikkhunā upavadito aññataro thero
  āvuso uparimaggatthāya vāyāmaṁ mā akāsi khīṇāsavo tayā
  upavaditoti āha. Therena ca atthi te āvuso imasmiṁ sāsane
-------------------------------------------------
[page 251]
  Patiṭṭhāti puṭṭho daharabhikkhu āma bhante sotāpanno ahanti
  avoca. Kārako ayanti ñatvāpi paṭipattiyā amoghabhāvadassanena
  samuttejanāya sampahaṁsanāya ca ariyā attānaṁ pakāsentiyeva.
  Sutapariyattisīlaguṇanti sutaguṇaṁ pariyattiguṇaṁ sīlaguṇañca.
  Ummattakassa idha avacane kāraṇaṁ vadantena khittacittavedanāṭṭānampi
  avacane kāraṇaṁ vuttamevāti daṭṭhabbaṁ. Itisaddena vā
  ādiatthena khittacittavedanāṭṭe saṅgaṇhāti. Teneva vadati
  cittakkhepassa vā abhāvāti. Diṭṭhisampannānanti maggaphaladiṭṭhiyā
  samannāgatānaṁ. Ariyānameva hi ummattakādibhāvo natthi.
  Jhānalābhino pana tasmiṁ sati jhānā parihāyanti. Tasmā tesaṁ
  abhūtārocanapaccayā anāpatti vattabbā na bhūtārocanapaccayā.
  Tenevāha bhūtārocanapaccayā anāpatti na vattabbāti.
      [155] Pubbe avuttehīti catutthapārājike avuttehi.
  Idañca sikkhāpadaṁ paṇṇattiajānanavasena acittakasamuṭṭhānaṁ hoti.
  Ariyā cettha paṇṇattiṁ jānantā vītikkamaṁ na karonti. Puthujjanā
  pana paṇṇattiṁ jānitvāpi vītikkamaṁ karonti. Te ca satthuno
  āṇāvītikkamacetanāya balavākusalabhāvato jhānā parihāyantīti
  daṭṭhabbaṁ. Ukkaṭṭhaparicchedena ariyapuggaleeva sandhāya
  kusalābyākatacittehi dvicittanti vuttaṁ. Paṇṇattiṁ ajānantā pana
-------------------------------------------------
[page 252]
  Jhānalābhī puthujjanā vatthumhi lobhavasena akusalacittenāpi na
  ārocentīti natthi. Idha ca dukkhavedanāya abhāvato dvivedananti
  imassa anurūpaṁ katvā dvicittanti idaṁ vuttanti evaṁ vā ettha
  adhippāyo gahetabbo. Sesaṁ uttānameva. Uttarimanussa
  dhammassa bhūtatā anupasampannassa ārocanaṁ taṅkhaṇavijānanā
  anaññāpadesoti imāni panettha cattāri aṅgāni.
                  Bhūtārocanasikkhāpadaṁ aṭṭhamaṁ.
      [156] Navame. Duṭṭhullasaddadassanatthanti duṭṭhullasaddassa
  atthadassanatthaṁ. Atthe hi dassite saddopi ayaṁ etesu atthesu
  vattatīti dassitoyeva hoti. Yaṁ yaṁ duṭṭhullasaddena abhidhīyati
  taṁ sabbaṁ dassetuṁ pārājikāni vuttānīti ayaṁ hettha adhippāyo.
  Tatrāyaṁ vicāraṇāti tatra pāliyaṁ ayaṁ vicāraṇā pālitatrāṭṭhakathāsu
  vā ayaṁ vicāraṇā. Tattha bhaveyyāti tattha kassaci
  vimati evaṁ bhaveyya. Anupasampannassa duṭṭhullārocane viya
  dukkaṭena bhavitbbanti āha dukkaṭaṁ āpajjatīti. Akkosantopi
  dukkaṭaṁ āpajjeyyāti omasavādena dukkaṭaṁ āpajjeyya.
  Adhippāyaṁ ajānantehipi aṭkathācariyānaṁ vacaneyeva ṭhātabbanti dīpanatthaṁ
  aṭṭhakathācariyāva ettha pamāṇanti vuttaṁ. Punapi aṭṭhakathāvacanameva
  upapattito daḷhaṁ katvā patiṭṭhapento imināpi
-------------------------------------------------
[page 253]
  Cetantiādamāha. Aññatra bhikkhusammatiyāti vuttattā sammati atthīti
  gahetabbāti āha idha vuttattāyevātiādiṁ. Ādito pañca
  sikkhāpadānīti pāṇātipātādīni pañca sikkhāpadāni. Sesānīti
  vikālabhojanādīni pañcāti vadanti. Keci pana ādito pañca
  sikkhāpadānīti sukkavisaṭṭhiādīni pañcāti vadanti. Taṁ na gahetabbaṁ.
  Pāṇātipātādīni hi daseva sikkhāpadāni sāmaṇerānaṁ paññattāni.
  Vuttaṁ hetaṁ athakho sāmaṇerānaṁ etadahosi katī nu kho
  amhākaṁ sikkhāpadāni kattha ca amhehi sikkhitabbanti bhagavato
  etamatthaṁ ārocesuṁ anujānāmi bhikkhave sāmaṇerānaṁ dasa
  sikkhāpadāni tesu ca sāmaṇerehi sikkhituṁ pāṇātipātā veramaṇī
  adinnādānā veramaṇītiādi. Tesaṁ paññattesuyeva sikkhāpadesu
  duṭṭhullāduṭṭhullavicāraṇā kātabbā na ca sukkavisaṭṭhiādīni visuṁ
  tesaṁ paññattāni atthīti. Atha bhikkhuno duṭṭhullasaṅkhātāni
  sukkavisaṭṭhiādīni anupasampannassa kiṁ nāma hontīti āha
  sukkavisaṭṭhi .pe. Ajjhācāro nāmāti vuttanti. Imināpi cetaṁ
  siddhaṁ anupasampannassa sukkavisaṭṭhiādi duṭṭhullaṁ nāma na hotīti.
  Ajjhācāro nāmāti hi vadanto anupasampannassa sukkavisaṭṭhiādi
  kevalaṁ ajjhācāro nāma hoti na pana duṭṭhullo nāma
  ajjhācāroti dīpeti. Ajjhācāro nāmāti ca aṭṭhakathāyaṁ
-------------------------------------------------
[page 254]
  Vuttattā akattabbarūpattā ca anupasampannassa sukkavisaṭṭhiādīni
  daṇḍakammavatthupakkhaṁ bhajanti tāni ca aññassa anupasampannassa
  avaṇṇakāmatāya ārocento bhikkhu dukkaṭaṁ āpajjatīti vadanti.
  Idha pana anupasampannaggahaṇena sāmaṇerasāmaṇerīsikkhamānānaṁ
  gahaṇaṁ veditabbaṁ. Sesamettha uttānameva. Antimavatthuṁ
  anajjhāpannassa bhikkhuno savatthuko saṅghādiseso anupasampannassa
  ārocanaṁ bhikkhusammatiyā abhāvoti imāni panettha tīṇi aṅgāni.
                 Duṭṭhullārocanasikkhāpadaṁ navamaṁ.
      [157] Dasame. Ekindriyanti kāyindriyaṁ atthīti maññamānā
  vadanti. Muṭṭhippamāṇāti muṭṭhinā saṅgahetabbappamāṇā.
  Ettha kiñcāpi yebhuyyena paṁsuṁ appapaṁsuñca paṭhaviṁ vatvā
  upaḍḍhapaṁsukā paṭhavī na vuttā. Tathāpi paṇṇattivajjasikkhāpadesu
  sāvasesapaññattiyāpi sambhavato upaḍḍhapaṁsukāyapi paṭhaviyā
  pācittiyamevāti gahetabbaṁ. Keci pana sabbacchannādīsu upaḍḍhe
  dukkaṭassa vuttattā idhāpi dukkaṭaṁ yuttanti vadanti. Taṁ na
  yuttaṁ pācittiyavatthukañca anāpattivatthukañca duvidhaṁ paṭhaviṁ ṭhapetvā
  aññissā dukkaṭavatthukāya tatiyāya paṭhaviyā abhāvato. Dveyeva
  hi paṭhaviyo vuttā jātā ca paṭhavī ajātā ca paṭhavīti. Tasmā
  dvīsu aññatarāya paṭhaviyā bhavitabbaṁ. Vinayavinicchaye ca sampatte
-------------------------------------------------
[page 255]
  Garukeyeva ṭhātabbattā na sakkā ettha anāpattiyā bhavituṁ.
  Sabbacchannādīsu pana upaḍḍhe dukkaṭaṁ yuttaṁ tattha tādisassa
  dukkaṭavatthuno sabbhāvā.
      [158] Pokkharaṇiṁ khaṇāti vadati vaṭṭatīti imasmiṁ okāseti
  aniyametvā vuttattā vaṭṭati. Imaṁ valliṁ khaṇāti vuttepi
  paṭhavīkhaṇanaṁ sandhāya pavattavohārattā imināva sikkhāpadena āpatti
  na bhūtagāmapātabyatāya. Kuṭehīti ghaṭehi. Tanukakaddamoti
  udakamissakakaddamo. So ca udakagatikattā apanetuṁ vaṭṭati.
  Omakacātummāsanti onacatummāsaṁ. Ovuṭṭhanti devena ovuṭṭhaṁ.
  Akatapabbhāreti avalañjanaṭṭhānadassanatthaṁ vuttaṁ. Tādise hi
  vammikassa sambhavoti. Mūsikukkuraṁ nāma mūsikāhi khaṇitvā
  bahikatapaṁsurāsi. Eseva nayoti omakacātummāsaṁ ovuṭṭhoyeva
  vaṭṭatīti attho. Ekadivasampi na vaṭṭatīti ovuṭṭhaekadivasātikkantopi
  vikopetuṁ na vaṭṭati. Heṭṭhābhūmisambaddhepi ca
  gokaṇṭake bhūmito chinditvā uggatattā 1- accuggatamatthakato
  chinditvā gahetuṁ vaṭṭatīti vadanti. Sakaṭṭhāne atiṭṭhamānaṁ katvā
  pādehi madditvā ālobitakaddamampi gahetuṁ vaṭṭati. Tatoti
  tato purāṇasenāsanato. Iṭṭhakaṁ gaṇhāmītiādi suddhacittaṁ

  *  *  *  *  *  *
  Footnote: 1 Ma. uddhaṁ ṭhitattā.
-------------------------------------------------
[page 256]
  Sandhāya vuttaṁ. Udakenāti ujukaṁ ākāsatoyeva patanakudakena.
  Sace pana aññattha paharitvā patitena udakena temitaṁ hoti
  vaṭṭatīti vadanti. Uccāletvāti ukkhipitvā. Tena apadesenāti
  tena lesena.
      [159] Avisayattā anāpattīti ettha sacepi nibbāpetuṁ
  sakkā hoti paṭhamaṁ suddhacittena dinnattā dahatūti sallakkhetvāpi
  tiṭṭhati anāpatti. Ovuṭṭhaṁ channanti paṭhamaṁ ovuṭṭhaṁ
  pacchā channaṁ. Sesaṁ uttānameva. Jātapaṭhavī paṭhavīsaññitā
  khaṇanakhaṇāpanānaṁ aññataranti imāni panettha tīṇi aṅgāni.
                   Paṭhavīkhaṇanasikkhāpadaṁ dasamaṁ.
                    Musāvādavaggo paṭhamo.
      [160] Senāsanavaggassa 1- paṭhame. Niggahetuṁ asakkontoti
  sandhāretuṁ asakkonto. Iminā pana vacanena dārakassa tattha
  upanītabhāvo tena ca diṭṭhabhāvo vuttoyevāti daṭṭhabbaṁ. Tena
  hi bhikkhunā taṁ rukkhaṁ chindituṁ āraddhe tattha nibbattā ekā
  taruṇaputtā devatā puttaṁ aṅkenādāya ṭhitā yāci mā me
  sāmi vimānaṁ chindi na sakkhissāmi puttakaṁ ādāya anāvāsā
  vicaritunti. So ahaṁ aññattha īdisaṁ rukkhaṁ na labhissāmīti tassā

  *  *  *  *  *  *
  Footnote: 1 bhūtagāmavaggassa.
-------------------------------------------------
[page 257]
  Vacanaṁ nādiyi. Sā imaṁpi tāva dārakaṁ oloketvā oramissatīti
  puttaṁ rukkhasākhāya ṭhapesi. So bhikkhu ukkhittapharasuṁ sandhāretuṁ
  asakkonto dārakassa bāhaṁ chindi. Evañca sayito vimāne
  sayito nāma hotīti katvā vuttaṁ rukkhaṭṭhakadibbavimāne
  nipannassāti. Rukkhaṭṭhakadibbavimāneti ca sākhaṭṭhakavimānaṁ sandhāya
  vuttaṁ. Rukkhassa upari nibbattaṁ hi vimānaṁ rukkhapaṭibaddhattā
  rukkhaṭṭhakavimānanti vuccati. Sākhaṭṭhakavimānaṁ pana
  sabbasākhāsannissitaṁ hutvā tiṭṭhati. Tattha yaṁ rukkhaṭṭhakavimānaṁ hoti taṁ
  yāva rukkhassa mūlamattampi tiṭṭhati tāva na nassati. Sākhaṭṭhakavimānaṁ
  pana sākhāsu bhijjamānāsu tattha tattheva bhijjitvā sabbasākhāsu
  bhinnāsu sabbaṁ bhijjati. Idampi ca vimānaṁ sākhaṭṭhakaṁ. Tasmā
  rukkhe chinne taṁ vimānaṁ sabbaso vinaṭṭhaṁ. Teneva sā devatā
  bhagavato santikā laddhe aññasmiṁ vimāne vasi. Bāhaṁ thanamūleyeva
  chindīti aṁsena saddhiṁ bāhaṁ chindi. Iminā rukkhadevatānaṁ
  gattāni chijjanti na cātummahārājikādīnaṁ viya acchejjānīti
  daṭṭhabbaṁ. Rukkhadhammeti rukkhapakatiyaṁ. Rukkhasabhāveti attho.
  Rukkhānaṁ viya chedanādīsu akuppanaṁ hi rukkhadhammo nāma.
      [161] Uppatitanti uppannaṁ. Bhantanti dhāvantaṁ. Dhārayeti
  niggaṇheyya. Idaṁ vuttaṁ hoti yathā nāma cheko sārathi
-------------------------------------------------
[page 258]
  Ativegena dhāvantaṁ rathaṁ niggaṇhitvā yathicchakaṁ peseti evaṁ yo
  puggalo uppannaṁ kodhaṁ dhāraye niggaṇhituṁ sakkoti tamahaṁ
  sārathiṁ brūmi itaro pana rājauparājādīnaṁ rathasārathi jano
  rasmiggāho nāma hoti na uttamasārathīti. Dutiyagāthāya pana
  ayamattho. Yoti yo yādiso khattiyakulā vā pabbajito brāhmaṇakulā
  vā padbajito navo vā majjhimo vā thero vā. Uppatitanti
  uddhamuddhaṁ patitaṁ gataṁ pavattanti attho. Uppannanti
  vuttaṁ hoti. Kodhanti anatthaṁ me acarīti āghāto jāyatīti
  ādinā nayena sutte vuttānaṁ navannaṁ atthaṁ me na caratīti
  ādīnañca tappaṭipakkhato siddhānaṁ navannamevāti aṭṭhārasannaṁ
  khāṇukaṇṭakādinā aṭṭhānena saddhiṁ ekūnavīsatiyā āghātavatthūnaṁ
  aññatarāghātavatthusambhavaṁ āghātaṁ. Visaṭanti vitthataṁ. Sappavisanti
  sappassa visaṁ. Ivāti opammavacanaṁ. Ikāralopaṁ katvā va
  iccevaṁ vuttaṁ. Osadhehīti agadehi. Idaṁ vuttaṁ hoti yathā
  visatikicchako vejjo sappena daṭṭho sabbakāyaṁ pharitvā ṭhitaṁ visaṭaṁ
  sappavisaṁ mūlakkhandhatacapattapupphādīnaṁ aññatarehi nānābhesajjehi
  payojetvā katehi vā osadhehi khippameva vineyya evameva
  yo yathāvuttena āghātavatthunā uppatitaṁ cittasantānaṁ byāpetvā
  ṭhitaṁ kodhaṁ vinayanupāyesu tadaṅgavinayādīsu yenakenaci upāyena vineti
-------------------------------------------------
[page 259]
  Nādhivāseti pajahati vinodeti byantīkaroti so bhikkhu jahāti
  orapāraṁ so evaṁ kodhaṁ vinento bhikkhu yasmā kodho
  tatiyamaggena sabbaso pahīyati tasmā orapārasaññitāni
  pañcorambhāgiyasaññojanāni jahātīti. Avisesena hi pāranti tīrassa
  nāmaṁ tasmā orāni ca tāni saṁsārasāgarassa pārabhūtāni cāti
  katvā orapāranti vuccati. Athavā yo uppatitaṁ vineti kodhaṁ
  visaṭaṁ sappavisaṁva osadhehi so tatiyamaggena sabbaso kodhaṁ
  vinetvā anāgāmiphale ṭhito bhikkhu jahāti orapāraṁ. Tattha
  oranti sakattabhāvo. Pāranti parattabhāvo. Oraṁ vā cha
  ajjhattikāni āyatanāni. Pāraṁ cha bāhirāyatanāni. Tathā
  oraṁ manussaloko pāraṁ devaloko. Oraṁ kāmadhātu pāraṁ
  rūpārūpadhātu. Oraṁ kāmarūpabhavo pāraṁ arūpabhavo. Oraṁ
  attabhāvo pāraṁ attabhāvasukhumakaraṇāni. Evametasmiṁ orapāre
  catutthamaggena chandarāgaṁ pajahanto jahāti orapāranti vuccati.
  Ettha ca kiñcāpi anāgāmino kāmarāgassa pahīnattā idhattabhāvādīsu
  chandarāgoeva natthi apica kho panassa vaṇṇappakāsanatthaṁ
  sabbametaṁ orapārabhedaṁ saṅgahetvā tattha chandarāgappahānena
  jahāti orapāranti vuttaṁ. Idāni tassatthassa vibhāvanatthāya
  upamaṁ āha urago jiṇṇamiva tacaṁ purāṇanti. Tattha
-------------------------------------------------
[page 260]
  Urena gacchatīti urago. Sappassetaṁ adhivacanaṁ. So duvidho
  kāmarūpī ca akāmarūpī ca. Kāmarūpīpi duvidho jalajo ca thalajo
  ca. Jalajo jaleeva kāmarūpaṁ labhati na thale saṅkhapālajātake
  saṅkhapālanāgarājā viya. Thalajo thaleeva na jale. So
  jajjarabhāvena jiṇṇaṁ cirakālatāya purāṇaṁ cāti saṅkhagataṁ tacaṁ jahanto
  catubbidhena jahati sajātiyaṁ ṭhito jigucchanto nissāya thāmenāti.
  Sajāti nāma sappajāti dīghattabhāvo. Uragā hi pañcasu ṭhānesu
  sajātiṁ nātivattanti upapattiyaṁ cutiyaṁ vissaṭṭhaniddokkamane sajātiyā
  methunapaṭisevane jiṇṇatacāpanayane cāti. Tasmā yadā tacaṁ
  jahati tadā sajātiyaṁyeva ṭhatvā jahati. Sajātiyaṁ ṭhitopi ca
  jigucchanto jahati. Jigucchanto nāma yadā upaḍḍhaṭṭhāne mutto
  hoti upaḍḍhaṭṭhāne amutto olambati tadā naṁ aṭṭiyanto
  jahati. Evaṁ jigucchantopi ca daṇḍantaraṁ vā mūlantaraṁ vā
  pāsāṇantaraṁ vā nissāya jahati. Nissayantopi ca thāmaṁ janetvā
  ussāhaṁ karitvā vīriyena vaṅkaṁ naṅguṭṭhaṁ katvā passasantova phaṇaṁ
  karitvā jahati. Evaṁ jahitvā yena kāmaṁ pakkamati. Evameva
  ayampi bhikkhu orapāraṁ jahitukāmo catubbidhena jahati sajātiyaṁ
  ṭhito jigucchanto nissāya thāmenāti. Sajāti nāma bhikkhuno
  ariyāya jātiyā jātoti vacanato sīlaṁ. Tenevāha sīle patiṭṭhāya
-------------------------------------------------
[page 261]
  Naro sapaññoti. Evametissaṁ sajātiyaṁ ṭhito bhikkhu taṁ sakattabhāvādibhedaṁ
  orapāraṁ jiṇṇapurāṇatacamiva taṁ dukkhaṁ janentaṁ tattha tattha
  ādīnavadassanena jigucchanto kalyāṇamitte nissāya
  adhimattasammāvāyāmasaṅkhātaṁ thāmaṁ janetvā divasaṁ caṅkamena nisajjāya
  āvaraṇīyehi dhammehi cittaṁ parisodhetīti vuttanayena rattindivaṁ
  chaddhā vibhajitvā ghaṭento vāyamanto urago viya vaṅkaṁ naṅguṭṭhaṁ
  pallaṅkaṁ ābhujitvā urago viya passasanto ayampi asithilaparakkamatāya
  vāyamanto uragova phaṇaṁ karitvā ayampi ñāṇavipphāraṁ
  janetvā uragova tacaṁ orapāraṁ jahati jahitvā ca urago viya
  ohitataco yena kāmaṁ ayampi ohitabhāro anupādisesanibbānadhātudisaṁ
  pakkamatīti.
      [162] Bhavantīti iminā virūḷhamūle nīlabhāvaṁ āpajjitvā
  vaḍḍhamānake taruṇagacche dasseti. Ahuvantīti 1- iminā pana
  vaḍḍhitvā ṭhite mahante rukkhagacchādike dasseti. Bhavantīti
  imassa vivaraṇaṁ jāyanti vaḍḍhantīti. Ahuvantīti imassa jātā
  vaḍḍhitāti. Rāsītisuddhaṭṭhakadhammasamūho. Bhūtānantitathāladdhasamaññānaṁ
  aṭṭhadhammānaṁ. Bhūtānaṁ gāmoti vuttepi avayavavinimuttassa
  samudāyassa abhāvato bhūtasaññitā teyeva tiṇarukkhalatādayo

  *  *  *  *  *  *
  Footnote: 1 samantapāsādikāyaṁ āhuvantīti dissati.
-------------------------------------------------
[page 262]
  Gayhanti. Bhūmiyaṁ patiṭṭhahitvā haritabhāvamāpannā rukkhagacchādayo
  devatāhi pariggayhanti tasmā bhūtānaṁ nivāsanaṭṭhānatāya bhūtānaṁ
  gāmo bhūtagāmoti vadanti. Rukkhādīnanti ādisaddena
  osadhigacchalatādayo veditabbā. Nanu ca rukkhādayo
  cittarahitatāya na jīvā cittarahitatā ca paripphandābhāvato chinnepi
  rūhanato visadisajātikabhāvato catuyoniapariyāpannato ca veditabbā
  vuḍḍhi pana pavāḷasilāsuvaṇṇānampi vijjatīti na tesaṁ jīvabhāve
  kāraṇaṁ visayaggahaṇañca nesaṁ parikappanāmattaṁ supinaṁ viya
  viññāṇādīnaṁ 1- tathā dohaḷādayo tattha kasmā bhūtagāmassa
  chedanādipaccayā pācittiyaṁ vuttanti. Samaṇasāruppato
  tannivāsisattānurakkhanato ca. Tenevāha jīvasaññino hi
  moghapurisamanussā rukkhasminti ādiṁ.
      [163] Mūle jāyantīti ādīsu attho upari attanā
  vuccamānappakārena sīhalaṭṭhakathāyaṁ vuttoti āha evaṁ santepi .pe.
  Na samentīti. Vijātasaddo idha visaddalopaṁ katvā niddiṭṭhoti
  āha jātāniti. Vijātasaddo ca vijātā itthīti ādīsu viya
  pasutavacamoti āha pasutānīti. Pasūti ca nāmettha
  nibbattapaṇṇamūlatāti āha nibbattapaṇṇamūlānīti. Iminā imaṁ dīpeti

  *  *  *  *  *  *
  Footnote: 1 Ma. ciñcādīnaṁ. ciñcāti ekā rukkhajāti ambilarasā.
-------------------------------------------------
[page 263]
  Nibbattapaṇṇamūlāni bījāni bhūtagāmasaṅkhameva gacchanti tesu ca
  vattamāno bījajātisaddo rūḷhīvasena rukkhādīsupi vattatīti.
  Purimasmiṁ atthavikappe pana bījehi jātānaṁ rukkhalatādīnaṁyeva
  bhūtagāmatā vuttā. Tāni dassentoti tāni bījāni dassento.
  Mūlabījanti ādīsu. Mūlameva bījaṁ mūlabījaṁ. Sesesupi eseva
  nayo. Phalubījanti pabbabījaṁ. Paccayantarasamavāye sadisaphaluppattiyā
  visesakāraṇabhāvato virūhanasamatthe sāraphale nirūḷho bījasaddo
  tadatthasaṁsiddhiyā mūlādīsupi kesuci pavattatīti mūlādito
  nivattanatthaṁ ekena bījasaddena visesetvā vuttaṁ bījabījanti
  rūparūpaṁ dukkhadukkhanti ca yathā. Bījato nibbattena bījaṁ dassitanti
  kāriyopacārena kāraṇaṁ dassitanti dīpeti.
      [164] Bīje bījasaññīti ettha kāraṇupacārena kāriyaṁ vuttanti
  dassento tattha yathāti ādimāha. Bhūtagāmaparimocanaṁ katvāti
  bhūtagāmato mocetvā viyojetvāti attho. Yaṁ bījaṁ bhūtagāmo
  nāma hotīti bījāni ca tāni jātāni cāti vuttamatthaṁ sandhāya
  vadati. Tattha yaṁ bījanti yaṁ nibbattapaṇṇamūlabījaṁ. Tasmiṁ
  bījeti tasmiṁ bhūtagāmasaññite bīje. Ettha ca bījajātasaddassa
  viya rūḷhīvasena rukkhādīsu bījasaddassāpi pavatti veditabbā.
  Yathārutanti yathāpāli. Yatthakatthacīti mūle agge majjhe vā.
-------------------------------------------------
[page 264]
  Sañcicca ukkhipituṁ na vaṭṭatīti ettha sacepi sarīre laggabhāvaṁ
  jānantova udakato uṭṭhahati taṁ uddharissāmīti saññāya abhāvato
  vaṭṭati. Uppāṭitānīti uddhaṭāni. Bījagāme saṅgahaṁ gacchantīti
  bhūtagāmato parimocitattā vuttaṁ. Anantakaggahaṇena sāsapamattikā
  gahitā. Nāmaṁ hetaṁ tassā sevālajātiyā. Mūlapaṇṇānaṁ
  asampuṇṇattā asampuṇṇabhūtagāmo nāmāti vuttaṁ.
  Abhūtagāmamūlattāti ettha bhūtagāmo mūlaṁ kāraṇaṁ etassāti
  bhūtagāmamūlo. Bhūtagāmassa vā mūlaṁ kāraṇanti bhūtagāmamūlaṁ. Bījagāmo
  hi nāma bhūtagāmato sambhavati bhūtagāmassa ca kāraṇaṁ hoti ayaṁ
  pana tādiso na hotīti abhūtagāmamūlattāti vuttaṁ. Tatraṭṭhakattā
  vuttaṁ so bījagāmena saṅgahitoti. Idañca abhūtagāmamūlattāti
  ettha paṭhamaṁ vuttātthasambhavato vuttaṁ. Kiñcāpi hi
  tālanāḷikerādīnaṁ khāṇu uddhaṁ avaḍḍhanato bhūtagāmassa kāraṇaṁ na
  hoti tathāpi bhūtagāmasamupagatanibbattapaṇṇamūlabījato sambhūtattā
  bhūtagāmato uppanno nāma hotīti bījagāmena saṅgahaṁ gacchati.
  Aṅkure hariteti vatvā tameva vibhāveti nīlapaṇṇavaṇṇe 1- jāteti.
  Nīlapaṇṇassa vaṇṇasadise vaṇṇe jāteti attho. Niṁlavaṇṇe
  jāteti vā pāṭho gahetabbo. Amūlakabhūtagāme saṅgahaṁ gacchatīti

  *  *  *  *  *  *
  Footnote: 1 samantapāsādasāyaṁ nilavaṇṇapaṇṇeti dissati.
-------------------------------------------------
[page 265]
  Nāḷikerassa āveṇikaṁ katvā vadati. Pānīyaghaṭādīnaṁ bahi sevālo
  udake aṭṭhitattā bījagāmānulomattā ca dukkaṭavatthūti vadanti.
  Kaṇṇakitaṁpi abbohārikamevāti nīlavaṇṇaṁpi abbohārikameva.
  Seleyyakaṁ nāma silāya sambhūtā ekā sugandhajāti. Rukkhatacaṁ
  vikopetīti vuttattā rukkhe jātaṁ yaṅkiñci chattakaṁ rukkhatacaṁ
  avikopetvā matthakato chinditvā gahetuṁ vaṭṭatīti vadanti.
  Rukkhato muñcitvā tiṭṭhatīti ettha yadipi kiñcimattaṁ rukkhe
  allīnā hutvā tiṭṭhati rukkhato gayhamānā pana rukkhacchaviṁ na
  vikopeti vaṭṭatīti vadanti. Allarukkhato na vaṭṭatīti etthāpi
  rukkhatacaṁ avikopetvā matthakato chinditvā 1- gahetuṁ vaṭṭatīti
  veditabbaṁ. Hatthakukkuccenāti hatthānaṁ asaññatabhāvena.
  Hatthacāpallenāti vuttaṁ hoti. Pānīyaṁ na vāsetabbanti idaṁ
  attano atthāya nāmitaṁ sandhāya vuttaṁ. Kevalaṁ anupasampannassa
  atthāya nāmite pana pacchā tato labhitvā na vāsetabbanti
  natthi. Yesaṁ rukkhānaṁ sākhā rūhatīti vuttattā yesaṁ sākhā na
  rūhati tattha kappiyakaraṇakiccaṁ natthīti vadanti.
      [165] Pañcahi samaṇakappehīti pañcahi samaṇavohārehi.
  Kiñcāpi hi bījānaṁ agginā phuṭṭhamattena nakhādīhi vilikhanamattena

  *  *  *  *  *  *
  Footnote: 1 Ma. tacchetvā.
-------------------------------------------------
[page 266]
  Ca avirūḷhidhammatā na hoti tathāpi evaṁ kateyeva samaṇānaṁ
  kappatīti aggiparijitādayo samaṇavohārā nāma jātā tasmā
  tehi samaṇavohārehi kāraṇabhūtehi phalaṁ paribhuñjituṁ anujānāmīti
  adhippāyo. Abījanibbaṭṭabījānipi samaṇānaṁ kappantīti
  paññattapaṇṇattibhāvato samaṇavohārāicceva saṅkhaṁ gatāni. Athavā
  aggiparijitādīnaṁ pañcannaṁ kappiyabhāvatoyeva pañcahi
  samaṇakappiyabhāvasaṅkhātehi kāraṇehi phalaṁ paribhuñjituṁ anujānāmīti evamettha
  adhippāyo veditabbo. Aggiparijitanti ādīsu paricitantipi
  paṭhanti. Abījaṁ nāma taruṇambaphalādi. Nibbaṭṭabījaṁ nāma
  ambapanasādi yaṁ bījaṁ nibbaṭṭetvā visuṁ katvā paribhuñjituṁ
  sakkā hoti. Kappiyanti vatvāva kātabbanti yo kappiyaṁ
  karoti tena kattabbappakārasseva vuttattā bhikkhunā avuttepi
  kātuṁ vaṭṭatīti na gahetabbaṁ. Puna kappiyaṁ kāretabbanti
  kārāpanassa paṭhamameva adhikatattā 1- bhikkhunā kappiyaṁ karohīti
  vutteyeva anupasampannena kappiyanti vatvā aggiparicitādi
  kātabbanti gahetabbaṁ. Kappiyanti vacanaṁ pana yāyakāyaci bhāsāya
  vattuṁ vaṭṭatīti vadanti. Tappiyanti vatvāva kātabbanti vacanato
  paṭhamaṁ kappiyanti vatvā pacchā aggiādinā phusanādi kātabbanti

  *  *  *  *  *  *
  Footnote: 1 Ma. kathitattā.
-------------------------------------------------
[page 267]
  Veditabbaṁ. Paṭhamaṁ aggiṁ nikkhipitvā nakhādinā vā vijjhitvā
  taṁ anuddharitvāva kappiyanti vattuṁ vaṭṭatītipi vadanti. Ekasmiṁ
  bīje vāti ādīsu ekaṁyeva kāremīti adhippāye satipi ekābaddhattā
  sabbaṁ katameva hotīti vadanti. Dāruṁ vijjhatīti ettha
  jānitvāpi vijjhati vā vijjhāpeti vā vaṭṭatiyevāti vadanti.
  Bhattasitthe vijjhatīti etthāpi eseva nayo. Taṁ vijjhati na
  vaṭṭatīti rajjuādīnaṁ bhājanagatikattāti vadanti. Maricipakkādīhi
  missetvāti ettha bhattasitthasambandhavasena ekābaddhatā veditabbā
  na phalānaṁyeva aññamaññasambandhavasena. Bhindāpetvā
  kappiyaṁ kārāpetabbanti bījato muttassa kaṭāhassa bhājanagatikattā
  vuttaṁ.
      [166] Nikkhāmetunti taṁ bhikkhuṁ nikkhāmetuṁ. Sace etassa
  anulomanti senāsanarakkhaṇatthāya anuññātampi paṭaggidānādiṁ
  attanāpi kātuṁ vaṭṭatīti ettakeneva idampi etassa anulomanti
  evaṁ adhippāyo siyā. Paṭaggidānaṁ parittakaraṇañca attano
  parassa vā senāsanarakkhaṇatthāya vaṭṭatiyeva tasmā sace tassa
  suttassa etaṁ anulomaṁ siyā attano na vaṭṭati aññassa
  vaṭṭatīti ayaṁ viseso kuto labbhatīti āha attano na vaṭṭati
  .pe. Na sakkā laddhunti. Sesamettha uttānameva. Bhūtagāmo
-------------------------------------------------
[page 268]
  Bhūtagāmasaññitā vikopanaṁ vā vikopāpanaṁ vāti imāni panettha
  tīṇi aṅgāni.
                    Bhūtagāmasikkhāpadaṁ paṭhamaṁ.
      [167] Dutiye. Aññaṁ vacananti yaṁ codakena cuditakassa
  dosavibhāvanavacanaṁ vuttaṁ taṁ tato aññeneva vacanena paṭicarati.
  Athavā aññenaññaṁ paṭicaratīti aññena kāraṇena aññaṁ
  kāraṇaṁ paṭicaratīti evamettha attho veditabbo. Yaṁ codakena
  cuditakassa dosavibhāvanakāraṇaṁ vuttaṁ taṁ tato aññena codanāya
  amūlakabhāvadīpakena kāraṇena paṭicaratīti vuttaṁ hoti. Paṭicaratīti
  paṭicchādanavasena carati pavattatīti attho. Paṭicchādanatthoeva
  vā caratisaddo anekatthattā dhātūnaṁ. Tenāha paṭicchādetīti.
  Ko āpannoti ādinā pāliyaṁ codanaṁ avisajjetvā
  vikkhepāpajjanavasena aññenaññaṁ paṭicaraṇaṁ dassitaṁ. Aparampi
  pana codanaṁ visajjetvā bahiddhākathāapanāmavasena pavattaṁ
  pālimuttakaṁ aññenaññaṁ paṭicaraṇaṁ veditabbaṁ. Itthannāmaṁ
  āpattiṁ āpannosīti puṭṭho pātaliputtaṁ gatomhīti vatvā puna
  na tava pātaliputtagamanaṁ pucchāma āpattiṁ pucchāmāti vutte
  tato rājagahaṁ gatomhīti rājagahaṁ vā yāhi brāhmaṇagahaṁ vā
  āpattiṁ āpannosīti tattha mesūkaramaṁsaṁ laddhanti ādīni vatvā
-------------------------------------------------
[page 269]
  Kathaṁ bahiddhā vikkhipantopi hi aññenaññaṁ paṭicaraticceva saṅkhaṁ
  gacchati. Yadetaṁ aññenaññaṁ paṭacaraṇavasena pavattavacanaṁ tadeva
  pucchitamatthaṁ ṭhapetvā aññaṁ vadatīti aññavādakanti āha
  aññenaññaṁ paṭicaraṇassetaṁ nāmanti. Tuṇhībhūtassetaṁ nāmanti
  tuṇhībhāvassetaṁ nāmaṁ. Ayameva vā pāṭho. Aññavādakaṁ āropetūti
  aññavādakakammaṁ āropetu aññavādakattaṁ vā. Idāni
  kariyamānena kammena āropetūti attho. Vihesakaṁ āropetūti
  etthāpi vihesakakammaṁ vihesakabhāvaṁ vā āropetūti evamattho
  daṭṭhabbo. Anāropite aññavādake vuttadukkaṭaṁ pāliyaṁ
  āgatāññenaññaṁ paṭicaraṇavasena yujjati. Aṭṭhakathāyaṁ āgatena pana
  pālimuttakāññenaññaṁ paṭicaraṇavasena anāropite aññavādake
  musāvādena pācittiyaṁ āropite imināva pācittiyanti
  veditabbaṁ. Keci pana āropite aññavādake musāvādena iminā
  ca pācittiyadvayaṁ hotīti vadanti. Taṁ vīmaṁsitvā gahetabbaṁ.
  Yā sā ādikammikassa anāpatta vuttā sāpi pāliyaṁ
  āgatāññenaññaṁ paṭicaraṇavasena vuttāti daṭṭhabbā iminā
  sikkhāpadena anāpattidassanatthaṁ vā. Sesaṁ uttānameva. Dhammakammena
  āropitatā āpattiyā vā vatthunā vā anuyuñjiyamānatā
  chādetukāmatāya aññenaññaṁ paṭicaraṇaṁ vā tuṇhībhāvo vāti imāni
-------------------------------------------------
[page 270]
  Panettha tīṇi aṅgāni.
                   Aññavādakasikkhāpadaṁ dutiyaṁ.
      [168] Tatiye. Dhātupāṭhe jhesaddo cintāyaṁpi ṭhitoti
  āha lāmakato vā cintāpentīti ādiṁ. Ayameva ca
  anekatthattā dhātūnaṁ olokanatthopi hotīti daṭṭhabbaṁ. Akkharāya
  vācetīti ādīsu viya chandāyāti liṅgavipallāsavasena vuttanti
  āha chandenāti. Yena vacanenāti yena chandāya itthannāmo
  itthannāmaṁ 1- karotīti ādivacanena. Yena ca khiyyantīti yena
  chandāya itthannāmoti ādivacanena tattha tattha bhikkhūnaṁ savanupacāre
  ṭhatvā avaṇṇaṁ pakāsenti. Aññaṁ anupasampannaṁ ujajhāpetīti
  aññena anupasampannena ujjhāpeti. Tassa vā taṁ santike
  khiyyatīti tassa anupasampannassa santike taṁ saṅghena sammataṁ
  upasampannaṁ khiyyati avaṇṇaṁ vadanto pakāseti. Anupasampannaṁ
  saṅghena sammatanti ettha sammatapubbo sammatoti vutto.
  Teṇāha kiñcāpīti ādiṁ. Yasmā ujjhāpanaṁ khiyyanañca musāvādavaseneva
  pavattaṁ tasmā ādikammikassa anāpattīti pācittiyaṭṭhāne
  dukkaṭaṭṭhāne ca imināva anāpattidassanatthaṁ vuttanti
  gahetabbaṁ. Evañca katvā ujjhāpentassa khiyyantassa ca

  *  *  *  *  *  *
  Footnote: 1 Ma. idaṁ nāma.
-------------------------------------------------
[page 271]
  Ekakkhaṇe dve dve āpattiyo hontīti āpannaṁ. Athavā
  īdisaṁ sikkhāpadaṁ musāvādato paṭhamaṁ paññattanti gahetabbaṁ.
  Sesamettha uttānameva. Dhammakammena sammatatā upasampannatā
  agatigamanābhāvo tassa avaṇṇakāmatā yassa santike vadati tassa
  upasampannatā ujjhāpanaṁ vā khiyyanaṁ vāti imāni panettha
  cha aṅgāni.
                   Ujjhāpanasikkhāpadaṁ tatiyaṁ.
      [169] Catutthe. Himavassenāti himameva vuttaṁ.
  Appaññatteti appatīte. Appasiddheti attho. Maṇḍape vā
  rukkhamūle vāti vacanato vivaṭaṅgaṇepi nikkhipituṁ vaṭṭatīti tīsupi
  gaṇṭhīpadesu vuttaṁ. Gocarappasutāti gocaraṭṭhānaṁ paṭipannā.
  Aṭṭha māseti iminā vassānaṁ cātummāsaṁ sacepi devo na vassati
  paṭikkhittamevāti āha aṭṭha māseti vacanato .pe. Nikkhipituṁ
  na vaṭṭatiyevāti. Tattha cattāro māseti vassānassa cattāro
  māse. Avassikasaṅketeti iminā anuññātepi aṭṭha māse
  yattha hemante devo vassati tattha aparepi cattāro māsā
  paṭikkhittāti āha avassikasaṅketeti vacanatoti ādiṁ. Iminā
  imaṁ dīpeti yasmiṁ dese hemante devo vassati tattha aṭṭha
  māse paṭikkhipitvā cattāro māsā anuññātā yattha pana
-------------------------------------------------
[page 272]
  Vassāneyeva vassati tattha cattāro māse paṭikkhipatvā aṭṭha
  māsā anuññātāti. Imināva nayena majjhimadese yattha hemante
  himavassaṁ vassati tatthāpi aṭṭheva māsā paṭikkhittāti veditabbā
  tasmā vassānakāle pakatiajjhokāse ovassakamaṇḍape rukkhamūle
  ca santharituṁ na vaṭṭati hemantakāle pakatiajjhokāse
  ovassakamaṇḍapādīsupi vaṭṭati tañca kho yattha himavassena senāsanaṁ
  na temati gimhakālepi pakatiajjhokāsādīsu vaṭṭatiyeva tañca
  kho akālameghādassane kākādīnaṁ nibaddhavāsarukkhamūle pana kadācipi
  na vaṭṭatīti evamettha vinicchayo veditabbo. Imañca pana
  atthavisesaṁ gahetvā bhagavatā paṭhamameva sikkhāpadaṁ paññattanti
  visuṁ anuppaññatti na vuttā. Teneva mātikaṭṭhakathāyaṁ vuttaṁ
  iti yattha yadā ca santharituṁ na vaṭṭati taṁ sabbamidha
  ajjhokāsasaṅkhameva gatanti. Athavā avisesena ajjhokāse
  santharanasantharāpanāni paṭikkhipitvā īdise kāle īdise ca padese ṭhapethāti
  anujānanamatteneva alanti sikkhāpade visuṁ anuppaññatti na
  uddhaṭāti veditabbā. Parivāre pana imasseva sikkhāpadassa
  anurūpavasena paññattattā ekā anuppaññattīti vuttaṁ. Navavāyimo
  siṅghaṁ na nassatīti āha navavāyimo vāti. Onaddhakoti cammena
  onaddho. Ukkaṭṭhābbhokāsikoti idaṁ tassa parivitakkadassanamattaṁ.
-------------------------------------------------
[page 273]
  Ukkaṭṭhābbhokāsikassa pana cīvarakuṭi na vaṭṭatīti natthi.
  Kāyānugatikattāti bhikkhuno tattheva sannihitabhāvaṁ sandhāya vuttaṁ.
  Imināva tasmiṁyeva kāle anāpatti vuttā. Cīvarakuṭito nikkhamitvā
  pana aññattha gacchantassa piṇḍāya pavisantassapi āpattiyeva.
  Yasmā pana dāyakehi dānakāleyeva sahassagghanikampi kambalaṁ
  pādapuñchanaṁ katvā paribhuñjathāti dinnaṁ tatheva paribhuñjituṁ vaṭṭati
  tasmā idaṁ mañcapīṭhādisenāsanaṁ abbhokāsepi yathāsukhaṁ
  paribhuñjathāti dāyakehi dinnañce sabbasmiṁpi kāle abbhokāsepi
  nikkhipituṁ vaṭṭatīti vadanti. Pesetvā gantabbanti ettha yo
  bhikkhu imaṁ ṭhānaṁ āgantvā vasati tassa dethāti vatvā pesetabbaṁ.
  Valāhakānaṁ anuṭṭhitabhāvaṁ sallakkhetvāti imināva gimhānepi
  meghe uṭṭhite mañcapīṭhādiṁ yaṅkiñci senāsanaṁ ajjhokāse
  nikkhipituṁ na vaṭṭatīti dīpitanti veditabbaṁ. Pādaṭṭhānābhimukhāti
  nisīdantānaṁ pādapatanaṭṭhānābhimukhanti keci. Sammajjantassa
  pādaṭṭhānābhimukhanti apare. Bahi vālikāya agamananimittaṁ
  pādaṭṭhānābhimukhā vālikā haritabbāti vuttanti eke. Kacavaraṁ
  hatthehi gahetvā bahi chaḍḍetabbanti iminā kacavaraṁ chaḍḍessāmīti
  vālikā na chaḍḍetabbāti dīpeti. Anto saṁveṭhetvā baddhanti
  erakapattādīhi veṇiṁ katvā tāya veṇiyā ubhosu passesu
-------------------------------------------------
[page 274]
  Vitthataṭṭhāne bahuṁ veṭhetvā tato paṭṭhāya yāva majjhaṭṭhānaṁ tāva
  anto ākaḍḍhanavasena veṭhetvā veṭhetvā majjhe saṅkhipitvā
  tiriyaṁ tattha tattha bandhitvā kataṁ.
      [170] Kappaṁ labhitvāti gacchāti vuttavacanena kappaṁ labhitvā.
  Therassa hi āṇattiyā gacchantassa anāpatti. Purimanayenevāti
  nisīditvā sayaṁ gacchantotiādinā pubbe vuttanayeneva. Aññattha
  gacchatīti taṁ maggaṁ atikkamitvā aññattha gacchati.
  Leḍḍupātupacārato bahi ṭhitattā pāduddhārena kāretabboti vuttaṁ.
  Aññattha gacchantassa paṭhamapāduddhāre dukkaṭaṁ dutiyapāduddhāre
  pācittiyanti attho. Pākatikaṁ akatvāti appaṭisāmetvā.
  Antarasannipāteti antarantarā sannipāte. Āvāsikānaṁyeva
  palibodhoti ettha āgantukehi āgantvā kiñci avatvā tattha
  nisinnepi āvāsikānaṁyeva palibodhoti adhippāyo. Mahāpaccarīvāde
  pana aññesu āgantvā nisinnesūti idaṁ amhākanti vatvā
  vā avatvā vā nisinnesūti adhippāyo. Mahāaṭṭhakathāvāde
  āpattīti pācittiyameva vuttaṁ. Mahāpaccariyaṁ pana santharaṇasantharāpane
  sati pācittiyena bhavitabbanti anāṇattiyā paññattattā
  dukkaṭaṁ vuttaṁ. Idaṁ ussārakassa idaṁ dhammakathikassāti
  visuṁ paññattattā anāṇattiyā paññattepi pācittiyeneva
-------------------------------------------------
[page 275]
  Bhavitabbanti adhippāyena tasmiṁ āgantvā nisinne tassa
  palibodhoti vuttaṁ. Keci pana vadanti anāṇattiyā paññattepi
  dhammakathikassa anuṭṭhāpanīyattā pācittiyena bhavitabbaṁ
  āgantukassa pana pacchā āgatehi vuḍḍhatarehi uṭṭhāpetabbattā
  dukkaṭaṁ vuttanti.
      [171] Bhūmiyaṁ attharitabbāti vilimikāya sati tassā upari
  asati suddhabhūmiyaṁ attharitabbā. Sīhacammādīnaṁ pariharaṇeyeva
  paṭikkhepo veditabboti iminā na bhikkhave mahācammāni
  dhāretabbāni sīhacammaṁ byagghacammaṁ dīpicammaṁ yo dhāreyya āpatti
  dukkaṭassāti evaṁ vuttāya khandhakapāliyā adhippāyaṁ vibhāveti.
  Idaṁ vuttaṁ hoti antopi mañce paññattāni honti bahipi
  mañce paññattāni hontīti imasmiṁ vatthusmiṁ sikkhāpadassa
  paññattattā mañcapīṭhesu attharitvā paribhogoyeva paṭikkhitto
  bhummattharaṇavasena paribhogo pana appaṭikkhittoti. Yadi evaṁ
  pariharaṇeyeva paṭikkhepoti idaṁ kasmā vuttanti. Yathā
  anujānāmi bhikkhave sabbaṁ pāsādaparibhoganti vacanato puggalikepi
  senāsane senāsanaparibhogavasena niyamitaṁ suvaṇṇaghaṭādikaṁ paribhuñjituṁ
  vaṭṭamānaṁpi kevalaṁ attano santakaṁ katvā paribhuñjituṁ na vaṭṭati
  evamidaṁ bhummattharaṇavasena paribhuñjiyamānampi attano santakaṁ
-------------------------------------------------
[page 276]
  Katvā taṁtaṁ vihāraṁ haritvā paribhuñjituṁ na vaṭṭatīti dassanatthaṁ
  pariharaṇeyeva paṭikkhepo veditabboti vuttaṁ. Dārumayaṁ pīṭhanti
  phalakamayameva pīṭhaṁ vuttaṁ. Pādakaṭhalikanti adhotapādaṭṭhapanakaṁ.
  Ajjhokāse rajanaṁ pacitvā .pe. Paṭisāmetabbanti ettha deve
  asati rajanakamme niṭṭhite paṭisāmetabbaṁ. Bhikkhu vā sāmaṇero
  vā ārāmiko vā lajjī hotīti vuttattā alajjiṁ āpucchitvā
  gantuṁ na vaṭṭatīti vadanti. Otāpento gacchatīti ettha
  kiñcāpi ettakaṁ dūraṁ gantabbanti paricchedo natthi tathāpi
  leḍḍupātaṁ atikkamma nātidūraṁ gantabbanti vadanti. Sesamettha
  uttānameva. Mañcādīnaṁ saṅghikatā vuttalakkhaṇe dese santharaṇaṁ
  vā santharāpanaṁ vā apalibuddhatā āpadāya abhāvo
  leḍḍupātātikkamoti imāni panettha pañca aṅgāni. Mātikaṭṭhakathāyaṁ
  pana anāpucchaṁ vā gaccheyyāti ettha yo bhikkhu vā sāmaṇero
  vā ārāmiko vā lajjī hoti attano palibodhaṁ viya maññati
  tathārūpaṁ anāpucchitvā taṁ senāsanaṁ tassa aniyyādetvā nirapekkho
  thāmamajjhimassa purisassa leḍḍupātaṁ atikkameyya ekena pādena
  leḍḍupātātikkame dukkaṭaṁ dutiyena pācittiyanti vatvā aṅgesupi
  nirapekkhatāya saddhiṁ cha aṅgāni vuttāni. Pāliyampana
  aṭṭhakathāyañca nirapekkho gacchatīti ayaṁ viseso na dissati.
-------------------------------------------------
[page 277]
  Otāpento gacchatīti ca otāpanavisayeeva sāpekkhagamane anāpatti
  vuttā. Yadi aññathāpi sāpekkhagamane anāpatti siyā
  anāpatti sāpekkho gacchatīti avisesena vattabbaṁ bhaveyya tasmā
  vīmaṁsitvā yuttataraṁ gahetabbanti.
                 Paṭhamasenāsanasikkhāpadaṁ catutthaṁ.
      [172] Dutiyasenāsanasikkhāpade. Ettakameva vuttanti
  aṭṭhakathāsu vuttaṁ. Idañca aṭṭhakathāsu tathāvuttabhāvadassanatthaṁ
  vuttaṁ. Aññampi tādisaṁ mañcapīṭhesu attharitabbaṁ paccattharaṇamevāti
  tīsupi gaṇṭhīpadesu vuttaṁ. Mātikaṭṭhakathāyaṁ pana paccattharaṇaṁ
  nāma pāvāro kojavoti ettakamevāti niyametvā vuttaṁ.
  Tasmā gaṇṭhīpadesu vuttaṁ iminā na sameti vīmaṁsitvā gahetabbaṁ.
  Senāsanatoti sabbapacchimasenāsanato. Yokocīti tassa ñātako
  vā aññātako vā yokoci. Pariveṇanti ekekassa vihārassa
  parikkhepabbhantaraṁ. Kurundaṭṭhakathāyaṁ vuttamevatthaṁ savisesaṁ katvā
  dassetuṁ kiñcāpi vuttotiādi āraddhaṁ. Aparicchanne maṇḍapeti
  visuṁ yojetabbaṁ. Teneva mātikaṭṭhakathāyaṁ aparicchannamaṇḍape vā
  paricchanne vā bahunnaṁ sannipātabhūteti vuttaṁ. Bhojanasālāyaṁpi
  ayaṁ viseso labbhatiyeva. Vattabbaṁ natthīti visesetvā kiñci
  vattabbaṁ natthi. Palujjatīti vinassati. Nasseyyāti corādīhi
-------------------------------------------------
[page 278]
  Vinasseyya. Yena mañcaṁ vā pīṭhaṁ vā vinanti taṁ mañcapīṭhakavānaṁ.
  Siluccayaleṇanti siluccaye leṇaṁ. Pabbataguhāti attho.
  Senāsanaṁ upacikāhi khāyitanti imasmiṁ vatthusmiṁ paññattattā
  vatthuanurūpavasena aṭṭhakathāyaṁ upacikāsaṅkāya abhāve anāpatti
  vuttā. Vattakkhandhake gamikavattaṁ paññapentena senāsanaṁ
  āpucchitabbanti vuttattā kevalaṁ iti kattabbatāmattadassanatthaṁ
  āpucchanaṁ pana vattanti vuttaṁ na pana vattabhede dukkaṭanti
  dassanatthaṁ. Teneva khandhakaṭṭhakathāyaṁ senāsanaṁ āpucchitabbanti
  ettha yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ
  yattha upacikā nārohanti taṁ anāpucchantassāpi anāpattīti
  vakkhati. Tasmā yaṁ vuttaṁ gaṇṭhīpade tādise senāsane
  anāpucchā gacchantassa pācittiyaṁ natthi gamikavattavasena pana
  anāpucchā gacchato vattabhedo hoti tasmā dukkaṭaṁ āpajjatīti.
  Taṁ na gahetabbaṁ. Pacchimassa ābhogena mutti natthīti tassa
  pacchato gacchantassa aññassa abhāvato vuttaṁ. Ekaṁ vā
  pesetvā āpucchitabbanti ettha gamanacittassa uppannaṭṭhānato
  anāpucchitvā gacchato dutiyapāduddhāre pācittiyaṁ. Kiñcāpi
  mañcaṁ vā pīṭhaṁ vā ajjhokāse nikkhipitvā gacchantassa idha
  visuṁ āpatti na vuttā. Tathāpi akāle ajjhokāse
-------------------------------------------------
[page 279]
  Mañcapīṭhāni paññapetvā gacchantassa leḍḍupātātikkame
  purimasikkhāpadena pācittiyaṁ parikkhepātikkame iminā dukkaṭanti
  veditabbaṁ. Maṇḍape vā rukkhamūle vāti hi iminā ajjhokāsopi
  saṅgahitoyevāti tatthāpi dukkaṭaṁ idha vuttamevāti daṭṭhabbaṁ. Seyyampana
  ajjhokāse santharitvā gacchantassa ubhayenapi dukkaṭameva.
  Saṅghike vihāre saṅghikaṁyeva seyyaṁ santharitvā pakkamantassa
  pācittiyaṁ vuttanti ubhosu ekekasmiṁ saṅghike dukkaṭanti
  vadanti. Sesamettha uttānameva. Vuttalakkhaṇaseyyā tassā
  saṅghikatā vuttalakkhaṇe vihāre santharaṇaṁ vā santharāpanaṁ vā
  apalibuddhatā āpadāya abhāvo anapekkhassa disā pakkamanaṁ
  upacārasīmātikkamoti imāni panettha satta aṅgāni.
                 Dutiyasenāsanasikkhāpadaṁ pañcamaṁ.
      [173] Chaṭṭhe. Anupavisitvāti samīpaṁ pavisitvā.
  Bahūpakārataṁ guṇavisiṭṭhatañca sallakkhentoti bhaṇḍāgārikassa
  bahūpakārataṁ dhammakathikādīnaṁ guṇavisiṭṭhatañca sallakkhento. Samantā
  diyaḍḍho hatthoti majjhe paññattamañcapīṭhaṁ sandhāya vuttaṁ.
  Upacāraṁ ṭhapetvāti vuttalakkhaṇaṁ upacāraṁ ṭhapetvā. Ekavihāreti
  ekasmiṁ senāsane. Ekapariveṇeti tassa vihārassa parikkhepabbhantare.
  Gilāno pavisatītiādīsu anāpattikāraṇasambhāvato
-------------------------------------------------
[page 280]
  Gilānāditāya pavisissāmīti upacāraṁ pavisantassa satipi
  sambādhetukāmatāya anāpatti vuttāyevāti tīsupi gaṇṭhīpadesu vuttaṁ.
  Evañca sati agilānādibhāvopi visuṁ aṅgesu vattabbo siyā.
  Mātikaṭṭhakathāyaṁ pana saṅghikavihāratā anuṭṭhāpanīyabhāvajānanaṁ
  sambādhetukāmatā upacāre nisīdanaṁ vā nipajjanaṁ vāti imāni panettha
  cattāri aṅgānīti ettakameva vuttaṁ. Tasmā vīmaṁsitabbaṁ.
                   Anūpakhajjasikkhāpadaṁ chaṭṭhaṁ.
      [174] Sattame. Koṭṭhakānīti dvārakoṭṭhakāni. Nikkhamāti
  vacanaṁ sutvāpi attano ruciyā nikkhamati anāpattīti vadanti.
  Alajjiṁ nikkaḍḍhatītiādīsu paṭhamaṁ alajjādibhāvena nikkaḍḍhissāmīti
  cintetvā nikkaḍḍhantassa cittassa lahuparivattitāya kope
  uppannepi anāpatti. Sesamettha uttānameva. Saṅghikavihāro
  upasampannassa bhaṇḍanakārakabhāvādivinimuttatā kopena nikkaḍḍhanaṁ
  vā nikkaḍḍhāpanaṁ vāti imāni panettha tīṇi aṅgāni.
                  Nikkaḍḍhanasikkhāpadaṁ sattamaṁ.
      [175] Aṭṭhame. Uparimatale padarānaṁ asantharitattā
  upariacchannatalāyāti vuttaṁ. Pubbe vuttanayenevāti anūpakhajjasikkhāpade
  vuttanayeneva. Sesaṁ suviññeyyameva. Saṅghiko
  vihāro asīsaghaṭṭā vehāsakuṭī heṭṭhā saparibhogatā apaṭāṇidinne
-------------------------------------------------
[page 281]
  Āhaccapādake nisīdanaṁ vā nipajjanaṁ vāti imāni panettha
  cattāri aṅgāni.
                  Vehāsakuṭīsikkhāpadaṁ aṭṭhamaṁ.
      [176] Navame. Mahallako nāma vihāro sassāmikoti
  vuttattā saññācikāya kuṭiyā anāpatti. Aḍḍhateyyahatthaṁpīti
  ukkaṭṭhaparicchedena vuttavacanaṁ pāliyā sametīti āha taṁ suvuttanti.
  Pāliyaṁ aṭṭhakathāyañca ukkaṭṭhaparicchedena aḍḍhateyyahatthappamāṇassa
  okāsassa dassitattā kavāṭaṁ aḍḍhateyyahatthavitthārato
  onakaṁ vā hotu adhikaṁ vā aḍḍhateyyahatthappamāṇaṁyeva
  okāsoti vadanti. Yassa vemajjheti yassa vihārassa vemajjhe.
  Sā aparipūraupacārāpi hotīti vivariyamānaṁ kavāṭaṁ yaṁ bhittiṁ āhanati
  sā samantā kavāṭavitthārappamāṇaupacārarahitāpi hotīti attho.
  Ālokaṁ sandheti pidhetīti ālokasandhi. Punappunaṁ chādāpesi
  punappunaṁ limpāpesīti imasmiṁ vatthusmiṁ uppannadosena sikkhāpadassa
  paññattattā lepaṁ anujānantena ca dvārabandhassa samantā
  aḍḍhateyyahatthappamāṇeyeva padese punappunaṁ lepassa
  anuññātattā tato aññattha punappunaṁ limpentassa vā
  limpāpentassa vā bhittiyaṁ mattikāya kattabbakiccaṁ niṭṭhāpetvā
  puna catutthalepe dinne pācittiyena bhavitabbanti vadanti.
-------------------------------------------------
[page 282]
  Gaṇṭhīpadesu pana tīsupi punappunaṁ lepadānassa vuttappamāṇato
  aññattha paṭikkhittamattaṁ ṭhapetvā pācittiyassa avuttattā dukkaṭaṁ
  anurūpanti vuttaṁ. Adhiṭṭhātabbanti saṁvidhātabbaṁ. Appahariteti
  ettha appasaddo appicchotiādīsu viya abhāvatthoti āha
  ahariteti. Patanokāsoti patanokāsattā tatra ṭhitassa bhikkhuno
  upari pateyyāti adhippāyo. Sace harite ṭhito adhiṭṭheti
  āpatti dukkaṭassāti vacanena imamatthaṁ dīpeti sace vihārassa
  samantā vuttappamāṇe paricchede pubbaṇṇādīni na santi tattha
  vihāro kāretabbo yattha pana santi tattha kārāpentassa
  dukkaṭanti. Ekekaṁ maggaṁ ujukameva upaṭṭhapetvā chādanaṁ maggena
  chādanaṁ nāma hotīti dassetuṁ maggena chādentassāti vuttaṁ.
  Iminā pana nayena sabbasmiṁ vihāre ekavāraṁ chādite taṁ chadanaṁ
  ekaṁ magganti gahetvā dve maggetiādi vuttaṁ. Pariyāyena
  chādanepi imināva nayena yojetabbanti tīsupi gaṇṭhīpadesu vuttaṁ.
  Taṁ punappunaṁ chādāpesīti imāya pāliyā sabbampi cetaṁ chadanaṁ
  chadanupari veditabbanti iminā aṭṭhakathāvacanena ca sameti. Tasmā
  dve magge adhiṭṭhahitvā tatiyāya maggaṁ āṇāpetvā
  pakkamitabbanti ettha dve chadanāni adhiṭṭhahitvā tatiyaṁ chadanaṁ evaṁ
  chādehīti āṇāpetvā pakkamitabbanti evamattho gahetabbo.
-------------------------------------------------
[page 283]
  Keci pana paṭhamaṁ tāva ekavāraṁ aparisesaṁ chādetvā puna
  chadanadaṇḍake bandhitvā dutiyavāraṁ tatheva chādetabbaṁ tatiyavāracatutthavāre
  sampatte dve magge adhiṭṭhahitvā āṇāpetvā
  pakkamitabbanti vadanti. Apare pana paṭhamavāreyeva tayopi magge
  adhiṭṭhātuṁ vaṭṭati catutthato paṭṭhāya āpatti pācittiyanti
  vadanti. Tadubhayampi pāliyā aṭṭhakathāya ca na sameti. Tatiyāya
  magganti ettha tatiyāyāti upayogatthe sampadānavacanaṁ. Tatiyaṁ
  magganti attho. Tiṇṇaṁ maggānanti maggavasena chāditānaṁ
  tiṇṇaṁ chadanānaṁ. Tiṇṇaṁ pariyāyānanti etthāpi eseva nayo.
  Catutthe magge vā pariyāye vāti ca tathā chādentānaṁ
  catutthachadanameva vuttaṁ. Sesaṁ uttānameva. Mahallakavihāratā attano
  vāsāgāratā uttariadhiṭṭhānanti imāni panettha tīṇi aṅgāni.
                  Mahallakavihārasikkhāpadaṁ navamaṁ.
      [177] Dasame. Imassa sikkhāpadassa siñceyya vā
  siñcāpeyya vāti bāhiraparibhogavasena paṭhamaṁ paññattattā sappāṇakaṁ
  udakaṁ paribhuñjeyyāti sikkhāpadaṁ attano nahānapānādiparibhogavasena
  paññattanti veditabbaṁ. Tasmiṁ vā paṭhamaṁ paññattepi
  attano paribhogavaseneva paññattattā puna imaṁ sikkhāpadaṁ
  bāhiraparibhogavaseneva paññattanti gahetabbaṁ. Sappāṇakasaññissa
-------------------------------------------------
[page 284]
  Paribhogena pāṇakā marissantīti pubbabhāge jānantassapi
  siñcanasiñcāpanaṁ padīpe nipatitvā paṭaṅgādipāṇakā marissantīti
  jānantassa padīpujjalanaṁ viya vināpi vadhakacetanāya hotīti āha
  paṇṇattivajjanti. Sesaṁ uttānatthameva. Udakassa sappāṇakatā
  siñcanena pāṇakā marissantīti jānanaṁ tādisameva udakaṁ vinā
  vadhakacetanāya kenacideva karaṇīyena tiṇādīnaṁ siñcananti imāni
  panettha cattāri aṅgāni.
                   Sappāṇakasikkhāpadaṁ dasamaṁ.
                    Senāsanavaggo dutiyo.
                Bhūtagāmavaggotipi imasseva nāmaṁ.
      [178] Bhikkhunīvaggassa paṭhamasikkhāpade. Kathānusārenāti
  so thero kiṁsīlo kiṁsamācāro katarakulā pabbajitotiādinā
  pucchantānaṁ pucchākathānusārena. Kathetuṁ vaṭṭantīti nirāmiseneva
  cittena kathetuṁ vaṭṭanti. Aniyyānikattā saggamokkhamaggānaṁ
  tiracchānabhūtā kathā tiracchānakathāti āha saggamaggagamanepītiādiṁ.
  Apisaddena pageva mokkhamaggagamaneti dīpeti. Tiracchānabhūtanti
  tirokaraṇabhūtaṁ. Bādhikanti vuttaṁ hoti. Laddhāsevanā
  hi tiracchānakathā saggamokkhānaṁ bādhikāva hoti. Samiddhoti
  paripuṇṇo. Sahitatthoti yuttattho. Atthagambhīratādiyogato
-------------------------------------------------
[page 285]
  Gambhīro. Bahurasoti attharasādibahuraso. Lakkhaṇapaṭivedhasaṁyuttoti
  aniccādilakkhaṇapaṭivedhassa āvahanato lakkhaṇapaṭivedhasaṁyutto.
  Paratoti parattha. Uttarinti attho. Karontovāti paribāhire
  karontoyeva.
      [179] Pāṭimokkhoti cārittavārittappabhedaṁ sikkhāpadasīlaṁ.
  Taṁ hi yo naṁ pāti rakkhati taṁ mokkheti moceti āpāyikādīhi
  dukkhehi tasmā pāṭimokkhanti vuccati. Saṁvaraṇaṁ saṁvaro
  kāyavacīdvārānaṁ pidahanaṁ. Yena hi te saṁvutā pihitā honti so
  saṁvaro. Kāyikavācasikassa avītikkamassetaṁ nāmaṁ. Pāṭimokkhasaṁvarasaṁvutoti
  pāṭimokkhasaṁvarena pihitakāyavacīdvāro. Tathābhūto ca
  yasmā tena samaṅgī nāma hoti tasmā vuttaṁ samannāgatoti.
  Vattatīti attabhāvaṁ pavatteti. Viharatīti hi iminā pāṭimokkhasaṁvarasīle
  ṭhitassa bhikkhuno iriyāpathavihāro dassito. Saṅkhepato
  vuttamatthaṁ vitthārato pāliyā vibhāvetuṁ vuttaṁ hetantiādi
  āraddhaṁ. Tattha vibhaṅgeti jhānavibhaṅge. Sīlaṁ patiṭṭhātiādīni
  pāṭimokkhasseva vevacanāni. Tattha sīlanti kāmañcetaṁ saha
  kammavācāpariyosānena ijjhanakassa pāṭimokkhasseva vevacanaṁ.
  Evaṁ santepi dhammato etaṁ sīlaṁ nāma pāṇātipātādīhi vā
  viramantassa vattapaṭipattiṁ vā pūrentassa cetanādayo dhammā
-------------------------------------------------
[page 286]
  Veditabbā. Yasmā pana pāṭimokkhasīlena bhikkhu sāsane patiṭṭhāti
  nāma tasmā taṁ patiṭṭhāti vuttaṁ. Patiṭṭhahati vā ettha
  bhikkhu kusalā dhammāeva vā ettha patiṭṭhahantīti patiṭṭhā.
  Ayamattho sīle patiṭṭhāya naro sapaññoti ca patiṭṭhā mahārāja
  sīlaṁ sabbesaṁ kusalānaṁ dhammānanti ca sīle patiṭṭhitassa kho mahārāja
  sabbe kusalā dhammā na parihāyantīti ca ādisuttavasena
  veditabbo. Tadetaṁ pubbuppattiatthena ādi. Vuttaṁpi cetaṁ
  tasmātiha tvaṁ uttiya ādimeva visodhehi kusalesu dhammesu ko
  cādi kusalānaṁ dhammānaṁ sīlañca suvisuddhaṁ diṭṭhi ca ujukāti.
  Yathā hi nagaravaḍḍhakī nagaraṁ māpetukāmo paṭhamaṁ nagaraṭṭhānaṁ sodheti
  tato aparabhāge vīthicatukkasiṅghāṭakādiparicchedena vibhajitvā nagaraṁ
  māpeti evameva yogāvacaro ādimhi sīlaṁ sodheti tato
  aparabhāge samādhivipassanāmaggaphalanibbānāni sacchikaroti. Yathā
  vā pana rajako paṭhamaṁ tīhi khārehi vatthaṁ dhovitvā parisuddhe
  vatthe yadicchakaṁ raṅgajātaṁ upaneti yathā vā pana cheko
  cittakāro rūpaṁ likhitukāmo ādito bhittiparikammaṁ karoti tato
  aparabhāge rūpaṁ samuṭṭhāpeti evameva yogāvacaro āditova
  sīlaṁ visodhetvā aparabhāge samathavipassanādayo dhamme sacchikaroti
  tasmā sīlaṁ ādīti vuttaṁ. Tadetaṁ caraṇasarikkhatāya caraṇaṁ.
-------------------------------------------------
[page 287]
  Caraṇāti pādā vuccanti. Yathā hi chinnacaraṇassa purisassa
  disaṁ gamanābhisaṅkhāro na jāyati paripuṇṇapādasseva jāyati
  evameva yassa sīlaṁ bhinnaṁ hoti khaṇḍaṁ aparipuṇṇaṁ tassa
  nibbānagamanāya ñāṇagamanaṁ na sampajjati. Yassa pana taṁ abhinnaṁ
  hoti akhaṇḍaṁ paripuṇṇaṁ tassa nibbānagamanāya ñāṇagamanaṁ
  sampajjati tasmā sīlaṁ caraṇanti vuttaṁ. Tadeva saññamanavasena
  saññamo saṁvaraṇavasena saṁvaroti ubhayenāpi sīlasaññamo
  ceva sīlasaṁvaro ca kathito. Vacanattho panettha saññameti
  vītikkamavipphandanaṁ puggalaṁ vā saññameti vītikkamavasena tassa
  vipphandituṁ na detīti saññamo. Vītikkamassa pavesanadvāraṁ
  saṁvarati pidahatīti saṁvaro. Mukhanti uttamaṁ mukhabhūtaṁ vā. Yathā
  hi sattānaṁ catubbidho āhāro mukhena pavisitvā aṅgamaṅgāni
  pharati evaṁ yoginopi catubbhūmikakusalaṁ sīlamukhena pavisitvā
  atthasiddhiṁ sampādeti. Tena vuttaṁ mukhanti. Pamukhe sādhūti pamukhaṁ.
  Pubbaṅgamaṁ seṭṭhaṁ padhānanti attho. Kusalānaṁ dhammānaṁ
  samāpattiyāti catubbhūmikakusalānaṁ paṭilābhatthāya pamukhaṁ pubbaṅgamaṁ seṭṭhaṁ
  padhānanti veditabbaṁ. Kāyiko avītikkamoti tividhaṁ kāyasucaritaṁ.
  Vācasikoti catubbidhaṁ vacīsucaritaṁ. Kāyikavācasikoti tadubhayaṁ.
  Iminā ājīvaṭṭhamakasīlaṁ pariyādāya dasseti. Saṁvutoti pihito.
-------------------------------------------------
[page 288]
  Saṁvutindriyo pihitindriyoti attho. Yathā hi saṁvutadvāragehaṁ
  saṁvutagehaṁ pihitagehanti vuccati evamidha saṁvutindriyo saṁvutoti
  vutto. Pāṭimokkhasaṁvarenāti pāṭimokkhasaṅkhātena saṁvarena.
  Upetotiādīni sabbāni aññamaññavevacanāni. Iriyatītiādīhi
  sattahipi padehi pāṭimokkhasaṁvarasīle ṭhitassa bhikkhuno iriyāpathavihāro
  kathito. Tattha iriyatīti catunnaṁ iriyāpathānaṁ aññatarasamaṅgībhāvato
  iriyati. Tehi iriyāpathacatukkehi kāyasakaṭavattanena
  vattati. Ekaṁ iriyāpathadukkhaṁ aparena iriyāpathena chinditvā
  ciraṭṭhitibhāvena sarīrarakkhanato pāleti. Ekasmiṁ iriyāpathe
  asaṇṭhahitvā sabbiriyāpathe vattanato yapeti. Tena tena
  iriyāpathena tathā tathā kāyassa yāpanato yāpeti.
  Cirakālavattāpanato carati. Iriyāpathena iriyāpathaṁ vicchinditvā
  jīvitaharaṇato viharati.
      [180] Micchājīvapaṭisedhakenāti idhekacco veḷudānena vā
  pattadānena vā pupphaphalasinānadantakaṭṭhadānena vā pāṭukamyatāya
  vā muggasūpyatāya vā pāribhaṭyatāya vā jaṅghapesanikena vā
  aññataraññatarena buddhapaṭikuṭṭhena micchājīvena jīvataṁ kappeti
  ayaṁ vuccati anācāroti evaṁ vuttānācārasaṅkhātamicchājīvapaṭipakkhena.
  Na veḷudānādinā ācārenāti idhekacco na veḷudānena
-------------------------------------------------
[page 289]
  Na pattapupphaphalasinānadantakaṭṭhadānena na pāṭukamyatāya na
  muggasūpyatāya na pāribhaṭyatāya na jaṅghapesanikena na aññataraññatarena
  buddhapaṭikuṭṭhena micchājīvena jīvitaṁ kappeti ayaṁ vuccati ācāroti evaṁ
  vuttanaveḷudānādinā ācārena. Vediyādiagocaraṁ pahāyāti idhekacco
  vesiyagocaro vā hoti vidhavathullakumārikapṇaḍakabhikkhunīpānāgāragocaro
  vā hoti saṁsaṭṭho viharati rājūhi rājamahāmattehi
  titthiyehi titthiyasāvakehi ananulomikena saṁsaggena yāni vā pana
  tāni kulāni assaddhāni appasannāni anopānabhūtāni
  akkosakaparibhāsakāni anatthakāmāni ahitakāmāni aphāsukāmāni
  ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ tathārūpāni
  kulāni sevati bhajati payirupāsati ayaṁ vuccati agocaroti evamāgataṁ
  vesiyādiagocaraṁ pahāya. Saddhāsampannakulādināti ettha
  ādisaddena upanissayagocarādiṁ saṅgaṇhāti. Tividho hi gocaro
  upanissayagocaro ārakkhagocaro upanibandhagocaroti. Katamo
  upanissayagocaro. Dasakathāvatthuguṇasamannāgato kalyāṇamitto yaṁ
  nissāya assutaṁ suṇāti sutaṁ pariyodapeti kaṅkhaṁ vitarati diṭṭhiṁ
  ujuṁ karoti cittaṁ pasādeti yassa vā pana anusikkhamāno
  saddhāya vaḍḍhati sīlena sutena cāgena paññāya vaḍḍhati ayaṁ
  upanissayagocaro. Katamo ārakkhagocaro. Idha bhikkhu
-------------------------------------------------
[page 290]
  Antaragharaṁ paviṭṭho vīthiṁ paṭipanno okkhittacakkhu yugamattadassāvī saṁvuto
  gacchati na hatthiṁ olokento na assaṁ na rathaṁ na pattiṁ na itthiṁ
  na purisaṁ olokento nauddhaṁ olokento na adho olokento
  na disāvidisaṁpi pekkhamāno gacchati ayaṁ ārakkhagocaro. Katamo
  upanibandhagocaro. Cattāro satipaṭṭhānā yattha cittaṁ upanibandhati.
  Vuttaṁ hetaṁ bhagavatā ko ca bhikkhave bhikkhuno gocaro
  sako pettiko visayo yadidaṁ cattāro satipaṭṭhānāti ayaṁ
  upanibandhagocaro. Iti ayaṁ tividhopi gocaro idha ādisaddena
  saṅgahitoti daṭṭhabbo.
      [181] Appamattakesu vajjesūti asañcicca āpannasekhiya-
  akusalacittuppādādibhedesu vajjesu. Bhayato dassanasīloti paramāṇumattaṁ
  vajjaṁ aṭṭhasaṭṭhiyojanasatasahassubbedhasinerupabbatasadisaṁ katvā
  dassanasabhāvo. Sabbalahukaṁ vā dubbhāsitamattaṁ pārājikasadisaṁ
  katvā dassanasabhāvo. Sammā ādāyāti sammadeva sakkaccaṁ
  sabbasova ādiyitvā.
      [182] Vaṭṭadukkhanissaraṇatthikehi sotabbato sutaṁ pariyattidhammo.
  Taṁ dhāretīti sutadharo sutassa ādhārabhūto. Yassa
  hi ito gahitaṁ ito palāyati chiddaghaṭe udakaṁ viya na tiṭṭhati
  parisamajjhe ekaṁ suttaṁ vā jātakaṁ vā kathetuṁ vā vācetuṁ vā
-------------------------------------------------
[page 291]
  Na sakkoti ayaṁ na sutadharo nāma. Yassa pana uggahitaṁ
  buddhavacanaṁ uggahitakālasadisameva hoti dasapi vīsatipi vassāni
  sajjhāyaṁ akarontassa na nassati ayaṁ sutadharo nāma. Tenevāha
  yadassa tanti ādiṁ. Ekapadampi ekakkharampi avinaṭṭhaṁ hutvā
  sanniciyatīti sannicayo sutaṁ sannicayo etasminti sutasannicayoti
  āha sutaṁ sannicitamasminti sutasannicayoti. Yassa hi sutaṁ
  hadayamañjusāyaṁ sannicitaṁ silāya lekhā viya suvaṇṇaghaṭe pakkhittā
  sīhavasā viya ca sādhu tiṭṭhati ayaṁ sutasannicayo nāma. Tenāha
  etena .pe. Avināsaṁ dassetīti. Dhatāti paguṇā vācuggatā.
  Ekassa hi uggahitabuddhavacanaṁ paguṇaṁ niccakālikaṁ na hoti
  asukasuttaṁ vā jātakaṁ vā kathehīti vutte sajjhāyitvā aññehi
  saṁsanditvā paripucchāvasena atthaṁ ogāhitvā jānissāmīti vadati.
  Ekassa paguṇaṁ pabandhavicchedābhāvato gaṅgāsotasadisaṁ bhavaṅgasotasadisañca
  akittimaṁ sukhappavatti hoti asukasuttaṁ vā jātakaṁ vā
  kathehīti vutte uddharitvā tameva katheti. Taṁ sandhāya vuttaṁ
  dhatāti. Vācāya paguṇīkatāti suttadasaka vaggadasaka paṇaṇāsadasakavasena
  vācāya sajjhāyitā. Dasa suttāni gatāni dasa vaggāni
  gatānītiādinā sallakkhetvā vācāya sajjhāyitāti attho.
  Suttekadesassa hi suttamattassa ca vacasā paricayo idha
-------------------------------------------------
[page 292]
  Nādhippeto. Athakho vaggādivaseneva. Manasānupekkhitāti manasā
  anupekkhitā. Bhāgaso nijjhāyitā cintitāti attho.
  Āvajjantassāti vācāya sajjhāyitaṁ buddhavacanaṁ manasā cintentassa.
  Suṭṭhu paṭividdhāti nijjaṭaṁ niggumbaṁ katvā suṭṭhu yāthāvato
  paṭividdhā.
      [183] Dve mātikāti bhikkhumātikā bhikkhunīmātikā ca.
  Vācuggatāti purimasseva vevacanaṁ. Tisso anumodanāti saṅghabhatte
  dānānisaṁsapaṭisaṁyuttānumodanā vihārādimaṅgale maṅgalasuttādianumodanā
  matakabhattādiavamaṅgale tarokuḍḍādianumodanāti imā
  tisso anumodanā. Kammākammavinicchayoti parivārāvasāne
  kammavagge vuttavinicchayo. Vipassanāvasena uggaṇhantena
  catuddhātuvavaṭṭhānamukhena uggahetabbanti tīsupi gaṇṭhīpadesu vuttaṁ. Catūsu
  disāsu appaṭihatattā catasso disā etassāti catuddiso.
  Catuddisoyeva cātuddiso. Catasso vā disā arahati catūsu
  vā disāsu sādhūti cātuddiso. Abhivinayeti sakale vinayapiṭake.
  Vinetunti sikkhāpetuṁ. Dve vibhaṅgā paguṇā vācuggatā kātabbāti
  idaṁ paripucchāvasena uggahaṇampi sandhāya vuttanti vadanti.
  Ekassa pamuṭṭhaṁ itarassa paguṇaṁ hotīti āha tīhi janehi saddhiṁ
  parivattanakkhamā kātabbāti. Abhidhammeti nāmarūpaparicchede.
-------------------------------------------------
[page 293]
  Heṭṭhimā vā tayo vaggāti mahāvaggato heṭṭhā sagāthakavaggo
  nidānavaggo khandhakavaggoti ime tayo vaggā. Dhammapadampi
  saha vatthunā uggahetuṁ vaṭṭatīti mahāpaccariyaṁ vuttattā jātakabhāṇakena
  sāṭṭhakathaṁ jātakaṁ uggahetvāpi dhammapadampi saha vatthunā
  uggahetabbameva.
      [184] Kalyāṇā sundarā parimaṇḍalapadabyañjanā vācā
  assāti kalyāṇavāco. Tenāha sithiladhanitādīnaṁ .pe. Vācāya
  samannāgatoti. Tattha parimaṇḍalapadabyañjanāyāti ṭhānakaraṇasampattiyā
  sikkhāsampattiyā ca katthacipi anūnatāya parimaṇḍalapadāni
  byañjanāni akkharāni etissāti parimaṇḍalapadabyañjanā.
  Padameva vā atthassa byañjanato padabyañjanaṁ. Taṁ akkharapāripūriṁ
  katvā sithiladhanitādiṁ dasavidhaṁ byañjanavuḍḍhiṁ aparihāpetvā vuttaṁ
  parimaṇḍalaṁ nāma hoti. Akkharapāripūriyā hi padabyañjanassa
  parimaṇḍalatā. Tena vuttaṁ sithiladhanitādīnaṁ yathāvidhānavacanenāti.
  Parimaṇḍalaṁ padabyañjanaṁ etissāti parimaṇḍalapadabyañjanā.
  Athavā pajjati ñāyati attho etenāti padaṁ nāmādi.
  Yathādhippetamatthaṁ byañjetīti byañjanaṁ vākyaṁ. Tesaṁ paripuṇṇatāya
  parimaṇḍalapadabyañjanā. Apica yo bhikkhu parisati dhammaṁ desento
  suttaṁ vā jātakaṁ vā nikkhipitvā aññaṁ upārambhakaraṁ suttaṁ
-------------------------------------------------
[page 294]
  Āharati tassa upamaṁ katheti tadatthaṁ otāreti evaṁ idaṁ
  gahetvā ettha khipanto ekapasseneva pariharanto kālaṁ ñatvā
  vuṭṭhahati. Nikkhittasuttaṁ pana nikkhittamattameva hoti. Tassa
  kathā aparimaṇḍalā nāma hoti atthassa aparipuṇṇabhāvato.
  Yo pana suttaṁ vā jātakaṁ vā nikkhipitvā bahi ekapadampi
  agantvā yathānikkhittassa suttassa atthasaṁvaṇṇanāvaseneva
  suttantarampi ānento pāliyā anusandhiñca pubbāparañca apekkhanto
  ācariyehi dinnanaye ṭhatvā tulikāya paricchindanto viya taṁtaṁ atthaṁ
  puthuvavaṭṭhitaṁ 1- katvā dassento gambhīramātikāya udakaṁ pesento
  viya gambhīramatthaṁ gamento vattitādigatiyā 2- pade padaṁ koṭṭento
  sindhavājāniyo viya ekaṁyeva padaṁ anekehi pariyāyehi punappunaṁ
  saṁvaṇṇento gacchati. Tassa kathā parimaṇḍalā nāma hoti
  dhammato atthato anusandhito pubbāparato ācariyuggahatoti sabbaso
  paripuṇṇabhāvato. Evarūpaṁpi kathaṁ sandhāya parimaṇḍalapadabyañjanāyāti
  vuttaṁ. Guṇaparipuṇṇabhāvena pure bhavāti porī. Tassa
  bhikkhuno tena vā bhāsitabbātthassa guṇaparipuṇṇabhāvena pure
  puṇṇabhāve bhavāti attho. Pure vā bhavattā poriyā nāgarikitthiyā
  sukhumālakkhaṇena 3- sadisāti porī. Pure saṁvaḍḍhanārī viya

  *  *  *  *  *  *
  Footnote: 1 Ma. suvavaṭṭhitaṁ. 2 Ma. vaggihārigatiyā. 3 Ma. sukhumālattanena.
-------------------------------------------------
[page 295]
  Sukumārāti attho. Purassa esātipi porī. Purassa esāti
  nagaravāsīnaṁ kathāti attho. Nagaravāsino hi yuttakathā honti
  pitimattaṁ pitāti bhātimattaṁ bhātāti vadanti. Evarūpī hi kathā
  bahuno janassa kantā hoti manāpā. Tāya poriyā.
  Vissaṭṭhāyāti pittasemhādīhi apalibuddhāya sandiṭṭhavilambitādidosavirahitāya.
  Athavā nātisīghaṁ nātisaṇikaṁ nirantaraṁ ekarasañca
  katvā parisāya ajjhāsayānurūpaṁ dhammaṁ kathentassa vācā vissaṭṭhā
  nāma. Yo hi bhikkhu dhammaṁ kathento suttaṁ vā jātakaṁ vā ārabhitvā
  āraddhakālato paṭṭhāya turitaturito araṇiṁ maddento viya
  uṇhakhādanīyaṁ khādanto viya pāliyā anusandhipubbāparesu gahitaṁ
  gahitameva aggahitaṁ aggahitameva katvā purāṇapaṇṇantaresu
  paripatamānagodhaṁ uṭṭhāpento viya tattha tattha paharanto osāpetvā
  uṭṭhāya gacchati. Purāṇapaṇṇantaresu hi paripātiyamānā godhā
  kadāci dissati kadāci na dissati evamekaccassa atthavaṇṇanā
  katthaci dissati katthaci na dissati. Yopi dhammaṁ kathento kālena
  sīghaṁ kālena saṇikaṁ kālena mandaṁ kālena mahāsaddaṁ kālena
  khuddakasaddaṁ karoti yathā nijjhāmataṇhikapetassa mukhato
  niccharaṇakāggi kālena jalati kālena nibbāyati evaṁ petadhammakathiko
  nāma hoti. Parisāya uṭṭhātukāmāya puna ārabhati. Yopi
-------------------------------------------------
[page 296]
  Kathento tattha tattha vitthāyati appaṭibhāṇatāya sajjati kenaci
  rogena nitthunanto viya kandanto viya katheti. Imesaṁ sabbesampi
  kathā vissaṭṭhā nāma na hoti sukhena appavattabhāvato. Yo
  pana suttaṁ āharitvā ācariyehi dinnanaye ṭhito ācariyuggahaṁ
  amuñcanto yathā ca ācariyā taṁtaṁ suttaṁ saṁvaṇṇesuṁ teneva
  nayena saṁvaṇṇento nātisīghaṁ nātisaṇikanti ādinā vuttanayena
  kathāpabandhaṁ avicchinnaṁ katvā nadīsotaṁ viya pavatteti ākāsagaṅgato
  bhassamānaudakaṁ viya nirantarakathaṁ pavatteti tassa kathā
  vissaṭṭhā nāma hoti. Taṁ sandhāya vuttaṁ vissaṭṭhāyāti.
  Anelagalāyāti elagalavirahitāya. Kassaci hi kathentassa elaṁ
  galati lālā paggharati kheḷaphusitāni vā nikkhamanti tassa vācā
  elagalā nāma hoti. Tabbiparītāyāti attho. Atthassa
  viññāpaniyāti ādimajjhapariyosānaṁ pākaṭaṁ katvā bhāsitatthassa
  viññāpanasamatthāya atthaññāpane sādhanāya. Vācāva karaṇanti
  vākkaraṇaṁ udāhāraghoso. Kalyāṇaṁ madhuraṁ vākkaraṇaṁ assāti
  kalyāṇavākkaraṇo. Tenevāha madhurassaroti. Hīḷetīti
  avajānāti mātugāmoti sambandho.
      [185] Manaṁ apāyati vaḍḍhetīti manāpo. Tenāha
  manavaḍḍhanakoti. Vaṭṭabhayena tajjetvāti yobbanamadādimattā
-------------------------------------------------
[page 297]
  Bhikkhu niyo saṁsārabhayena tāsetvā. Gihikāleti attano gihikāle.
  Bhikkhuniyā methunena bhikkhunīdūsako hotīti bhikkhuniyā kāyasaṁsaggameva
  vadati. Sikkhamānāsāmaṇerīsu pana methunenāpi bhikkhunīdūsako na
  hotīti āha sikkhamānāsāmaṇerīsu methunadhammanti ca kāsāyavatthavasanāyāti
  vacanato dussīlāsupi bhikkhunīsikkhamānāsāmaṇerīsu
  garudhammaṁ ajjhāpannapubbo paṭikkhittoyevāti daṭṭhabbaṁ. Tassā
  bhikkhuniyā abhāvepi yā yā tassā vacanaṁ assosuṁ tā tā
  tatheva maññantīti āha mātugāmo hīti ādiṁ.
      [186] Idāni aṭṭha aṅgāni samodhānetvā dassetuṁ ettha
  cāti ādi āraddhaṁ. Imehi pana aṭṭhahaṅgehi asamannāgataṁ
  ñatticatutthena kammena sammannento dukkaṭaṁ āpajjati. Bhikkhu
  pana sammatoyeva hoti. Garukehīti garukātabbehi. Ekato
  upasampannāyāti upayogatthe bhummavacanaṁ. Ovadatīti vā imassa
  vadatīti atthe sati sampadānavacanampi yujjati. Bhikkhūnaṁ santike
  upasampannā nāma parivattaliṅgā vā pañcasatasākiyāniyo vā.
  Āsanaṁ paññapetvāti ettha sace bhūmi manāpā hoti āsanaṁ
  apaññapetumpi vaṭṭatīti tīsupi gaṇṭhīpadesu vuttaṁ. Mātugāmaggahaṇena
  bhikkhunīpi saṅgahitāti āha dhammadesanāpattimocanatthanti.
  Sammatassa bhikkhuno santikaṁ pāṭipade ovādatthāya sabbāhi
-------------------------------------------------
[page 298]
  Bhikkhunīhi āgantabbato samaggattha bhaginiyoti iminā sabbāsaṁ
  āgamanaṁ pucchatīti āha sabbā āgatatthāti. Gilānāsu anāgatāsupi
  gilānānaṁ anāgamanassa anuññātattā āgantuṁ samatthāhi
  ca sabbāhi āgatattā samaggamhayyāti vattuṁ vaṭṭati. Antogāme
  vāti ādīsu yattha pañca aṅgāni bhūmiyaṁ patiṭṭhāpetvā
  vandituṁ na sakkā hoti tattha ṭhitāyaeva kāyaṁ purato nāmetvā
  vandāmi ayyāti añjaliṁ paggayha gantumpi vaṭṭati. Antaragharanti
  katthaci nagaradvārassa bahi indakhīlato paṭṭhāya antogāmo
  vuccati. Katthaci gharummārato paṭṭhāya antogehaṁ. Idha pana
  antogāme vāti visuṁ vuttattā antaraghare vāti antogehaṁ
  sandhāya vuttanti daṭṭhabbaṁ. Yatthakatthacīti antogāmādīsu
  yatthakatthaci. Vaṭṭatīti vasatha ayye mayaṁ bhikkhū ānessāmāti
  vuttavacanaṁ saddahantīhi vasituṁ vaṭṭati. Na nimantitā hutvā
  gantukāmāti manussehi nimantitā hutvā gantukāmā na hontīti
  attho. Tattheva vassaṁ upagantukāmā hontīti adhippāyo.
  Yatoti bhikkhunīupassayato. Yācitvāti tumhehi ānītaovādeneva
  mayampi vasissāmāti yācitvā. Tatthāti tasmiṁ bhikkhunīupassaye.
  Āgatānaṁ santike ovādena vasitabbanti pacchimikāya vassaṁ
  vasitabbaṁ. Abhikkhukāvāse vasantiyā āpattīti codanāmukhena
-------------------------------------------------
[page 299]
  Sāmaññato āpattippasaṅgaṁ vadati. Na pana tassā āpatti.
  Vassacchedaṁ katvā gacchantiyāpi āpattīti vassānupagamanamūlaṁ
  āpattiṁ vadati. Itarāya āpattiyā anāpattikāraṇasabbhāvato
  sā rakkhitabbāti vuttaṁ. Sā vassānupagamanamūlā āpatti
  rakkhitabbāti attho. Abhikkhukepi āvāse īdisāsu āpadāsu
  vassaṁ upagantabbanti adhippāyo. Tenāha āpadāsu hi .pe.
  Anāpatti vuttāti. Itarāya pana āpattiyā anāpattikāraṇe
  asati pacchimikāyapi vassaṁ na upagantabbaṁ. Santesu hi bhikkhūsu
  vassaṁ anupagacchantiyā āpatti. Tattha gantvā pavāretabbanti
  ettha apavārentīnaṁ āpattisabbhāvato sace dūrepi bhikkhūnaṁ
  vasanaṭṭhānaṁ hoti sakkā ca hoti navamiyaṁ gantvā pavāretuṁ tattha
  gantvā pavāretabbaṁ. Sace pana navamiyaṁ nikkhamitvāpi
  sampāpuṇituṁ na sakkā hoti agacchantīnaṁ anāpatti. Uposathassa
  pucchanaṁ uposathapucchā. Sāyeva kapaccayaṁ rassattañca katvā
  uposathapucchakanti vuttāti āha uposathapucchananti. Uposatho
  pucchitabboti kadā ayya uposathoti pucchitabbo. Bhikkhunāpi
  sve bhagini uposathoti vattabbaṁ. Bhikkhū kadāci kenaci kāraṇena
  paṇṇarasikaṁ vā cātuddasīuposathaṁ cātuddasikaṁ vā paṇṇarasīuposathaṁ
  karonti. Yasmiñca divase bhikkhūhi uposatho kato tasmiṁyeva
-------------------------------------------------
[page 300]
  Bhikkhunīhipi uposatho kātabboyevāti adhippāyena pakkhassa
  terasiyaṁyeva gantvāti ādi vuttaṁ. Evaṁ pucchitena bhikkhunā
  sace cātuddasiyaṁ uposathaṁ karonti cātuddasiko bhaginīti vattabbaṁ.
  Sace paṇṇarasiyaṁ karonti paṇṇarasiko bhaginīti ācikkhitabbaṁ.
  Ovādatthāyāti ovādayācanatthāya. Pāṭipadadivasato pana paṭṭhāya
  dhammassavanatthāyāti gantabbanti pāṭipadadivase ovādaggahaṇatthāya
  dutiyadivasato paṭṭhāya antarantarā dhammassavanatthāya gantabbaṁ.
  Ovādaggahaṇampi hi dhammassavanamevāti abhedena vuttaṁ. Nirantaraṁ
  vihāraṁ upasaṅkamiṁsūti yebhuyyena upasaṅkamanaṁ sandhāya vuttaṁ.
  Vuttaṁ hetanti ādinā yathānusiṭṭhaṁ paṭipajjissāmāti sabbāsaṁyeva
  bhikkhunīnaṁ upasaṅkamanadīpanatthaṁ pāli nidassitā. Ovādaṁ gacchatīti
  ovādaṁ yācituṁ gacchati. Dve tissoti dvīhi tīhi. Karaṇatthe
  cetaṁ paccattavacanaṁ. Pāsādikenāti pasādajanakena niddosena
  kāyakammādinā. Sampādetūti tividhaṁ sikkhaṁ sampādetu. Sace
  pāṭimokkhuddesakaṁyeva disvā tāhi bhikkhunīhi ovādo yācito
  bhaveyya tena kiṁ kātabbanti. Uposathagge sannipatite bhikkhusaṅghe
  pubbakiccavasena atthi kāci bhikkhuniyo ovādaṁ yācamānāti
  pucchiyamāne evaṁ vadehīti ovādapaṭiggāhakena vattabbavacanaṁ aññena
  bhikkhunā kathāpetvā pāṭimokkhuddesakena vattabbavacanaṁ attanā
-------------------------------------------------
[page 301]
  Vatvā puna sayameva gantvā bhikkhunīnaṁ ārocetabbaṁ. Aññena
  vā bhikkhunā tasmiṁ divase pāṭimokkhaṁ uddisāpetabbaṁ. Etaṁ
  vuttanti tāhīti etaṁ bahuvacanaṁ vuttaṁ. Ekā bhikkhunī vāti
  idaṁ bahūhi bhikkhunīupassayehi ekāyaeva bhikkhuniyā sāsanapaṭiggahaṇaṁ
  sandhāya vuttaṁ na pana dutiyikāya abhāvaṁ sandhāya.
  Bahūhi bhikkhunīupassayehīti antarāmagge vā tasmiṁyeva vā gāme
  bahūhi bhikkhunīupassayehi. Bhikkhunīsaṅgho ca ayya bhikkhuniyo ca
  bhikkhunī cāti iminā nānāupassayehi sāsanaṁ gahetvā āgatabhikkhuniyā
  vattabbavacanaṁ dasseti. Idañca ekena pakārena
  mukhamattanidassanatthaṁ vuttaṁ. Tasmiṁ tasmiṁ pana bhikkhunūpassaye
  bhikkhunīnaṁ pamāṇaṁ sallakkhetvā tadanurūpena nayena vattabbaṁ.
  Bhikkhusaṅghassa ayyānaṁ ayyassāti idaṁ saṅkhipitvā vuttaṁ.
  Pāṭimokkhuddesakenāpīti idaṁ saṅghuposathavaseneva dassitaṁ. Yattha
  pana tiṇṇaṁ dvinnaṁ vā vasanaṭṭhāne pāṭimokkhuddeso natthi
  tatthāpi ñattiṭṭhapanakena itarena vā bhikkhunā imināva nayena
  vattabbaṁ. Ekapuggalenāpi uposathadivase ovādayācanaṁ
  sampaṭicchitvā pāṭipade āgatānaṁ bhikkhunīnaṁ natthi kocīti ādi
  vattabbameva. Sace sayameva sammato ahanti vattabbaṁ.
  Imaṁ vidhiṁ ajānanto idha bāloti adhippeto.
-------------------------------------------------
[page 302]
      [187] Adhammakamme adhammakammasaññī vaggaṁ bhikkhunīsaṅghaṁ
  vaggasaññī ovadati āpatti pācittiyassāti ādīsu vijjamānesupi
  vaggādibhāvanimittesu dukkaṭesu adhammakammamūlakaṁ pācittiyameva
  pāliyaṁ sabbattha vuttanti āha adhammakamme dvinnaṁ navakānaṁ
  vasena aṭṭhārasa pācittiyānīti. Sesamettha uttānameva.
  Asammatatā bhikkhuniyā paripuṇṇaupasampannatā ovādavasena
  aṭṭhagarudhammabhaṇannati imāni panettha tīṇi aṅgāni.
                    Ovādasikkhāpadaṁ paṭhamaṁ.
      [188] Dutiye. Kusalānaṁ dhammānaṁ sātaccakiriyāyāti
  pubbabhāgapaṭipattivasena vuttaṁ. Munātīti jānāti. Tena ñāṇenāti
  tena arahattaphalapaññāsaṅkhātena ñāṇena. Pathesūti
  upāyamaggesu. Arahato pariniṭṭhitasikkhattā āha idañca .pe.
  Vuttanti. Athavā appamajjato sikkhatoti imesaṁ padānaṁ
  hetuatthatā daṭṭhabbā. Tasmā appamajjanahetu sikkhanahetu ca
  adhicetasoti attho. Sokāti cittasantāpā. Ettha ca
  adhicetasoti iminā adhicittasikkhā. Appamajjatoti iminā
  adhisīlasikkhā. Munino monapathesu sikkhatoti etehi
  adhipaññāsikkhā. Muninoti vā etena adhipaññāsikkhā. Monapathesu
  sikkhatoti etena tāsaṁ lokuttarasikkhānaṁ pubbabhāgapaṭipadā.
-------------------------------------------------
[page 303]
  Sokā na bhavantīti ādīhi sikkhāpāripūriyā ānisaṁsā pakāsitāti
  veditabbaṁ. Kokanudanti padumavisesanaṁ yathā kokāsayanti. Taṁ
  kira bahupattaṁ paṇṇasampannaṁ ativiya sugandhañca hoti. Kokanudaṁ
  nāma setapadumantipi vadanti. Pātoti pageva. Ayaṁ hettha
  attho yathā kokanudasaṅkhātaṁ padumaṁ pāto suriyuggamanavelāyaṁ
  phullaṁ vikasitaṁ avigatagandhaṁ siyā virocamānaṁ evaṁ sarīgandhena ca
  guṇagandhena ca sugandhaṁ saradakāle antalikkhe ādiccamiva attano
  tejasā tapantaṁ aṅgehi niccharaṇakajutitāya aṅgīrasaṁ sammāsambuddhaṁ
  passāti. Abhabboti paṭipattisāramidaṁ sāsanaṁ paṭipatti ca
  pariyattimūlikā tvañcapariyattiṁuggahetuṁasamattho tasmā abhabboti
  adhippāyo. Suddaṁ pilotikakhaṇḍanti iddhiyā abhisaṅkhataṁ parisuddhaṁ
  colakhaṇḍaṁ. Tadā kira bhagavā na sajjhāyaṁ kātuṁ asakkonto
  mama sāsane abhabbo nāma hoti mā soci bhikkhūti taṁ bāhāyaṁ
  gahetvā vihāraṁ pavisitvā iddhiyā pilotikakhaṇḍaṁ abhinimmitvā
  handa bhikkhu imaṁ parimajjanto rajoharaṇaṁ rajoharaṇanti punappunaṁ
  sajjhāyaṁ karohīti vatvā adāsi tattha pubbe katādhikārattā.
  So kira pubbe rājā hutvā nagaraṁ padakkhiṇaṁ karonto nalāṭato
  sede muñcante parisuddhena sāṭakena nalāṭaṁ puñchi. Sāṭako
  kiliṭṭho ahosi. So imaṁ sarīraṁ nissāya evarūpo
-------------------------------------------------
[page 304]
  Parisuddhasāṭako pakatiṁ jahitvā kiliṭṭho jāto aniccā vata saṅkhārāti
  aniccasaññaṁ paṭilabhi. Tena kāraṇenassa rajoharaṇameva paccayo
  jāto. Rajoharatīti rajoharaṇaṁ. Saṁvegaṁ paṭilabhitvāti asubhasaññaṁ
  aniccasaññañca upaṭṭhapento saṁvegaṁ paṭilabhitvā. Sopi hi
  yoniso ummajjanto parisuddhaṁ vatthaṁ natthettha doso attabhāvassa
  panāyaṁ dosoti asubhasaññaṁ aniccasaññañca paṭilabhitvā
  nāmarūpapariggahādinā pañcasu khandhesu ñāṇaṁ otāretvā
  kalāpasammasanādikkamena vipassanaṁ vaḍḍhetvā udayabbayañāṇādipaṭipāṭiyā
  vipassanaṁ anulomagotrabhūsamīpaṁ pāpesi. Taṁ sandhāya
  vuttaṁ vipassanaṁ ārabhīti. Obhāsagāthaṁ abhāsīti
  obhāsavisajjanapubbakabhāsitagāthā obhāsagāthā. Taṁ abhāsīti attho.
  Ettha ca adhicetasoti imaṁ obhāsagāthaṁ abhāsīti idheva vuttaṁ.
  Visuddhimagge pana dhammapadaṭṭhakathāyaṁ theragāthāsaṁvaṇṇanāyañca
               rāgo rajo na ca pana reṇu vuccati
               rāgassetaṁ adhivacanaṁ rajoti
               etaṁ rajaṁ vippajahitva paṇḍitā
               viharanti te vigatarajassa sāsane.
               Doso .pe.
               Moho rajo na ca pana reṇu vuccati
-------------------------------------------------
[page 305]
               Mohassetaṁ adhivacanaṁ rajoti
               etaṁ rajaṁ vippajahitva paṇḍitā
               viharanti te vigatamohassa sāsaneti
  imā tisso obhāsagāthā abhāsīti vuttaṁ. Adhicetasoti ca ayaṁ
  cūḷapanthakattherassa udānagāthāti imissāyeva pāliyā āgataṁ.
  Theragāthāyaṁ pana cūḷapanthakattherassa udānagāthāsu ayaṁ anārūḷhā.
  Ekudāniyattherassa pana ayaṁ udānagāthāti tattha vuttaṁ. Evaṁ
  santepi imissā pāliyā aṭṭhakathāya ca evamāgatattā cūḷapanthakattherassāpi
  ayaṁ udānagāthā obhāsagāthāvasena ca bhagavatā bhāsitāti
  gahetabbaṁ. Arahattaṁ pāpuṇīti abhiññāpaṭisambhidāparivāraṁ arahattaṁ
  pāpuṇi. Abhabbo tvantiādivacanato anukampāvasena saddhivihārikādiṁ
  saṅghikā vihārā nikkaḍḍhāpentassa anāpatti viya dissati.
  Abhabbo hi thero sañcicca taṁ kātuṁ. Nikkaḍḍhanasikkhāpade vā
  appaññatte therena evaṁ katanti gahetabbaṁ.
      [189] Ovadantassa pācittiyanti atthaṅgate suriye garudhammehi
  vā aññena vā dhammena ovadantassa sammatassāpi pācittiyaṁ.
  Sesamettha uttānameva. Atthaṅgatasuriyatā paripuṇṇaupasampannatā
  ovadananti imāni panettha tīṇi aṅgāni.
                   Atthaṅgatasikkhāpadaṁ dutiyaṁ.
-------------------------------------------------
[page 306]
      [190] Tatiyaṁ uttānatthameva. Upassayupagamanaṁ paripuṇṇaupasampannatā
  samayābhāvo garudhammehi ovadananti imāni panettha
  cattāri aṅgāni.
                  Bhikkhunūpassayasikkhāpadaṁ tatiyaṁ.
      [191] Catutthe. Upasampannaṁ .pe. Bhikkhunovādakanti
  imesaṁ maṅkukattukāmoti iminā sambandho. Avaṇṇaṁ kattukāmo
  ayasaṁ kattukāmoti imesaṁ pana vasena upasampannantiādīsu
  upasampannassāti vibhattipariṇāmo kātabboti imamatthaṁ sandhāya
  ujjhāpanake vuttanayenevattho veditabboti vuttaṁ. Cīvarahetu
  ovadatītiādinā bhaṇantassa ekekasmiṁ vacane niṭṭhite pācittiyaṁ
  veditabbaṁ. Upasampannaṁ saṅghena asammatanti pālivacanato
  sammatena vā saṅghena vā bhāraṁ katvā ṭhapitoti aṭṭhakathāvacanato
  ca aṭṭhahi aṅgehi samannāgato sammatena vā vippavasitukāmena
  yāvāhaṁ āgamissāmi tāva te bhāro hotūti yācitvā ṭhapito
  tassābhāve saṅghena vā tatheva bhāraṁ katvā ṭhapito aṭṭhahi
  garudhammehi aññena vā dhammena ovadituṁ labhatīti veditabbaṁ.
  Tasmā yo pana bhikkhu asammato bhikkhuniyo ovadeyya pācittiyanti
  idaṁ pageva bhāraṁ katvā aṭṭhapitaṁ sandhāya vuttanti gahetabbaṁ.
  Anāpatti pakatiyā cīvarahetu .pe. Ovadantaṁ bhaṇatīti ettha
-------------------------------------------------
[page 307]
  Āmisahetu ovadantaṁ āmisahetu ovadatīti saññāya evaṁ bhaṇantassa
  anāpatti. Na āmisahetu ovadatīti saññino pana
  dukkaṭaṁ. Na āmisahetu ovadantaṁ pana āmisahetu ovadatīti
  saññāya bhaṇantassāpi anāpatti sacittakattā sikkhāpadassa.
  Sesamettha uttānameva. Upasampannatā dhammena laddhasammatitā
  anāmisantaratā avaṇṇakāmatāya evaṁ bhaṇananti imāni panettha
  cattāri aṅgāni.
                    Āmisasikkhāpadaṁ catutthaṁ.
      [192] Pañcamaṁ uttānatthameva.
      [193] Chaṭṭhe. Sace sā bhikkhunī taṁ cīvaraṁ āditova
  pārupeyya aññā bhikkhuniyo disvā ujjhāpeyyuṁ tato mahājano
  passituṁ na labhatīti maññamāno yathāsaṁhaṭaṁ haritvā nikkhipitvātiādimāha.
  Nīharatīti sakiṁ nīharati. Yepi tesaṁ nissitakāti
  sambandho. Kaṭhinavattanti sabrahmacārīnaṁ kātuṁ vaṭṭatīti
  itikattabbatāvasena sūcikammakaraṇaṁ. Ācariyupajjhāyānaṁ dukkaṭanti
  akappiyasamādānavasena dukkaṭaṁ. Vañcetvāti tava ñātikāyāti
  avatvā ekissā bhikkhuniyāti ettakameva vatvā. Ekissā
  bhikkhuniyāti sutvā te aññātikasaññino ahesunti 1- āha

  *  *  *  *  *  *
  Footnote: 1 Ma. bhaveyyunti.
-------------------------------------------------
[page 308]
  Akappiye niyojitattāti. Idante mātu cīvarantiādīni avatvāpi
  idaṁ cīvaraṁ sibbehīti suddhacittena sibbāpentassāpi anāpatti.
  Upāhanatthavikādītiādisaddena yaṁ cīvaraṁ nivāsetuṁ vā pārupituṁ
  vā na sakkā hoti taṁpi saṅgaṇhāti. Sesamettha uttānameva.
  Aññātikāya bhikkhuniyā santakatā nivāsanapārupanupagatā
  vuttanayena sibbanaṁ vā sibbāpanaṁ vāti imāni panettha tīṇi
  aṅgāni.
                   Cīvarasibbanasikkhāpadaṁ chaṭṭhaṁ.
      [194] Sattame. Pacchā gacchantīnaṁ corā acchindiṁsūti
  ettha pattacīvaranti pāṭhasesoti āha pacchā gacchantīnaṁ
  pattacīvaranti. Tā bhikkhuniyoti tā pacchā gacchantiyo bhikkhuniyo.
  Pacchā gacchantīnanti ca vibhattivipariṇāmenettha sambandho
  veditabbo. Pāliyaṁ gacchāma bhagini gacchāma ayyāti bhikkhupubbakaṁ
  saṁvidhānaṁ vuttaṁ. Gacchāma ayya gacchāma bhaginīti bhikkhunīpubbakaṁ.
  Ekaddhānamagganti ekaṁ adadhānasaṅkhātaṁ maggaṁ ekato vā
  addhānamaggaṁ. Hiyyoti suve. Pareti tatiyadivase. Dvidhā
  vuttappakāroti padagamanavasena pakkhagamanavasena vāti dvidhā
  vuttappabhedo. Catunnaṁ maggānaṁ sambandhaṭṭhānaṁ catukkaṁ. Tiṇṇaṁ
  maggānaṁ sambandhaṭṭhānaṁ siṅghāṭakaṁ. Gāmantare gāmantareti ettha
-------------------------------------------------
[page 309]
  Añño gāmo gāmantaranti āha nikkhamane anāpatti .pe.
  Bhikkhuno pācittiyanti. Saṁvidhāyāti pāliyaṁ avisesena vuttattā
  neva pāliyā sametīti vuttaṁ. Etthantare saṁvidahitepi bhikkhuno
  dukkaṭanti vuttattā na sesāṭṭhakathāya sametīti vuttaṁ. Aḍḍhayojanaṁ
  atikkamantassāti asati gāme aḍḍhayojanaṁ atikkamantassa.
  Yattha hi aḍḍhayojanabbhantare añño gāmo na hoti taṁ idha
  agāmakaṁ araññanti adhippetaṁ. Aḍḍhayojanabbhantare pana gāme
  sati gāmantaragaṇnāyaeva āpatti. Raṭṭhabhedeti raṭṭhavilope.
  Cakkasamārūḷhāti iriyāpathacakkaṁ sakaṭacakkaṁ vā samārūḷhā.
  Sesaṁ uttānameva. Dvinnaṁpi saṁvidahitvā maggapaṭipatti avisaṅketaṁ
  samayābhāvo anāpadā gāmantarokkamanaṁ vā aḍḍhayojanātikkamo
  vāti imāni panettha pañca aṅgāni. Ekato upasampannādīhi
  saddhiṁ gacchantassa pana mātugāmasikkhāpadena āpatti.
                   Saṁvidahanasikkhāpadaṁ sattamaṁ.
      [195] Aṭṭhame. Lokassādamittasanthavavasena kīḷāpurekkhārā
  saṁvidahitvāti ayaṁ viseso evamime .pe. Bhikkhunīhi saddhiṁ nāvāya
  kīḷantīti iminā uddhagāminiṁ vā adhogāminiṁ vāti iminā ca
  siddho. Nadiyā kuto gāmantaranti āha yassā nadiyātiādiṁ.
-------------------------------------------------
[page 310]
  Tassā sagāmakatīrapassena .pe. Aḍḍhayojanagaṇanāyāti
  ekekapasseneva gamanaṁ sandhāya vuttattā tādisikāya nadiyā majjhena
  gacchantassa gāmantaragaṇanāya aḍḍhayojanagaṇanāya ca āpattīti
  vadanti. Sabbāṭṭhakathāsūtiādinā attanā vuttamevatthaṁ
  samattheti. Kīḷāpurekkhāratāya bhikkhuniyā saddhiṁ saṁvidhāya nāvaṁ
  abhirūhantassa nadiyāyeva pācittiyassa vuttattā vāpīsamuddādīsu
  kīḷāpurekkhāratāya dukkaṭameva na pācittiyanti vadanti.
  Lokassādamittasanthavavasena kīḷāpurekkhārā saṁvidahitvāti vacanato keci
  imaṁ sikkhāpadaṁ akusalacittaṁ lokavajjanti vadanti. Taṁ na gahetabbaṁ.
  Kīḷāpurekkhāratāya hi abhirūhitvāpi gāmantarokkamane aḍḍhayojanātikkame
  vā kusalābyākatacittasamaṅgīpi hutvā āpattiṁ āpajjati.
  Yadi hi so saṁvegaṁ paṭilabhitvā arahattaṁ vā sacchikareyya niddaṁ
  vā okkameyya kammaṭṭhānaṁ vā manasikaronto gaccheyya kuto
  tassa akusalacittasamaṅgitā yenidaṁ sikkhāpadaṁ akusalacittaṁ lokavajjanti
  vuccati tasmā paṇṇattivajjaṁ ticittanti siddhaṁ. Sesamettha
  uttānameva.
                  Nāvābhirūhanasikkhāpadaṁ aṭṭhamaṁ.
      [196] Navame. Paṭiyāditanti bhikkhūnaṁ atthāya sampāditaṁ.
  Ñātakā vā honti pavāritā vāti ettha sacepi bhikkhuno
-------------------------------------------------
[page 311]
  Aññātakā appavāritā ca siyuṁ bhikkhuniyā ñātakā pavāritā
  ce vaṭṭati. Pāpabhikkhūnaṁ pakkhupacchedāya idaṁ paññattaṁ
  tasmā pañcabhojaneyeva āpatti vuttā. Pañca bhojanāni
  ṭhapetvā sabbattha anāpattīti idaṁ pana iminā sikkhāpadena
  anāpattidassanatthaṁ vuttaṁ. Viññattiyā uppannaṁ paribhuñjantassa
  hi aññattha vuttanayena dukkaṭaṁ. Sesaṁ uttānameva. Bhikkhuniyā
  paripācitatā paripācitabhāvajānanaṁ gihisamārambhābhāvo odanādīnaṁ
  aññataratā tassa ajjhoharaṇanti imāni panettha pañca
  aṅgāni.
                   Paripācanasikkhāpadaṁ navamaṁ.
      [197] Dasame. Upanandassa catutthasikkhāpadenāti
  appaṭicchanne mātugāmena saddhiṁ rahonisajjasikkhāpadaṁ sandhāya vuttaṁ.
  Kiñcāpi taṁ acelakavagge pañcamasikkhāpadaṁ hoti upanandattheraṁ
  ārabbha paññattesu pana catutthabhāvato upanandassa catutthasikkhāpadenāti
  vuttaṁ. Catutthasikkhāpadavatthuto imassa sikkhāpadassa
  vatthuno paṭhamaṁ uppannattā idaṁ sikkhāpadaṁ paṭhamaṁ paññattaṁ.
  Imināva sikkhāpadena kevalaṁ bhikkhuniyāeva rahonisajjāya āpattiyā
  paññattattā 1- upari mātugāmena saddhiṁ rahonisajjāya āpatti

  *  *  *  *  *  *
  Footnote: 1 Ma. āpatti paññattā.
-------------------------------------------------
[page 312]
  Visuṁ paññattāti daṭṭhabbaṁ.
                   Rahonisajjasikkhāpadaṁ dasamaṁ.
                     Bhikkhunīvaggo tatiyo.
      [198] Bhojanavaggassa paṭhamasikkhāpade. Aḍḍhayojanaṁ vā
  yojanaṁ vā gantuṁ sakkotīti ettha yattakaṁ gantuṁ sakkontassāpi
  tāvatakaṁ gantvā aladdhabhikkhassa ito bhuñjituṁ vaṭṭati.
  Imesaṁyevāti imesaṁ pāsaṇḍānaṁyeva. Ettakānanti imasmiṁ pāsaṇḍe
  ettakānaṁ. Ekadivasaṁ bhuñjitabbanti ekadivasaṁ sakiṁyeva bhuñjitabbaṁ.
  Ekadivasaṁ bhuñjitabbanti vacanato pana ekasmiṁ divase punappunaṁ
  bhuñjituṁ vaṭṭatīti na gahetabbaṁ. Puna ādito paṭṭhāya bhuñjituṁ
  na vaṭṭatīti iminā paṭhamaṁ bhuttaṭṭhānesu puna ekasmimpi ṭhāne
  bhuñjituṁ na vaṭṭatīti dasseti. Gacchanto vā āgacchanto
  vāti idaṁ aḍḍhayojanavasena gahetabbanti vadanti. Antarāmagge
  gataṭṭhāneti ekasseva santakaṁ sandhāya vuttaṁ. Āgacchantepi
  eseva nayoti saṅkhepena vuttamevatthaṁ vibhāvento gantvā
  paccāgacchanto hītiādimāha. Āpattiṭṭhāneyeva puna bhuñjantassa
  anāpatti vattabbāti gamane āgamane ca paṭhamaṁ bhojanaṁ avatvā
  antarāmagge ekadivasaṁ gataṭṭhāne ca ekadivasanti punappunaṁ
  bhojanameva dassitaṁ. Gamanadivase pana āgamanadivase ca gamissāmi
-------------------------------------------------
[page 313]
  Āgamissāmīti bhuñjituṁ vaṭṭatiyeva. Suddhacittena punappunaṁ
  sañcarantassāpi punappunaṁ bhojane anāpatti. Aññassatthāya
  uddisitvā paññattaṁ bhikkhuno gahetumeva na vaṭṭatīti āha
  bhikkhūnaṁyeva atthāyāti. Sesamettha uttānameva. Āvasathapiṇḍatā
  agilānatā anuvasitvā bhojananti imāni panettha tīṇi
  aṅgāni.
                  Āvasathapiṇḍasikkhāpadaṁ paṭhamaṁ.
      [199] Dutiye. Abhimāreti abhigantvā bhagavato māraṇatthāya
  niyojite dhanuddhare. Guḷhapaṭicchannoti apākaṭo. Pavijjhīti
  visajjesi. Nanu rājānampi mārāpesīti vacanato idaṁ sikkhāpadaṁ
  ajātasattuno kāle paññattanti siddhaṁ. Evañca sati parato
  anuppaññattiyaṁ tena kho pana samayena rañño māgadhassa
  seniyassa bimbisārassa ñātisālohito ājīvakesu pabbajito hoti
  athakho so ājīvako yena rājā māgadho seniyo bimbisāro
  tenupasaṅkami upasaṅkamitvā rājānaṁ māgadhaṁ seniyaṁ bimbisāraṁ
  etadavoca .pe. Kukkuccāyantā nādhivāsentīti idaṁ kasmā
  vuttanti. So kira ājīvako taṁ dānaṁ dento bimbisārakālato
  paṭṭhāya adāsi pacchā ajātasattukāle sikkhāpadappaññattito
  paṭṭhāya bhikkhū kukkuccāyantā taṁ dānaṁ na paṭiggaṇhiṁsu tasmā
-------------------------------------------------
[page 314]
  Ādito paṭṭhāya taṁ vatthu dassitanti dīpetabbaṁ 1-. Athakho so
  ājīvako bhikkhūnaṁ santike dūtaṁ pāhesīti idañca tato pabhūti
  so ājīvako antarantarā bhikkhū nimantetvā dānaṁ dento
  ajātasattukāle sikkhāpade paññatte yadā bhikkhūnaṁ santike dūtaṁ
  pāhesi taṁ sandhāya vuttaṁ. Aññamaññavisiṭṭhattā visadisaṁ
  rajjaṁ virajjaṁ. Virajjato āgatā tattha vā jātā bhavāti
  vā verajjā. Teeva verajjakā. Te pana yasmā
  gottacaraṇādivibhāgena nānappakārā tasmā vuttaṁ nānāverajjaketi.
  Aṭṭhakathāyampana nānāvidhehi aññarajjehi āgateti rajjānaṁyeva
  vasena nānappakāratā vuttā.
      [200] Imassa sikkhāpadassa viññattiṁ katvā bhuñjanavatthusmiṁ
  paññattattā viññattito gaṇabhojanaṁ vatthuvaseneva pākaṭanti
  taṁ avatvā gaṇabhojanaṁ nāma yattha .pe. Nimantitā bhuñjantīti
  nimantanavaseneva padabhājane gaṇabhojanaṁ vuttaṁ. Kiñci pana sikkhāpadaṁ
  vatthuananurūpampi siyāti padabhājane vuttanayena ninantanavaseneva
  gaṇabhojanaṁ hotīti kesañci āsaṅkā bhaveyyāti taṁnivattanatthaṁ taṁ
  panetaṁ gaṇabhojanaṁ dvīhi ākārehi pasavatīti vuttaṁ. Pañcannaṁ
  bhojanānaṁ nāmaṁ gahetvāti ettha bhojanaṁ gaṇhathāti vuttepi

  *  *  *  *  *  *
  Footnote: 1. Ma. veditabbaṁ.
-------------------------------------------------
[page 315]
  Gaṇabhojanaṁ hotiyevāti vadanti. Heṭṭhā addhānagamanavatthusmiṁ
  nāvābhirūhanavatthusmiñca idheva bhante bhuñjathāti vutte yasmā
  kukkuccāyantā na paṭiggaṇhiṁsu tasmā bhuñjathāti vuttepi
  gaṇabhojanaṁ na hotiyevāti tīsupi gaṇṭhīpadesu vuttaṁ. Pañcannaṁ
  bhojanānaṁ nāmaṁ gahetvā nimantetīti vuttattā pana odanaṁ
  bhuñjathāti vā bhattaṁ bhuñjathāti vā bhojanānaṁ nāmaṁ gahetvāva
  vutte gaṇabhojanaṁ hoti na aññathā. Idheva bhante bhuñjathāti
  etthāpi odananti vā bhattanti vā vatvāva te evaṁ nimantesunti
  gahetabbaṁ. Gaṇavasena vā nimantitattā te bhikkhū apakataññutāya
  kukkuccāyantā na paṭiggaṇhiṁsūti ayaṁ amhākaṁ khanti. Vīmaṁsitvā
  yuttataraṁ gahetabbaṁ. Ekato gaṇhantīti ettha aññamaññassa
  dvādasahatthaṁ amuñcitvā ṭhitā ekato gaṇhanti nāmāti gahetabbaṁ.
  Amhākaṁ catunnaṁpi bhattaṁ dehīti vā viññāpeyyunti vacanato
  heṭṭhā tvaṁ ekassa bhikkhuno bhattaṁ dehi tvaṁ dvinnanti evaṁ
  viññāpetvāti vacanato ca attano atthāya aññesampi viññattiṁ
  sādiyantassa gaṇabhojanaṁ hotiyevāti daṭṭhabbaṁ. Evaṁ viññattito
  pasavatīti ettha viññattiyā sati gaṇhantassa ekato hutvā
  gahaṇe iminā sikkhāpadena āpatti visuṁ gahaṇe
  paṇītabhojanasūpodanaviññattīhi āpatti veditabbā.
-------------------------------------------------
[page 316]
      [201] Vicāretīti pañcakhaṇḍādivasena saṁvidahati. Ghaṭṭetīti
  anuvātaṁ chinditvā hatthena daṇḍakena vā ghaṭṭeti. Suttaṁ
  karotīti suttaṁ vaṭṭeti. Valetīti daṇḍakena vā hatthena vā
  āvaṭṭeti. Abhinavasseva cīvarassa karaṇaṁ idha cīvarakammaṁ nāma
  purāṇacīvare sūcikammaṁ cīvarakammaṁ nāma na hotīti vadanti. Catutthe
  āgate na yāpentīti vacanato sace añño koci āgacchanto
  natthi cattāroyeva ca tattha nisinnā yāpetuṁ na sakkonti na
  vaṭṭatīti vadanti. Gaṇabhojanāpattijanakanimantanabhāvato
  akappiyanimantananti vuttaṁ.
      [202] Sampavesetvāti nisīdāpetvā. Gaṇo bhijjatīti
  gaṇo āpattiṁ na āpajjatīti adhippāyo. Yattha cattāro
  bhikkhū .pe. Bhuñjantīti imāya pāliyā saṁsandanato itaresaṁ pana
  gaṇapūrako hotīti vuttaṁ. Avisesenāti gilāno vā cīvarakārako
  vāti avisesetvā sabbasādhāraṇavacanena. Tasmāti avisesitattā.
  Bhutvā gatesūti ettha agatesupi bhojanakicce niṭṭhite gaṇhituṁ
  vaṭṭati. Tāni ca tehi ekato na gahitānīti yehi bhojanehi
  visaṅketo natthi tāni bhojanāni tehi bhikkhūhi ekato na gahitāni
  ekena pacchā gahitattā. Mahāthereti bhikkhū sandhāya vuttaṁ.
  Dūtassa puna paṭipathaṁ āgantvā bhattaṁ gaṇhathāti vacanabhayena
-------------------------------------------------
[page 317]
  Gāmadvāre aṭṭhatvāvāti vuttaṁ. Tattha tattha gantvāti
  antaravīthiādīsu tattha tattha ṭhitānaṁ santikaṁ gantvā. Bhikkhūnaṁ atthāya
  gharadvāre ṭhapetvā diyyamānepi eseva nayo. Nivattathāti
  vuttapade nivattituṁ vaṭṭatīti nivattathāti vicchinditvā pacchā
  bhattaṁ gaṇhathāti vuttattā vaṭṭati. Sesamettha uttānameva.
  Gaṇabhojanatā samayābhāvo ajjhoharaṇanti imāni panettha tīṇi
  aṅgāni.
                   Gaṇabhojanasikkhāpadaṁ dutiyaṁ.
      [203] Tatiye. Kulapaṭipāṭiyā abbocchinnaṁ katvā nirantaraṁ
  diyyamānattā bhattapaṭipāṭi aṭṭhitā hotīti pāliyaṁ vuttaṁ.
  Antarā aṭṭhatvā nirantaraṁ pavattāti vuttaṁ hoti.
  Upacāravasenāti vohāravasena. Na hi so badaramattameva deti
  upacāravasena pana evaṁ vadati. Badaracuṇṇaṁ sakkarādīhi yojitaṁ
  badarasāḷavanti vuccati. Vikappanāvaseneva taṁ bhattaṁ asantaṁ nāma
  hotīti anuppaññattivasena vikappanaṁ aṭṭhapetvā yathāpaññattaṁ
  sikkhāpadameva ṭhapitaṁ. Parivāre pana vikappanāya anujānanampi
  anuppaññattisamānanti katvā catasso anuppaññattiyoti vuttaṁ.
  Mahāpaccariyādīsu vuttanayaṁ pacchā vadanto pāliyā saṁsandanatoparammukhā
  vikappanameva patiṭṭhapeti. Keci pana tadā attano
-------------------------------------------------
[page 318]
  Santike ṭhapetvā bhagavantaṁ aññassa abhāvato thero sammukhā
  vikappanaṁ nākāsi bhagavatā ca visuṁ sammukhā vikappanā na vuttā
  tathāpi sammukhā vikappanāpi vaṭṭatīti vadanti. Teneva
  mātikaṭṭhakathāyampi yo bhikkhu pañcasu sahadhammikesu aññatarassa mayhaṁ
  bhattapaccāsaṁ tuyhaṁ dammīti vā vikappemīti vā evaṁ sammukhā vā
  itthannāmassa dammīti vā vikappemīti vā evaṁ parammukhā vā
  paṭhamanimantanaṁ avikappetvā pacchā nimantitakule laddhabhikkhato
  ekasitthampi ajjhoharati pācittiyanti vuttaṁ. Pañcahi bhojanehi
  nimantitassa yena yena paṭhamaṁ nimantito tassa tassa bhojanato
  uppaṭipāṭiyā avikappetvā vā parassa parassa bhojanaṁ
  paramparabhojananti āha sace pana mūlanimantanaṁ heṭṭhā hoti pacchimaṁ
  pacchimaṁ upari taṁ uparito paṭṭhāya bhuñjantassa āpattīti.
  Hatthaṁ anto pavesetvā sabbaheṭṭhimaṁ gaṇhantassa majjhe ṭhitampi
  anto hatthagataṁ hotīti āha hatthaṁ pana .pe. Yathā tathā vā
  bhuñjantassa anāpattīti. Khīrassa rasassa ca bhattena amissaṁ
  hutvā upari ṭhitattā khīraṁ vā rasaṁ vā pivato anāpattīti vuttaṁ.
  Mahāupāsakoti gehasāmiko. Mahāaṭṭhakathāyaṁ āpattīti vacanena
  kurundiyaṁ vaṭṭatīti vacanaṁ viruddhaṁ viya dissati. Dvinnampi adhippāyo
  mahāpaccariyaṁ vibhāvitoti mahāgaṇṭhīpadesu vuttaṁ. Sabbe
-------------------------------------------------
[page 319]
  Nimantentīti akappiyanimantanena nimantenti. Paramparabhojanaṁ nāma
  pañcannaṁ bhojanānaṁ aññatarena bhojanena nimantito taṁ ṭhapetvā
  aññaṁ pañcannaṁ bhojanānaṁ aññataraṁ bhojanaṁ bhuñjati etaṁ
  paramparabhojanaṁ nāmāti vuttattā satipi bhikkhācariyāya paṭhamaṁ
  laddhabhāve piṇḍāya caritvā laddhabhattaṁ bhuñjati āpattīti vuttaṁ.
  Avikappanavasena vacīkammanti vuttaṁ. Sesamettha uttānameva.
  Paramparabhojanatā samayābhāvo ajjhoharaṇanti imāni panettha
  tīṇi aṅgāni.
                  Paramparabhojanasikkhāpadaṁ tatiyaṁ.
      [204] Catutthe. Kāṇāya mātāti kāṇāti laddhanāmāya
  dārikāya mātā. Kasmā panesā kāṇā nāma jātāti āha
  sā kirassātiādiṁ. Imissā daharakāle mātāpitaro sinehavasena
  amma kāṇe amma kāṇeti vohariṁsu. Sā tadupādāya
  kāṇā nāma jātā. Tassā ca mātā kāṇamātāti pākaṭā
  ahosīti evamettha kāraṇaṁ vadanti. Paṭiyālokanti pacchimaṁ
  disaṁ. Paccādiccanti vuttaṁ hoti. Pūvagaṇanāya pācittiyanti
  mukhavaṭṭiyā heṭṭhimalekhato upari ṭhitapūvagaṇanāya pācittiyaṁ.
  Dvattipattapūrā paṭiggahetabbāti hi vacanato mukhavaṭṭiyā heṭṭhimalekhaṁ
  anatikkante dve vā tayo vā pattapūre gahetuṁ vaṭṭati.
-------------------------------------------------
[page 320]
  Aṭṭhakathāsu pana .pe. Vuttanti idaṁ aṭṭhakathāsu tathā
  āgatabhāvamattadīpanatthaṁ vuttaṁ na pana tassa vādassa patiṭṭhāpanatthaṁ.
  Aṭṭhakathāsu vuttaṁ hi pāliyā na sameti. Taduttariggahaṇe
  anāpattidassanatthaṁ hi ñātakānaṁ pavāritānanti vuttaṁ. Aññathā
  anāpatti dvattipattapūre paṭiggaṇhātīti imināva pamāṇayuttaggahaṇe
  anāpattisiddhito ñātakānaṁ pavāritānanti visuṁ na vattabbaṁ.
  Yadi evaṁ taṁ pāliyā na sametīti kasmā na vuttanti. Heṭṭhā
  taduttarisikkhāpade vuttanayeneva sakkā viññātunti na vuttaṁ.
  Vuttaṁ hi tattha aṭṭhakathāsu pana ñātakapavāritaṭṭhāne pakatiyāva
  bahuṁpi vaṭṭati acchinnakāraṇā pamāṇameva vaṭṭatīti vuttaṁ taṁ
  pāliyā na sametīti. Apātheyyādiatthāya paṭiyāditanti saññāya
  gaṇhantassāpi āpattiyeva acittakattā sikkhāpadassa.
  Attanoyeva gahaṇatthaṁ imassa hatthe dehīti vacanenāpi āpajjanato
  vacīkammanti vuttaṁ. Sesaṁ uttānameva. Vuttalakkhaṇapūvamanthatā
  asesakatā appaṭippassaddhagamanatā naññātakāditā atirekapaṭiggahaṇanti
  imāni panettha pañca aṅgāni.
                  Kāṇamātāsikkhāpadaṁ catutthaṁ.
      [205] Pañcame. Bhuttāvīti bhuttāvino bhuttavanto.
  Katabhattakiccāti vuttaṁ hoti. Pavāritāti ettha catūsu pavāraṇāsu
-------------------------------------------------
[page 321]
  Yāvadatthapavāraṇā paṭikkhepapavāraṇā ca labbhatīti āha
  brāhmaṇena .pe. Paṭikkhepapavāraṇāya pavāritāti.
      [206] Catubbidhā hi pavāraṇā vassaṁ vuṭṭhapavāraṇā paccayapavāraṇā
  paṭikkhepapavāraṇā yāvadatthapavāraṇāti. Tattha anujānāmi
  bhikkhave vassaṁ vuṭṭhānaṁ bhikkhūnaṁ tīhi ṭhānehi pavāretunti ayaṁ
  vassaṁ vuṭṭhapavāraṇā. Pakārehi diṭṭhādīhi vāreti saṅghādike
  bhajāpeti bhatte karoti etāyāti pavāraṇā. Āpatativisodhanāya
  attavossaggo okāsadānaṁ. Sā pana yasmā yebhuyyena vassaṁ
  vuṭṭhehi kātabbā vuttā tasmā vassaṁ vuṭṭhapavāraṇāti vuccati.
  Icchāmahaṁ bhante saṅghaṁ cātummāsaṁ bhesajjena pavāretunti ca
  aññatra punapavāraṇāya aññatra niccapavāraṇāyāti ca ayaṁ
  paccayapavāraṇā pavāreti paccaye icchāpeti etāyāti katvā.
  Cīvarādīhi upanimantanāyetaṁ adhivacanaṁ. Pavārito nāma asanaṁ
  paññāyati bhojanaṁ paññāyati hatthapāse ṭhito abhiharati
  paṭikkhepo paññāyati eso pavārito nāmāti ayaṁ paṭikkhepapavāraṇā.
  Vippakatabhojanatādipañcaṅgasahito bhojanapaṭikkhepoyeva
  hettha pakārayuttā vāraṇāti pavāraṇā. Paṇītena khādanīyena
  bhojanīyena sahatthā santappesi sampavāresīti ayaṁ yāvadatthapavāraṇā.
  Yāvadatthaṁ bhojanassa pavāraṇā yāvadatthapavāraṇā.
-------------------------------------------------
[page 322]
      [207] Tikāraṁ avatvā .pe. Vattuṁ vaṭṭatīti idaṁ
  vattabbākāradassanatthaṁ vuttaṁ. Tikāre pana vuttepi akataṁ nāma na hotīti
  tīsupi gaṇṭhīpadesu vuttaṁ. Pavāritoti paṭikkhepito. Yo hi
  bhuñjanto parivesakena upanītaṁ bhojanaṁ anicchanto paṭikkhipati.
  So tena pavārito paṭikkhepito nāma hoti. Byañjanaṁ pana
  anādiyitvā atthamattameva dassetuṁ katapavāraṇo katapaṭikkhepoti
  vuttaṁ. Yasmā asananti imināva padena bhuttāvīti imassa
  attho vutto tasmā na tassa kiñci payojanaṁ visuṁ upalabbhati
  yadi hi upalabbheyya pavāraṇā chaḷaṅgasamannāgatā āpajjeyyāti
  manasikatvā pañcaṅgasamannāgatattaṁyeva dassetuṁ vuttaṁpi
  cetantiādinā pāliṁ āharati. Keci pana hatthapāse ṭhito abhiharatīti
  ekameva aṅgaṁ katvā caturaṅgasamannāgatā pavāraṇātipi vadanti.
      [208] Ambilapāyāsādīsūti ādisaddena khīrapāyāsādiṁ
  saṅgaṇhāti. Tattha ambilapāyāsaggahaṇena takkādiambilasaṁyuttā
  ghanayāgu vuttā. Khīrapāyāsaggahaṇena khīrasaṁyuttā yāgu saṅgayhati.
  Pavāraṇaṁ na janetīti anatirittabhojanāpattinibbandhanaṁ paṭikkhepaṁ na
  sādheti. Katopi paṭikkhepo anatirittabhojanāpattinibbandhano
  na hotīti akataṭṭhāneyeva tiṭṭhatīti āha pavāraṇaṁ na janetīti.
  Yāgusaddassa pavāraṇājanakayāguyāpi sādhāraṇattā yāguṁ gaṇhathāti
-------------------------------------------------
[page 323]
  Vuttepi pavāraṇā hotīti pavāraṇaṁ janetiyevāti vuttanti tīsupi
  gaṇṭhīpadesu vuttaṁ. Taṁ parato tattheva bhattamissakaṁ yāguṁ
  āharitvāti ettha vuttakāraṇena na sameti. Vuttaṁ hi tattha
  heṭṭhā ayāguke nimantane udakakañjikakhīrādīhi saddhiṁ madditaṁ
  bhattameva sandhāya yāguṁ gaṇhathāti vuttattā pavāraṇā hoti.
  Bhattamissakaṁ yāguṁ āharitvāti ettha pana visuṁ yāguyā
  vijjamānattā pavāraṇā na hoti. Tasmā tattha vuttanayeneva
  khīrādīhi sammadditaṁ bhattameva sandhāya yāguṁ gaṇhathāti vuttattā
  yāguyā ca tattha abhāvato pavāraṇā hotīti evamettha kāraṇaṁ
  vattabbaṁ. Evaṁ hi sati parato yenāpucchito tassa atthitāyāti
  aṭṭhakathāyaṁ vuttakāraṇenapi saṁsandati. Aññathā gaṇṭhīpadesuyeva
  pubbāparavirodho āpajjati aṭṭhakathāya ca na sameti.
  Sace .pe. Paññāyatīti iminā vuttappamāṇassa macchamaṁsakhaṇḍassa
  nahāruno vā sabbhāvamattaṁ dasseti. Tāhīti puthukāhi.
  Sālivīhiyavehi katasattūti yebhuyyena vuttaṁ. Satta dhaññāni pana
  bhajjitvā katopi sattuyeva. Tenevāha kaṅguvaraka .pe.
  Sattusaṅgahameva gacchatīti. Sattumodakoti sattuyo piṇḍetvā kato
  apakko sattuguḷo. Pañcannaṁ bhojanānaṁ aññataravasena
  vippakatabhojanabhāvassa upacchinnattā mukhe sāsapamattampi .pe.
-------------------------------------------------
[page 324]
  Na pavāretīti vuttaṁ. Akappiyamaṁsaṁ paṭikkhipati na pavāratīti
  vacanato sace saṅghikaṁ lābhaṁ attano apāpuṇantaṁ jānitvā vā
  ajānitvā vā paṭikkhipati na pavāreti paṭikkhipitabbasseva
  paṭikkhittattā. Alajjisantakaṁ paṭikkhipantopi na pavāreti.
  Avatthutāyāti anatirittāpattisādhikāya pavāraṇāya avatthubhāvato.
  Etena paṭikkhipitabbasseva paṭikkhittabhāvaṁ dīpeti. Yaṁ hi
  paṭikkhipitabbaṁ hoti tassa paṭikkhepo āpattiyā aṅgaṁ na hotīti
  pavāraṇāya avatthūti vuccati.
      [209] Upanāmetīti iminā kāyābhihāraṁ dasseti.
  Hatthapāsato bahi ṭhitassa satipi dātukāmābhihāre paṭikkhipantassa
  dūrabhāveneva pavāraṇāya abhāvato therassāpi dūrabhāvamattaṁ gahetvā
  pavāraṇāya abhāvaṁ dassento therassa dūrabhāvatoti āha. Na
  pana therassa abhihārasambhavato. Sacepi gahetvā gato hatthapāse
  ṭhito hoti kiñci pana avatvā ādhāraṭṭhāne ṭhitattā abhihāro
  nāma na hotīti dūtassa ca anabhiharaṇatoti vuttaṁ. Gahetvā
  gatena bhattaṁ gaṇhathāti vutte abhihāro nāma hotīti sace pana
  gahetvā āgato bhikkhu .pe. Pavāraṇā hotīti vuttanti tīsupi
  gaṇṭhīpadesu vuttaṁ. Keci pana pattaṁ kiñci upanāmetvā imaṁ
  bhattaṁ gaṇhathāti vuttaṁ gahetabbanti vadanti. Taṁ yuttaṁ viya
-------------------------------------------------
[page 325]
  Dissati vācābhihārassa idha anadhippetattā. Parivesanāyāti
  bhattagge. Abhihaṭāva hotīti parivesakeneva abhihaṭā hoti.
  Tato dātukāmatāya gaṇhantaṁ paṭikkhipantassa pavāraṇā hotīti
  ettha aggaṇhantampi paṭikkhipato pavāraṇā hotiyeva. Kasmā.
  Dātukāmatāya abhihaṭattā. Tasmā sā abhihaṭāva hotīti hi
  vuttaṁ. Teneva tīsupi gaṇṭhīpadesu dātukāmābhihāre sati kevalaṁ
  dassāmīti gahaṇameva abhihāro nāma hoti 1- dassāmīti gaṇhantepi
  aggaṇhantepi dātukāmatāya abhihārova abhihāro nāma hoti
  tasmā gahaṇasamaye vā aggahaṇasamaye vā taṁ taṁ paṭikkhipato
  pavāraṇā hotīti vuttaṁ. Idāni asati tassa dātukāmābhihāre
  gahaṇasamayepi paṭikkhipato pavāraṇā na hotīti dassetuṁ
  sace panātiādi vuttaṁ.
      [210] Rasaṁ gaṇhathāti apavāraṇājanakassa nāmaṁ gahetvā
  vuttattā taṁ sutvā paṭikkhipato pavāraṇā natthīti vuttaṁ.
  Maccharasaṁ maṁsarasanti ettha pana nakevalaṁ macchassa rasaṁ maccharasamicceva
  viññāyati athakho maccho ca maccharasañca maccharasanti
  evaṁ pavāraṇājanakasādhāraṇanāmavasenapi viññāyamānattā taṁ
  paṭikkhipato pavāraṇāva hoti. Parato macchasūpanti etthāpi eseva

  *  *  *  *  *  *
  Footnote: 1. Ma. na hoti. vīmaṁsitvā gahetabbaṁ.
-------------------------------------------------
[page 326]
  Nayo. Idaṁ gaṇhathāti vuttepīti ettha evaṁ avatvāpi
  pavāraṇāpahonakaṁ yaṅkiñci abhihaṭaṁ paṭikkhipato pavāraṇā hotiyevāti
  daṭṭhabbaṁ. Karambakoti missakādhivacanametaṁ. Yaṁ hi aññenaññena
  missetvā karonti so karambakoti vuccati. So sacepi maṁsena
  missetvā katova hoti karambakaṁ gaṇhathāti appavāraṇārahassa
  nāmena vuttattā paṭikkhipato pavāraṇā na hoti. Maṁsakarambakaṁ
  gaṇhathāti vutte pana maṁsamissakaṁ gaṇhathāti vuttaṁ hoti. Tasmā
  pavāraṇāva hoti. Uddissa katanti maññamānoti ettha vatthuno
  kappiyattā akappiyasaññāya paṭikkhipatopi acittakattā imassa
  sikkhāpadassa pavāraṇā hotīti vadanti. Heṭṭhā ayāguke
  nimantane udakakañjikakhīrādīhi saddhiṁ madditaṁ bhattameva sandhāya
  yāguṁ gaṇhathāti vuttattā pavāraṇā hoti. Bhattamissakaṁ yāguṁ
  āharitvāti ettha pana visuṁ yāguyā vijjamānattā pavāraṇā
  na hotīti vadanti. Ayamettha adhippāyoti yenāpucchitotiādinā
  vuttamevatthaṁ sandhāya vadati. Kāraṇaṁ panettha duddasanti ettha
  eke tāva vadanti yasmā yāgumissakaṁ nāma bhattameva na
  hoti khīrādikampi hotiyeva tasmā karambake viya pavāraṇāya
  na bhavitabbaṁ evañca sati yāgu bahutarā vā hoti samasamā
  vā na pavāreti yāgu mandā bhattaṁ bahutaraṁ pavāretīti
-------------------------------------------------
[page 327]
  Ettha kāraṇaṁ duddasanti. Keci pana vadanti yāgumissakaṁ nāma
  bhattaṁ tasmā taṁ paṭikkhipato pavāraṇāyaeva bhavitabbaṁ evañca
  sati idha pavāraṇā hoti na hotīti ettha kāraṇaṁ duddasanti.
  Yathā cettha kāraṇaṁ duddasaṁ evaṁ parato missakaṁ gaṇhathāti
  etthāpi kāraṇaṁ duddasamevāti veditabbaṁ. Na hi
  pavāraṇāpahonakassa appabahubhāvo pavāraṇāya bhāvābhāvanimittaṁ kiñcarahi
  pavāraṇājanakājanakassa nāmaggahaṇamevettha pamāṇaṁ tasmā
  idañca karambakena na samānetabbantiādinā yampi kāraṇaṁ
  vuttaṁ tampi pubbe vuttena saṁsandiyamānaṁ na sameti. Yadi hi
  missakanti bhattamissakeyeva rūḷhaṁ siyā evaṁ sati yathā
  bhattamissakaṁ gaṇhathāti vutte bhattaṁ bahutaraṁ vā samaṁ vā appataraṁ
  vā hoti pavāretiyeva evaṁ missakaṁ gaṇhathāti vuttepi
  appatarepi bhatte pavāraṇāya bhavitabbaṁ missakanti bhattamissakeyeva
  rūḷhattā. Tathāhi missakanti bhattamissakeyeva rūḷhavohārattā
  idaṁ pana bhattamissakamevāti vuttanti tīsupi gaṇṭhīpadesu vuttaṁ.
  Atha cetaṁ missakanti bhattamissake rūḷhaṁ na hoti missakabhattaṁ
  pana sandhāya missakaṁ gaṇhathāti vuttanti. Evaṁpi yathā ayāguke
  nimantane khīrādīhi sammadditaṁ bhattameva sandhāya yāguṁ gaṇhathāti
  vutte pavāraṇā hoti. Evamidhāpi missakabhattameva sandhāya
-------------------------------------------------
[page 328]
  Missakaṁ gaṇhathāti vutte bhattaṁ appaṁ vā hotu bahukaṁ vā
  pavāraṇāeva siyā tasmā missakanti bhattamissake rūḷhaṁ vā
  hotu sandhāya bhāsitaṁ vā ubhayathā pana pubbenāparaṁ na sametīti.
  Kimettha kāraṇacintāya īdisesu pana ṭhānesu aṭṭhakathāpamāṇeneva
  gantabbanti ayaṁ amhākaṁ khanti. Visuṁ katvā detīti bhattassa
  upari ṭhitaṁ rasādiṁ visuṁ gahetvā detīti tīsupi gaṇṭhīpadesu vuttaṁ.
  Kenaci pana yathā bhattasiṭṭhaṁ na patati tathā gāḷhaṁ hatthena
  pīḷetvā parisāvetvā detīti vuttaṁ. Tatthāpi kāraṇaṁ na
  dissati. Yathā hi bhattamissakaṁ yāguṁ āharitvā yāguṁ gaṇhathāti
  vatvā yāgumissakaṁ bhattaṁpi dentaṁ paṭikkhipato pavāraṇā na hoti.
  Evamidhāpi bahukhīrarasādīsu bhattesu khīraṁ gaṇhathātiādīni vatvā
  khīrādīni vā detu khīrādimissakabhattaṁ vā ubhayathāpi pavāraṇāya
  na bhavitabbaṁ tasmā visuṁ katvā detīti tenākārena dentaṁ sandhāya
  vuttaṁ. Na pana bhattamissakaṁ katvā diyyamānaṁ paṭikkhipato pavāraṇā
  hotīti dassanatthanti gahetabbaṁ. Yadi pana bhattamissakaṁ katvā
  diyyamāne pavāraṇā hotīti adhippāyena aṭṭhakathāyaṁ visuṁ katvā
  detīti vuttaṁ. Evaṁ sati aṭṭhakathāyevettha pamāṇanti gahetabbaṁ.
  Na pana kāraṇantaraṁ gavesitabbaṁ. Sace ukkuṭikaṁ nisinno pāde
  amuñcitvāpi bhūmiyaṁ nisīdati iriyāpathaṁ vikopento nāma hotīti
-------------------------------------------------
[page 329]
  Ukkuṭikāsanaṁ avikopetvāva sukhena nīsīdituṁ tassa pana heṭṭhā .pe.
  Nisīdanakaṁ dātabbanti vuttaṁ. Āsanaṁ acāletvāti pīṭhe
  phuṭṭhokāsato ānisadamaṁsaṁ amocetvā anuṭṭhahitvāti vuttaṁ hoti.
  Adinnādāne viya ṭhānā cāvanaṁ na gahetabbanti tīsupi gaṇṭhīpadesu
  vuttaṁ.
      [211] Akappiyakatanti ettha akappiyakatasseva anatirittabhāvato
  kappiyaṁ akārāpetvā tasmiṁ patte pakkhittaṁ mūlaphalādiyeva
  atirittaṁ na hoti. Sesaṁ pana pattapariyāpannaṁ atirittameva
  hoti paribhuñjituṁ vaṭṭati. Taṁ pana mūlaphalādiṁ paribhuñjitukāmena
  tato nīharitvā kappiyaṁ kārāpetvā aññasmiṁ bhājane ṭhapetvā
  atirittaṁ kārāpetvā bhuñjitabbaṁ. So puna kātuṁ na labhatīti
  tasmiṁyeva bhājane kariyamānaṁ paṭhamakatena saddhiṁ kataṁ hotīti puna
  soyeva kātuṁ na labhati añño labhati. Aññasmiṁ pana bhājane
  tena vā aññena vā kātuṁ vaṭṭati. Tenāha yena akataṁ
  tena kātabbaṁ yañca akataṁ taṁ kātabbanti. Tenāpīti ettha
  pisaddo nakevalaṁ aññena vāti imamatthaṁ dīpeti. Evaṁ katanti
  aññasmiṁ bhājane kataṁ. Pesetvāti anupasampannassa hatthe
  pesetvā. Imassa vinayakammabhāvato anupasampannassa hatthe
  ṭhitaṁ na kāretabbanti vuttaṁ. Sace pana āmisasaṁsaṭṭhānīti ettha
-------------------------------------------------
[page 330]
  Sace mukhagatenāpi anatirittena āmisena saṁsaṭṭhāni honti
  pācittiyamevāti veditabbaṁ. Tasmā pavāritena bhojanaṁ atirittaṁ
  kārāpetvā bhuñjantenāpi yathā akatena missaṁ na hoti evaṁ
  mukhañca hatthañca suddhaṁ katvā bhuñjitabbaṁ. Kiñcāpi
  appavāritassa purebhattaṁ yāmakālikādīni āhāratthāya paribhuñjatopi
  anāpatti. Pavāritassa pana pavāraṇāmūlakaṁ dukkaṭaṁ hotiyevāti
  yāmakālikaṁ .pe. Ajjhohāre ajjhohāre āpatti dukkaṭassāti
  pāliyaṁ vuttaṁ. Kāyena ca bhuñjanato vācāya āṇāpetvā
  atirittaṁ akārāpanato ca āpajjatīti kāyavācatoti vuttaṁ.
  Sesamettha uttānameva. Pavāritabhāvo āmisassa anatirittatā
  kāle ajjhoharaṇanti imāni panettha tīṇi aṅgāni.
                 Paṭhamapavāraṇāsikkhāpadaṁ pañcamaṁ.
      [212] Chaṭṭhe. Sādhāraṇamevāti handa bhikkhu khāda
  vātiādinā vuttapavāraṇāya sādhāraṇaṁ. Bhuttasmiṁ pācittiyanti
  mātikāyaṁ vuttattā bhojanapariyosāne āpatti na ajjhohāre
  ajjhohāre. Abhihaṭṭhuṁ pavāreti āpatti pācittiyassāti idañca
  bhojanapariyosānaṁyeva sandhāya vuttanti veditabbaṁ. Sesamettha
  uttānameva. Pavāritatā pavāritasaññitā āsādanāpekkhatā
  anatirittena abhihaṭṭhuṁ pavāraṇā bhojanapariyosānanti imāni panettha
-------------------------------------------------
[page 331]
  Pañca aṅgāni.
                  Dutiyapavāraṇāsikkhāpadaṁ chaṭṭhaṁ.
      [213] Sattame. Aggasamajjoti uttamaṁ naccaṁ. Taṁ kira
  pabbatamatthake ṭhatvā ekaṁ devataṁ uddissa karonti. Naṭānaṁ
  nāṭakāni naṭanāṭakāni sītāharaṇādīni. Appaññatte sikkhāpadeti
  ūnavīsativassasikkhāpade appaññatte. Adaṁsūti vihāraṁ netvā
  khādissathāti adaṁsu.
      [214] Mūlakamūlādīni upadesatoyeva veditabbāni. Na hi
  tāni pariyāyantarena vuccamānānipi sakkā viññātuṁ.
  Pariyāyantarepi hi vuccamāne taṁ taṁ nāmaṁ ajānantānaṁ sammohoyeva
  siyā tasmā tattha na kiñci vakkhāma. Khādanīyatthanti
  khādanīyena kattabbakiccaṁ. Neva pharantīti na nipphādenti. Tesu
  tesu janapadesūti ettha ekasmiṁ janapade āhārakiccaṁ sādhentaṁ
  sesajanapadesupi na kappatīti vadanti. Rukkhavalliādīnanti heṭṭhā
  vuttameva sampiṇḍetvā vuttaṁ. Antopaṭhavīgatoti sālakalyāṇikkhandhaṁ
  sandhāya vuttaṁ. Sabbakappiyānīti mūlakhandhatacapattādivasena
  sabbaso kappiyāni. Tesampi nāmavasena na sakkā pariyantaṁ
  dassetunti sambandho. Acchivādīnaṁ aparipakkāneva phalāni
  yāvajīvikānīti dassetuṁ aparipakkānīti vuttaṁ. Harītakādīnaṁ aṭṭhīnīti
-------------------------------------------------
[page 332]
  Ettha miñjaṁ paṭicchādetvā ṭhitakapālāni yāvajīvikānīti ācariyā.
  Miñjampi yāvajīvikanti eke. Hiṅgūti hiṅgurukkhato
  paggharitaniyyāso. Hiṅgujatuādayopi hiṅguvikatiyoeva. Tattha hiṅgujatu
  nāma hiṅgurukkhassa daṇḍapattāni pacitvā kataniyyāso.
  Hiṅgusipāṭikaṁ nāma hiṅgupattāni pacitvā kataniyyāso. Aññena
  missetvā katotipi vadanti. Takkanti aggakoṭiyā
  nikkhantasileso. Takkapattinti pattato nikkhantasileso.
  Takkapaṇṇinti palāse bhajjitvā katasileso. Daṇḍato
  nikkhantasilesotipi vadanti. Sesamettha uttānameva. Vikālatā
  yāvakālikatā ajjhoharaṇanti imāni panettha tīṇi aṅgāni.
                  Vikālabhojanasikkhāpadaṁ sattamaṁ.
      [215] Aṭṭhame. Tādisanti asūpabyañjanaṁ. Yaṅkiñci
  yāvakālikaṁ vā yāmakālikaṁ vāti ettha yāmakālikanti iminā
  nakevalaṁ yāvakālikeeva sannidhipaccayā pācittiyaṁ athakho
  yāmakālikepīti dasseti. Nanu ca yāmakālikaṁ neva khādanīyesu antogadhaṁ
  na bhojanīyesu teneva padabhājanīye khādanīyaṁ nāma pañca bhojanāni
  yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ
  nāma bhojanīyaṁ nāma pañca bhojanānīti vuttaṁ yo pana bhikkhu
  sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā
-------------------------------------------------
[page 333]
  Pācittiyanti ca vuttaṁ tasmā yāmakālike pācittiyena bhavitabbanti
  kathaṁ viññāyatīti. Vuccate. Padabhājane khādanīyasaddassa
  atthadassanatthaṁ yāmakālikaṁ ṭhapetvāti vuttaṁ na pana
  sannidhipaccayā anāpattidassanatthaṁ. Khāditabbaṁ hi yaṅkiñci
  khādanīyanti adhippetaṁ na ca yāmakālikesu kiñci khāditabbaṁ
  atthi pātabyabhāvato tasmā kiñcāpi yāmakālikaṁ
  khādanīyabhojanīyehi na saṅgahitaṁ tathāpi anāpattiṁ dassentena anāpatti
  yāmakālikaṁ yāme nidahitvā bhuñjatīti vacanato yāmātikkame
  sannidhipaccayā pācittiyena bhavitabbanti viññāyati. Yāmakālikena
  bhikkhave sattāhakālikaṁ yāvajīvikaṁ tadahupaṭiggahitaṁ yāme kappati
  yāmātikkante na kapapatīti imināpi cāyamattho siddho. Teneva
  ca bhagavato adhippāyaññūhi aṭṭhakathācariyehi yāmakālike
  pācittiyameva vuttaṁ. Paṭiggahaṇeti gahaṇameva sandhāya vuttaṁ.
  Paṭiggahitameva hi taṁ sannihitaṁ puna paṭiggahaṇakiccaṁ natthi. Teneva
  ajjhoharitukāmatāya gaṇhantassa paṭiggahaṇeti vuttaṁ.
  Mātikaṭṭhakathāyaṁ pana ajjhoharissāmīti gaṇhantassa gahaṇe icceva vuttaṁ.
  Yanti yaṁ pattaṁ. Sandissatīti yāguyā upari sandissati.
  Telavaṇṇe patte satipi nisnehabhāve aṅguliyā ghaṁsantassa
  vaṇṇavaseneva lekhā paññāyati tasmā tattha anāpattīti
-------------------------------------------------
[page 334]
  Dassanatthaṁ sā abbohārikāti vuttaṁ. Sayaṁ paṭiggahetvā
  apariccattameva hi dutiyadivase na vaṭṭatīti ettha paṭiggahaṇe
  anapekkhavisajjanena anupasampannassa nirapekkhadānena vā
  vijahitapaṭiggahaṇaṁ pariccattameva hoti apariccattanti iminā ubhayathāpi
  avijahitapaṭiggahaṇameva vuttaṁ tasmā yaṁ parassa pariccajitvā
  adinnampi sace paṭiggahaṇe nirapekkhavisajjanena vijahitapaṭiggahaṇaṁ
  hoti tampi dutiyadivase vaṭṭatīti veditabbaṁ. Yadi evaṁ patto
  duddhoto hotītiādīsu kasmā āpatti vuttāti. Paṭiggahaṇaṁ
  avisajjetvāva sayaṁ vā aññena vā tucchaṁ katvā na sammā
  dhovitvā niṭṭhāpite patte laggampi avijahitapaṭiggahaṇameva
  hotīti tattha āpatti vuttāti tīsupi gaṇṭhīpadesu vuttaṁ.
  Keci pana sāmaṇerānaṁ pariccajantīti imasmiṁ adhikāre ṭhatvā
  apariccattamevāti vuttattā anupasampannassa pariccattameva vaṭṭati
  apariccattaṁ na vaṭṭatīti āpannaṁ tasmā nirālayabhāvena
  paṭiggahaṇe vijahitepi anupasampannassa apariccattaṁ na vaṭṭatīti
  vadanti. Taṁ yuttaṁ viya na dissati. Yadaggena hi paṭiggahaṇaṁ
  vijahati tadaggena sannidhimpi na karoti vijahitapaṭiggahaṇassa
  appaṭiggahitasadisattā paṭiggahetvā nidahiteyeva ca sannidhipaccayā
  āpatti vuttā paṭiggahetvā ekarattaṁ vītināmitassetaṁ
-------------------------------------------------
[page 335]
  Adhivacananti hi vuttaṁ. Pāliyaṁ sattāhakālikaṁ yāvajīvikaṁ
  āhāratthāya paṭiggaṇhāti āpatti dukkaṭassātiādinā sannihitesu
  sattāhakālikayāvajīvikesu purebhattampi āhāratthāya ajjhoharaṇepi
  dukkaṭassa vuttattā yāmakālikepi āhāratthāya ajjhohāre
  ajjhohāre visuṁ dukkaṭenāpi bhavitabbanti āha āhāratthāya
  ajjhoharato dukkaṭena saddhiṁ pācittiyanti. Pakatiāmiseti
  odanādikappiyāmise. Yāmakālikaṁ sati paccaye sāmisena mukhena
  ajjhoharato dveti hiyyo paṭiggahitayāmakālikaṁ ajja purebhattaṁ
  sāmisena mukhena bhuñjato sannihitayāmakālikapaccayā ekaṁ pācittiyaṁ
  sannihitena saṁsaṭṭhāamisapaccayā ekanti dve pācittiyāni.
  Vikappadvayepīti sāmisena nirāmisenāti vuttavidhānadvaye. Dukkaṭaṁ
  vaḍḍhatīti āhāratthāya ajjhoharaṇapaccayā dukkaṭaṁ vaḍḍhati.
  Thullaccayañca dukkaṭañca vaḍḍhatīti manussamaṁse thullaccayaṁ
  sesākappiyamaṁsesu dukkaṭaṁ vaḍḍhati. Paṭiggahaṇapaccayā tāva dukkaṭanti
  ettha sannihitattā purebhattampi dukkaṭameva. Sati paccaye pana
  sannihitampi sattāhakālikayāvajīvikaṁ bhesajjatthāya gaṇhantassa
  paribhuñjantassa ca anāpattiyeva. Sesamettha uttānameva.
  Yāvakālikayāmakālikatā sannidhibhāvo tassa ajjhoharaṇanti imāni
  panettha tīṇi aṅgāni.
                  Sannidhikārasikkhāpadaṁ aṭṭhamaṁ.
-------------------------------------------------
[page 336]
      [216] Navame. Paṇītasaṁsaṭṭhāni bhojanāni paṇītabhojanāni.
  Yathā hi ājaññayutto ratho ājaññarathoti vuccati evamidhāpi
  paṇītasaṁsaṭṭhāni sattadhaññanibbattāni bhojanāni paṇītabhojanānīti
  vuttāni. Yehi pana paṇītehi saṁsaṭṭhāni tāni paṇītabhojanānīti
  vuccanti. Tesaṁ pabhedadassanatthaṁ seyyathīdaṁ sappi navanītantiādi
  pāliyaṁ vuttaṁ. Yesaṁ maṁsaṁ kappatīti idañca pācittiyavatthu-
  paricchedadassanatthaṁ vuttaṁ na pana kappiyavatthuparicchedadassanatthaṁ.
  Na hi akappiyamaṁsasattānaṁ sappiādīni na kappanti. Ekañhi
  manussavasātelaṁ ṭhapetvā sabbesaṁ khīrasappinavanītavasātelesu akappiyaṁ
  nāma natthi. Sappibhattanti ettha kiñcāpi sappisaṁsaṭṭhaṁ bhattaṁ
  sappibhattaṁ sappi ca bhattaṁ ca sappibhattantipi viññāyati.
  Aṭṭhakathāsu pana sālibhattaṁ viya sappibhattaṁ nāma natthīti kāraṇaṁ
  vatvā dukkaṭasseva daḷhataraṁ katvā vuttattā na sakkā aññaṁ
  vattuṁ. Aṭṭhakathācariyāeva hi īdisesu ṭhānesu pamāṇaṁ. Mūlanti
  kappiyabhaṇḍaṁ sandhāya vuttaṁ. Anāpattīti visaṅketattā sabbāhiyeva
  āpattīhi anāpatti. Keci pana pācittiyeneva anāpatti
  vuttā sūpodanaviññattidukkaṭaṁ pana hotiyevāti vadanti.
  Taṁ na gahetabbaṁ. Kappiyasappinā akappiyasappināti ca idaṁ
  kappiyākappiyamaṁsānaṁ vasena vuttaṁ. Tasmā kappiyamaṁsasappinā
-------------------------------------------------
[page 337]
  Akappiyamaṁsasappināti evamettha attho gahetabbo.
  Nānāvatthukānīti sappinavanītādīnaṁ vasena vuttaṁ. Mahānāmasikkhāpadena
  kāretabboti ettha agilānena bhikkhunā cātummāsapaccayapavāraṇā
  sāditabbā aññatra punapavāraṇāya aññatra niccapavāraṇāya
  tato ce uttariṁ sādiyeyya pācittiyanti idaṁ mahānāmasikkhāpadaṁ
  nāma. Iminā ca sikkhāpadena saṅghavasena gilānapaccayapavāraṇāya
  pavāritaṭṭhāne sace tattha rattīhi vā bhesajjehi vā paricchedo
  kato hoti ettakāyeva rattiyo ettakāni vā bhesajjāni
  viññāpetabbānīti. Atha tato rattipariyantato vā bhesajjapariyantato
  vā uttariṁ na bhesajjakaraṇīyena vā bhesajjaṁ aññabhesajjakaraṇīyena
  vā aññaṁ bhesajja viññāpentassa pācittiyaṁ vuttaṁ. Tasmā
  agilāno gilānasaññī hutvā pañca bhesajjāni viññāpento
  na bhesajjakaraṇīyena bhesajjaṁ viññāpento nāma hotīti
  mahānāmasikkhāpadena kāretabboti vuttaṁ. Etāni pāṭidesanīyavatthūnīti
  pāliyaṁ āgatasappiādīni sandhāya vuttaṁ. Pāliyaṁ anāgatāni
  pana akappiyasappiādīni bhikkhunīnampi dukkaṭavatthūnīti veditabbaṁ.
  Sūpodanaviññattiyanti bhikkhūnaṁ pācittiyavatthūni bhikkhunīnaṁ pāṭidesanīyavatthūni
  ca ṭhapetvā avasesaviññattiṁ sandhāya vuttaṁ. Sesamettha
  uttānameva. Paṇītabhojanatā agilānatā akataviññattiyā
-------------------------------------------------
[page 338]
  Paṭilābho ajjhoharaṇanti imāni panettha cattāri aṅgāni.
                   Paṇītabhojanasikkhāpadaṁ navamaṁ.
      [217] Dasame. Ayyavosāṭitakānīti pitupiṇḍassetaṁ
  adhivacanaṁ. Ummāreti susāne katagehassa attano gehassa vā
  ummāre. Ghanabaddhoti ghanamaṁsena sambaddho. Kaṭhinasaṁhatasarīroti
  vuttaṁ hoti. Mukhadvāranti galanāḷikaṁ. Āhāranti ajjhoharitabbaṁ
  yaṅkiñci yāvakālikādiṁ. Āhareyyāti mukhadvāraṁ
  paveseyya. Mukhena vā paviṭṭhaṁ hotu nāsikāya vā galena
  ajjhoharaṇīyattā sabbampi taṁ mukhadvāraṁ pavesitameva hoti.
  Yasmā pana te bhikkhū anāhārepi udake āhārasaññāya
  dantapoṇe ca mukhadvāraṁ āhaṭaṁ idanti saññāya kukkuccāyiṁsu tasmā
  vuttaṁ te bhikkhū adinnaṁ .pe. Sammā atthaṁ asallakkhetvā
  kukkuccāyiṁsūti. Udakaṁ hi yathāsukhaṁ pātuṁ dantakaṭṭhañca
  dantapoṇaparibhogena paribhuñjituṁ vaṭṭati. Tassa pana rasaṁ gilituṁ na
  vaṭṭati. Sacepi dantakaṭṭharaso ajānantassa anto pavisati
  pācittiyameva. Anajjhoharantena pana dantakaṭṭhaṁ vā hotu
  aññaṁ vā yaṅkiñci mukhe pakkhipituṁ vaṭṭati. Akallakoti
  gilāno. Sahatthā paribhuñjituṁ asakkonto mukhena paṭiggaṇhāti.
  Uccāraṇamattanti ukkhipanamattaṁ. Ekadesenāpīti
-------------------------------------------------
[page 339]
  Aṅguliyāpi phuṭṭhamattena. Tañce paṭiggaṇhāti sabbaṁ
  paṭiggahitamevāti veṇukoṭiyā bandhitvā ṭhapitattā sacepi bhūmiyaṁ ṭhitameva
  ghaṭadāyakena hatthapāse ṭhatvā ghaṭaṁ dassāmīti dinnaṁ
  veṇukoṭiggahaṇavasena paṭiggaṇhāti ubhayakoṭibaddhaṁ sabbaṁ paṭiggahitameva
  hoti. Bhikkhussa atthāya apīḷetvā pakatiyā pīḷiyamānaṁ ucchurasaṁ
  sandhāya gaṇhathāti vuttattā abhihāro na paññāyatīti vuttaṁ.
  Hatthapāse ṭhitassa pana bhikkhussa atthāya pīḷiyamānaṁ ucchuto
  paggharantaṁ rasaṁ gaṇhituṁ vaṭṭati. Doṇikāya sayaṁ paggharantaṁ
  ucchurasaṁ majjhe āvaritvā āvaritvā visajjitampi gaṇhituṁ
  vaṭṭati. Katthaci katthaci aṭṭhakathāsu. Asaṁhārimeti
  thāmamajjhimena purisena asaṁhāriye. Tintiṇikādipaṇṇesūti vacanato
  sākhāsu paṭiggahaṇaṁ rūhatīti daṭṭhabbaṁ. Puñchitvā paṭiggahetvāti
  ettha puñchite paṭiggahaṇakiccaṁ natthi tasmā puñchitvā gahetvāti
  evamattho gahetabboti vadanti. Puñchitvā paṭiggahetvāti
  ettha puñchite paṭiggahaṇakiccaṁ natthi tasmā puñchitvā
  gahetvāti evamattho gahetabboti vadanti. Puñchitvā
  paṭiggahetvā vāti evamettha attho veditabbo. Patte
  patitarajanacuṇṇaṁ hi abbhantaraparibhogatthāya aparihaṭabhāvato paṭiggahetvā
  paribhuñjituṁ vaṭṭati. Pubbābhogassa anurūpavasena anupasampannassa
-------------------------------------------------
[page 340]
  Datvā .pe. Vaṭṭatīti vuttaṁ. Yasmā pana taṁ aññassa
  dassāmīti cittuppādamattena parasantakaṁ nāma na hoti tasmā
  tassa adatvāpi paṭiggahetvā paribhuñjituṁ vaṭṭati. Bhikkhussa
  detīti aññassa bhikkhussa deti. Kañjikanti khīrarasādiṁ yaṅkiñci
  dravaṁ sandhāya vuttaṁ. Hatthato mocetvā puna gaṇhāti uggahitakaṁ
  hotīti āha hatthato amocentenevāti. Ālulentānanti
  ālolentānaṁ. Ayameva vā pāṭho. Āharitvā bhūmiyaṁ ṭhapitattā
  abhihāro natthīti āha patto paṭiggahetabboti. Paṭhamataraṁ
  uḷuṅkato thevā patte patantīti ettha yathā paṭhamataraṁ patitatheve
  doso natthi tathā ākiritvā apanentānaṁ pacchā patitathevepi
  abhihaṭattā nevatthi dosoti vadanti. Carukenāti khuddakabhājanena.
  Mukhavaṭṭiyāpi gahetuṁ vaṭṭatīti mukhavaṭṭiṁ ukkhipitvā hatthe phusāpite
  gaṇhituṁ vaṭṭati. Kecīti abhayagirivāsino. Esa nayoti
  kāyapaṭibaddhampi kāyapaṭibaddhamevāti ayaṁ nayo. Tathā ca tattha
  kāyapaṭibaddhe tappaṭibaddhe ca thullaccayameva vuttaṁ. Tenāti
  yassa bhikkhuno santikaṁ gataṁ tena. Tasmāti yasmā mūlaṭṭhasseva
  paribhogo anuññāto tasmā. Taṁdivasaṁ hatthena gahetvā
  dutiyadivase paṭiggahetvā paribhuñjantassa uggahitapaṭiggahitakaṁ hotīti
  āha anāmasitvāti. Appaṭiggahitattā sannidhipaccayā
-------------------------------------------------
[page 341]
  Pattīti vuttaṁ. Appaṭiggahetvā paribhuñjantassa adinnamukhadvārāpatti
  hotīti āha paṭiggahetvā pana paribhuñjitabbanti.
  Taṁdivasaṁ .pe. Na tato paranti vacanato taṁdivasaṁ hatthena gahetvā
  vā aggahetvā vā ṭhapitaṁ dutiyadivase appaṭiggahetvā
  paribhuñjantassa adinnamukhadvārāpatti hoti. Hatthena gahetvā
  ṭhapitaṁ dutiyadivase paṭiggahetvā paribhuñjantassa pana
  uggahitapaṭiggahitakaṁ hoti. Appaṭiggahitameva hi taṁ hatthena gahetvā
  ṭhapitaṁ. Sāmaṁ gahetvā paribhuñjitunti hi vacanato
  appaṭiggahitasseva tasmiṁ divase paribhogo anuññāto. Tasmā yaṁ
  vuttaṁ gaṇṭhīpade yaṁ diyyamānaṁ patatīti ettha yathā gaṇabhojanādīsu
  gilānādīnaṁ kukkuccāyantānaṁ gaṇabhojanaṁ anuññātaṁ evaṁ idhāpi
  bhagavatā paṭiggahitameva kukkuccavinodanatthaṁ anuññātanti.
  Taṁ na gahetabbaṁ. Yaṁ diyyamānaṁ patatīti avisesena vuttattā
  catūsupi kālikesu ayaṁ nayo veditabbo. Satthakenāti
  paṭiggahitasatthakena. Kasmā panettha uggahitapaccayā sannidhipaccayā vā
  doso na siyāti āha na hi taṁ paribhogatthāya pariharantīti.
  Imināva bāhiraparibhogatthaṁ sāmaṁ gahetvā anupasampannena dinnaṁ
  vā gahetvā pariharituṁ vaṭṭatīti dīpeti. Tasmā pattasammakkhanādiatthaṁ
  sāmaṁ gahetvā parihaṭatelādiṁ sace paribhuñjitukāmo
-------------------------------------------------
[page 342]
  Hoti paṭiggahetvā paribhuñjantassa anāpatti. Abbhantaraparibhogatthaṁ
  pana sāmaṁ gahitaṁ paṭiggahetvā paribhuñjantassa uggahitapaṭiggahitakaṁ
  hoti appaṭiggahetvā paribhuñjantassa adinnamukhadvārāpatti
  hoti. Abbhantaraparibhogatthameva anupasampannena
  dinnaṁ gahetvā pariharantassa siṅgiloṇakappo viya sannidhipaccayā
  āpatti hoti. Keci pana thāmamajjhimassa purisassa uccāraṇamattaṁ
  hotītiādinā vuttapañcaṅgasampattiyā paṭiggahaṇassa rūhaṇato
  bāhiraparibhogatthampi sace anupasampannena dinnaṁ gaṇhāti
  paṭiggahitamevāti vadanti. Evaṁ sati idha bāhiraparibhogatthaṁ
  anupasampannena dinnaṁ gahetvā pariharantassa sannidhipaccayā āpatti
  vattabbā siyā. Na hi taṁ paribhogatthāya pariharantīti na vattabbaṁ.
  Tasmā bāhiraparibhogatthaṁ gahitaṁ paṭiggahitaṁ nāma na hotīti
  veditabbaṁ. Yadi evaṁ pañcasu paṭiggahaṇaṅgesu paribhogatthāyāti
  visesanaṁ vattabbanti. Na vattabbaṁ. Paṭiggahaṇaṁ hi paribhogatthameva
  hotīti paribhogatthāyāti visuṁ avatvā taṁ ce bhikkhu kāyena
  vā kāyapaṭiḷaddhena vā paṭiggaṇhātīti ettakameva vuttaṁ.
  Apare pana satipi paṭiggahaṇe na hi taṁ paribhogatthāya pariharantīti
  idha aparibhogatthāya pariharaṇe anāpatti vuttāti vadanti.
  Udukkhalamusalāni khīyantīti ettha udukkhalamusalānaṁ khayena
-------------------------------------------------
[page 343]
  Piṁsitakoṭṭitabhesajjesu sace āgantukavaṇṇo paññāyati na vaṭṭati.
  Suddhaṁ udakaṁ hotīti rukkhasākhādīhi galitvā patanakaudakaṁ sandhāya
  vuttaṁ. Patto vāssa paṭiggahetabboti etthāpi pattagataṁ
  chupitvā dentassa hatthalaggena āmisena dosābhāvatthaṁ
  pattapaṭiggahaṇanti abbhantaraparibhogatthameva paṭiggahaṇaṁ veditabbaṁ.
  Yaṁ sāmaṇerassa patte patati .pe. Paṭiggahaṇaṁ na vijahatīti
  ettha punappunaṁ gaṇhantassa attano patte pakkhittapakkhittameva
  attano santakanti sanniṭṭhānakaraṇato hatthagataṁ paṭiggahaṇaṁ na
  vijahati. Paricchinditvā dinnampana gaṇhantassa gahaṇasamayeva
  attano santakanti sanniṭṭhānassa katattā hatthagataṁ paṭiggahaṇaṁ
  vijahati. Kesañci atthāya bhattaṁ pakkhipatīti ettha
  anupasampannassa atthāya pakkhipantepi āgantvā gaṇhissatīti sayameva
  pakkhipitvā ṭhapanato paṭiggahaṇaṁ na vijahati. Anupasampannassa
  hatthe pakkhittaṁ pana anupasampannena ṭhapitaṁ nāma hotīti
  paṭiggahaṇaṁ vijahati pariccattabhāvato. Tena vuttaṁ sāmaṇera .pe.
  Pariccattattāti. Paṭiggahaṇūpagaṁ bhāraṁ nāma thāmamajjhimassa
  purisassa ukkhepārahaṁ. Kiñcāpi avisajjetvā aññena hatthena
  pidahantassa doso natthi tathāpi na pidahitabbanti
  aṭṭhakathāpamāṇeneva gahetabbaṁ.
-------------------------------------------------
[page 344]
      [218] Macchikavāraṇatthanti ettha sacepi sākhāya laggarajaṁ
  patte patati sukhena paribhuñjituṁ sakkāti sākhāya paṭiggahitattā
  abbhantaraparibhogatthamevidha paṭiggahaṇanti mūlapaṭiggahaṇameva vaṭṭatīti
  vuttaṁ. Apare pana macchikavāraṇatthanti vacanamattaṁ gahetvā
  bāhiraparibhogatthaṁ gahitanti vadanti. Tasmimpi asatīti pāṭiyā
  vā kuṇḍake vā asati. Anupasampannaṁ gāhāpetvāti taṁyeva
  ajjhoharaṇīyabhaṇḍaṁ anupasampannena gāhāpetvā. Therassa pattaṁ
  dutiyattherassāti therassa pattaṁ attano gahetvā dutiyattherassa
  deti. Tuyhaṁ yāguṁ mayhaṁ dehīti ettha evaṁ vatvā sāmaṇerassa
  pattaṁ gahetvā attano pattaṁ tassa deti. Ettha panāti
  paṇḍito sāmaṇerotiādipattaparivattanakathāya. Kāraṇaṁ
  upaparikkhitabbanti yathā mātuādīnaṁ telādīni haranto tathārūpe kicce
  anupasampannena aparivattetvāva paribhuñjituṁ labhati evamidha
  pattaparivattanaṁ akatvā paribhuñjituṁ na labhatīti ettha kāraṇaṁ
  vīmaṁsitabbanti attho. Keci panettha sāmaṇerehi gahitataṇḍulesu
  parikkhīṇesu avassaṁ amhākaṁ sāmaṇerā saṅgahaṁ karontīti vitakkuppatti
  sambhavati tasmā taṁ parivattetvāva paribhuñjitabbaṁ mātāpitūnaṁ
  atthāya pana chāyatthāya vā gahaṇe paribhogāsā natthi
  tasmā taṁ vaṭṭatīti kāraṇaṁ vadanti. Teneva
-------------------------------------------------
[page 345]
  Ācariyabuddhadattattherenāpi vuttaṁ
          mātāpitūnamatthāya telādirahatopi ca
          sākhaṁ chāyādiatthāya imassa na visesatā
          tasmā hissa visesassa cintetabbantu kāraṇaṁ
          tassa sālayabhāvantu visesaṁ takkayāmahanti.
  Idamevettha yuttataraṁ. Avassaṁ tathāvidhavitakkuppattisambhavato na
  sakkā ettha vitakkaṁ sodhetunti mātādīnaṁ atthāya haraṇe pana
  nāvassaṁ tathāvidhavitakkuppattīti sakkā vitakkaṁ sodhetuṁ. Yattha
  hi vitakkaṁ sodhetuṁ sakkā tattha nevatthi doso. Teneva
  vakkhati sace pana sakkoti vitakkaṁ sodhetuṁ tato laddhaṁ khādituṁpi
  vaṭṭatīti. Niccāletuṁ na sakkotīti niccāletvā sakkharā apanetuṁ
  na sakkoti. Ādhārake patto ṭhapito hotīti paṭiggahetabbaṁ
  pattaṁ sandhāya vuttaṁ. Cāletīti vinā kāraṇaṁ cāleti. Satipi
  kāraṇe bhikkhūnaṁ paribhogārahaṁ cāletuṁ na vaṭṭati. Kiñcāpi
  anujānāmi bhikkhave amanussikābādhe āmakamaṁsaṁ āmakalohitanti
  tādise ābādhe attano atthāya āmakamaṁsapaṭiggahaṇaṁ anuññātaṁ
  āmakamaṁsapaṭiggahaṇā paṭivirato hotīti ca sāmaññato paṭikkhittaṁ
  tathāpi attano aññassa vā bhikkhuno atthāya aggahitattā
  sīhavighāsādiṁ .pe. Vaṭṭatīti vuttaṁ. Sakkoti vitakkaṁ sodhetunti
-------------------------------------------------
[page 346]
  Mayhaṁpi detīti vitakkassa anuppannabhāvaṁ sallakkhetuṁ sakkoti.
  Sāmaṇerassa dassāmīti suddhacittena mayā gahitanti vā sallakkhetuṁ
  sakkoti. Sace pana mūlepi paṭiggahitaṁ hotīti ettha gahetvā
  gate mayhaṁpi dadeyyunti saññāya sace paṭiggahitaṁ hotīti vadanti.
  Koṭṭhāse karotīti bhikkhū sāmaṇerā ca attano attano abhirucitaṁ
  koṭṭhāsaṁ gaṇhantūti sabbesaṁ samake koṭṭhāse karoti. Gahitāvasesanti
  sāmaṇerehi gahitagahitakoṭṭhāsato avasesaṁ. Gaṇhitvāti
  mayhaṁ idaṁ gaṇhissāmīti gahetvā. Idha gahitāvasesaṁ nāma
  tena gaṇhitvā puna ṭhapitaṁ. Paṭiggahetvāti tadahu paṭiggahetvā.
  Teneva yāvakālikena yāvajīvikasaṁsaggadoso natthīti vuttaṁ. Sace
  pana purimadivase paṭiggahetvā ṭhapitā hoti sāmisena mukhena
  tassā vaṭṭiyā dhūmaṁ pivituṁ na vaṭṭati. Samuddodakenāti
  appaṭiggahitasamuddodakena. Yasmā katakaṭṭhiudakaṁ pasādetvā visuṁ
  tiṭṭhati tasmā abbohārikanti vuttaṁ. Laggatīti mukhe hatthe
  ca udake sukkhe setavaṇṇaṁ dassentaṁ laggati. Pānīyaṁ gahetvāti
  attanoyeva atthāya gahetvā. Sace pana pītāvasesaṁ tattheva
  ākirissāmīti gaṇhāti puna paṭiggahaṇakiccaṁ natthi. Vikkhambhetvāti
  viyūhitvā. Apanetvāti attho. Mahābhūtesūti sarīranissatesu
  mahābhūtesu. Patatīti vicchinditvā patati. Vicchinditvā
-------------------------------------------------
[page 347]
  Patitameva hi paṭiggahetabbaṁ na itaraṁ. Alladāruṁ rukkhato
  chinditvāpi kātuṁ vaṭṭatīti ettha mattikatthāya paṭhaviṁ khaṇituṁpi
  vaṭṭatīti veditabbaṁ. Sappadaṭṭhakkhaṇeyeva vaṭṭatīti asati
  kappiyakārake sāmaṁ gahetvā paribhuñjituṁ vaṭṭati. Aññadā
  paṭiggāhāpetvā paribhuñjitabbaṁ. Sesamettha uttānameva.
  Appaṭigagahitatā ananuññātatā dhūmādiabbohārikābhāvo ajjhoharaṇanti
  imāni panettha cattāri aṅgāni.
                   Dantapoṇasikkhāpadaṁ dasamaṁ.
                    Bhojanavaggo catuttho.
      [219] Acelakavaggassa paṭhamasikkhāpade. Tesanti titthiyānaṁ.
  Tatthāti bhājane. Itoti pattato. Sace titthiyo vadatīti
  paṭhamameva maṁ sandhāya abhiharitvā ṭhapitaṁ mayhaṁ santakaṁ hotīti
  idāni imasmiṁ bhājane ākīrathāti vadati vaṭṭati. Sesamettha
  uttānameva. Aññatitthiyatā ananuññātājjhoharaṇīyatā
  ajjhoharaṇatthāya sahatthā anikkhittabhājane dānanti imāni panettha
  tīṇi aṅgāni.
                    Acelakasikkhāpadaṁ paṭhamaṁ.
      [220] Dutiyaṁ uttānatthameva. Anācāraṁ ācaritukāmatā
  tadatthameva upasampannassa uyyojanā evaṁ uyyojentassa
-------------------------------------------------
[page 348]
  Upacārātikkamoti imāni panettha tīṇi aṅgāni.
                   Uyyojanasikkhāpadaṁ dutiyaṁ.
      [221] Tatiye. Piṭṭhisaṅghāṭoti dvārabāhāyetaṁ adhivacanaṁ.
  Khuddakaṁ nāma sayanīgharaṁ vitthārato pañcahatthappamāṇaṁ hoti tassa
  ca majjhimaṭṭhānaṁ piṭṭhisaṅghāṭato aḍḍhateyyahatthappamāṇameva
  hoti tasmā tādise sayanīghare piṭṭhisaṅghāṭato hatthapāsaṁ
  vijahitvā nisinno piṭṭhivaṁsaṁ atikkamitvā nisinno nāma hoti.
  Evaṁ nisinno ca majjhaṁ atikkamitvā nisinno nāma hotīti āha
  iminā majjhātikkamaṁ dassetīti. Yathā vā tathā vā katassāti
  piṭṭhivaṁsaṁ āropetvā vā anāropetvā vā katassa. Sacittakanti
  anupavisitvā nisīdanacittena sacittakaṁ. Sesamettha uttānameva.
  Pariyuṭṭhitarāgajāyappatikānaṁ sannihitatā sayanīgharatā dutiyassa
  bhikkhuno abhāvo anupakhajja nisīdananti imāni panettha cattāri
  aṅgāni.
                    Sabhojanasikkhāpadaṁ tatiyaṁ.
      [222] Catutthapañcamesu natthi kiñci vattabbaṁ.
      [223] Chaṭṭhe. Pakativacanenāti ettha yaṁ dvādasahatthabbhantare
  ṭhitena sotuṁ sakkā bhaveyya taṁ pakativacanaṁ nāma.
  Āpucchitabboti ahaṁ itthannāmassa gharaṁ gacchāmīti vā cārittaṁ
-------------------------------------------------
[page 349]
  Āpajjāmīti vā īdisena vacanena āpucchitabbo. Sesamettha
  uttānameva. Pañcannaṁ bhojanānaṁ aññatarena nimantanasādiyanaṁ
  santaṁ bhikkhuṁ anāpucchanā bhattiyagharato aññagharappavesanaṁ
  majjhantikānatikkamo samayassa vā āpadānaṁ vā abhāvoti
  imāni panettha pañca aṅgāni.
                    Cārittasikkhāpadaṁ chaṭṭhaṁ.
      [224] Sattame. Mahānāmoti anuruddhattherassa bhātā
  bhagavatopi cūḷapitu putto. Suddhodano sukkodano sakkodano 1-
  dhotodano amitodanoti ime hi pañca janā bhātaro. Amitā
  nāma devī tesaṁ bhaginī. Tissatthero 2- tassā putto. Tathāgato
  ca nandatthero ca suddhodanassa puttā. Mahānāmo ca
  anuruddhatthero ca sukkodanassa. Ānandatthero amitodanassa.
  So bhagavato kaniṭṭho. Mahānāmo mahallakataro sakadāgāmī
  ariyasāvako. Tena vuttaṁ mahānāmo nāma .pe. Ariyasāvakoti.
      [225] Pāliyaṁ ajjuṇhoti ajja ekadivasanti attho.
  Ajja noti vā attho gahetabbo. No amhākaṁ. Kālaṁ 3-

  *  *  *  *  *  *
  Footnote: 1. idaṁ nāmaṁ vipallāso bhaveyya. idha ca uppaṭipāṭiyā likhitā pañca bhātaro.
  2 devadattattheroti paññāto. 3 pāliyaṁ kāleti dissati.
-------------------------------------------------
[page 350]
  Harissathāti sve harissatha. Tato ce uttariṁ sādiyeyyāti sace
  tattha rattīhi vā bhesajjehi vā paricchedo kato hoti ettakāyeva
  rattiyo ettakāni vā bhesajjāni viññāpetabbānīti tato
  rattipariyantato vā bhesajjapariyantato vā uttariṁ viññāpento
  sādideyya. Imehi tayā bhesajjehi pavāritamhā amhākañca
  iminā ca iminā ca bhesajjena atthoti ācikkhitvā viññāpetuṁpi
  gilānova labhati. Yasmā saṅghapavāraṇāyamevāyaṁ vidhi tasmā
  ye attano puggalikāya pavāraṇāya pavāritāti vuttaṁ. Sesamettha
  uttānameva. Saṅghapavāraṇā tato bhesajjaviññatti agilānatā
  pariyantātikkamoti imāni panettha cattāri aṅgāni.
                   Mahānāmasikkhāpadaṁ sattamaṁ.
      [226] Aṭṭhamaṁ utatānatthameva. Uyyuttā senā dassanatthāya
  gamanaṁ anuññātokāsato aññatra dassanaṁ tathārūpapaccayassa
  āpadāya vā abhāvoti imāni panettha cattāri aṅgāni.
                  Uyyuttasenasikkhāpadaṁ aṭṭhamaṁ.
      [227] Navamasikkhāpadampi uttānameva. Tirattātikkamo
  senāya suriyassa atthaṅgamo gilānatādīnaṁ abhāvoti imāni panettha
  tīṇi aṅgāni.
                   Senāvāsasikkhāpadaṁ navamaṁ.
-------------------------------------------------
[page 351]
      [228] Dasame. Kati te lakkhāni laddhānīti tava
  sarapapahārassa lakkhabhūtā kittakā janā tayā laddhāti attho. Kittakā
  tayā viddhāti vuttaṁ hoti. Sesamettha uttānameva.
  Uyyodhikādidassanatthāya gamanaṁ anuññātokāsato aññatra dassanaṁ
  tathārūpapaccayassa āpadāya vā abhāvoti imāni panettha tīṇi
  aṅgāni.
                   Uyyodhikasikkhāpadaṁ dasamaṁ.
                    Acelakavaggo pañcamo.
      [229] Surāpānavaggassa paṭhamasikkhāpade. Vatiyāti
  gāmaparikkhepavatiyā. Pāliyaṁ piṭṭhasurādīsu piṭṭhaṁ bhājane pakkhipitvā
  tajjaṁ udakaṁ datvā madditvā katā piṭṭhasurā. Evaṁ pūve
  odane ca bhājane pakkhipitvā tajjaṁ udakaṁ datvā madditvā
  katā pūvasurā odanasurāti ca vuccati. Kiṇṇāti pana tassā
  surāya bījaṁ vuccati. Ye surāmodakātipi vuccanti te pakkhipitvā
  katā kiṇṇapakkhittā. Harītakīsāsapādinānāsambhārehi saṁyojitā
  sambhārasaṁyuttā. Madhukatālanāḷikerādipuppharaso ciraparivāsito
  pupphāsavo. Panasādiphalaraso phalāsavo. Muddikāraso madhvāsavo.
  Ucchuraso guḷāsavo. Harītakāmalakakaṭukabhaṇḍādinānāsambhārānaṁ
  raso ciraparivāsito sambhārasaṁyutto. Bījato paṭṭhāyāti sambhāre
-------------------------------------------------
[page 352]
  Paṭiyādetvā pāṭiyaṁ pakkhittakālato paṭṭhāya tālanāḷikerādīnaṁ
  puppharasassa 1- gaḷitābhinavakālatoyeva ca paṭṭhāya. Loṇasocirakaṁ
  suttañca anekehi bhesajjehi abhisaṅkhato amajjabhūto āsavaviseso.
  Vāsaggāhāpanatthanti sugandhabhāvaggāhāpanatthaṁ. Acittakaṁ
  lokavajjanti ettha yaṁ vattabbaṁ taṁ paṭhamapārājikavaṇṇanāyaṁ
  vuttanayeneva veditabbaṁ. Sesamettha uttānameva. Majjabhāvo tassa
  pānañcāti imāni panettha dve aṅgāni.
                   Surāpānasikkhāpadaṁ paṭhamaṁ.
      [230] Dutiye. Bhikkhunīpi anupasampannaṭṭhāne ṭhitāti ettha
  bhikkhūpi bhikkhuniyā anupasampannaṭṭhāne ṭhitāti veditabbā.
  Sesamettha uttānameva. Hassādhippāyatā upasampannassa kāyena
  kāyāmasananti imāni panettha dve aṅgāni.
                  Aṅgulīpaṭodakasikkhāpadaṁ dutiyaṁ.
      [231] Tatiyaṁ uttānatthameva. Uparigopphakatā hassādhippāyena
  kīḷananti imāni panettha dve aṅgāni.
                   Hassadhammasikkhāpadaṁ tatiyaṁ.
      [232] Catutthe. Gārayho ācariyuggaho na gahetabboti
  yasmā ucchuraso sattāhakāliko tassa kasaṭo yāvajīviko

  *  *  *  *  *  *
  Footnote: 1. Ma. gahita.
-------------------------------------------------
[page 353]
  Dvinnaṁyeva samavāyo ucchuyaṭṭhi tasmā vikāle ucchuyaṭṭhiṁ khādituṁ
  vaṭaṭati guḷaharītakaṁ viyātievamādiko gārayhācariyavādo na gahetabbo.
  Lokavajje ācariyuggaho na vaṭṭatīti lokavajjasikkhāpade
  āpattiṭṭhāne yo ācariyavādo so na gahetabbo. Lokavajjaṁ
  atikkamitvā idaṁ amhākaṁ ācariyuggahoti vadantassa uggaho
  na vaṭṭatīti adhippāyo. Suttānulomaṁ nāma aṭṭhakathā. Paveṇiyā
  āgate samodhānaṁ gacchatīti paveṇiyā āgato ācariyuggahova
  gahetabboti evaṁ vutte mahāaṭṭhakathāvādeyeva saṅgahaṁ gacchatīti
  adhippāyo. Sesamettha uttānameva. Upasampannassa paññattena
  vacanaṁ anādariyakaraṇanti imāni panettha dve aṅgāni.
                   Anādariyasikkhāpadaṁ catutthaṁ.
      [233] Pañcamaṁ uttānameva. Upasampannatā tassa
  dassanasavanavisaye bhiṁsāpetukāmatāya vāyamananti imāni panettha
  dve aṅgāni.
                   Bhiṁsāpanasikkhāpadaṁ pañcamaṁ.
      [234] Chaṭṭhe. Bhaggā nāma janapadino rājakumārā.
  Tesaṁ nivāso ekopi janapado rūḷhisaddena bhaggāti vuccati.
  Tena vuttaṁ bhaggāti janapadassa nāmanti. Suṁsumāragireti
  evannāmake nagare. Tassa kira nagarassa māpanatthaṁ vatthuvijjācariyena
-------------------------------------------------
[page 354]
  Nagaraṭṭhānassa pariggaṇhanadivase avidūre suṁsumāro saddamakāsi giraṁ
  nicchāresi. Atha anantarāyena nagare māpite tameva suṁsumāragiraṇaṁ
  subhanimittaṁ katvā suṁsumāragirītvevassa nāmaṁ akaṁsu. Keci
  pana suṁsumārasaṇṭhānattā suṁsumāro nāma eko giri so tassa
  nagarassa samīpe tasmā taṁ suṁsumāragiri etassa atthīti
  suṁsumāragirīti vuccatīti vadanti. Tathā vā hotu aññathā vā nāmametaṁ
  tassa nagarassāti āha suṁsumāragiranti nagarassa nāmanti.
  Bhesakalāti ghammaṇḍanāmako gacchaviseso. Keci setarukkhotipi
  vadanti. Tesaṁ bahulatāya pana taṁ vanaṁ bhesakalāvanantveva
  paññāyittha. Bhesagalāvanetipi pāṭho. Bheso nāma eko yakkho
  ayuttakārī tassa tato galitaṭṭhānatāya taṁ vanaṁ bhesagalāvanaṁ
  nāma jātanti hi keci. Jotikaraṇeti aggikaraṇe. Sesamettha
  uttānameva. Agilānatā anuññātakāraṇābhāvo visibbetukāmatā
  samādahananti imāni panettha cattāri aṅgāni.
                     Jotisikkhāpadaṁ chaṭṭhaṁ.
      [235] Sattamasikkhāpadassa pāliyaṁ asambhinnenāti
  amakkhitena. Anaṭṭhenāti attho. Orenaḍḍhamāsaṁ nahāyeyyāti
  nahātadivasato paṭṭhāya aḍḍhamāse aparipuṇṇe nahāyeyya.
  Sesamettha uttānameva. Majjhimadeso onakaḍḍhamāse nahānaṁ
-------------------------------------------------
[page 355]
  Samayānaṁ vā nadīpāragamanassa vā āpadānaṁ vā abhāvoti imāni
  panettha tīṇi aṅgāni.
                    Nahānasikkhāpadaṁ sattamaṁ.
      [236] Aṭṭhame. Cammakāranīlaṁ nāma pakatinīlanti tīsupi
  gaṇṭhīpadesu vuttaṁ. Gaṇṭhīpade pana cammakārā udake tipumalaṁ
  ayagūthañca pakkhipitvā cammaṁ kāḷaṁ karonti taṁ cammakāranīlanti
  vuttaṁ. Sesamettha uttānameva. Vuttappakārassa cīvarassa
  akatakappatā anaṭṭhacīvarāditā nivāsanaṁ vā pārupanaṁ vāti imāni
  panettha tīṇi aṅgāni.
                  Dubbaṇṇakaraṇasikkhāpadaṁ aṭṭhamaṁ.
      [237] Navame. Apaccuddhārakanti mayhaṁ santakaṁ paribhuñja
  vā visajjehi vātiādinā akatapaccuddhāraṁ. Yena vinayakammaṁ
  katanti yena saddhiṁ vinayakammaṁ kataṁ. Tiṁsakavaṇṇanāyanti
  nissaggiyavaṇṇanāyaṁ. Paribhogena kāyakammaṁ apaccuddhārāpanena
  vacīkammaṁ. Sesamettha uttānameva. Sāmaṁ vikappitassa apaccuddhāro
  vikappanupagacīvaratā paribhogoti imāni panettha tīṇi aṅgāni.
                    Vikappanasikkhāpadaṁ navamaṁ.
      [238] Dasamaṁ uttānatthameva. Upasampannassa santakānaṁ
  pattādīnaṁ apanidhānaṁ vihesetukāmatā vā hasādhippāyatā vāti
-------------------------------------------------
[page 356]
  Imāni panettha dve aṅgāni.
                  Cīvarāpanidhānasikkhāpadaṁ dasamaṁ.
                    Surāpānavaggo chaṭṭho.
      [239] Sappāṇakavaggassa paṭhamasikkhāpade. Usuṁ saraṁ assati
  khipatīti issāso dhanusippakusaloti āha dhanuggahācariyoti.
  Paṭisattuvidhamanatthaṁ dhanuṁ gaṇhantīti dhanuggahā. Tesaṁ ācariyo
  dhanuggahācariyo. Appamattena vattaṁ kātabbanti yathā te
  pāṇā na maranti evaṁ supaṭṭhitassatinā senāsane vattaṁ
  kātabbaṁ. Sesamettha uttānameva. Aṅgānipi manussaviggahe
  vuttanayena veditabbānīti.
                    Sañciccasikkhāpadaṁ paṭhamaṁ.
      [240] Dutiye. Udakasaṇṭhānakappadeseti yattha bhūmibhāge
  udakaṁ nikkhittaṁ 1- santiṭṭhati na sahasā parikkhayaṁ gacchati tādise
  padese. Sesamettha uttānameva. Aṅgāni siñcanasikkhāpade
  vuttanayāneva.
                   Sappāṇakasikkhāpadaṁ dutiyaṁ.
      [241] Tatiye. Yathāpatiṭṭhitabhāvena patiṭṭhātuṁ na dentīti
  tesaṁ pavattiākāradassanatthaṁ vuttaṁ. Yaṁ pana dhammena adhikaraṇaṁ

  *  *  *  *  *  *
  Footnote: 1. Ma. udakanimittaṁ.
-------------------------------------------------
[page 357]
  Nīhataṁ taṁ sunīhatameva. Sace vippakate kamme paṭikkosati taṁ
  saññāpetvāva kātabbaṁ. Itarathā kammañca kuppati kārakānañca
  āpatti. Sesamettha uttānameva. Yathādhammanīhatabhāvo
  jānanā ukkoṭanāti imāni panettha tīṇi aṅgāni.
                   Ukkoṭanasikkhāpadaṁ tatiyaṁ.
      [242] Catutthe. Tassevāti yo āpanno tasseva.
  Ārocetīti paṭicchādanatthameva mā kassaci ārocesīti vadati.
  Vatthupuggaloti āpannapuggalo. Yenassa ārocitanti yena
  dutiyena assa tatiyassa ārocitaṁ. Koṭi chinnā hotīti yasmā
  paṭicchādanapaccayā āpattiṁ āpajjitvāva dutiyena tatiyassa
  ārocitaṁ tasmā tappaccayā puna tena āpajjitabbāpattiyā
  abhāvato āpattiyā koṭi chinnā nāma hoti. Anupasampannassa
  sukkavisaṭṭhi ca kāyasaṁsaggo cāti ayaṁ duṭṭhullājjhācāro nāmāti
  idaṁ duṭṭhullārocanasikkhāpadaṭṭhakathāya na sameti. Vuttaṁ hi
  tattha anupasampannassa duṭṭhullaṁ vā aduṭṭhullaṁ vā ajjhācāranti
  ettha ādito pañca sikkhāpadāni duṭṭhullo nāma ajjhācāro
  sesāni aduṭṭhullo sukkavisaṭṭhikāyasaṁsaggaduṭṭhullāttakāmā
  panassa ajjhācāro nāmāti. Ārocane anupasampannassa duṭṭhullaṁ
  aññathā adhippetaṁ paṭicchādane aññathāti etthāpi visesakāraṇaṁ
-------------------------------------------------
[page 358]
  Na dissati. Tasmā aṭṭhakathāya pubbenāparaṁ na sameti. Avirodhaṁ
  icchantena pana vīmaṁsitabbamettha kāraṇaṁ. Sesamettha uttānameva.
  Upasampannassa duṭṭhullāpattijānanaṁ paṭicchādetukāmatāya
  nārocessāmīti dhuranikkhepoti imāni panettha dve aṅgāni.
                   Duṭṭhullasikkhāpadaṁ catutthaṁ.
      [243] Pañcame. Rūpasuttanti heraññikānaṁ suttaṁ.
  Duruttānanti akkosavasena duruttānaṁ. Duruttattāyeva durāgatānaṁ.
  Vacanapathānanti ettha vacanameva tadatthaṁ ñātukāmānaṁ ñāpetukāmānañca
  pathoti vacanapatho. Dukkhamānanti dukkhena khamitabbānaṁ.
  Gabbhe sayitakālena saddhiṁ vīsatimaṁ vassaṁ assāti gabbhavīso.
  Hāpanavaḍḍhananti gabbhamāsesu adhikesu uttarihāpanaṁ onesu
  vaḍḍhananti veditabbaṁ. Ekūnavīsativassanti dvādasamāse mātukucchismiṁ
  vasitvā mahāpavāraṇāya jātakālato paṭṭhāya ekūnavīsativassaṁ.
  Pāṭipadadivaseti pacchimikāya vassūpagamanadivase. Tiṁsarattindivo
  māsoti vacanato cattāro māsā parihāyantīti vuttaṁ. Vassaṁ
  ukkaḍḍhentīti vassaṁ uddhaṁ kaḍḍhenti. Tatiye saṁvacchare ekamāsaṁ
  adhikamāsavasena pariccajantā vassaṁ uddhaṁ kaḍḍhentīti attho.
  Tasmā tatiyo saṁvaccharo terasamāsiko hoti. Saṁvaccharassa pana
  dvādasamāsikattā aṭṭhārasasu vassesu adhikamāse visuṁ gahetvā
-------------------------------------------------
[page 359]
  Cha māsā vaḍḍhantīti vuttaṁ. Tatoti chammāsato. Nikkaṅkhā
  hutvāti adhikamāsehi saddhiṁ paripuṇṇavīsativassattā nibbematikā
  hutvā. Yaṁ pana vuttaṁ tīsupi gaṇṭhīpadesu aṭṭhārasannaṁyeva vassānaṁ
  adhikamāse gahetvā gaṇitattā sesavassadvayassāpi adhikadivasāni
  honteva tāni adhikadivasāni sandhāya nikkaṅkhā hutvāti vuttanti.
  Taṁ na gahetabbaṁ. Na hi dvīsu vassesu adhikadivasāni nāma visuṁ
  upalabbhanti tatiye vasse vassukkaḍḍhanavasena adhikamāse
  pariccatteyeva atirekamāsasambhavato. Tasmā dvīsu vassesu
  atirekadivasāni nāma visuṁ na sambhavanti. Nanu ca te dve māse
  gahetvā vīsati vassāni paripuṇṇāni hontīti kasmā vuttaṁ
  ekūnavīsativassamhi 1- puna aparasmiṁ vasse pakkhitte vīsati vassāni
  paripuṇṇāni hontīti āha ettha pana .pe. Vuttanti. Anekatthattā
  nipātānaṁ panasaddo hisaddatthe. Ettha hīti vuttaṁ hoti.
  Idaṁ hi vuttassevatthassa samatthanavasena vuttaṁ. Imināva imaṁ
  dīpeti yaṁ vuttaṁ ekūnavīsativassaṁ sāmaṇeraṁ nikkhamanīyapuṇṇamāsiṁ
  atikkamma pāṭipadadivase upasampādentīti tattha gabbhamāsepi
  gahetvā dvīhi māsehi aparipuṇṇavīsativassaṁ sandhāya ekūnavīsativassanti
  vuttaṁ tasmā adhikamāsesu dvīsu gahitesu vīsati vassāni

  *  *  *  *  *  *
  Footnote: 1. Ma. ekūnavīsativassañhi.
-------------------------------------------------
[page 360]
  Paripuṇṇāni nāma hontīti. Tasmāti yasmā gabbhamāsāpi
  gaṇanūpagā honti tasmā. Ekavīsativasso hotīti jātadivasato
  paṭṭhāya vīsativasso samāno gabbhamāsehi saddhiṁ ekavīsativasso
  hoti. Aññaṁ upasampādetīti upajjhāyo hutvā kammavācācariyo
  vā hutvā upasampādeti. Sesamettha uttānameva.
  Onavīsativassatā onakasaññitā upasampādananti imāni panettha
  tīṇi aṅgāni.
                 Onavīsativassasikkhāpadaṁ pañcamaṁ.
      [244] Chaṭṭhasikkhāpadaṁ uttānatthameva. Theyyasatthabhāvo
  jānanaṁ saṁvidhānaṁ avisaṅketena gamananti imāni panettha cattāri
  aṅgāni.
                   Theyyasatthasikkhāpadaṁ chaṭṭhaṁ.
      [245] Sattame natthi kiñci vattabbaṁ.
      [246] Aṭṭhame. Bādhayiṁsūti haniṁsu. Taṁtaṁsampattiyā vibandhanavasena
  sattasantānassa antare vemajjhe eti āgacchatīti antarāyo
  diṭṭhadhammikādianattho. Anatikkamanaṭṭhena tasmiṁ antarāye niyuttā
  antarāyaṁ vā phalaṁ arahanti antarāyassa vā karaṇasīlāti
  antarāyikā. Tenāha antarāyaṁ karontīti antarāyikāti.
  Ānantariyadhammāti anantarikasabhāvā cetanādhammā. Tatrāyaṁ
-------------------------------------------------
[page 361]
  Vacanattho. Cutianantaraṁ phalaṁ anantaraṁ nāma. Tasmiṁ anantare
  niyuttā taṁnibbattane anantarakaraṇasīlā anantarappayojanāti vā
  ānantarikā. Teeva ānantariyāti vuttā. Kammānieva
  antarāyikāti kammantarāyikā. Mokkhasseva antarāyaṁ karoti
  na saggassāti micchācāralakkhaṇābhāvato vuttaṁ. Na hi bhikkhuniyā
  dhammarakkhitabhāvo atthi. Pākatikabhikkhunīvasena cetaṁ vuttaṁ.
  Ariyāya pana pavattaṁ apāyasaṁvattaniyameva. Nandamāṇavako cettha
  nidassanaṁ. Ubhinnaṁ samānacchandatāvasena vā na saggantarāyikatā.
  Mokkhantarāyikatā pana mokkhatthāya paṭipattiyā viddhaṁsanato.
  Abhibhavitvā pana pavattiyaṁ saggantarāyikatāpi na sakkā nivāretunti
  vadanti. Ahetukadiṭṭhiakiriyadiṭṭhinatthikadiṭṭhiyo ca niyatabhāvaṁ pattā
  niyatamicchādiṭṭhidhammā. Paṭisandhidhammāti paṭisandhicittuppādamāha.
  Paṇḍakādiggahaṇañcettha nidassanamattaṁ sabbāyapi ahetukapaṭisandhiyā
  vipākantarāyikabhāvato. Yāhi ariye upavadati tā
  cetanā ariyupavādā. Tato paranti khamāpanato upari. Yaṁ
  panettha vattabbaṁ taṁ dibbacakkhukathāyaṁ vuttameva. Sañcicca
  āpannā āpattiyoti sañcicca vītikkantā satta āpattikkhandhā.
  Sañcicca vītikkantaṁ hi antamaso dukkaṭadubbhāsitampi
  saggamaggaphalānaṁ antarāyaṁ karoti. Yāva bhikkhubhāvaṁ vā
-------------------------------------------------
[page 362]
  Paṭijānāti pārājikaṁ āpanno na vuṭṭhāti vā sesagarukāpattiṁ
  āpanno na deseti vā lahukāpattiṁ āpanno. Ayaṁ bhikkhūti
  ariṭṭho bhikkhu. Rasena rasaṁ saṁsanditvāti anavajjena
  paccayaparibhuñjanarasena sāvajjapañcakāmaguṇaparibhogarasaṁ samānetvā.
  Yoniso paccavekkhaṇe natthi ettha chandarāgoti nicchandarāgo
  paccayaparibhogo. Upanento viyāti bandhanaṁ upanento viya.
  Ghaṭento viyātipi pāṭho. Upasaṁharanto viyāti sadisataṁ
  upasaṁharanto viya ekantasāvajje anavajjabhāvapakkhepanato. Pāpakanti
  lāmakaṭṭhena duggatisampāpanaṭṭhena ca pāpakaṁ. Mahāsamuddaṁ
  bandhantena viyāti setukaraṇavasena mahāsāgaraṁ bandhantena viya.
  Sabbaññutaññāṇena saddhiṁ paṭivirujjhantoti sabbaññutaññāṇena
  sāvajjanti diṭṭhaṁ anavajjanti gahaṇena tena saha paṭivirujjhanto.
  Āṇācakketi paṭhamapārājikasikkhāpadasaṅkhāte abrahmacariyaṁ pahāyāti
  ādidesanāsaṅkhāte ca āṇācakke. Aṭṭhikaṅkalaṁ nāma uraṭṭhi vā
  piṭṭhikaṇṭakaṁ vā sīsaṭṭhi vā. Taṁ hi nimmaṁsattā
  kaṅkalanti vuccati. Vigatamaṁsāya hi aṭṭhisaṅkhalikāya ekaṭṭhimhi
  vā kaṅkalasaddo nirūḷho. Anudahanaṭṭhenāti anupāyapaṭipattiyā
  sampati āyatiñca anudahanaṭṭhena. Mahābhitāpanaṭṭhena
  anavaṭṭhitasabhāvatāya. Ittarapaccupaṭṭhānaṭṭhena muhuttakaraṇīyatāya.
-------------------------------------------------
[page 363]
  Tāvakālikaṭṭhena parehi abhibhavanīyatāya. Sabbaṅgapaccaṅgapalibhañjanaṭṭhena
  bhedanādikaraṇabhāvena. Ugghātasadisatāya adhikuṭṭanaṭṭhena. Avaṇe
  vaṇaṁ uppādetvā anto anupavisanasabhāvatāya vinivijjhanaṭṭhena.
  Diṭṭhadhammikasamparāyikānatthanimittatāya sāsaṅkasappaṭibhayaṭṭhena.
  Pāliyaṁ thāmasā parāmāsātiādīsu evamattho veditabbo.
  Thāmasāti diṭṭhithāmena. Tassā diṭṭhiyā thāmagatabhāvenāti
  attho. Parāmāsāti diṭṭhiparāmāsena. Diṭṭhisaṅkhātaparāmasanenāti
  attho. Diṭṭhiyeva hi dhammasabhāvaṁ atikkamitvā parato
  āmasanena parāmāso. Abhinivissāti taṇhābhinivesapubbaṅgamena
  diṭṭhābhinivesena idamettha saccanti abhinivisitvā. Voharatīti
  katheti dīpeti vā. Yato ca kho te bhikkhūti yadā te bhikkhū.
  Evaṁ byā kho ahaṁ bhante bhagavatāti idaṁ esa attano laddhiṁ
  nigūhitukāmatāya natthīti vattukāmopi bhagavato ānubhāvena
  sampaṭicchati. Buddhānaṁ kira sammukhā dve kathā kathetuṁ samattho
  nāma natthi. Kassa kho nāma tvaṁ moghapurisāti tvaṁ moghapurisa
  kassa khattiyassa vā brāhmaṇassa vā vessassa vā suddassa vā
  gahaṭṭhassa vā pabbajitassa vā devassa vā manussassa vā mayā
  evaṁ dhammaṁ desitaṁ ājānāsi. Sesamettha uttānameva.
  Dhammakammatā samanubhāsanā appaṭinissajjananti imāni panettha tīṇi
-------------------------------------------------
[page 364]
  Aṅgāni.
                    Ariṭṭhasikkhāpadaṁ aṭṭhamaṁ.
      [247] Navame. Payogagaṇanāyāti dānagahaṇappayogagaṇanāya.
  Saṁvāse kammapariyosānavasena sahaseyyāya ekasmiṁ nipanne itarassa
  nipajjanappayogavasena āpattiparicchedo veditabbo. Ettha ca
  padabhājane ekacchanneti avisesena vuttattā nānūpacārepi
  ekacchanne nipajjantassa āpatti. Teneva mātikaṭṭhakathāyaṁ vuttaṁ saha
  vā seyyaṁ kappeyyāti nānūpacārepi ekacchanne nipajjeyyāti.
  Paṇṇattiṁ ajānantena arahatāpi kriyābyākatacittena
  āpajjitabbattā ticittanti vuttaṁ. Yaṁ pana kenaci vuttaṁ
  ticittanti ettha vipākābyākatacittena sahaseyyaṁ kappeyyāti
  evamattho daṭṭhabbo aññathā sacittakattā sikkhāpadassa
  kiriyābyākataṁ sandhāya na yujjatīti. Taṁ na gahetabbaṁ. Na hi
  sacittakasikkhāpadavītikkamo arahato na sambhavati. Teneva
  paṭhavīkhaṇanādīsu sacittakasikkhāpadesu ticittameva vuttaṁ. Sesamettha
  uttānameva. Akaṭānudhammatā jānanā sambhogādikaraṇanti imāni
  panettha tīṇi aṅgāni.
                 Ukkhittasambhogasikkhāpadaṁ navamaṁ.
      [248] Dasame. Pireti nipātapadaṁ sambodhane vattamānaṁ
-------------------------------------------------
[page 365]
  Parasaddena samānatthaṁ vadatīti āha para amāmakāti. Amhākaṁ
  anajjhattikabhūtāti attho. Pireti vā paratoti iminā samānatthaṁ
  nipātapadaṁ. Tasmā cara pireti parato gaccha mā idha tiṭṭhāti
  evampettha attho veditabbo. Sesamettha purimasikkhāpadadvaye
  vuttanayameva.
                    Kaṇṭhakasikkhāpadaṁ dasamaṁ.
                   Sappāṇakavaggo sattamo.
      [249] Sahadhammikavaggassa paṭhamasikkhāpade. Vācāya vācāya
  āpattīti anādariyabhayā lesena evaṁ vadantassa āpatti.
  Sesamettha uttānameva. Upasampannassa paññattena vacanaṁ
  asikkhitukāmatāya evaṁ vacananti imāni panettha dve aṅgāni.
                   Sahadhammikasikkhāpadaṁ paṭhamaṁ.
      [250] Dutiye. Vinayassa pariyāpuṇanaṁ vinayapariyattīti āha
  vinayaṁ pariyāpuṇantānantiādiṁ. Suguttoti karaṇḍake
  pakkhittamaṇikkhandho viya yathā na nassati vipattiṁ na pāpuṇāti evaṁ
  suṭṭhu gopito. Surakkhitoti tasseva pariyāyavacanaṁ. Yathā vā
  kilesacorehi avilumpanīyo hoti evaṁ sabbadā supaṭṭhitassatitāya
  suṭṭhu rakkhito. Kukkuccapakatānanti kappiyākappiyaṁ nissāya
  uppannakukkuccena abhibhūtānaṁ. Sārajjanaṁ sārado
-------------------------------------------------
[page 366]
  Byāmohabhayaṁ. Vigato sārado etassāti visārado. Sahadhammenāti
  sakāraṇena vacanena. Suniggahitaṁ niggaṇhātīti yathā na puna
  sīsaṁ ukkhipanti athakho appaṭibhāṇā maṅkubhūtāyeva honti evaṁ
  suṭṭhu niggaṇhāti. Alajjitāti yakāralopena niddeso.
  Alajjitāyāti vuttaṁ hoti. Añāṇatātiādīsupi eseva nayo.
  Mando momūhoti añāṇabhāvena mando avisāradāya 1- momūho.
  Mahāmuḷhoti attho. Attapaccatthikāti attano paccatthikā.
  Vajjiputtakā dasavatthudīpakā. Parupahārāñāṇakaṅkhaparavitaraṇādivādāti
  ettha ye arahattaṁ paṭijānantānaṁ appatte pattasaññīnaṁ
  adhimānikānaṁ kuhakānaṁ vā arahattaṁ paṭijānantānaṁ sukkavisaṭṭhiṁ
  disvā mārakāyikā devatā arahato asuciṁ upasaṁharantīti maññanti
  seyyathāpi pubbaseliyā aparaseliyā ca te parupahāravādā.
  Yesaṁ pana arahato itthīpurisādīnaṁ nāmagottādīsu ñāṇappavattiyā
  abhāvena atthi arahato añāṇaṁ tattheva sanniṭṭhānābhāvena
  atthi arahato kaṅkhā yasmā cassa tāni vatthūni pare vitaranti
  pakāsenti ācikkhanti tasmā atthi arahato paravitaraṇāti
  imā tisso laddhiyo seyyathāpi etarahi pubbaseliyānaṁ te
  añāṇakaṅkhaparavitaraṇavādā. Niggaho pana nesaṁ kathāvatthupakaraṇe

  *  *  *  *  *  *
  Footnote: 1. Ma. avisayato.
-------------------------------------------------
[page 367]
  Vuttanayeneva veditabbo. Cattāro maggā cattāri phalāni
  cāti ukkaṭṭhaniddesavasena vuttaṁ. Catasso paṭisambhidā tisso
  vijjā cha abhiññāti ayampi adhigamasaddhammoyeva. Cakāro vā
  avuttasampiṇḍanattho daṭṭhabbo. Keci therāti dhammakathikā.
  Āhaṁsūti paṁsukūlikattherā evamāhaṁsu.
      [251] Kadā panāyaṁ kathā udapādīti. Ayaṁ hettha
  anupubbikathā. Imasmiṁ kira dīpe caṇḍālatissamahābhaye sakko
  devarājā mahāuḷumpaṁ māpetvā bhikkhūnaṁ ārocāpesi mahantaṁ
  bhayaṁ bhavissati na sammā devo vassissati bhikkhū paccayehi
  kilamantā pariyattiṁ saṇṭhāretuṁ na sakkhissanti paratīraṁ gantvā
  ayyehi jīvitaṁ rakkhituṁ vaṭṭati imaṁ mahāuḷumpaṁ āruyha gacchatha
  bhante yesaṁ ettha nisajjaṭṭhānaṁ nappahoti te kaṭṭhakhaṇḍepi
  uraṁ ṭhapetvā gacchantu sabbesaṁ bhayaṁ na bhavissatīti. Tadā
  samuddatīraṁ patvā saṭṭhī bhikkhū katikaṁ katvā amhākaṁ ettha
  gamanakiccaṁ natthi mayaṁ idheva hutvā tepiṭakaṁ rakkhissāmāti tato
  nivattitvā dakkhiṇamalayajanapadaṁ gantvā kandamūlapaṇṇehi jīvitaṁ
  kappentā vasiṁsu. Kāye vahante nisīditvā sajjhāyaṁ karonti
  avahante vālikaṁ ussāpetvā parivāretvā sīsāni ekaṭṭhāne
  katvā pariyattiṁ sammasanti. Iminā niyāmena dvādasa saṁvaccharāni
-------------------------------------------------
[page 368]
  Sāṭṭhakathaṁ tepiṭakaṁ paripuṇṇaṁ katvā dhārayiṁsu. Bhaye vūpasante
  sattasatā bhikkhū attano gataṭṭhāne sāṭṭhakathe tepiṭake
  ekakkharampi ekabyañjanampi avināsetvā imameva dīpamāgamma
  kallagāmajanapade maṇḍalārāmavihāre pavisiṁsu. Therānaṁ āgatappavuttiṁ
  sutvā imasmiṁ dīpe ohīnā saṭṭhī bhikkhū there passissāmāti
  gantvā therehi saddhiṁ tepiṭakaṁ sodhentā ekakkharampi
  ekabyañjanampi asamentaṁ nāma na passiṁsu. Tasmiṁ ṭhāne therānaṁ
  ayaṁ kathā udapādi pariyatti nu kho sāsanassa mūlaṁ udāhu
  paṭipattīti. Paṁsukūlikattherā paṭipatti mūlanti āhaṁsu. Dhammakathikā
  pariyattīti. Atha ne therā tumhākaṁ dvinnaṁpi janānaṁ
  vacanamatteneva na sakkā viññātuṁ jinabhāsitaṁ suttaṁ āharathāti
  āhaṁsu. Suttaṁ āharituṁ na bhāroti ime ce subhadda bhikkhū
  sammā vihareyyuṁ asuñño loko arahantehi assāti paṭipattimūlakaṁ
  mahārāja satthusāsanaṁ paṭipattisārakaṁ mahārāja satthusāsanaṁ
  paṭipattiyaṁ dharantaṁ 1- tiṭṭhatīti suttaṁ āhariṁsu. Imaṁ suttaṁ
  sutvā dhammakathikā attano vādaṭṭhapanatthāya imaṁ suttaṁ āhariṁsu
          yāva tiṭṭhanti suttantā vinayo yāva dippati
          tāva dakkhanti ālokaṁ suriye abbhuṭṭhite yathā

  *  *  *  *  *  *
  Footnote: 1. Ma. paṭipatti tiṭṭhantī.
-------------------------------------------------
[page 369]
          Suttantesu asantesu pamuṭṭhe vinayamhi ca
          tamo bhavissati loke suriye atthaṅgate yathā
          suttante rakkhite sante paṭipatti hoti rakkhitā
          paṭipattiyaṁ ṭhito dhīro yogakkhemā na dhaṁsatīti.
  Imasmiṁ sutte āhaṭe paṁsukūlikattherā tuṇhī ahesuṁ.
  Dhammakathikattherānaṁyeva vacanaṁ parato ahosi. Yathā hi gavasatassa
  gavasahassassa vā antare paveṇīpālikāya dhenuyā asati vaṁso sā
  paveṇī na ghaṭiyati evameva āraddhavipassakānaṁ bhikkhūnaṁ satepi
  sahassepi saṁvijjamāne pariyattiyā asati ariyamaggapaṭivedho nāma
  na hoti. Yathā ca nidhikumbhiyā jānanatthāya pāsāṇapiṭṭhe
  akkharesu upanibandhesu yāva akkharāni dharanti tāva nidhikumbhī naṭṭhā
  nāma na hoti evameva pariyattiyā dharamānāya sāsanaṁ antarahitaṁ
  nāma na hotīti.
      [252] Tassādheyyoti tassāyatto. So panāti so pana
  pāṭimokkho. Sesamettha uttānameva. Garahitukāmatā
  upasampannassa santike sikkhāpadavivaṇṇanañcāti imāni panettha
  dve aṅgāni.
                    Vilekhanasikkhāpadaṁ dutiyaṁ.
      [253] Tatiyaṁ uttānameva. Mohāropanaṁ mohetukāmatā
-------------------------------------------------
[page 370]
  Vuttanayena sutabhāvo mohananti imāni panettha cattāri aṅgāni.
                    Mohanasikkhāpadaṁ tatiyaṁ.
      [254] Catutthe. Rattacittoti kāyasaṁsaggarāgena rattacitto.
  Sace pana methunarāgena ratto pahāraṁ deti dukkaṭameva.
  Sesamettha uttānameva. Kupitatā namokkhādhippāyatā
  upasampannassa pahāradānanti imāni panettha tīṇi aṅgāni.
                    Pahārasikkhāpadaṁ catutthaṁ.
      [255] Pañcame. Nappaharitukāmatāya dinnattā dukkaṭanti
  ettha paharitukāmatāya pahaṭe purimasikkhāpadena pācittiyaṁ
  uccāretukāmatāya kevalaṁ uggiraṇamatte kate iminā pācittiyaṁ.
  Iminā pana virajjhitvā pahāro dinno tasmā dukkaṭaṁ.
  Kimidaṁ dukkaṭaṁ pahārapaccayā udāhu uggiraṇapaccayāti. Tattha
  keci tāva vadanti pahārapaccayāeva dukkaṭaṁ uggiraṇapaccayā
  pācittiyanti sadukkaṭaṁ pācittiyaṁ yujjati. Purimaṁ hi uggiraṇaṁ
  pacchā pahāro na ca pacchā pahāraṁ nissāya purimaṁ uggiraṇaṁ
  anāpattivatthukaṁ bhavitumarahatīti. Mayaṁ panettha evaṁ takkayāma
  uggiraṇassa attano sabhāveneva asaṇṭhitattā tappaccayā pācittiyena
  na bhavitabbaṁ asuddhacittena katappayogattā pana na sakkā
  ettha anāpattiyā bhavitunti dukkaṭaṁ vuttaṁ nappaharitukāmatāya
-------------------------------------------------
[page 371]
  Dinnattāti iminā ca pahārapaccayā purimasikkhāpadena
  pācittiyāsambhave kāraṇaṁ vuttaṁ na pana pahārapaccayā dukkaṭasambhave
  na hi appaharitukāmatāya pahāre dinne purimasikkhāpadena
  pahārapaccayā pācittiyena dukkaṭena vā bhavituṁ yuttanti. Tiracchānādīnaṁ
  asucikiraṇādīni 1- disvā kujjhitvāpi uggirantassa
  mokkhādhippāyoevāti vadanti. Sesamettha uttānameva. Kupitatā
  namokkhādhippāyatā upasampannassa talasattiuggiraṇanti imāni
  panettha tīṇi aṅgāni.
                   Talasattikasikkhāpadaṁ pañcamaṁ.
      [256] Chaṭṭhaṁ uttānatthameva. Upasampannatā saṅghādisesassa
  amūlakatā anuddhaṁsanā taṅkhaṇavijānanāti imāni panettha cattāri
  aṅgāni.
                    Amūlakasikkhāpadaṁ chaṭṭhaṁ.
      [257] Sattamampi uttānatthameva. Upasampannatā
  aphāsukāmatā kukkuccuppādananti imāni panettha tīṇi aṅgāni.
                   Sañciccasikkhāpadaṁ sattamaṁ.
      [258] Aṭṭhame. Sutisamīpanti saddasamīpaṁ. Suyyatīti hi
  suti. Saddassetaṁ adhivacanaṁ. Tassa samīpaṁ upassuti.

  *  *  *  *  *  *
  Footnote: 1. Ma. asucikaraṇādiṁ.
-------------------------------------------------
[page 372]
  Saddasamīpanti vuttaṁ hoti. Gaṇṭhīpadesu ca suyyatīti sutīti saddova
  vutto. Yattha pana ṭhitena sakkā hoti saddaṁ sotuṁ tattha
  tiṭṭhanto saddasamīpe ṭhito nāma hotīti āha yattha
  ṭhatvātiādiṁ. Keci pana suṇāti etthāti suti yattha ṭhito suṇāti
  tassa ṭhānassetaṁ nāmaṁ tassa samīpaṁ upassutīti vadanti. Evaṁ
  pana gayhamāne yasmiṁ ṭhāne ṭhito suṇāti tassa āsanne
  aññasmiṁ padese tiṭṭhatīti āpajjati. Aṭṭhakathāyañca pana
  upassutisaddasseva atthaṁ dassetuṁ yattha ṭhatvā sakkā hoti tesaṁ
  vacanaṁ sotunti vuttaṁ. Na sutisaddassa. Tasmā pubbanayo
  cettha pasatthataro. Athavā upecca suyyati etthāti upassuti
  ṭhānaṁ. Yaṁ ṭhānaṁ upagatena sakkā hoti kathentānaṁ saddaṁ sotuṁ
  tatthāti evamattho gahetabbo. Mantentanti bhummatthe
  upayogavacananti āha mantayamāneti. Ekaparicchedānīti siyā kiriyā
  siyā akiriyāti iminā nayena ekaparicchedāni. Imāni hi tīṇi
  sikkhāpadāni kadāci kiriyato samuṭṭhahanti kadāci akiriyato na
  ekakkhaṇeyeva kiriyākiriyato samuṭṭhahanti. Sesamettha uttānameva.
  Upasampannatā codanādhippāyo savananti imāni panettha
  tīṇi aṅgāni.
                   Upassutisikkhāpadaṁ aṭṭhamaṁ.
-------------------------------------------------
[page 373]
      [259] Navamaṁ uttānatthameva. Dhammakammatā dhammakammanti
  saññā chandaṁ datvā khīyananti imāni panettha tīṇi aṅgāni.
                  Kammapaṭibāhanasikkhāpadaṁ navamaṁ.
      [260] Dasamaṁpi uttānatthameva. Vinicchayakathāya vattamānatā
  dhammakammatā dhammakammasaññitā samānasīmāyaṁ ṭhitatā samānasaṁvāsakatā
  kopetukāmatāya hatthapāsavijahananti imāni panettha
  cha aṅgāni.
                 Chandaṁadatvāgamanasikkhāpadaṁ dasamaṁ.
      [261] Ekādasamaṁpi ca uttānatthameva. Upasampannatā
  dhammena laddhasammatitā saṅghena saddhiṁ vikappanūpagacīvaradānaṁ
  pacchā khīyitukāmatāya khīyanāti imāni panettha cattāri aṅgāni.
                   Dabbasikkhāpadaṁ ekādasamaṁ.
      [262] Dvādasame natthi kiñci vattabbaṁ.
                   Sahadhammikavaggo aṭṭhamo.
      [263] Rājavaggassa paṭhamasikkhāpade. Aṭṭhakathāya sabbaṁ
  uttānatthameva. Pāliyampana ayamanuttānapadattho. Kataṁ vā
  karissanti vāti methunavītikkamanaṁ kataṁ vā karissanti vā. Imesanti
  padaṁ vibhattivipariṇāmaṁ katvā ubhayattha yojetabbaṁ imehi kataṁ
  ime karissantīti.
-------------------------------------------------
[page 374]
      [264] Ratananti maṇiratanādīsu yaṅkiñci. Ubhatoti dvīhi
  pakkhehi. Ubhato sujātoti ettake vutte yehikehici dvīhi
  bhāgehi sujātatā viññāyeyya. Sujātasaddo ca sujāto
  cārudassanotiādīsu ārohasampattipariyāyoti jātivaseneva sujātataṁ
  vibhāvetuṁ mātito ca pitito cāti vuttaṁ. Anorasaputtavasenapi
  loke mātupitusamaññā dissati. Idha pana sā orasaputtavaseneva
  icchitāti dassetuṁ saṁsuddhagahaṇikoti vuttaṁ. Gabbhaṁ gaṇhāti
  dhāretīti gahaṇī gabbhāsayasaññito mātukucchippadeso. Saṁsuddhā
  gahaṇī assāti saṁsuddhagahaṇiko. Saṁsuddhā tassa mātukucchīti
  vuttaṁ hoti. Samavepākiniyā gahaṇiyāti ettha pana yathābhuttassa
  āhārassa vipācanavasena gaṇhanato achaḍḍanato kammajatejodhātu
  gahaṇīti vuccati. Yāva sattamā pitāmahayugāti ettha pitu pitā
  pitāmaho. Pitāmahassa yugaṁ pitāmahayugaṁ. Yuganti āyuppamāṇaṁ
  vuccati. Abhilāpamattameva cetaṁ. Atthato pana pitāmahoyeva
  pitāmahayugaṁ. Pitā ca mātā ca pitaro. Pitunnaṁ pitaro
  pitāmahā. Tesaṁ yugo pitāmahayugo. Tasmā yāva sattamā
  pitāmahayugā pitāmahadvandvāti evamettha attho daṭṭhabbo.
  Evaṁ hi pitāmahaggahaṇeneva mātāmahopi gahito hoti.
  Yugasaddo cettha ekasesanayena daṭṭhabbo yugo ca yugo ca yugoti.
-------------------------------------------------
[page 375]
  Evaṁ hi tattha dvandvaṁ gahitameva hoti tasmā tato uddhaṁ
  sabbepi pubbapurisā pitāmahayugaggahaṇeneva gahitā. Evaṁ yāva
  sattamo pitāmahayugo tāva saṁsuddhagahaṇiko. Akkhittoti
  apanetha etaṁ kiṁ imināti evaṁ akkhitto anavakkhitto.
  Anupakuṭṭhoti na upakuṭṭho na akkosaṁ vā nindaṁ vā pattapubbo.
  Kena kāraṇenāti āha jātivādenāti. Ettha ca
  ubhato .pe. Pitāmahayugāti etena tassa yonidosābhāvo dassito
  saṁsuddhagahaṇikabhāvakittanato. Akkhittoti iminā kiriyāparādhābhāvo.
  Kiriyāparādhena hi sattā khepaṁ pāpuṇanti. Anupakuṭṭhoti
  iminā ayuttasaṁsaggābhāvo. Ayuttaṁ saṁsaggaṁ hi paṭicca
  sattā akkosaṁ labhanti. Sesamettha uttānameva. Khattiyatā
  abhisittatā ubhinnampi sayanīgharato anikkhantatā appaṭisaviditatā
  indakhīlātikkamoti imāni panettha pañca aṅgāni.
                   Antepurasikkhāpadaṁ paṭhamaṁ.
      [265] Dutiye. Mahālataṁ nāmāti patikulaṁ gacchantiyā kira
  tassā pitā mahālatāpilandhanaṁ nāma kārāpesi. Tasmiṁ pilandhane
  catasso vajiranāḷiyo tattha tattha appetabbaṭṭhāne appanavasena
  viniyogaṁ agamaṁsu. Muttānaṁ ekādasa nāḷiyo pavāḷassa dvāvīsati
  nāḷiyo maṇīnaṁ tettiṁsa nāḷiyo iti etehi ca aññehi ca
-------------------------------------------------
[page 376]
  Veḷuriyalohitaṅgamasāragallādīhi sattavaṇṇehi ca ratanehi niṭṭhānaṁ
  agamāsi. Taṁ sīse paṭimukkaṁ yāva pādapiṭṭhiyā bhassati.
  Pañcannaṁ hatthīnaṁ balaṁ dhārayamānāva itthī naṁ dhāretuṁ sakkoti.
  Taṁ sandhāyetaṁ vuttaṁ.
      [266] Āvasathassa pana suppapāto vā musalapāto vā
  upacāro nāmāti yojetabbaṁ. Āvasathoti cettha antoārāme vā
  hotu aññattha vā attano vasanaṭṭhānaṁ vuccati. Chandenapi
  bhayenapīti vaḍḍhakīādīsu chandena rājavallabhesu bhayena. Tameva bhikkhuṁ
  āsaṅkantīti vissaritvā gamanakāle attano pacchato aññassa
  abhāvā āsaṅkanti. Paṭirūpaṁ nāma ratanasammate paṁsukūlaggahaṇaṁ
  vā ratane nirussukkagamanaṁ vā. Yadi hi taṁ ratanasammataṁ āmāsañca
  natthi etassa sāmīti paṁsukūlaṁ gahessati. Anāmāsañce
  chinnapalibodho 1- nirapekkho gamissati. Samādapetvāti aññaṁ
  samādapetvā. Uddissa ariyā tiṭṭhanti esā ariyāna yācanāti
  vuttanayena yācitvāti attho. Sesamettha uttānameva.
  Ananuññātakāraṇaṁ parasantakatā vissāsaggāhapaṁsukūlasaññānaṁ abhāvo
  uggahaṇaṁ vā uggahāpanaṁ vāti imāni panettha cattāri aṅgāni.
                     Ratanasikkhāpadaṁ dutiyaṁ.

  *  *  *  *  *  *
  Footnote: 1. Ma. natthi etassa sāmīti paṁsukūlachinnapalibodho.
-------------------------------------------------
[page 377]
      [267] Tatiye. Ariyamaggassāti ettha saggamaggopi
  saṅgahetabbo. Aniyyānikattā saggamokkhamaggānaṁ tiracchānabhūtā
  hi kathā tiracchānakathā. Tiracchānabhūtanti tirokaraṇabhūtaṁ
  vibandhabhūtaṁ. Rājapaṭisaṁyuttaṁ kathanti rājānaṁ ārabbha mahāsammato
  mandhātā dhammāsoko evaṁmahānubhāvotiādinā nayena pavattakathaṁ.
  Ettha ca asuko rājā abhirūpo dassanīyotiādinā nayena
  gehasitakathāva tiracchānakathā hoti. Sopi nāma evaṁmahānubhāvo khayaṁ
  gatoti evaṁ pavattā pana aniccatāpaṭisaṁyuttā kammaṭṭhānabhāve
  tiṭṭhati. Coresupi mūladevo evaṁmahānubhāvo meghamālo
  evaṁmahānubhāvoti tesaṁ kammaṁ paṭicca aho sūrāti gehasitakathāva
  tiracchānakathā. Yuddhepi bhāratayuddhādīsu asukena asuko evaṁ
  mārito evaṁ viddhoti kāmassādavaseneva kathā tiracchānakathā.
  Tepi nāma khayaṁ gatāti evaṁ pavattā pana sabbattha kammaṭṭhānameva
  hoti. Apica annādīsu evaṁ vaṇṇavantaṁ gandhavantaṁ rasavantaṁ
  phassasampannaṁ khādimha bhuñjimha pivimha paribhuñjimhāti kāmassādavasena
  kathetuṁ na vaṭṭati. Sātthakaṁ pana katvā pubbe evaṁ
  vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ sīlavantānaṁ
  adamha cetiye pūjaṁ akarimhāti kathetuṁ vaṭṭati. Ñātikathādīsupi
  amhākaṁ ñātakā sūrā samatthāti vā pubbe mayaṁ evaṁ vicitrehi
-------------------------------------------------
[page 378]
  Yānehi vicarimhāti vā assādavasena vattuṁ na vaṭṭati. Sātthakaṁ
  pana katvā tepi no ñātakā khayaṁ gatāti vā pubbe mayaṁ evarūpā
  upāhanā saṅghassa adamhāti vā kathetabbaṁ. Gāmakathāpi
  suniviṭṭhadunniviṭṭha subhikkha dubbhikkhādivasena vā asukagāmavāsino sūrā
  samatthāti vā evaṁ assādavasena na vaṭṭati. Sātthakaṁ pana katvā
  saddhā pasannāti vā khayavayaṁ gatāti vā vattuṁ vaṭṭati.
  Nigamanagarajanapadakathāsupi eseva nayo. Itthīkathāpi vaṇṇasaṇṭhānādīni
  paṭicca assādavasena na vaṭṭati. Saddhā pasannā khayaṁ gatāti
  evaṁ vaṭṭati. Sūrakathāpi nandamitto nāma yodho sūro ahosīti
  assādavasena na vaṭṭati. Saddho ahosi khayaṁ gatoti evameva
  vaṭṭati. Visikhākathāpi asukā visikhā suniviṭṭhā dunniviṭṭhā
  sūrā samatthāti assādavaseneva na vaṭṭati. Saddhā pasannā
  khayaṁ gatā iccevaṁ vaṭṭati. Kumbhaṭṭhānakathāti kuṭaṭṭhānakathā
  udakatitthakathā vuccati. Kumbhadāsīkathā vā. Sāpi pāsādikā
  naccituṁ gāyituṁ chekāti assādavasena na vaṭṭati. Saddhā pasannātiādinā
  nayeneva vaṭṭati. Pubbapetakathāti atītañātikathā.
  Tattha vattamānañātikathāsadisova vinicchayo. Nānattakathāti
  purimapacchimakathāvimuttā avasesā nānāsabhāvā niratthakakathā.
  Lokakkhāyikāti ayaṁ loko kena nimmito asukena pajāpatinā brahmunā
-------------------------------------------------
[page 379]
  Issarena vā nimmito kāko seto aṭṭhīnaṁ setattā bakā
  rattā lohitassa rattattāti evamādikā lokāyatavitaṇḍasallāpakathā.
  Uppattiṭhitisaṁhārādivasena lokaṁ akkhāyatīti lokakkhāyikā.
  Samuddakkhāyikā nāma kasmā samuddo sāgaro sāgarassa
  rañño puttehi khatattā sāgaro khato amhehīti hatthamuddhāya
  niveditattā samuddoti evamādikā niratthakā samuddakkhāyikakathā.
  Iti bhavo iti abhavoti yaṁ vā taṁ vā niratthakakāraṇaṁ vatvā
  pavattitakathā itibhavābhavakathā. Ettha ca bhavoti sassataṁ. Abhavoti
  ucchedaṁ. Bhavoti vuḍḍhi. Abhavoti hāni. Bhavoti kāmasukhaṁ.
  Abhavoti attakilamatho 1-. Iti imāya chabbidhāya itibhavābhavakathāya
  saddhiṁ dvattiṁsa tiracchānakathā nāma honti. Athavā pāliyaṁ
  sarūpato anāgatāpi araññapabbatanadīdīpakathā itisaddena
  saṅgahetvā chattiṁsa tiracchānakathāti vuccati. Iti vāti hi ettha
  itisaddo pakāratthe vāsaddo vikappatthe. Idaṁ vuttaṁ hoti
  evaṁpakāraṁ ito aññaṁ vā tādisaṁ niratthakakathaṁ kathentīti.
  Ādiatthe vā itisaddo iti vā iti evarūpā naccagītavāditavisūkadassanā
  paṭiviratotiādīsu viya. Evamādiṁ aññampi tādisaṁ
  kathaṁ kathentīti attho.

  *  *  *  *  *  *
  Footnote: 1. Ma. attakilamathānuyogo.
-------------------------------------------------
[page 380]
      [268] Aparikkhittassa gāmassa upacāro adinnādāne
  vuttanayeneva veditabboti iminā dutiyaleḍḍupāto idha upacāroti
  dasseti. Sesamettha uttānameva. Santaṁ bhikkhuṁ anāpucchanā
  anuññātakāraṇābhāvo vikāle gāmappavesananti imāni panettha
  tīṇi aṅgāni.
                Vikālagāmappavesanasikkhāpadaṁ tatiyaṁ.
      [269] Catutthe. Taṁ tassa atthīti paṭhamaṁ bhinditvā pacchā
  desetabbattā taṁ bhedanakaṁ tassa pācittiyassa atthīti bhedanakaṁ
  pācittiyaṁ. Atthiatthe akārapaccayo daṭṭhabbo. Vāsījaṭeti
  vāsīdaṇḍake. Sesamettha uttānameva. Sūcigharatā aṭṭhimayāditā
  attano atthāya karaṇaṁ vā kārāpetvā vā paṭilābhoti imāni
  panettha tīṇi aṅgāni.
                    Sūcigharasikkhāpadaṁ catutthaṁ.
      [270] Pañcame. Chedanakaṁ vuttanayamevāti chedanameva chedanakaṁ
  taṁ tassa atthīti chedanakanti imamatthaṁ atidissati. Sesametthāpi
  uttānameva. Pamāṇātikkantamañcapīṭhatā attano atthāya karaṇaṁ
  vā kārāpetvā vā paṭilābhoti imāni panettha dve aṅgāni.
                   Chedanakasikkhāpadaṁ pañcamaṁ.
      [271] Chaṭṭhe. Tūlaṁ pakkhipitvāti heṭṭhā vilimikaṁ pattharitvā
-------------------------------------------------
[page 381]
  Tassa upari tūlaṁ pakkhipitvāti attho. Poṭakītūlanti
  erakatūlādi yaṅkiñci tiṇajātīnaṁ tūlaṁ. Sesamettha uttānameva.
  Tūlonaddhamañcapīṭhatā attano atthāya karaṇaṁ vā kārāpetvā vā
  paṭilābhoti imāni panettha dve aṅgāni. Attanā kārāpitassa
  hi paṭilābhamatteneva pācittiyaṁ. Teneva padabhājane
  paṭilābhena uddāletvā pācittiyaṁ desetabbanti vuttaṁ. Kenaci
  pana paṭilābhena uddāletvā pācittiyaṁ desetabbanti ettha
  kiñcāpi paṭilābhamatteneva pācittiyaṁ viya dissati paribhogeyeva
  āpatti daṭṭhabbā aññena kataṁ paṭilabhitvā paribhuñjati āpatti
  dukkaṭassāti vacanaṁ ettha sādhakanti vuttaṁ. Taṁ tassa matimattaṁ.
  Na hi aññena kataṁ paṭilabhitvā paribhuñjati āpatti dukkaṭassāti
  idaṁ attanā kārāpitaṁ sandhāya vuttaṁ. Karaṇakārāpanapaccayāva
  iminā sikkhāpadena pācittiyaṁ vuttaṁ na paribhogapaccayā. Na
  bhikkhave tūlonaddhaṁ mañcaṁ vā pīṭhaṁ vā paribhuñjitabbaṁ yo
  paribhuñjeyya āpatti dukkaṭassāti hi khandhake vuttattā attanā
  vā kataṁ hotu aññena vā paribhuñjantassa paribhogapaccayā
  dukkaṭameva na pācittiyaṁ.
                   Tūlonaddhasikkhāpadaṁ chaṭṭhaṁ.
      [272] Sattame. Yaṁ vattabbaṁ taṁ nisīdanasanthatasikkhāpade
-------------------------------------------------
[page 382]
  Vuttameva. Nisīdanassa pamāṇātikkantatā attano atthāya karaṇaṁ
  vā kārāpetvā vā paṭilābhoti imāni panettha dve aṅgāni.
                    Nisīdanasikkhāpadaṁ sattamaṁ.
      [273] Aṭṭhamanavamadasamesu natthi vattabbaṁ. Aṅgānipi
  sattame vuttanayeneva veditabbāni.
                     Rājavaggo navamo.
           Iti samantapāsādikāya vinayaṭṭhakathāya sāratthadīpaniyaṁ
                    khuddakavaṇṇanā samattā.
                       -----------
-------------------------------------------------
[page 383]
                    Pāṭidesanīyakaṇḍavaṇṇanā
      [274] Pāṭidesanīyesu paṭhame. Gārayhaṁ āvusotiādi
  paṭidesetabbākāradassananti vacanato pāliyaṁ āgatanayeneva āpatti
  desetabbā. Asappāyanti saggamokkhānaṁ ahitaṁ ananukulaṁ.
  Sesamettha uttānameva. Paripuṇṇupasampannatā añātikatā
  antaraghare ṭhitāya hatthato sahatthā paṭiggahaṇaṁ yāvakālikatā
  ajjhoharaṇanti imāni panettha pañca aṅgāni.
                      Paṭhamapāṭidesanīyaṁ.
      [275] Dutiyatatiyacatutthesu natthi vattabbaṁ. Aṅgesu pana
  dutiye paripuṇṇupasampannatā pañcabhojanatā antaraghare ṭhitāya
  anuññātappakārato aññathā vosāsanā anivāraṇā
  ajjhohāroti imāni pañca aṅgāni. Tatiye sekhasammatatā pubbe
  animantitatā agilānatā gharūpacārokkamanaṁ ṭhapetvā
  niccabhattādīni aññaṁ āmisaṁ gahetvā bhuñjananti imāni pañca aṅgāni.
  Catutthe yathāvuttāaraññakasenāsanatā yāvakālikassa atatthajātakatā
  agilānatā agilānāvasesakatā appaṭisaṁviditatā ajjhārāme
  paṭiggahaṇaṁ ajjhoharaṇanti imāni satta aṅgāni.
                  Pāṭidesanīyavaṇṇanā niṭṭhitā.
-------------------------------------------------
[page 384]
                      Sekhiyakaṇḍavaṇṇanā
      [276] Sekhiyesu. Sikkhitasikkhenāti catūhi maggehi tisso
  sikkhā sikkhitvā ṭhitena. Sabbaso pariniṭṭhitakiccenāti vuttaṁ
  hoti. Tādināti aṭṭhahi lokadhammehi akampiyaṭṭhena tādinā.
  Sikkhā karaṇīyāti evaṁ nivāsessāmīti ārāmepi antaragharepi
  sabbattha sikkhā kattabbā. Ettha ca yasmā vattakkhandhake
  vuttavattānipi sikkhitabbattā sekhiyāneva honti tasmā
  pārājikādīsu viya paricchedo na kato. Cārittanayadassanatthañca
  yo pana bhikkhu olambento nivāseyya dukkaṭanti evaṁ āpattināmena
  avatvā sikkhā karaṇīyāti evaṁ sabbasikkhāpadesu pāli
  āropitā. Padabhājane pana āpatti dukkaṭassāti vuttattā
  sabbattha anādariyakaraṇe dukkaṭaṁ veditabbaṁ. Vuttanti
  mahāaṭṭhakathāyaṁ vuttaṁ. Yasmā aṭṭhaṅgulamattaṁ otāretvā nivatthameva
  nisinnassa caturaṅgulamattaṁ hoti tasmā ubhopete aṭṭhakathāvādā
  ekaparicchedā. Te sabbeti nivāsanadosā. Taṁ panāti taṁ
  anādariyaṁ. Kiñcāpi kurundivādaṁ pacchā vadantena parimaṇḍalaṁ
  nivāsetuṁ ajānantassa anāpattīti ayamattho patiṭṭhāpito tathāpi
  nivāsanavattaṁ sādhukaṁ uggahetabbameva. Sañcicca anuggaṇhantassa
-------------------------------------------------
[page 385]
  Hi anādariyaṁ siyā. Teneva mātikaṭṭhakathāyaṁ vuttaṁ ajānantassāti
  parimaṇḍalaṁ nivāsetuṁ ajānantassa anāpatti apica nivāsanavattaṁ
  uggahetabbanti. Sacittakanti vatthuvijānanacittena
  paṇṇattivijānanacittena ca sacittakaṁ anādariyaṁ paṭiccāti vuttattā.
  Pāṇātipātādi viya nivāsanadoso lokagarahito na hotīti
  paṇṇattivajjanti pussadevatthero āha. Upatissatthero pana yasmā
  anādariyavaseneva āpajjitabbattā kevalaṁ akusalameva tañca
  pakatiyā vajjaṁ sañcicca vītikkamanaṁ ca domanassitasseva hoti
  tasmā lokavajjaṁ akusalacittaṁ dukkhavedananti āha. Anādariyaṁ
  anāpattikāraṇābhāvo aparimaṇḍalanivāsananti imāni panettha
  tīṇi aṅgāni. Yathā cettha evaṁ sabbattha purimāni dve
  tattha tattha vuttapaṭipakkhakaraṇañcāti tīṇiyeva honti.
                       Paṭhamasikkhāpadaṁ.
      [277] Dutiyādīsu anekappakāraṁ gihipārutanti setapaṭapārutaṁ
  paribbājakapārutaṁ ekasāṭakapārutantiādi anekappabhedaṁ
  gihipārutaṁ. Tassattho khandhakeyeva āvibhavissati. Vihārepīti
  buddhupaṭṭhānādikālaṁ sandhāya vuttaṁ. Supaṭicchannoti vuttattā
  sasīsampāruto sabbathā paṭicchannattā supaṭicchanno nāma hotīti
  yassa siyā taṁ sandhāyāha na sasīsaṁ pārutenātiādiṁ.
-------------------------------------------------
[page 386]
  Ekasmiṁ pana ṭhāne ṭhatvāti ettha gacchantopi parissayābhāvaṁ
  oloketuṁ labhatiyeva tathā gāmesu pūjanti tīsupi gaṇṭhīpadesu
  vuttaṁ.
                       Paṭhamo vaggo.
      [278] Dutiyavagge. Hasanīyasmiṁ vatthusminti hāsajanake
  kāraṇe.
      [279] Tatiyavagge. Patte saññā pattasaññā. Sā
  assa atthīti pattasaññī. Attano bhājane upanibandhasaññī
  hutvāti attho. Byañjanaṁ pana anādiyitvā atthamattameva
  dassetuṁ patte saññaṁ katvāti vuttaṁ. Oloṇīti ekā
  byañjanavikati. Yokoci suddho kañjikatakkādirasoti keci.
  Sākasūpeyyaggahaṇena yākāci sūpeyyasākehi katā byañjanavikati
  vuttā. Maṁsarasādīnīti ādisaddena avasesā sabbāpi byañjanavikati
  saṅgahitāti daṭṭhabbaṁ. Teneva mātikaṭṭhakathāyaṁ vuttaṁ
  ṭhapetvā pana sūpaṁ avasesā sabbāpi sūpeyyabyañjanavikati rasaraso
  nāma hotīti. Samapuṇṇanti adhiṭṭhānupagassa pattassa
  antomukhavaṭṭilekhaṁ anatikkāmetvā racitaṁ. Samabharitanti tasseva
  vevacanaṁ. Phalāphalādīti ādisaddena odanādimpi saṅgaṇhāti.
  Heṭṭhā orohatīti samantā okāsasabbhāvato cāliyamānaṁ heṭṭhā
-------------------------------------------------
[page 387]
  Bhassati. Matthake thūpīkataṁ pūvameva vaṭaṁsakasadisattā pūvavaṭaṁsakanti
  vuttaṁ. Pupphavaṭaṁsakādīsupi eseva nayo. Yasmā samatittiko
  piṇḍapāto paṭiggahetabboti vacanaṁ piṇḍapāto samapuṇṇo
  paṭiggahetabboti dīpeti tasmā attano hatthagate patte
  piṇḍapāto diyyamāno thūpīkatopi hoti vaṭṭatīti dīpeti.
  Thūpīkataṁ piṇḍapātaṁ paṭiggaṇhāti āpatti dukṭassāti hi vacanaṁ
  paṭhamaṁ thūpīkataṁ piṇḍapātaṁ pacchā paṭiggaṇhato āpattīti dīpeti.
  Patte paṭiggaṇhato ca thūpīkataṁ hoti vaṭṭati athūpīkatassa
  paṭiggahitattā payogo pana natthi aññatra pubbadesāti kenaci
  vuttaṁ. Taṁ na sārato paccetabbaṁ. Na hi thūpīkataṁ piṇḍapātaṁ
  paṭiggaṇhātīti vacanaṁ paṭhamaṁ thūpīkatasseva pacchā paṭiggaṇhanaṁ
  dīpeti. Na hi hatthagatepi patte diyyamānaṁ thūpīkataṁ gaṇhanto
  thūpīkataṁ piṇḍapātaṁ paṭiggaṇhanto nāma na hoti. Na ca tena
  samatittiko piṇḍapāto paṭiggahitoti sakkā viññātuṁ.
  Thūpīkatanti ca bhāvanapuṁsakaniddese gayhamāne ayamattho suṭṭhutaraṁ
  pākaṭoyevāti.
                       Tatiyo vaggo.
      [280] Catutthavagge. Sapadānanti ettha dānaṁ vuccati
  avakhaṇḍanaṁ. Apetaṁ dānato apadānaṁ. Anavakhaṇḍananti attho.
-------------------------------------------------
[page 388]
  Saha apadānena sapadānaṁ avakhaṇḍanavirahitaṁ. Anupaṭipāṭiyāti
  vuttaṁ hoti. Tenāha tattha tattha odhiṁ akatvā anupaṭipāṭiyāti.
  Yasmiṁ samaye pāṇo na hantabboti rājāno bheriñcārāpenti
  ayaṁ māghātasamayo nāma. Idha anāpattiyaṁ gilāno na āgato
  tasmā gilānassāpi āpatti. Supodanaviññattisikkhāpade
  asañcicca asatiyāti ettha mukhe pakkhipitvā puna vippaṭisārī hutvā
  chaḍḍentassa aruciyā pavisante asañciccāti vuccati viññattampi
  aviññattampi ekasmiṁ ṭhāne ṭhitaṁ sahasā gahetvā bhuñjante
  asatiyāti vuccatīti tīsupi gaṇṭhīpadesu vuttaṁ. Ujjhāne saññā
  ujjhānasaññā. Sā assa atthīti ujjhānasaññī. Mayūraṇḍaṁ
  atimahantanti vacanato mayūraṇḍappamāṇopi kabalo na vaṭṭati.
  Keci pana mayūraṇḍato mahanto na vaṭṭatīti vadanti. Taṁ na
  gahetabbaṁ. Nātimahantanti ca atimahantasseva paṭikkhittattā
  khuddake āpatti na dissati. Mayūraṇḍaṁ atimahantaṁ kukkuṭaṇḍaṁ
  atikhuddakaṁ tesaṁ vemajjhappamāṇoti iminā pana sāruppavasena
  khuddakampi paṭikkhipitvā paricchedo na dassitoti veditabbaṁ.
                      Catuttho vaggo.
      [281] Pañcamavagge. Sabbaṁ hatthanti ettha hatthasaddo
  tadekadesāṅgulīsu daṭṭhabbo hatthamuddhātiādīsu viya samudāye
-------------------------------------------------
[page 389]
  Pavattavohārassa ca avayavepi vattanato ekaṅgulimpi mukhe pakkhipituṁ
  na vaṭṭati.
      [282] Chaṭṭhavagge. Sītīkatoti sītaṭṭo. Sītapīḷitoti
  vuttaṁ hoti. Silakabuddhoti parihāsavacanametaṁ. Silakaṁ hi kiñci
  disvā buddho ayanti voharanti.
      [283] Vilīvacchattanti veṇuvilīvehi katacchattaṁ. Tattha
  jātakadaṇḍakena katanti tālapaṇṇaṁ saha daṇḍakena chinditvā tameva
  chattadaṇḍaṁ karonti gopālakādayo viya. Taṁ sandhāyetaṁ vuttaṁ.
  Chattapādukāya vā ṭhitaṁ hotīti ettha chattapādukā vuccati chattādhāro.
  Yasmiṁ chattaṁ apatamānaṁ katvā ṭhapenti tādisikāya
  chattapādukāya ṭhitaṁ chattanti ajjhāharitabbaṁ. Chattaṁ pādukāya
  ṭhitantipi paṭhanti. Tatthāpi ayamevattho. Cāpoti majjhe
  vaṅkā kācadaṇḍasadisā dhanuvikati. Kodaṇḍoti vaṭṭaladaṇḍā
  dhanuvikati. Paṭimukkanti pavesitaṁ laggitaṁ.
      [284] Sattamavagge. Paṭicchanno hutvāti so kira rattibhāge
  uyyānaṁ gantvā ambaṁ abhirūhitvā sākhāya sākhaṁ ambaṁ
  olokento vicari. Tassa tathā karontasseva ratti vibhāyi.
  So cintesi sace idāni otaritvā gamissāmi disvā maṁ
  coroti gahessanti rattibhāge gamissāmīti. Athekaṁ viṭapaṁ
-------------------------------------------------
[page 390]
  Abhirūhitvā nilīno acchi. Taṁ sandhāyetaṁ vuttaṁ. So rukkhato
  otaranto ekaṁ olambinīsākhaṁ gahetvā tesaṁ ubhinnaṁpi antare
  patiṭṭhāsi. Taṁ sandhāyetaṁ vuttaṁ tesaṁ dvinnaṁpi antarā rukkhato
  patitoti. Pāliyā atthaṁ na jānantīti attano gaṇṭhassa atthaṁ
  na jānanti. Jātakapāliyaṁ pana ayaṁ gāthā
          sabbamidaṁ ca marikataṁ ubho dhammaṁ na passare
                ubho pakatiyā cutā
                yo cāyaṁ sajjhāpayati
                yo cādhammena dhīyatīti
  evamāgatā. Tassāyamattho sabbamidaṁ ca marikatanti yaṁ amhehi
  tīhi janehi kataṁ sabbamidaṁ kiccaṁ lāmakaṁ nimmariyādaṁ adhammikaṁ.
  Evaṁ attano corabhāvaṁ tesañca mantesu agāravaṁ garahitvā puna
  itare dveyeva garahanto ubho dhammaṁ na passaretiādimāha.
  Tattha ubhoti ime dvepi janā garukārārahaṁ porāṇakadhammaṁ na
  passanti tatova dhammapakatito cutā. Dhammo hi paṭhamuppattivasena
  pakati nāma. Vuttaṁpi cetaṁ
                dhammo have pāturahosi pubbe
                pacchā adhammo udapādi loketi.
  Yo cāyanti yo ca ayaṁ nīce nisīditvā mante sajjhāpeti yo
-------------------------------------------------
[page 391]
  Ca ucce nisīditvā adhīyatīti. Sālīnanti ayaṁ gāthāpi
          sālīnaṁ odanaṁ bhuñje suciṁ maṁsupasecanaṁ
          tasmā etaṁ na sevāmi dhammaṁ isīhi sevitanti
  evaṁ jātake āgatā. Tattha sucinti paṇḍaraṁ parisuddhaṁ.
  Maṁsupasecananti nānappakārāya maṁsavikatiyā sittaṁ bhuñje bhuñjāmīti
  attho. Sesaṁ pākaṭameva. Dhiratthūti dhi atthu. Nindā bhavatūti
  attho. Garahāma taṁ mayanti vuttaṁ hoti. Laddhalābhoti dhanalābhaṁ
  yasalābhañca sandhāya vadati. Vinipātanahetunāti vinipātanassa
  hetubhāvena. Vutti nāma hotīti yathāvutto dubbidhopi lābho
  apāyasaṁvattanikatāya samparāye vinipātanahetubhāvena pavattanato
  sampati adhammacaraṇena pavattanato ca vutti nāma hotīti attho.
  Evarūpā yā vuttīti evarūpā dhanalābhayasalābhasaṅkhātā yā vutti.
  Adhammacaraṇena vāti vāsaddo sampiṇḍanattho. Tvanti
  upayogatthe paccattavacanaṁ. Taṁ icceva pāṭho. Asmāti
  pāsāṇādhivacanametaṁ.
                      Sattamavaggo.
      [285] Sesaṁ uttānatthameva.
                    Sekhiyavaṇṇanā niṭṭhitā.
-------------------------------------------------
[page 392]
      [286] Adhikaraṇasamathesu yaṁ vattabbaṁ taṁ aṭṭhakathāyaṁ
  āgataṭṭhāneyeva dassayissāma.
           Iti samantapāsādikāya vinayaṭṭhakathāya sāratthadīpaniyaṁ
                  bhikkhuvibhaṅgavaṇṇanā niṭṭhitā.
                     --------------
-------------------------------------------------
[page 393]
                        Bhikkhunīvibhaṅge
                     pārājikakaṇḍavaṇṇanā
      [287] Bhikkhunīvibhaṅge. Yoti yo bhikkhunīnaṁ vibhaṅgo.
  Migāranattāti majjhapadalopenetaṁ vuttanti āha migāramātāya
  pana nattā hotīti. Migāramātāti visākhāyetaṁ adhivacanaṁ.
  Navakammādhiṭṭhāyikanti navakammasaṁvidhāyikaṁ. Byañjanānaṁ paṭivijjhitabbo
  ākāro nātigambhīro yathāsutaṁ dhāraṇameva tattha karaṇīyanti
  satiyā byāpāro adhiko paññā tattha guṇabhūtāti vuttaṁ
  satipubbaṅgamāya paññāyāti. Sati pubbaṅgamā etissāti
  satipubbaṅgamā. Pubbaṅgamatā cettha padhānabhāvo manopubbaṅgamātiādīsu
  viya. Atthaggahaṇe pana paññāya byāpāro adhiko
  paṭivijjhitabbassa atthassa atigambhīrattāti āha paññāpubbaṅgamāya
  satiyāti. Ālasiyavirahitāti kosajjarahitā. Yathā aññā
  kusītā nisinnaṭṭhāne nisinnāva honti ṭhitaṭṭhāne ṭhitāva evaṁ
  ahutvā vipphārikena cittena sabbaṁ kiccaṁ nipphādeti.
      [288] Sabbā bhikkhuniyo satthu laddhūpasampadā saṅghato
  laddhūpasampadāti dubbidhā. Garudhammapaṭiggahaṇena hi laddhūpsampadā
  mahāpajāpatigotamī satthu santikāva laddhūpasampadattā
-------------------------------------------------
[page 394]
  Satthu laddhūpasampadā nāma. Sesā sabbāpi saṅghato
  laddhūpasampadā. Tāpi ekato upasampannā ubhato upasampannāti
  duvidhā. Tattha yā tā mahāpajāpatigotamiyā saddhiṁ nikkhantā
  pañcasatā sākiyāniyo tā ekato upasampannā bhikkhusaṅghatoeva
  laddhūpasampadattā. Itarā ubhato upasampannā ubhatosaṅghe
  upasampannattā. Ehibhikkhunībhāvena upasampannā pana bhikkhuniyo
  na santi tāsaṁ tathā upasampadāya abhāvato. Yadi evaṁ
  ehibhikkhunīti idha kasmā vuttanti. Desanāya sotapatitabhāvato.
  Ayaṁ hi sotapatitatā nāma katthaci labbhamānassapi aggahaṇena
  hoti yathā abhidhamme manodhātuniddese labbhamānaṁpi jhānaṅgaṁ
  pañcaviññāṇasotapatitatāya na uddhaṭaṁ. Katthaci desanāya asambhavato
  yathā tattheva vatthuniddese hadayavatthu. Katthaci alabbhamānassapi
  gahaṇavasena yathā ṭhitakappīniddese. Yathāha katamo ca
  puggalo ṭhitakappī ayañca puggalo sotāpattiphalasacchikiriyāya
  paṭipanno hoti kappassa ca uḍḍayhanavelā assa neva tāva
  kappo uḍḍayheyya yāvāyaṁ puggalo na sotāpattiphalaṁ
  sacchikareyyāti. Evamidhāpi alabbhamānaggahaṇavasena veditabbaṁ.
  Parikappavacanaṁ hetaṁ. Sace bhagavā bhikkhunībhāvayogyaṁ kiñci mātugāmaṁ
  ehi bhikkhunīti vadeyya evampi bhikkhunībhāvo siyāti. Kasmā
-------------------------------------------------
[page 395]
  Pana bhagavā evaṁ na kathesīti. Tathā katādhikārānaṁ abhāvato.
  Ye pana anāsannāsannihitabhāvatoti kāraṇaṁ vatvā bhikkhūeva hi
  satthu āsannacārino sadā sannihitā ca honti tasmā teeva
  ehibhikkhavoti vattabbataṁ arahanti na bhikkhuniyoti vadanti. Taṁ
  tesaṁ matimattaṁ satthuāsannadūrabhāvassa bhabbābhabbabhāvāsiddhattā.
  Vuttaṁ hetaṁ bhagavatā saṅghāṭikaṇṇe cepi me bhikkhave bhikkhu
  gahetvā piṭṭhito piṭṭhito anubandho assa pade padaṁ nikkhipanto
  so ca hoti abhijjhālu kāmesu tibbasārāgo byāpannacitto
  paduṭṭhamanasaṅkappo muṭṭhassati asampajāno asamāhito vibbhantacitto
  pākaṭindriyo athakho so ārakāva mayhaṁ ahañca tassa
  taṁ kissa hetu dhammaṁ hi so bhikkhave bhikkhu na passati dhammaṁ
  apassanto maṁ na passati yojanasate cepi me bhikkhave bhikkhu
  vihareyya so ca hoti anabhijjhālu kāmesu na tibbasārāgo
  abyāpannacitto appaduṭṭhamanasaṅkappo upaṭṭhitassati sampajāno
  samāhito ekaggacitto saṁvutindriyo athakho so santikeva mayhaṁ
  ahañca tassa taṁ kissa hetu dhammaṁ hi so bhikkhave bhikkhu
  passati dhammaṁ passanto maṁ passatīti. Tasmā akāraṇaṁ desato
  satthu āsannānāsannatā. Akatādhikāratāya pana bhikkhunīnaṁ
  ehibhikkhunīupasampadāya ayogaytā veditabbā. Yadi evaṁ yantaṁ
-------------------------------------------------
[page 396]
  Therīgāthāsu bhaddāya kuṇḍalakesāya vuttaṁ
          nihacca jāṇuṁ vanditvā sammukhā añjaliṁ akaṁ
          ehi bhaddeti maṁ avaca sā me āsūpasampadāti.
  Tathā apadānepi
          āyāciṁ so tadā āha ehi bhaddeti nāyako
          tadāhaṁ upasampannā parittaṁ toyamaddasanti
  taṁ kathanti. Nayidaṁ ehibhikkhunībhāvena upasampadaṁ sandhāya vuttaṁ
  upasampadāya pana hetubhāvato yā satthu āṇatti sā me
  āsūpasampadāti vuttā. Tathāhi vuttaṁ aṭṭhakathāyaṁ ehi bhadde
  bhikkhunūpassayaṁ gantvā bhikkhunīnaṁ santike pabbajjaṁ upasampajjassūti 1-
  maṁ avaca āṇāpesi sā satthu āṇā mayhaṁ upasampadāya
  kāraṇattā upasampadā ahosīti. Apadānagāthāyapi evameva
  attho gahetabbo. Tasmā bhikkhunīnaṁ ehibhikkhunīupasampadā
  natthiyevāti niṭṭhamettha gantabbaṁ. Yathā cetaṁ sotapatitavasena ehi
  bhikkhunīti bhikkhunīti vuttaṁ evaṁ tīhi saraṇagamanehi upasampannāti
  bhikkhunīti idaṁpi sotapatitavaseneva vuttanti daṭṭhabbaṁ saraṇagamanupasampadāyapi
  bhikkhunīnaṁ asambhavato.
      [289] Bhikkhuvibhaṅge kāyasaṁsaggaṁ sādiyeyyāti avatvā

  *  *  *  *  *  *
  Footnote: 1. Ma. pabbajassūti.
-------------------------------------------------
[page 397]
  Samāpajjeyyāti vuttattā bhikkhu āpattiyā na kāretabboti vuttaṁ.
  Tabbahulanayenāti kiriyāsamuṭṭhānasseva bahulabhāvato. Dissati hi
  tabbahulanayena tabbohāro yathā brāhmaṇagāmoti. Brāhmaṇagāmepi
  hi antamaso rajakādīni aññakulāni santi. Sāti
  kiriyāsamuṭṭhānatā. Tathevāti kāyasaṁsaggarāgena avassutoyevāti
  attho. Sesamettha uttānameva.
                    Paṭhamapārājikasikkhāpadaṁ.
      [290] Dutiye. Kissa pana tvaṁ ayye jānaṁ pārājikaṁ dhammaṁ
  ajjhāpannanti vacanato uddiṭṭhā kho ayyāyo aṭṭha pārājikā
  dhammātiādivacanato ca bhikkhunīvibhaṅgaṁ patvā sādhāraṇasikkhāpadāni
  bhikkhūnaṁ uppannavatthusmiṁyeva yā pana bhikkhunī chandaso methunaṁ
  dhammaṁ paṭiseveyya antamaso tiracchānagatepi pārājikā hoti
  asaṁvāsātiādinā nayena savisesampi avisesampi mātikaṁ ṭhapetvā
  anukkamena padabhājanaṁ āpattibhedaṁ tikacchedaṁ anāpattivārañca
  anavasesaṁ vatvā vitthāresi. Saṅgītikārakehi pana
  asādhāraṇapaññattiyoyeva idha vitthāritāti veditabbā. Atha uparimesu
  dvīsu appaññattesu aṭṭhannaṁ pārājikānaṁ aññataranti idaṁ
  vacanaṁ na yujjatīti āha idañca pārājikaṁ pacchā paññattantiādiṁ.
  Yadi evaṁ imasmiṁ okāse kasmā ṭhapitanti āha purimena
-------------------------------------------------
[page 398]
  Pana saddhiṁ yugalakattāti ādiṁ. Purimena saddhiṁ ekasambandhabhāvato
  idha vuttanti adhippāyo. Aṭṭhannaṁ pārājikānaṁ aññataranti
  vacanato ca vajjapaṭicchādikaṁ yā paṭicchādeti sāpi
  vajjapaṭicchādikāyevāti daṭṭhabbaṁ. Kiñcāpi vajjapaṭicchādanaṁ pemavasena hoti
  tathāpi sikkhāpadavītikkamacittaṁ domanassitameva hotīti katvā
  dukkhavedananti vuttaṁ. Sesamettha uttānameva.
                       Dutiyapārājikaṁ.
      [291] Tatiyaṁ uttānatthameva.
      [292] Catutthe. Lokassādamittasanthavavasenāti
  lokassādasaṅkhātassa mittasanthavassa vasena. Vuttamevatthaṁ pariyāyantarena
  vibhāvetuṁ kāyasaṁsaggarāgenāti vuttaṁ. Tissitthiyo me methunanataṁ
  na seveti yā tisso itthiyo vuttā tāsupi yantaṁ methunaṁ
  nāma taṁ na sevati. Tayo puriseti tayo purisepi upagantvā
  methunaṁ na sevati. Tayo ca anariyapaṇḍaketi ubhatobyañjanasaṅkhāte
  tayo anariye tayo ca paṇḍaketi imepi cha jane upagantvā
  methunaṁ na sevati. Na cācare methunaṁ byañjanasminti
  anulomapārājikavasenāpi attano nimitte methunaṁ nācarati. Chejjaṁ siyā
  methunadhammapaccayāti siyā methunadhammapaccayā pārājikanti ayaṁ pañho
  aṭṭhavatthukaṁva sandhāya vutto. Tassā hi methunadhammassa pubbabhāgaṁ
-------------------------------------------------
[page 399]
  Kāyasaṁsaggaṁ āpajjituṁ vāyamantiyā methunadhammapaccayā chejjaṁ
  hoti. Chedoyeva chejjaṁ. Methunadhammassa pubbabhāgattāti iminā
  methunadhammassa pubbabhāgabhūto kāyasaṁsaggoyeva tattha methunadhammasaddena
  vutto na dvayadvayasamāpatti. Vaṇṇo avaṇṇoti dvīhi
  padehi sukkavisaṭṭhi vuttā. Vanamanuppadānanti sañcarittaṁ.
  Sabbapadesūti saṅghāṭikaṇṇaggahaṇaṁ sādiyeyyātiādīsu. Sesamettha
  uttānameva. Kāyasaṁsaggarāgo saussāhatā aṭṭhamassa vatthussa
  pūraṇanti imāni panettha tīṇi aṅgāni.
                      Catutthapārājikaṁ.
            Bhikkhunīvibhaṅge pārājikakaṇḍavaṇṇanā niṭṭhitā.
                      ------------
-------------------------------------------------
[page 400]
                     Sattarasakakaṇḍavaṇṇanā
      [293] Saṅghādisesakaṇḍassa paṭhamasikkhāpade. Dvīsu janesūti
  aṭṭakārakesu dvīsu janesu. Yokocīti tesuyeva dvīsu yokoci
  añño vā tehi āṇatto. Dutiyassa ārocetīti etthāpi dvīsu
  janesu yassakassaci dutiyassa kathaṁ yokoci ārocetīti evamattho
  gahetabboti āha dutiyassa ārocetīti etthāpi eseva nayoti.
  Gatigatanti cirakālappavattaṁ. Āpattīti āpajjanaṁ. Saha vatthujjhācārāti
  vatthuvītikkamena saha. Sahayoge karaṇavacanappasaṅge idaṁ
  nissakkavacanaṁ. Yanti yaṁ dhammaṁ. Nissārīyatīti āpannaṁ bhikkhuniṁ
  saṅghamhā nissāreti hetumhi cāyaṁ kattuvohāro.
  Nissāraṇahetubhūto hi dhammo nissāraṇīyoti vutto. Gīvāyeva hoti na
  pārājikaṁ anāṇattiyā gahitattā. Yathā dāsadāsīvāpīādīni
  sampaṭicchituṁ na vaṭṭati evaṁ tesaṁ atthāya aṭṭakaraṇaṁpi na
  vaṭṭatīti āha ayaṁ akappiyāṭṭo nāma na vaṭṭatīti. Ettha
  ca sace adhikaraṇaṭṭhānaṁ gantvā amhākaṁ eso dāso dāsī vāpī
  khettaṁ ārāmo ārāmavatthu gāmo ajā kukkuṭotiādinā voharati
  akappiyaṁ. Ayaṁ amhākaṁ ārāmiko ayaṁ vāpī itthannāmena
  saṅghassa bhaṇḍadhovanatthāya dinnā ito khettato ārāmato
-------------------------------------------------
[page 401]
  Uppajjanakacatuppaccayā ito gāvito mahisito ajāto
  uppajjanakagorasā itthannāmena saṅghassa dinnāti pucchite vā apucchite
  vā vattuṁ vaṭṭatīti vadanti. Sesamettha uttānameva. Anākaḍḍhitāya
  aṭṭakaraṇaṁ pariyosānanti imāni panettha dve aṅgāni.
                       Paṭhamasikkhāpadaṁ.
      [294] Dutiye. Mallagaṇabhaddiputtagaṇādikantiādīsu mallagaṇo
  nāma nārāyanabhattiko tattha tattha pānīyaṭṭhapanapokkharaṇī-
  khaṇanādipuññakammakārako gaṇo. Bhaddiputtagaṇo nāma
  kumārabhattikagaṇo. Dhammagaṇoti sāsanabhattiko anekappakārapuññakammakārakagaṇo
  vuccati. Gandhikasenīti anekappakārasugandhavikatikārako
  gaṇo. Dussikasenīti pesakārakagaṇo. Kappagatikanti kappiyabhāvaṁ
  gataṁ. Vuṭṭhāpentiyāti upasampādentiyā. Coriṁ vuttanayena
  anāpucchā pabbājentiyā dukkaṭanti vadanti. Paṇṇattiṁ
  ajānantā ariyāpi vuṭṭhāpentīti vā kammavācāpariyosāne āpattikkhaṇe
  vipākābyākatasamaṅgitāvasena vā ticittanti vuttanti veditabbaṁ.
  Sesamettha uttānameva. Coritā corīsaññā aññatra
  anuññātakāraṇā vuṭṭhāpananti imāni panettha tīṇi aṅgāni.
                       Dutiyasikkhāpadaṁ.
      [295] Tatiye. Parikkhepaṁ atikkāmentiyāti sakagāmato
-------------------------------------------------
[page 402]
  Aññassa gāmassa parikkhepaṁ paṭhamaṁ pādaṁ atikkāmentiyā.
  Gāmantaraṁ gaccheyyāti hi vacanato aññassa gāmassa parikkhepaṁ
  atikkāmentiyāeva āpatti na sakagāmassa. Añño hi
  gāmo gāmantaraṁ. Aparikkhittassa gāmassa upacāranti ettha
  upacārasaddena gharūpacārato paṭhamaleḍḍupātasaṅkhātaṁ parikkhepārahaṭṭhānaṁ
  gahitaṁ na tato dutiyaleḍḍupātasaṅkhāto upacāroti
  āha parikkhepārahaṭṭhānanti. Teneva pāliyaṁ upacāraṁ
  atikkāmentiyāti vuttaṁ. Aññathā yathā vikālagāmappavesanasikkhāpade
  parikkhittassa gāmassa parikkhepaṁ atikkamantassa aparikkhittassa
  gāmassa upacāraṁ okkamantassāti vuttaṁ evamidhāpi parikkhittassa
  gāmassa parikkhepaṁ atikkāmentiyā aparikkhittassa gāmassa upacāraṁ
  okkamantiyāti vadeyya. Saṅkhepato vuttamatthaṁ vibhajitvā dassento
  apicetthātiādimāha.
      [296] Vihārassa catuggāmasādhāraṇattāti iminā vihārato
  ekaṁ gāmaṁ gantuṁ vaṭṭatīti ettha kāraṇamāha. Vihārassa
  catuggāmasādhāraṇattāyeva hi catūsu gāmesu yaṅkiñci ekaṁ gāmaṁ
  gantuṁ vaṭṭatīti dīpeti. Yatthāti yassaṁ nadiyaṁ. Paṭhamaṁ pādaṁ
  uttārentiyā āpatti thullaccayassa dutiyaṁ pādaṁ uttārentiyā
  āpatti saṅghādisesassāti vacanato nadiṁ otaritvā padasā
-------------------------------------------------
[page 403]
  Uttarantiyāeva āpattīti āha setunā gacchati anāpattītiādiṁ.
  Paratīrameva akkamantiyā anāpattīti nadiṁ anotaritvā yānanāvādīsu
  aññatarena gantvā paratīrameva akkamantiyā anāpatti. Ubhayatīresu
  vicaranti vaṭṭatīti idaṁ asatipi nadīpāragamane upari vakkhamānassa
  vinicchayassa phalamattadassanatthaṁ vuttanti veditabbaṁ. Orimatīrameva
  āgacchati āpattīti paratīraṁ gantukāmatāya otiṇṇattā vuttaṁ.
  Tameva tīranti orimatīraṁ. Anāpattīti paratīraṁ gantukāmatāya
  abhāvato anāpatti. Tādise araññeti bahi indakhīlā sabbametaṁ
  araññanti evaṁ vuttalakkhaṇe araññe. Atha tādisasseva
  araññassa gahitabhāvo kathaṁ viññāyatīti āha tena vuttantiādiṁ.
  Iminā hi aṭṭhakathāvacanena īdisepi gāmasamīpe dassanūpacāre
  vijahite satipi savanūpacāre āpatti hotīti viññāyati.
  Maggamuḷhā uccāsaddaṁ karontīti āha maggamuḷhasaddena viyāti.
  Saddāyantiyāti saddaṁ karontiyā. Purimāyoti puretaraṁ gacchantiyo.
  Aññaṁ maggaṁ gaṇhātīti maggamuḷhattā na ohātuṁ tasmā
  dvinnampi anāpatti. Sesamettha uttānameva. Anantarāye
  ekabhāvo gāmantaragamanādīsu aññataratāpajjanaṁ āpadāya
  abhāvoti imāni panettha tīṇi aṅgāni.
                       Tatiyasikkhāpadaṁ.
-------------------------------------------------
[page 404]
      [297] Catutthe. Kārakagaṇassāti ukkhepanīyakammakārakagaṇassa.
  Tecattāḷīsappabhedaṁ vattaṁ khandhake āvibhavissati. Netthāravatteti
  nittharaṇahetumhi vatte. Sesaṁ uttānameva. Dhammena kammena
  ukkhittatā aññatra anuññātakāraṇā osāraṇanti imāni
  panettha dve aṅgāni.
                      Catutthasikkhāpadaṁ.
      [298] Pañcame. Etaṁ na vuttanti bhikkhuniyā avassutabhāvo
  daṭṭhabboti etaṁ niyamanaṁ na vuttaṁ. Tanti taṁ niyametvā avacanaṁ.
  Pāliyā sametīti ekato avassuteti avisesetvā vuttapāliyā
  anavassutoti jānantī paṭiggaṇhātīti imāya ca pāliyā sameti.
  Yadi hi puggalassa avassutabhāvo nappamāṇaṁ kiṁ anavassutoti
  jānantīti iminā vacanena. Anāpatti ubho anavassutā honti
  anavassutā paṭiggaṇhātīti ettakameva vattabbaṁ siyā. Ubho
  anavassutā honti avanassutoti jānantī paṭiggaṇhātīti imassa
  ca anāpattivārassa ayamattho. Ubho ce anavassutā sabbathāpi
  anāpatti. Atha bhikkhunī anavassutā samānā avassutampi
  anavassutoti saññāya tassa hatthato paṭiggaṇhāti evampi
  anāpatti. Atha sayaṁ anavassutāpi aññaṁ anavassutaṁ vā avassutaṁ
  vā avassutoti jānāti dukkaṭameva. Vuttaṁ hetaṁ
-------------------------------------------------
[page 405]
  Anantarasikkhāpade kissa tvaṁ ayye na paṭiggaṇhāsīti avassuto
  ayyeti tvaṁ pana ayye avassutāti nāhaṁ ayye avassutāti.
  Sesamettha uttānameva. Udakadantapoṇato aññaṁ ajjhoharaṇīyaṁ
  ubhato avassutatā sahatthā gahaṇaṁ ajjhoharaṇanti imāni panettha
  cattāri aṅgāni.
                      Pañcamasikkhāpadaṁ.
      [299] Chaṭṭhe. Parivāragāthāya ayamattho. Na deti na
  paṭiggaṇhātīti na uyyojikā deti nāpi uyyojitā tassā
  hatthato gaṇhāti. Paṭiggaho tena na vijjatīti teneva kāraṇena
  uyyojikāya hatthato uyyojitāya paṭiggaho na vijjati.
  Āpajjati garukanti evaṁ santepi avassutassa hatthato piṇḍaggahaṇe
  uyyojentī saṅghādisesāpattiṁ āpajjati. Tañca paribhogapaccayāti
  tañca pana āpattiṁ āpajjamānā tassā uyyojitāya
  paribhogapaccayā āpajjati. Tassā hi bhojanapariyosāne
  uyyojikāya saṅghādiseso hoti. Sesamettha uttānameva.
  Manussapurisatā aññatra anuññātakāraṇā khādanīyaṁ bhojanīyaṁ gahetvā
  bhuñjāti uyyojanā tena vacanena gahetvā itarissā bhojanapariyosānanti
  imāni panettha tīṇi aṅgāni.
                       Chaṭṭhasikkhāpadaṁ.
-------------------------------------------------
[page 406]
      [300] Sattame. Kinnumāva samaṇiyoti kinnu imā eva
  samaṇiyo. Tāsāhanti tāsaṁ ahaṁ. Sesaṁ utatānameva.
                      Sattamasikkhāpadaṁ.
      [301] Aṭṭhamaṁ uttānatthameva.
      [302] Navame. Vajjapaṭicchādikāti khuddānukhuddakassa
  vajjassa paṭicchādikā. Samanubhāsanakammakāle cettha dve tisso
  ekato samanubhāsitabbā.
                       Navamasikkhāpadaṁ.
      [303] Dasamaṁ uttānatthameva.
            Bhikkhunīvibhaṅge saṅghādisesavaṇṇanā niṭṭhitā.
                    ----------------
-------------------------------------------------
[page 407]
                  Bhikkhunīvibhaṅge tiṁsakakaṇḍavaṇṇanā
      [304] Nissaggiyesu paṭhamaṁ uttānatthameva.
      [305] Dutiye. Ayyāya dammīti evaṁ paṭiladdhanti
  nissaṭṭhapaṭiladdhaṁ. Teneva mātikaṭṭhakathāyampi nissaṭṭhaṁ paṭilabhitvāpi
  yathādāneyeva upanetabbanti vuttaṁ. Yathādāneyeva upanetabbanti
  yathā dāyakena dinnaṁ tathā upanetabbaṁ. Akālacīvarapakkheyeva
  ṭhapetabbanti vuttaṁ hoti. Ettha ca bhājāpitāya laddhacīvarameva
  nissaggiyaṁ hoti taṁ vinayakammaṁ katvā attanā na labbhati.
  Sesamettha uttānameva. Akālacīvaratā tathāsaññitā kālacīvaranti
  adhiṭṭhāya lesena bhājāpanaṁ paṭilābhoti imāni panettha cattāri
  aṅgāni.
      [306] Tatiye. Metanti me etaṁ. Sakasaññāya
  gahitattā pācittiyaṁ dukkaṭañca vuttaṁ. Itarathā bhaṇḍagghena
  kāretabbaṁ. Upasampannatā parivattitacīvarassa vikappanūpagatā
  sakasaññāya acchindanaṁ vā acchindāpanaṁ vāti imāni panettha
  tīṇi aṅgāni.
      [307] Catutthe. Āhaṭasappiṁ datvāti attano datvā.
  Yamakaṁ pacitabbanti sappiñca telañca ekato katvā pacitabbaṁ.
-------------------------------------------------
[page 408]
  Lesena gahetukāmatā aññassa viññāpanaṁ paṭilābhoti imāni
  panettha tīṇi aṅgāni.
      [308] Pañcame. Sāti thullanandā. Ayanti ayaṁ
  sikkhamānā. Cetāpetvāti jānāpetvā icceva atthoti idha vuttaṁ.
  Mātikaṭṭhakathāyampana aññaṁ cetāpetvāti attano kappiyabhaṇḍena
  idaṁ nāma āharāti aññaṁ parivattāpetvāti vuttaṁ. Tasmā
  cetāpetvāti imassa parivattāpetvātipi attho daṭṭhabbo.
  Aññaṁ cetāpeyyāti evaṁ me idaṁ datvā aññaṁpi āharissatīti
  maññamānā na me iminā attho idannāma me āharāti
  tato aññaṁ cetāpeyya.
      [309] Chaṭṭhe. Dhammakiccanti puññakammaṁ. Pāvārikassāti
  dussavāṇijakassa. Yāya cetāpitaṁ tassāyeva nissaggiyaṁ
  paṭilābheva 1-. Tasmā tāya bhikkhuniyā nissaṭṭhaṁ paṭilabhitvā yathādāne
  upanetabbaṁ na attanā gahetabbaṁ. Aññassatthāyāti cīvarādīsu
  aññatarassatthāya. Aññuddesikenāti purimassevatthadīpanaṁ.
  Parikkhārenāti kappiyabhaṇḍena.
      [310] Sattame. Sayaṁ yācitakenāti sayaṁ yācitakenapīti
  attho vutto. Teneva pāliyaṁ tena ca parikkhārena sayampi

  *  *  *  *  *  *
  Footnote: 1. Ma. nissaṭṭhapaṭilābho ca.
-------------------------------------------------
[page 409]
  Yācitvāti vuttaṁ. Tatoyeva mātikaṭṭhakathāyaṁ saññācikenāti
  sayaṁ yācitakenapīti attho vutto.
      [311] Aṭṭhamanavamadasamāni uttānatthāneva.
      [312] Ekādasame. Yasmā pavāritaṭṭhāne viññatti nāma
  na paṭisedhetabbā. Tasmā bhagavā dhammanimantanavasena pavāritaṭṭhāne
  vadeyyāsi yenatthoti vuttāya catukkaṁsaparamaṁ viññāpetabbanti
  paricchedaṁ dassesīti veditabbaṁ. Teneva mātikaṭṭhakathāyaṁ cetāpetabbanti
  ṭhapetvā sahadhammike ca ñātakapavārite ca aññena kismiñcideva
  guṇe parituṭṭhena vadeyyāsi yenatthoti vuttāya viññāpetabbanti
  vuttaṁ.
      [313] Dvādasamaṁ uttānatthameva.
              Bhikkhunīvibhaṅge nissaggiyavaṇṇanā niṭṭhitā.
                   ------------------
-------------------------------------------------
[page 410]
                 Bhikkhunīvibhaṅge khuddakakaṇḍavaṇṇanā
      [314] Pācittiyesu lasuṇavaggassa paṭhame. Jātiṁ saratīti
  jātissaro. Sabhāvenevāti sūpasampākādī vināva. Badarasālavaṁ
  nāma badaraphalāni sukkhāpetvā cuṇṇetvā kātabbā khādanīyavikati.
  Sesamettha uttānameva. Āmakalasuṇañceva ajjhoharaṇañcāti
  imāni panettha dve aṅgāni.
      [315] Dutiyatatiyacatutthāni uttānatthāneva.
      [316] Pañcame. Dvinnaṁ pabbānaṁ uparīti ettha dvinnaṁ
  aṅgulīnaṁ sahapavesane ekekāya aṅguliyā ekekaṁ pabbaṁ katvā
  dvinnaṁ pabbānaṁ upari ekaṅgulipavesane dvinnaṁ pabbānaṁ upari na
  vaṭṭatīti veditabbaṁ. Mahāpaccariyaṁpi ayameva nayo dassito.
  Udakasuddhipaccaye pana satipi phassasādiyane yathāvuttaparicchede
  anāpatti.
      [317] Chaṭṭhe. Āsumbhitvāti pātetvā. Dadhimatthanti
  dadhimaṇḍaṁ dadhimhi pasannodakaṁ. Bhuñjantassa bhikkhuno hatthapāse
  ṭhānaṁ pānīyassa vā vidhūpanassa vā gahaṇanti imāni panettha
  dve aṅgāni.
      [318] Sattame. Paṭiggaṇhāti āpatti dukkaṭassāti idaṁ
-------------------------------------------------
[page 411]
  Pubbappayogadukkaṭassa nidassanamattanti āha na kevalaṁ
  paṭiggahaṇeyeva hotītiādiṁ. Pamāṇanti pācittiyāpattiyā pamāṇaṁ.
  Imehiyeva dvīhi pācittiyaṁ hoti nāññehi bhajjanādīhīti attho.
  Vuttamevatthaṁ vitthārato dassetuṁ tasmātiādimāha. Taṁ
  pubbāparaviruddhanti punapi vuttanti vuttavādaṁ sandhāyāha. Aññāya
  viññattiyā laddhampi hi anāṇattiyā viññattattā imassā
  aviññattiyā laddhapakkhaṁ bhajati. Tasmā heṭṭhā aviññattiyā
  laddhe karaṇakārāpanesu visesaṁ avatvā idha visesavacanaṁ pubbāparaviruddhaṁ.
  Yadi cettha karaṇe pācittiyaṁ kārāpanepi pācittiyeneva
  bhavitabbaṁ. Atha kārāpane dukkaṭaṁ karaṇepi dukkaṭeneva
  bhavitabbaṁ. Na hi karaṇe vā kārāpane vā viseso atthi.
  Tasmā aññāya viññattiyā laddhaṁ sayaṁ bhajjanādīni katvāpi
  kāretvāpi bhuñjantiyā dukkaṭamevāti idamettha sanniṭṭhānaṁ.
  Avisesena vuttanti karaṇakārāpanānaṁ sāmaññato vuttaṁ.
  Sesamettha uttānameva. Sattannaṁ dhaññānaṁ aññatarassa
  viññāpanaṁ vā viññāpāpanaṁ vā paṭilābho bhajjanādīni
  katvā vā kāretvā vā ajjhoharaṇanti imāni panettha tīṇi
  aṅgāni.
      [319] Aṭṭhame. Nibbiṭṭhoti patiṭṭhāpito. Keṇīti
-------------------------------------------------
[page 412]
  Rañño dātabbāayassetaṁ adhivacanaṁ. Ṭhānantaranti gāmajanapadādiṭhānantaraṁ.
  Sesamettha uttānameva. Uccārādibhāvo anavalokanaṁ
  valañjanaṭṭhānaṁ tirokuḍḍapākāratā chaḍḍanaṁ vā chaḍḍāpanaṁ vāti
  imāni panettha pañca aṅgāni.
      [320] Navame. Sabbesanti bhikkhussa bhikkhuniyā ca. Idha
  khettapālakā ārāmādigopakā ca sāmikāeva.
      [321] Dasame. Ekappayogenāti ekadisāvalokanappayogena.
  Tesaṁyevāti yesaṁ naccaṁ passati tesaṁ. Kiñcāpi sayaṁ naccanādīsu
  pācittiyaṁ pāliyaṁ na vuttaṁ tathāpi aṭṭhakathāpamāṇena gahetabbanti
  dassetuṁ sabbāṭṭhakathāsu vuttanti āha. Ārāme ṭhatvāti na
  kevalaṁ ṭhatvā tato gantvāpi sabbiriyāpathehi labhati. Ārāme
  ṭhitāti pana ārāmapariyāpannabhāvadassanatthaṁ vuttaṁ. Itarathā
  nisinnāpi na labheyyāti tīsupi gaṇṭhīpadesu vuttaṁ. Sesamettha
  utatānameva. Naccādīnaṁ aññataratā aññatra anuññātakāraṇā
  gamanaṁ dassanaṁ vā savanaṁ vāti imāni panettha tīṇi aṅgāni.
                     Lasuṇavaggo paṭhamo.
      [322] Andhakāravaggassa paṭhame. Dāne vā pūjāya vāti
  dānanimittaṁ vā pūjānimittaṁ vā. Mantetīti katheti.
  Rattandhakāratā purisassa hatthapāse ṭhānaṁ vā sallapanaṁ vā
-------------------------------------------------
[page 413]
  Sahāyābhāvo rahopekkhatāti imāni panettha cattāri aṅgāni.
      [323] Dutiyatatiyacatutthāni uttānatthāneva.
      [324] Pañcame. Anovassikaṁ atikkāmentiyāti channassa
  anto nisīditvā pakkamantiṁ sandhāya vuttaṁ. Upacāro
  dvādasahatthoti vadanti. Pallaṅkassa anokāseti ūrubaddhāsanassa
  anokāse appahonte. Purebhattatā antaraghare nisajjā āsanassa
  pallaṅkokāsatā aññatra anuññātakāraṇā anāpucchanaṁ
  vuttaparicchedātikkamoti imāni panettha pañca aṅgāni.
      [325] Chaṭṭhasattamādīni uttānatthāneva.
                    Andhakāravaggo dutiyo.
      [326] Naggavaggassa paṭhamadutiyāni uttānatthāneva.
      [327] Tatiye. Visibbetvāti dussibbitaṁ puna sibbanatthāya
  visibbetvā vijaṭetvā. Aññatra catūhapañcāhāti visibbitadivasato
  pañca divase atikkāmetvā. Nivāsanapārupanūpagacīvaratā
  upasampannāya santakatā sibbanatthāya visibbanaṁ vā visibbāpanaṁ
  vā aññatra anuññātakāraṇā pañcāhātikkamo dhuranikkhepoti
  imāni panettha pañca aṅgāni.
      [328] Catutthe. Pañcannaṁ cīvarānanti ticīvaraṁ udakasāṭikā
  saṅkaccikāti imesaṁ pañcannaṁ cīvarānaṁ. Pañcannaṁ cīvarānaṁ
-------------------------------------------------
[page 414]
  Aññataratā pañcāhātikkamo anuññātakāraṇābhāvo aparivattananti
  imāni panettha cattāri aṅgāni.
      [329] Pañcamaṁ uttānatthameva.
      [330] Chaṭṭhe. Cīvaralābhanti labhitabbacīvaraṁ. Vikappanūpagapacchimatā
  saṅghassa pariṇatabhāvo vinā ānisaṁsadassanena
  antarāyakaraṇanti imāni panettha tīṇi aṅgāni.
      [331] Sattamaṁ uttānatthameva.
      [332] Aṭṭhame. Kumbhathūnaṁ nāma kumbhasaddo. Tena
  caranti kīḷanti taṁ vā sippaṁ etesanti kumbhathūnikā. Tenāha
  ghaṭakena kīḷanakāti. Dīghanikāyaṭṭhakathāyaṁ pana kumbhathūnaṁ nāma
  caturassāmbaṇakatāḷanti vuttaṁ. Tattha caturassāmbaṇakatāḷaṁ
  nāma rukkhasāra dantādīsu yenakenaci caturassāmbaṇaṁ katvā catūsu
  passesu cammena onaddhitvā katavāditabhaṇḍaṁ. Bibbisakantipi
  tasseva vevacanaṁ. Taṁ vādenti taṁ vā sippaṁ etesanti
  kumbhathūnikā. Tenāha bibbisakavādakātipi vadantīti. Samaṇacīvaratā
  ṭhapetvā sahadhammike mātāpitaro ca aññesaṁ dānaṁ atāvakālikatāti
  imāni panettha tīṇi aṅgāni.
      [333] Navamaṁ uttānatthameva.
      [334] Dasame. Dhammikaṁ kaṭhinuddhāranti sabbāsaṁ bhikkhunīnaṁ
-------------------------------------------------
[page 415]
  Akālacīvaraṁ dātukāmena upāsakena yattako atthāramūlako
  ānisaṁso tato adhikaṁ vā samakaṁ vā datvā yācitena samaggena
  bhikkhunīsaṅghena yaṁ kaṭhinaṁ ñattidutiyena kammena antarā uddhariyati
  tassa so uddhāro dhammikoti vuccati evarūpaṁ kaṭhinuddhāranti
  attho. Sesaṁ uttānatthameva.
                     Naggavaggo tatiyo.
      [335] Catutthavagge sabbaṁ uttānatthameva.
      [336] Cittāgāravaggassa paṭhame. Kīḷāupavananti antonagare
  ṭhitaṁ sandhāya vuttaṁ. Kīḷuyyānanti bahinagare ṭhitaṁ sandhāya.
  Pāṭekkā āpattiyoti gīvāya parivattanappayogagaṇanāya āpattiyo
  na ummilanagaṇanāya. Ajjhārāme rājāgārādīni karonti tāni
  passantiyā anāpattīti vacanato antoārāme tattha tattha gantvā
  naccādīni passituṁ labhatītipi siddhaṁ.
      [337] Dutiyādīni uttānatthāneva.
      [338] Navame. Hatthiādīsu sippasaddo paccekaṁ
  yojetabbo. Tathā athabbanādīsu mantasaddo. Tattha athabbanamanto
  nāma athabbanavedavihito parūpaghātakaro manto. Khīlanamanto
  nāma dārusārakhīlaṁ mantetvā paṭhaviyaṁ pavesetvā māraṇamanto.
  Agadappayogo visayojanaṁ. Nāgamaṇḍalanti sappānaṁ pavesanivāraṇatthaṁ
-------------------------------------------------
[page 416]
  Maṇḍalabaddhamanto.
      [339] Dasamaṁ uttānameva.
                   Cittāgāravaggo pañcamo.
      [340] Ārāmavagge sabbaṁ uttānatthameva.
      [341] Gabbhinīvaggepi sabbaṁ suviññeyyameva.
      [342] Kumārībhūtavaggassa paṭhame. Sabbapaṭhamā dve
  mahāsikkhamānāti gabbhinīvagge sabbapaṭhamaṁ vuttā dve sikkhamānā.
  Sikkhamānā icceva vattabbāti sammatikammādīsu evaṁ vattabbā.
  Gihigatāti vā kumārībhūtāti vā na vattabbāti sace vadanti
  kammaṁ kuppatīti adhippāyo.
      [343] Ito paraṁ navamapariyosānaṁ uttānatthameva.
      [344] Dasame. Apubbasamuṭṭhānasīsanti paṭhamapārājikasamuṭṭhānādīsu
  terasasu samuṭṭhānesu ananuññātasamuṭṭhānaṁ sandhāya
  vuttaṁ. Taṁ hi ito pubbe tādisassa samuṭṭhānasīsassa anāgatattā
  apubbasamuṭṭhānasīsanti vuttaṁ.
      [345] Ekādasamādīni uttānatthāneva.
                   Kumārībhūtavaggo aṭṭhamo.
      [346] Chattavaggassa ekādasame. Upacāraṁ sandhāyāti
  samantā dvādasahatthūpacāraṁ sandhāya. Sesaṁ sabbattha
-------------------------------------------------
[page 417]
  Uttānatthameva.
                     Chattavaggo navamo.
      [347] Giraggasamajjādīni acittakāni lokavajjānīti vuttattā
  naccanti vā vaṇṇakanti vā ajānitvāva passantiyā vā
  nahāyantiyā vā āpattisambhavato vatthuajānanacittena acittakāni
  naccanti vā vaṇṇakanti vā jānitvā passantiyā vā nahāyantiyā
  vā akusaleneva āpajjanato lokavajjānīti veditabbāni.
  Corīvuṭṭhāpanādīni corītiādinā vatthuṁ jānitvā karaṇeeva
  āpattisambhavato sacittakāni upasampadādīnaṁ ekantākusalacitteneva
  akattabbattā paṇṇattivajjāni. Idha sacittakācittakatā
  paṇṇattijānanājānanatāya aggahetvā vatthujānanājānanatāya
  gahetabbāti tīsupi gaṇṭhīpadesu vuttaṁ. Sesamettha uttānatthameva.
               Bhikkhunīvibhaṅge khuddakavaṇṇanā niṭṭhitā.
                      ------------
-------------------------------------------------
[page 418]
                 Bhikkhunīvibhaṅge pāṭidesanīyavaṇṇanā
      [348] Pāṭidesanīyā nāma ye aṭṭha dhammā saṅkhepeneva
  saṅgahaṁ ārūḷhāti sambandho. Pālimuttakesūti pāliyaṁ anāgatesu
  sappiādīsu.
                  Pāṭidesanīyavaṇṇanā niṭṭhitā.
      [349] Ye pana pañcasattati sekhiyā dhammā uddiṭṭhā ye
  ca tesaṁ anantarā sattādhikaraṇavhayā dhammā uddiṭṭhāti
  sambandho. Tattha tesanti tesaṁ sekhiyānaṁ. Sattādhikaraṇavhayāti
  sattādhikaraṇasamathasaṅkhātā. Taṁ atthavinicchayaṁ tādisaṁyeva yasmā
  vidū vadantīti attho. Yathā niṭṭhitāti sambandho.
  Sabbāsavāpahaṁ magganti sabbāsavavighātakaṁ arahattamaggaṁ. Patvāti
  sasantāne uppādetvā. Passantu nibbutinti maggañāṇalocanena
  nibbānaṁ sacchikarontu. Pappontūti vā pāṭho. Tattha nibbutinti
  khandhaparinibbānaṁ gahetabbaṁ.
           Iti samantapāsādikāya vinayaṭṭhakathāya sāratthadīpaniyaṁ
                  bhikkhunīvibhaṅgavaṇṇanā niṭṭhitā.
-------------------------------------------------

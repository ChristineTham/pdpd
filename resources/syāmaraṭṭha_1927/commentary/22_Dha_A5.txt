[page 001]
                     9. Pāpavaggavaṇṇanā
                      -------------
                  1. Cūḷekasāṭakavatthu. (95)
      "abhittharetha Kalyāṇeti imaṁ dhammadesanaṁ satthā jetavane
  viharanto cūḷekasāṭakabrāhmaṇaṁ ārabbha kathesi.
      Vipassidasabalassa kālasmiṁ hi mahāekasāṭakabrāhmaṇo nāma
  ahosi. Ayampana etarahi sāvatthiyaṁ cūḷekasāṭako nāMa. Tassa hi
  eko nivāsanasāṭako ahosi, brāhmaṇiyāpi eko; ubhinnaṁpi
  ekameva pārupanaṁ. Bahigamanakāle brāhmaṇo vā brāhmaṇī vā
  taṁ pārupati. Athekadivasaṁ vihāre dhammassavane ghosite brāhmaṇo
  āha "bhoti dhammassavanaṁ ghositaṁ; kiṁ divā dhammassavanaṁ 1- gamissasi,
  udāhu rattiṁ? pārupanassa hi abhāvena na sakkā amhehi ekato
  gantunti. Brāhmaṇī "sāmi ahaṁ divā gamissāmīti sāṭakaṁ pārupitvā
  agamāsi. Brāhmaṇo divasabhāgaṁ gehe vītināmetvā rattiṁ gantvā
  satthu purato nisinno dhammaṁ assosi. Athassa sarīraṁ pharamānā
  pañcavaṇṇā pīti uppajji. So satthāraṁ pūjitukāmo 2- hutvā "sace
  imaṁ sāṭakaṁ dassāmi, neva brāhmaṇiyā, na mayhaṁ pārupanaṁ bhavissatīti
  cintesi. Athassa maccheracittānaṁ sahassaṁ uppajji, punekaṁ saddhācittaṁ
  uppajji; tampi abhibhavantaṁ puna maccherasahassaṁ uppajji. Itissa

  *  *  *  *  *  *
  Footnote: 1. Sī. dhammassavanāYu. 2. pūjetukāmotipi.
-------------------------------------------------
[page 002]
  Balavamaccheraṁ bandhitvā gaṇhantaṁ viya saddhācittaṁ paṭibāhatiyeva.
  Tassa "dassāmi na dassāmīti cintentasseva paṭhamayāmo vītivatto.
  Tato majjhimayāme sampatte tasmiṁpi dātuṁ nāsakkhi. Pacchimayāme
  sampatte so cintesi "mama saddhācittena maccheracittena ca saddhiṁ
  yujjhantasseva dve yāmā vītivattā, idaṁ mama ettakaṁ maccheracittaṁ
  vaḍḍhamānaṁ catūhi apāyehi sīsaṁ ukkhipituṁ na dassati, dassāmi sāṭakanti.
  So maccherasahassaṁ abhibhavitvā saddhācittaṁ purecārikaṁ katvā sāṭakaṁ
  ādāya satthu pādamūle ṭhapetvā "jitaṁ me, jitaṁ meti tikkhattuṁ
  mahāsaddamakāsi.
      Rājā pasenadikosalo dhammaṁ suṇanto taṁ saddaṁ sutvā
  "pucchatha naṁ, kiṁ kira tena jitanti āha. So rājapurisehi pucchito
  tamatthaṁ ārocesi. Taṁ sutvā rājā "dukkaraṁ kataṁ brāhmaṇena,
  saṅgahamassa karissāmīti ekaṁ sāṭakayugaṁ dāpesi. So tampi
  tathāgatasseva adāsi. Puna rājā "dve cattāri aṭṭha soḷasāti
  dviguṇaṁ katvā dāpesi. So tānipi tathāgatasseva adāsi. Athassa
  rājā dvattiṁsayugāni dāpesi. Brāhmaṇo "attano aggahetvā
  laddhaṁ laddhaṁ vissajjesiyevāti vādavimocanatthaṁ tato "ekaṁ yugaṁ
  attano ekaṁ brāhmaṇiyāti dve yugāni gahetvā tiṁsa yugāni
  tathāgatasseva adāsi. Rājā pana, tasmiṁ sattakkhattumpi dadante, puna
  dātukāmova ahosi. Pubbe mahāekasāṭako catusaṭṭhiyā sāṭakayugesu
  dve aggahesi. Ayampana dvattiṁsayugaladdhakāle dve aggahesi. Rājā
-------------------------------------------------
[page 003]
  Rājapurise āṇāpesi "dukkaraṁ bhaṇe brāhmaṇena kataṁ, antepure
  mama dve kambale āharāpeyyāthāti. 1- Te tathā kariṁsu. Rājā
  satasahassagghanake dve kambale tassa dāpesi. Brāhmaṇo "na ime
  mama sarīre upayogaṁ arahanti, buddhasāsanasseva te anucchavikāti ekaṁ
  kambalaṁ antogandhakuṭiyaṁ satthu sayanassa upari vitānaṁ katvā bandhi,
  ekaṁ attano ghare nibaddhaṁ bhuñjantassa bhikkhuno bhattakiccaṭaṭhāne
  vitānaṁ katvā bandhi. Rājā sāyaṇhasamaye satthu santikaṁ gantvā
  kambalaṁ sañjānitvā "bhante kena pūjā katāti pucchitvā,
  "ekasāṭakenāti vutte, "brāhmaṇo mama pasādaṭṭhāneyeva pasīdatīti
  "cattāro hatthī cattāro asse cattāri kahāpaṇasahassāni catasso
  itthiyo catasso dāsiyo cattāro purise cattāro gāmavareti evaṁ
  yāva sabbasatā cattāri cattāri katvā sabbacatukkaṁ nāmassa dāpesi.
      Bhikkhū dhammasabhāyaṁ kathaṁ samuṭaṭhāpesuṁ "aho acchariyaṁ cūḷekasāṭakassa
  kammaṁ, muhuttameva sabbacatukkaṁ labhi, idāneva khettaṭṭhāne katena
  kalyāṇakammena ajjeva vipāko dinnoti. Satthā āgantvā "kāya
  nuttha bhikkhave etarahi kathāya sannisinnāti pucchitvā, "imāya
  nāmāti vutte, "bhikkhave sacāyaṁ ekasāṭako paṭhamayāme mayhaṁ dātuṁ
  asakkhissa, sabbasoḷasakaṁ alabhissa; sace majjhimayāme dātuṁ asakkhissa,
  sabbaṭṭhakaṁ alabhissa; balavapaccūse dinnattā panesa sabbacatukkaṁ labhi;
  kalyāṇakammaṁ karontena hi uppannacittaṁ ahāpetvā taṁkhaṇaññeva

  *  *  *  *  *  *
  Footnote: 1. āhareyyāthāti yuttataraṁ.
-------------------------------------------------
[page 004]
  Kātabbaṁ, dandhaṁ kataṁ kusalaṁ hi sampattiṁ dadamānaṁ dandhameva dadāti;
  tasmā cittuppādasamanantarameva kalyāṇakammaṁ kātabbanti vatvā
  anusandhiṁ ghaṭetvā dhammaṁ desento imaṁ gāthamāha
         "abhittharetha kalyāṇe, pāpā cittaṁ nivāraye,
          dandhaṁ hi karato puññaṁ, pāpasmiṁ ramatī manoti.
      Tattha abhittharethāti: "turitaturitaṁ sīghasīghaṁ kareyyāti attho.
  Gihinā hi, "salākabhattadānādīsu kiñcideva kusalaṁ karissāmīti citte
  uppanne, yathā aññe okāsaṁ na labhanti, evaṁ "ahaṁ pure ahaṁ
  pureti turitaturitameva kātabbaṁ. Pabbajitena vā upajjhāyavattādīni
  karontena aññassa okāsaṁ adatvā "ahaṁ pure ahaṁ pureti
  turitaturitameva kātabbaṁ. Pāpā cittanti: kāyaduccaritādito pana
  pāpakammato akusalacittuppādato vā sabbaṭṭhāne cittaṁ nivāraye.
  Dandhaṁ hi karatoti: yo pana "dassāmi, karissāmi, sampajjissati
  nu kho me noti evaṁ cikkhalamaggena gacchanto viya dandhaṁ puññaṁ
  karoti, tassa ekasāṭakassa viya maccherasahassaṁ pāpaṁ okāsaṁ
  labhati. Athassa pāpasmiṁ ramati mano. Kusalakammakaraṇakāleyeva hi
  cittaṁ kusalakamme ramati, tato muccitvā pāpaninnameva hotīti.
         Gāthāpariyosāne bahū sotāpattiphalādīni pāpuṇiṁsūti.
                      Cūḷekasāṭakavatthu.
                       -----------
-------------------------------------------------
[page 005]
                 2. Seyyasakattheravatthu. (96)
      "pāpañce Puriso kayirāti imaṁ dhammadesanaṁ satthā jetavane
  viharanto seyyasakattheraṁ ārabbha kathesi.
      So kira loḷudāyittherassa 1- saddhivihāriko attano anabhiratiṁ
  tassa ārocetvā tena paṭhamasaṅghādisesakamme samādapito
  uppannuppannāya anabhiratiyā taṁ kammamakāsi. Satthā tassa kiriyaṁ
  sutvā taṁ pakkosāpetvā "evaṁ kira tvaṁ karosīti pucchitvā,
  "āma bhanteti vutte, "kasmā bhāriyaṁ kammaṁ akāsi, ananucchavikaṁ
  moghapurisāti nānappakārato garahitvā sikkhāpadaṁ paññāpetvā
  "evarūpaṁ hi kammaṁ diṭṭhadhammepi samparāyepi dukkhasaṁvattanikameva
  hotīti vatvā anusandhiṁ ghaṭetvā dhammaṁ desento imaṁ gāthamāha
        "pāpañce puriso kayirā, na naṁ kayirā punappunaṁ,
        na tamhi chandaṁ kayirātha, dukkho pāpassa uccayoti.
      Tassattho "sace puriso sakiṁ pāpakammaṁ kareyya, taṁkhaṇaññeva
  paccavekkhitvā "idaṁ appaṭirūpaṁ oḷārikanti na naṁ kayirā punappunaṁ,
  yopi tamhi chando vā ruci vā uppajjeyya, taṁpi vinodetvā
  na kayirātheva. Kiṁkāraṇā? pāpassa hi uccayo vuḍḍhi idhalokepi
  paralokepi dukkho dukkhameva āvahatīti.
         Desanāvasāne bahū sotāpattiphalādīni pāpuṇiṁsūti.
                    Seyyasakattheravatthu.

  *  *  *  *  *  *
  Footnote: 1. lāḷudāyītipi therassa nāmaṁ.
-------------------------------------------------
[page 006]
                  3. Lājadevadhītāvatthu. (97)
        "puññañce Puriso kayirāti imaṁ dhammadesanaṁ satthā jetavane
  viharanto lājadevadhītaraṁ ārabbha kathesi. Vatthu rājagahe samuṭṭhitaṁ.
      Āyasmā hi mahākassapo pipphaliguhāyaṁ viharanto jhānaṁ
  samāpajjitvā sattame divase vuṭṭhāya dibbena cakkhunā bhikkhācāraṭṭhānaṁ
  olokento ekaṁ sālikkhettapālikaṁ itthiṁ sālisīsāni gahetvā lāje
  kurumānaṁ disvā "saddhā nu kho assaddhāti vīmaṁsitvā "saddhāti ñatvā
  "sakkhissati nu kho me saṅgahaṁ kātuṁ noti upadhārento "visāradā
  kuladhītā mama saṅgahaṁ karissati, katvā ca pana mahāsampattiṁ labhissatīti
  ñatvā cīvaraṁ pārupitvā pattamādāya sālikkhettassa samīpe aṭṭhāsi.
  Kuladhītā theraṁ disvāva pasannacittā pañcavaṇṇāya pītiyā phuṭṭhasarīrā
  "tiṭṭhatha bhanteti vatvā lāje ādāya vegena gantvā therassa patte
  ākīritvā pañcapatiṭṭhitena vanditvā "bhante tumhehi diṭṭhadhammassa
  bhāginī assanti patthanamakāsi. Thero "evaṁ hotūti anumodanaṁ akāsi.
  Sāpi theraṁ vanditvā attanā dinnadānaṁ āvajjamānā nivatti. Tāya ca
  pana kedāramariyādāya gamanamagge ekasmiṁ bile ghoraviso sappo
  nipajji. So therassa kāsāya paṭicchannaṁ jaṅghaṁ ḍaṁsituṁ nāsakkhi. Itarā
  dānaṁ āvajjamānā nivattantī naṁ padesaṁ pāpuṇi. Sappo bilā
  nikkhamitvā taṁ ḍaṁsitvā tattheva pātesi. Sā pasannena cittena
  kālaṁ katvā tāvatiṁsabhavane tiṁsayojanike kanakavimāne suttappabuddhā
  viya sabbālaṅkārapaṭimaṇḍitena tigāvutena attabhāvena nibbatti.
-------------------------------------------------
[page 007]
      Sā dvādasahatthaṁ ekaṁ dibbavatthaṁ nivāsetvā ekaṁ pārupitvā
  accharāsahassaparivutā pubbakammaṁ pakāsanatthaṁ suvaṇṇalājabharitena
  olambantena suvaṇṇasarakena paṭimaṇḍite vimānadvāre ṭhitā attano
  sampattiṁ oloketvā "kinnu kho me katvā ayaṁ sampatti laddhāti
  dibbena cakkhunā upadhārentī "ayyassa me mahākassapattherassa
  dinnalājanissandena laddhāti aññāsi. Sā "evaṁ parittakena
  kammena evarūpaṁ sampattiṁ labhitvā nadāni mayā pamajjituṁ vaṭṭati,
  ayyassa vattapaṭivattaṁ katvā imaṁ sampattiṁ thāvaraṁ karissāmīti
  cintetvā pātova kanakamayaṁ sammajjaniñceva kacavarachaḍḍanikañca
  pacchiṁ ādāya gantvā therassa pariveṇaṁ sammajjitvā pānīyaṁ
  paribhojanīyaṁ upaṭṭhāpesi. Thero taṁ disvā "kenaci daharena vā
  sāmaṇerena vā vattaṁ kataṁ bhavissatīti sallakkhesi. Sā dutiyadivasepi
  tathā akāsi. Theropi tatheva sallakkhesi. Tatiyadivase pana thero
  tassā sammajjanīsaddaṁ sutvā tālacchiddehi ca paviṭṭhaṁ sarīrobhāsaṁ
  disvā dvāraṁ vivaritvā "ko esa sammajjatīti pucchi. "ahaṁ Bhante
  tumhākaṁ upaṭṭhāyikā lājadevadhītāti. "nanu Mayhaṁ evaṁnāmikā
  upaṭṭhāyikā nāma natthīti. "ahaṁ Bhante sālikkhettaṁ rakkhamānā
  lāje datvā pasannacittā nivattantī sappena ḍaṭṭhā kālaṁ katvā
  tāvatiṁsadevaloke uppannā, `mayā ayyaṁ nissāya ayaṁ sampatti
  laddhā, idānipi tumhākaṁ vattapaṭivattaṁ katvā sampattiṁ thāvaraṁ 1-

  *  *  *  *  *  *
  Footnote: 1. thirantipi.
-------------------------------------------------
[page 008]
  Karissāmīti āgatamhi bhanteti. "hīyopi Parepi tayāvetaṁ ṭhānaṁ
  sammajjitaṁ, tayāva pānīyaṁ paribhojanīyaṁ upaṭṭhāpitanti. "āma Bhanteti.
  "apehi Devadhīte, tayā kataṁ vattaṁ kataṁ hotu, ito paṭṭhāya imaṁ
  ṭhānaṁ mā āgamīti. "bhante Mā maṁ nāsetha, tumhākaṁ vattaṁ katvā
  sampattiṁ me thiraṁ kātuṁ dethāti. "apehi Devadhīte, mā me anāgate
  cittavījaniṁ gahetvā nisinnehi dhammakathikehi `mahākassapattherassa kira
  ekā devadhītā āgantvā vattapaṭivattaṁ katvā pānīyaṁ paribhojanīyaṁ
  upaṭṭhāpetīti 1- vattabbataṁ kari, ito paṭṭhāya idha māgami, paṭikkamāti.
  Sā "mā maṁ bhante nāsethāti punappunaṁ yācideva. Thero "nāyaṁ
  mama vacanaṁ suṇātīti cintetvā "tava pamāṇaṁ na jānāsīti accharaṁ
  pahari. Sā tattha saṇṭhātuṁ asakkontī ākāse uppatitvā añjaliṁ
  paggayha "bhante mayā laddhasampattiṁ mā nāsetha, thāvaraṁ kātuṁ
  dethāti rodantī [2]- ākāse aṭṭhāsi.
      Satthā gandhakuṭiyaṁ nisinnova tassā roditasaddaṁ sutvā obhāsaṁ
  pharitvā devadhītāya sammukhe nisīditvā kathento viya "devadhīte mama
  puttassa kassapassa saṁvarakaraṇameva bhāro, puññatthikānampana `ayaṁ
  no atthoti sallakakhetvā puññakaraṇameva bhāro, puññakaraṇaṁ
  hi idha ceva samparāye ca sukhamevāti vatvā anusandhiṁ ghaṭetvā
  dhammaṁ desento imaṁ gāthamāha

  *  *  *  *  *  *
  Footnote: 1. upaṭṭhāpesīti yuttataraṁ. 2. Yu. etthantare "paridevantīti atthi.
-------------------------------------------------
[page 009]
         "puññañce Puriso kayirā, kayirāthenaṁ punappunaṁ,
          tamhi chandaṁ kayirātha, sukho puññassa uccayoti.
      Tassattho "sace puriso puññaṁ kareyya, `ekavāraṁ me
  puññaṁ kataṁ, alaṁ ettāvatāti anoramitvā punappunaṁ karotha 1-,
  tassa karaṇakkhaṇepi tamhi puññe chandaṁ ruciṁ ussāhaṁ karotheva.
  Kiṁkāraṇā? sukho puññassa uccayoti: puññassa hi uccayo vuḍḍhi
  Idhalokaparalokasukhāvahanato sukhoti.
      Desanāvasāne sā devadhītā pañcacattāḷīsayojanamatthake ṭhitāva
  sotāpattiphalaṁ pāpuṇīti.
                      Lājadevadhītāvatthu.
                      -------------
                  4. Anāthapiṇḍikavatthu. (98)
      "pāpopi Passatī bhadranti imaṁ dhammadesanaṁ satthā jetavane
  viharanto anāthapiṇḍikaṁ ārabbha kathesi.
      Anāthapiṇḍiko hi vihārameva uddissa catupaññāsakoṭidhanaṁ
  buddhasāsane vikīritvā, satthari jetavane viharante, devasikaṁ tīṇi
  mahāupaṭṭhānāni gacchati, gacchanto ca "kiṁ nu kho ādāya āgatoti
  sāmaṇerā vā daharā vā hatthaṁpi me olokeyyunti tucchahattho
  nāma na gatapubbo, pāto gacchanto yāguṁ gāhāpetvāva gacchati,

  *  *  *  *  *  *
  Footnote: 1. Sī. Yu. karotheva.
-------------------------------------------------
[page 010]
  Katapātarāso sappinavanītādīni bhesajjāni gāhāpetvā gacchati,
  sāyaṇhasamaye mālāgandhavilepanavatthādīni gāhāpetvā vihāraṁ gacchati,
  evaṁ niccakālameva divase divase dānaṁ datvā sīlaṁ rakkhati. Aparabhāge
  so dhanakkhayaṁ gacchati. Vohārupajīvinopissa hatthato aṭṭhārasakoṭidhanaṁ
  iṇaṁ gaṇhiṁsu. Kulasantakāpissa aṭṭhārasa hiraññakoṭiyo nadītīre
  nidahitvā ṭhapitā, udakena kūle bhinne, mahāsamuddaṁ pavisiṁsu. Evamassa
  anupubbena dhanaṁ parikkhayaṁ agamāsi. So evaṁbhūtopi saṅghassa dānaṁ
  detiyeva, paṇītaṁ pana katvā dātuṁ na sakkoti. So ekadivasaṁ,
  satthārā "dīyati pana te gahapati kule dānanti vutte, "dīyati me
  bhante kule dānaṁ, tañca kho kaṇājakaṁ bilaṅgadutiyanti āha. Atha naṁ
  satthā "gahapati `lūkhaṁ dānaṁ demīti mā cintayi, cittasmiṁ hi paṇīte
  buddhādīnaṁ dinnadānaṁ lūkhaṁ nāma natthi, apica tvaṁ gahapati aṭṭhannaṁ
  ariyapuggalānaṁ dānaṁ desi; ahampana velāmakāle sakalajambudīpaṁ
  unnaṅgalaṁ katvā mahādānaṁ pavattayamāno tisaraṇagatampi kañci
  nālatthaṁ, dakkhiṇeyyā nāma evaṁ dullabhā; tasmā `lūkhaṁ me dānanti
  mā cintayīti vatvā velāmasuttamassa 1- kathesi.
      Athassa dvārakoṭṭhake adhivatthā devatā, satthari ceva sāvakesu ca
  gehaṁ pavisantesu, tesaṁ tejena saṇṭhātuṁ asakkontī "yathā ime
  imaṁ gehaṁ na pavisanti, tathā gahapatiṁ paribhindissāmīti taṁ vattukāmāpi
  issarakāle kiñci vattuṁ nāsakkhi, "idāni panāyaṁ duggato, gaṇhissati

  *  *  *  *  *  *
  Footnote: 1. aṅ. navaka. 23/406.
-------------------------------------------------
[page 011]
  Me vacananti rattibhāge seṭṭhassa sirigabbhaṁ pavisitvā ākāse aṭṭhāsi.
  Atha naṁ seṭṭhī disvā "ko esoti pucchi. "ahante Mahāseṭṭhi
  catutthadvārakoṭṭhake adhivatthā devatā tuyhaṁ ovādatthāya āgatāti.
  "tenahi Vadehi devateti. "mahāseṭṭhi Tayā pacchimakālaṁ anoloketvāva
  samaṇassa gotamassa sāsane bahudhanaṁ vippakiṇṇaṁ, idāni duggato hutvāpi taṁ
  na muñcasiyeva, evaṁ vattamāno katipāheneva ghāsacchādanamattampi 1-
  na labhissasi; kinte samaṇena gotamena, atipariccāgato oramitvā
  kammante payojento kuṭumbaṁ saṇṭhapehīti. "ayaṁ Me tayā dinno
  ovādoti. "āma Mahāseṭṭhīti. "gaccha, Nāhaṁ tādisīnaṁ satenapi
  sahassenapi satasahassenapi sakkā kampetuṁ, 2- ayuttante vuttaṁ, kiṁ tayā
  mama gehe vasamānāya, sīghasīghaṁ me gharā nikkhamāhīti. Sā sotāpannassa
  ariyasāvakassa vacanaṁ sutvā ṭhātuṁ asakkontī dārake ādāya
  nikkhami, nikkhamitvā ca pana aññattha vasanaṭṭhānaṁ alabhamānā "seṭṭhiṁ
  khamāpetvā tattheva vasissāmīti cintetvā nagarapariggāhakaṁ devaputtaṁ
  upasaṅkamitvā attanā katāparādhaṁ ācikkhitvā "ehi, maṁ seṭṭhissa
  santikaṁ netvā khamāpetvā vasanaṭṭhānaṁ dāpehīti āha. So "ayuttaṁ
  tayā vuttaṁ, nāhaṁ tassa santikaṁ gantuṁ ussahāmīti taṁ paṭikkhipi.
  Sā catunnaṁ mahārājānaṁ santikaṁ gantvā tehi 3- paṭikkhittā sakkaṁ
  devarājānaṁ upasaṅkamitvā taṁ pavattiṁ ācikkhitvā "ahaṁ deva
  vasanaṭṭhānaṁ alabhamānā dārake hatthena gahetvā anāthā vicarāmi,

  *  *  *  *  *  *
  Footnote: 1. Sī. Yu. ghāsacchādanampi. 2. Sī. Yu. harāpetuṁ. 3. Sī. Yu. tehepi.
-------------------------------------------------
[page 012]
  Vasanaṭṭhānaṁ me dāpehīti suṭṭhutaraṁ yāci. Atha naṁ so āha "ahampi
  tava kāraṇā seṭṭhiṁ vattuṁ na sakkhissāmi, ekampana te upāyaṁ
  kathessāmīti. [sā] "sādhu deva kathehīti. "gaccha, Seṭṭhino āyuttakavesaṁ
  gahetvā seṭṭhissa hatthato paṇṇaṁ āharāpetvā vohārupajīvīhi
  gahitaṁ aṭṭhārasakoṭidhanaṁ attano ānubhāvena sodhetvā tucchagabbhe
  pūretvā, mahāsamuddaṁ paviṭṭhaṁ aṭṭhārasakoṭidhanaṁ atthi, aññampi
  asukaṭṭhāne nāma assāmikaṁ aṭṭhārasakoṭidhanaṁ atthi, taṁ sabbaṁ
  saṁharitvā 1- tassa tucchagabbhe pūretvā idannāma daṇḍakammaṁ katvā
  khamāpehīti. Sā "sādhu devāti vuttanayeneva sabbaṁ 2- katvā puna
  tassa sirigabbhaṁ obhāsayamānā ākāse ṭhatvā, "ko esoti vutte,
  "ahante catutthadvārakoṭṭhake adhivatthā andhabāladevatā, mayā
  andhabālatāya yaṁ tumhākaṁ santike kathitaṁ, taṁ me khamatha, sakkassa
  hi me vacanena catupaññāsakoṭidhanaṁ saṁharitvā tucchagabbhapūraṇena 3-
  daṇḍakammaṁ kataṁ vasanaṭṭhānaṁ alabhamānā kilamāmīti āha. Anāthapiṇḍiko
  cintesi "ayaṁ devatā `daṇḍakammaṁ me katanti vadati, attano ca
  dosaṁ paṭijānāti, sammāsambuddhassa naṁ dassessāmīti. So taṁ satthu
  santikaṁ netvā tāya katakammaṁ sabbaṁ ārocesi. Devatā satthu pādesu
  sirasā nipatitvā "bhante yaṁ mayā andhabālatāya tumhākaṁ guṇe
  ajānitvā pāpakaṁ vacanaṁ vuttaṁ, taṁ me khamathāti satthāraṁ khamāpetvā
  mahāseṭṭhiṁ khamāpesi. Satthā kalyāṇapāpakānaṁ kammānaṁ vipākavaseneva

  *  *  *  *  *  *
  Footnote: 1. Sī. Yu. āharitvā. 2. Sī. Ma. Yu. taṁ sabbaṁ. 3. Sī. Ma. Yu. tucchagabbhapūraṇaṁ.
-------------------------------------------------
[page 013]
  Seṭṭhiñceva devatañca ovadanto "idha gahapati pāpapuggalopi, yāva
  pāpaṁ na paccati, tāva bhadrāni passati; yadā panassa pāpaṁ paccati,
  tadā pāpameva passati; bhadrapuggalopi, yāva bhadraṁ na paccati, tāva
  pāpāni passati, yadā panassa bhadraṁ paccati, tadā bhadrameva passatīti
  vatvā anusandhiṁ ghaṭetvā dhammaṁ desento imā gāthā abhāsi
         "pāpopi passatī bhadraṁ, yāva pāpaṁ na paccati;
          yadā ca paccatī pāpaṁ, atha [pāpo] pāpāni passati;
          bhadropi passatī pāpaṁ, yāva bhadraṁ na paccati;
          yadā ca paccatī bhadraṁ, atha [bhadro] bhadrāni passatīti.
      Tattha pāpoti: kāyaduccaritādinā pāpakammena yuttapuggalo.
  Sopi hi purimasucaritānubhāvena nibbattaṁ sukhaṁ anubhavamāno bhadraṁpi
  passati. Yāva pāpaṁ na paccatīti: yāva tassa taṁ pāpakammaṁ
  diṭṭhadhamme vā samparāye vā vipākaṁ na deti. Yadā panassa taṁ
  diṭṭhadhamme vā samparāye vā vipākaṁ deti, atha diṭṭhadhamme vividhā
  kammakaraṇā samparāye ca apāyadukkhaṁ anubhonto so pāpo
  pāpāniyeva passati.
      Dutiyagāthāya 1-. Kāyasucaritādinā bhadrakammena yutto bhadro. Sopi
  purimaduccaritānubhāvena nibbattaṁ dukkhaṁ anubhavamāno pāpaṁ passati.
  Yāva bhadraṁ na paccatīti: yāva tassa taṁ bhadrakammaṁ diṭṭhadhamme vā
  samparāye vā vipākaṁ na deti. Yadā pana taṁ vipākaṁ deti;

  *  *  *  *  *  *
  Footnote: 1. Sī. Ma. Yu. dutiyagāthāyapi.
-------------------------------------------------
[page 014]
  Atha diṭṭhadhamme lābhasakkārādisukhaṁ samparāye ca dibbasampattisukhaṁ
  anubhavamāno so bhadro bhadrāniyeva passatīti.
      Desanāvasāne sā devatā sotāpattiphale patiṭṭhahi. Sampatta-
  parisāyapi sātthikā dhammadesanā ahosīti.
                      Anāthapiṇḍikavatthu.
                      ------------
               5. Asaññataparikkhārabhikkhuvatthu. (99)
        "māvamaññetha Pāpassāti imaṁ dhammadesanaṁ satthā jetavane
  viharanto ekaṁ asaññataparikkhāraṁ bhikkhuṁ ārabbha kathesi.
      So kira yaṅkiñci mañcapīṭhādibhedaṁ parikkhāraṁ bahi paribhuñjitvā
  tattheva chaḍḍeti. Parikkhāro vassenapi ātapenapi upacikādīhipi
  vinassati. So, bhikkhūhi "nanu āvuso parikkhāro nāma paṭisāmetabboti
  vutte, "appakaṁ mayā kataṁ āvuso etaṁ, na etassa cittaṁ atthi,
  natthi cittanti vatvā puna tatheva karoti. Bhikkhū tassa kiriyaṁ
  satthu ārocesuṁ. Satthā taṁ pakkosāpetvā "saccaṁ kira tvaṁ bhikkhu
  evaṁ karosīti pucchi. So satthārā pucchitopi "kimetaṁ bhagavā,
  appakaṁ mayā kataṁ, nāssa cittaṁ atthi, natthi cittanti tatheva
  avamaññanto āha. Atha naṁ satthā "bhikkhūhi evaṁ kātuṁ na vaṭṭati,
  pāpakammaṁ nāma `appakanti na avamaññitabbaṁ; ajjhokāse ṭhapitaṁ
  hi vivaṭamukhabhājanaṁ deve vassante kiñcāpi ekabindunā na pūrati,
-------------------------------------------------
[page 015]
  Punappunaṁ vassante pana pūrateva; evameva pāpakammaṁ karonto
  puggalo anupubbena mahantaṁ pāparāsiṁ karotiyevāti vatvā anusandhiṁ
  ghaṭetvā dhammaṁ desento imaṁ gāthamāha
          "māvamaññetha pāpassa `na mattaṁ āgamissati.'
           udabindunipatena udakumbhopi pūrati;
           pūrati bālo pāpassa thokaṁ thokaṁpi 1- ācinanti.
      Tattha māvamaññethāti; na avajāneyya. Pāpassāti; pāpaṁ.
  Na mattaṁ āgamissatīti; "appamattakaṁ me pāpaṁ kataṁ, kadā etaṁ
  vipaccissatīti evaṁ pāpaṁ nāvajāneyyāti attho. Udakumbhopīti:
  deve vassante mukhaṁ vivaritvā ṭhapitaṁ yaṅkiñci kulālabhājanaṁ yathā
  ekekassāpi udakabinduno nipātena anupubbena pūrati; evaṁ
  bālapuggalo thokaṁ thokampi pāpaṁ ācinanto [2]- vaḍḍhento pāpassa
  pūratiyevāti attho.
      Desanāvasāne bahū sotāpattiphalādīni pāpuṇiṁsu. Satthāpi
  "ajjhokāse seyyaṁ santharitvā paṭipākatikaṁ akaronto idannāma
  āpajjatīti sikkhāpadaṁ paññāpesīti.
                   Asaññataparikkhārabhikkhuvatthu.
                    ----------------

  *  *  *  *  *  *
  Footnote: 1. Sī. Yu. thokathokampi. 2. Sī. Yu. etthantare `karontoti atthi.
-------------------------------------------------
[page 016]
                6. Biḷālapadakaseṭṭhivatthu. (100)
        "māvamaññetha Puññassāti imaṁ dhammadesanaṁ satthā jetavane
  viharanto biḷālapadakaseṭṭhiṁ ārabbha kathesi.
      Ekasmiṁ hi samaye sāvatthīvāsino vaggabandhena 1- buddhappamukhassa
  bhikkhusaṅghassa dānaṁ denti. Athekadivasaṁ satthā anumodanaṁ karonto
  evamāha "upāsakā idhekacco attanā dānaṁ deti, paraṁ na samādapeti,
  so nibbattanibbattaṭṭhāne bhogasampadaṁ labhati, no parivārasampadaṁ, ekacco
  attanā dānaṁ na deti, paraṁ samādapeti, so nibbattanibbattaṭṭhāne
  parivārasampadaṁ labhati, no bhogasampadaṁ; ekacco attanā ca dānaṁ
  na deti parañca na samādapeti, so nibbattanibbattaṭṭhāne no 2-
  bhogasampadaṁ labhati, no parivārasampadaṁ; vighāsādo hutvā vicarati;
  ekacco attanā ca dānaṁ deti parañca samādapeti; so
  nibbattanibbattaṭṭhāne bhogasampadañca labhati parivārasampadañcāti.
  Atheko paṇḍitapuriso taṁ dhammadesanaṁ sutvā "aho acchariyamidaṁ
  kāraṇaṁ, ahandāni ubhayasampattisaṁvattanikaṁ kammaṁ karissāmīti cintetvā
  satthāraṁ uṭṭhāya gamanakāle āha "bhante sve amhākaṁ bhikkhaṁ
  gaṇhathāti. "kittakehi Pana te bhikkhūhi atthoti. "sabbehi Bhikkhūhi
  bhanteti. Satthā adhivāsesi. Sopi gāmaṁ pavisitvā "ammatātā
  mayā svātanāya buddhappamukho bhikkhusaṅgho nimantito, yo yattakānaṁ
  bhikkhūnaṁ sakkoti, so tattakānaṁ yāguādīnaṁ atthāya taṇḍulādīni

  *  *  *  *  *  *
  Footnote: 1. Sī. Yu. vaggabandhanena. 2. Sī. yu na.
-------------------------------------------------
[page 017]
  Detu; ekasmiṁ ṭhāne pacāpetvā dānaṁ dassāmāti ugghosento
  vicari. Atha naṁ eko seṭṭhī attano āpaṇadvāraṁ sampattaṁ disvā
  "ayaṁ attano pahonake bhikkhū animantetvā sakalagāmaṁ samādapento
  vicaratīti kujjhitvā "tayā gahitabhājanaṁ āharāti tīhi aṅgulīhi
  gahetvā thoke taṇḍule adāsi, tathā mugge tathā māseti. So
  tato paṭṭhāya biḷālapadakaseṭṭhī nāma jāto. Sappiphāṇitādīni
  dentopi karaṇḍakakaṇṇikaṁ kuṭe pakkhipitvā ekato naṁ 1- katvā
  binduṁ binduṁ paggharāpento thokameva adāsi. Upāsako avasesehi
  dinnaṁ ekato katvā iminā dinnaṁ visuṁyeva aggahesi. So seṭṭhī
  tassa kiriyaṁ disvā "kiṁ nu kho esa mayā dinnaṁ visuṁ gaṇhātīti
  cintetvā tassa pacchato ekaṁ cūḷupaṭṭhākaṁ pahiṇi "gaccha, yaṁ
  esa karoti, taṁ jānāhīti. So gantvā "seṭaṭhissa mahapphalaṁ hotūti
  yāgubhattapūvānaṁ atthāya ekaṁ dve taṇḍule pakkhipitvā muggamāsepi
  telaphāṇitādibindūnipi sabbabhājanesu pakkhipi. Cūḷupaṭṭhāko gantvā
  seṭṭhissa ārocesi. Taṁ sutvā seṭṭhī cintesi "sace me so
  parisamajjhe avaṇṇaṁ bhāsissati, mama nāme gahitamatteyeva naṁ
  paharitvā māressāmīti nivāsanantare churikaṁ bandhitvā punadivase
  gantvā bhattagge aṭṭhāsi. So puriso buddhappamukhaṁ bhikkhusaṅghaṁ
  parivisitvā bhagavantaṁ āha "bhante mayā mahājanaṁ samādapetvā
  idaṁ dānaṁ dinnaṁ, tattha samādapitā manussā attano balena bahūnipi

  *  *  *  *  *  *
  Footnote: 1. Sī. Yu. koṇaṁ.
-------------------------------------------------
[page 018]
  Thokānipi taṇḍulādīni adaṁsu; tesaṁ sabbesaṁ mahapphalaṁ hotūti. Taṁ
  sutvā seṭṭhī cintesi "ahaṁ `asukena nāma accharāya gaṇhitvā
  taṇḍulādīni dinnānīti mama nāme gahitamatte imaṁ māressāmīti
  āgato, ayampana sabbasaṅgāhikaṁ katvā `yehipi nāḷikādīhi minitvā
  dinnaṁ, yehipi accharāya gahetvā dinnaṁ, sabbesaṁ mahapphalaṁ hotūti
  vadati, sacāhaṁ evarūpaṁ na khamāpessāmi, devadaṇḍo me matthake
  patissatīti. So tassa pādamūle nipajjitvā "khamāhi me sāmīti
  āha, "kimidanti ca tena puṭṭho sabbantaṁ pavattiṁ ārocesi. Taṁ
  kiriyaṁ disvā satthā "kimidanti dānaveyyāvaṭikaṁ pucchi. So
  atītadivasato paṭṭhāya sabbaṁ taṁ pavattiṁ ārocesi. Atha naṁ satthā
  "evaṁ kira seṭṭhīti pucchitvā, "āma bhanteti vutte, "upāsaka
  puññaṁ nāma `appakanti na avamaññitabbaṁ, mādisabuddhappamukhassa
  bhikkhusaṅghassa dānaṁ datvā `appakanti na avamaññitabbaṁ, paṇḍita-
  purisā hi puññaṁ karontā vivaṭamukhabhājanaṁ viya udakena anukkamena
  puññena pūrantiyevāti vatvā anusandhiṁ ghaṭetvā dhammaṁ desento
  imaṁ gāthamāha
         "māvamaññetha puññassa `na mattaṁ āgamissati.'
          udabindunipātena udakumbhopi pūrati,
          pūrati dhīro puññassa thokaṁ thokaṁpi ācinanti.
      Tassattho "paṇḍitamanusso puññaṁ katvā `appamattakaṁ mayā
  puññaṁ kataṁ, na mattaṁ vipākavasena āgamissati, evaṁ parittakaṁ kammaṁ
-------------------------------------------------
[page 019]
  Kahaṁ maṁ dakkhissati, ahaṁ vā taṁ kahaṁ dakkhissāmi, kadā etaṁ vipaccissatīti
  evaṁ puññaṁ māvamaññetha na avajāneyya. Yathā hi nirantaraṁ
  udakabindunipātena vivaritvā ṭhapitaṁ kulālabhājanaṁ pūrati, evaṁ
  dhīro paṇḍitapuriso thokaṁ thokampi puññaṁ ācinanto puññassa
  pūratīti.
      Desanāvasāne so seṭṭhī sotāpattiphalaṁ pāpuṇi. Sampattaparisāyapi
  sātthikā dhammadesanā ahosīti.
                     Biḷālapadakaseṭṭhivatthu.
                    ----------------
                 7. Mahādhanavāṇijavatthu. (101)
        "vāṇijova Bhayaṁ magganti imaṁ dhammadesanaṁ satthā jetavane
  viharanto mahādhanavāṇijaṁ ārabbha kathesi.
      Tassa kira vāṇijassa gehe pañcasatā corā otāraṁ
  gavesamānā [otāraṁ] na labhiṁsu. Aparena samayena so vāṇijo
  pañcasakaṭasatāni bhaṇḍassa pūretvā bhikkhūnaṁ ārocāpesi "ahaṁ
  asukaṭṭhānannāma vaṇijjāya gacchāmi, ye ayyā taṁ ṭhānaṁ gantukāmā,
  te nikkhamantu, magge bhikkhāya na kilamissantīti. Taṁ sutvā pañcasatā
  bhikkhū tena saddhiṁ maggaṁ paṭipajjiṁsu. Tepi corā "so kira
  vāṇijo 1- nikkhantoti gantvā aṭaviyaṁ aṭṭhaṁsu. Vāṇijopi gantvā

  *  *  *  *  *  *
  Footnote: 1. Sī. Yu. vaṇijjāYu.
-------------------------------------------------
[page 020]
  Aṭavīmukhe ekasmiṁ gāme nivāsaṁ gahetvā dve tayo divase
  goṇasakaṭādīni saṁvidahati, 1- tesampana bhikkhūnaṁ nibaddhaṁ bhikkhaṁ detiyeva.
  Corā, tasmiṁ aticirāyante, "gaccha, tassa nikkhamanadivasaṁ ñatvā ehīti
  ekaṁ purisaṁ pahiṇiṁsu. So taṁ gāmaṁ gantvā ekaṁ sahāyakaṁ pucchi
  "kadā vāṇijo nikkhamissatīti. So "dvīhatīhaccayenāti vatvā
  "kimatthampana pucchasīti āha. Athassa so "mayaṁ pañcasatā corā
  etassa atthāya aṭaviyaṁ ṭhitāti ācikkhi. Itaro "tenahi gaccha,
  sīghaṁ nikkhamissatīti taṁ uyyojetvā "kinnu kho core vāremi udāhu
  vāṇijanti cintetvā "kiṁ me corehi, vāṇijaṁ nissāya pañcasatā
  bhikkhū jīvanti, vāṇijassa saññaṁ dassāmīti tassa santikaṁ gantvā
  "kadā gamissathāti pucchitvā, "tatiyadivaseti vutte, "mayhaṁ vacanaṁ
  karotha, aṭaviyaṁ kira tumhākaṁ atthāya pañcasatā corā ṭhitā,
  mā tāva gamitthāti. "tvaṁ Kathaṁ jānāsīti. "tesaṁ Antare mama
  sahāyo atthi, tassa me kathāya ñātanti. "tenahi Kiṁ me etto
  gatena, nivattitvā gehameva gamissāmīti. Tasmiṁ cirāyante puna tehi
  corehi pahito puriso āgantvā taṁ sahāyakaṁ pucchitvā taṁ pavattiṁ
  sutvā "nivattitvā kira gehameva gamissatīti gantvā corānaṁ
  ārocesi. Taṁ sutvā corā tato nikkhamitvā itarasmiṁ magge aṭṭhaṁsu.
  Tasmiṁ cirāyante punapi te corā sahāyakassa santike purisaṁ pesesuṁ.
  So tesaṁ tattha ṭhitabhāvaṁ ñatvā puna vāṇijassa ārocesi. Vāṇijo

  *  *  *  *  *  *
  Footnote: 1. saṁvidahi.
-------------------------------------------------
[page 021]
  "idhāpi Me vekallaṁ natthi, evaṁ sante neva etto gamissāmi,
  na ito, idheva bhavissāmīti bhikkhūnaṁ santikaṁ gantvā āha "bhante
  corā kira maṁ vilumpitukāmā magge ṭhatvā `idāni puna nivattissatīti
  sutvā itarasmiṁ magge ṭhitā, ahaṁ etto vā ito vā agantvā
  thokaṁ idheva bhavissāmi; bhadantā idha vasitukāmā vasantu, gantukāmā
  attano ruciyā gacchantūti. Bhikkhū "evaṁ sante mayaṁ nivattissāmāti
  vāṇijaṁ āpucchitvā punadivase sāvatthiṁ gantvā satthāraṁ vanditvā
  nisīdiṁsu. Satthā "kiṁ bhikkhave mahādhanavāṇijena saddhiṁ na gamitthāti
  pucchitvā, "āma bhante, mahādhanavāṇijassa vilumpanatthāya dvīsupi
  maggesu corā pariyuṭṭhiṁsu, tena so tattheva ṭhito, mayampana taṁ
  āpucchitvā āgatāti vutte, "bhikkhave mahādhanavāṇijo corānaṁ
  atthitāya maggaṁ parivajjeti; jīvitukāmopi puriso halāhalaṁ visaṁ
  parivajjeti; bhikkhunāpi `tayo bhavā corehi pariyuṭṭhitamaggasadisāti
  ñatvā pāpaṁ parivajjetuṁ vaṭṭatīti vatvā anusandhiṁ ghaṭetvā dhammaṁ
  desento imaṁ gāthamāha
         "vāṇijova bhayaṁ maggaṁ appasattho mahaddhano
          visaṁ jīvitukāmova pāpāni parivajjayeti.
      Tattha bhayanti: bhāyitabbaṁ, corehi pariyuṭṭhitattā sappaṭibhayanti
  attho. Idaṁ vuttaṁ hoti "yathā mahaddhano vāṇijo appasattho
  sappaṭibhayaṁ maggaṁ, yathā [1]- jīvitukāmo halāhalaṁ visaṁ parivajjeti; evaṁ

  *  *  *  *  *  *
  Footnote: 1. Sī. Yu. etthantare "cāti atthi.
-------------------------------------------------
[page 022]
  Paṇḍito bhikkhu appamattakānipi pāpāni parivajjeyyāti.
      Desanāvasāne te bhikkhū saha paṭisambhidāhi arahattaṁ pāpuṇiṁsu.
  Sampattamahājanassāpi sātthikā dhammadesanā ahosīti.
                      Mahādhanavāṇijavatthu.
                       -----------
                  8. Kukkuṭamittavatthu. (102)
      "pāṇimhi Ce vaṇo nāssāti imaṁ dhammadesanaṁ satthā veḷuvane
  viharanto kukkuṭamittannāma nesādaṁ ārabbha kathesi.
      Rājagahe kirekā seṭṭhidhītā vayappattā sattabhūmikassa
  pāsādassa uparigabbhe ārakkhaṇatthāya ekaṁ paricārikaṁ datvā
  mātāpitūhi vāsiyamānā ekadivasaṁ sāyaṇhasamaye vātapānena
  antaravīthiṁ olokentī pañca pāsasatāni pañca ca sūlasatāni ādāya
  mige vadhitvā jīvamānaṁ ekaṁ kukkuṭamittaṁ nāma nesādaṁ pañca
  migasatāni vadhitvā tesaṁ maṁsena mahāsakaṭaṁ pūretvā sakaṭadhūre
  nisīditvā maṁsaṁ vikkīṇanatthāya nagaraṁ pavisantaṁ disvā tasmiṁ
  paṭibaddhacittā hutvā paricārikāya hatthe paṇṇākāraṁ datvā
  "gaccha, etassa paṇṇākāraṁ datvā gamanakālaṁ ñatvā ehīti
  pesesi. Sā gantvā tassa paṇṇākāraṁ datvā pucchi "kadā
  gamissasīti. "ajja Maṁsaṁ vikkīṇitvā pātova asukadvārena nāma
  nikkhamitvā gamissāmīti. Sā tena kathitaṁ kathaṁ sutvā āgantvā
-------------------------------------------------
[page 023]
  Tassā ārocesi. Seṭṭhidhītā attanā gahetabbayuttakaṁ vatthābharaṇajātaṁ
  saṁvidahitvā pātova malinavatthaṁ nivāsetvā kuṭaṁ ādāya dāsīhi saddhiṁ
  udakatitthaṁ gacchantī viya nikkhamitvā taṁ ṭhānaṁ gantvā tassāgamanaṁ
  olokentī aṭṭhāsi. Sopi pātova sakaṭaṁ pājento nikkhami. Sāpi
  tassa pacchato pāyāsi. So taṁ disvā "ahaṁ taṁ `asukassa nāma
  dhītāti na jānāmi, mā maṁ anubandhi ammāti āha. "na Maṁ tvaṁ
  pakkosasi, ahaṁ attano dhammatāya āgacchāmi, tvaṁ tuṇhī hutvā
  attano sakaṭaṁ pājehīti. So punappunaṁ taṁ nivāresiyeva. Atha naṁ sā
  āha "siriṁ nāma attano santikaṁ āgacchantiṁ nivāretuṁ na vaṭaṭatīti.
  So tassā nissaṁsayena attano āgamanaṁ ñatvā taṁ sakaṭaṁ āropetvā
  agamāsi. Tassā 1- mātāpitaro itocito ca pariyesāpetvā apassantā
  "matā bhavissatīti matakabhattaṁ kariṁsu. Sāpi tena saddhiṁ saṁvāsamanvāya
  paṭipāṭiyā satta putte vijāyitvā te vayappatte gharabandhanena bandhi.
      Ekadivasaṁ 2- satthā paccūsasamaye lokaṁ volokento kukkuṭamittaṁ
  saputtaṁ sasuṇisaṁ attano ñāṇajālassa anto paviṭṭhaṁ disvā
  "kinnu kho etanti upadhārento tesaṁ [3]- sotāpattimaggassa upanissayaṁ
  disvā pātova pattacīvaramādāya tassa pāsaṭṭhānaṁ agamāsi.
  Taṁdivasaṁ pāse bandho ekamigopi nāhosi. Satthā tassa pāsamūle
  padavalañjaṁ dassetvā purato ekassa gumbassa heṭṭhāchāyāya nisīdi.
  Kukkuṭamitto pātova dhanuṁ ādāya pāsaṭṭhānaṁ gantvā ādito

  *  *  *  *  *  *
  Footnote: 1. Sī. Yu. tassāpi. 2. Sī. Yu. athekadivasaṁ. 3. Sī. Yu. etthantare
  "paṇṇarasannampīti atthi.
-------------------------------------------------
[page 024]
  Paṭṭhāya pāse olokayamāno pāse baddhaṁ ekampi migaṁ adisvā
  satthu padavalañjaṁ addasa. Athassa etadahosi "ko mayhaṁ baddhamige
  mocento vicaratīti. So satthari āghātaṁ bandhitvā gacchanto gumbamūle
  nisinnaṁ satthāraṁ disvā "iminā mama migā mocitā, māressāmi
  nanti dhanuṁ ākaḍḍhi. Satthā dhanuṁ ākaḍḍhituṁ datvā vissajjetuṁ
  nādāsi. So saraṁ vissajjetumpi oropetumpi asakkonto phāsukāhi
  bhijjantīhi viya mukhato kheḷena paggharantena kilantarūpo aṭṭhāsi.
  Athassa puttā gehaṁ gantvā "pitā no cirāyati kiṁ nukhoti vatvā
  "gacchatha tātā pitu santikanti mātarā pesitā dhanūni ādāya
  gantvā pitaraṁ tathāṭhitaṁ disvā "ayaṁ no pitu paccāmitto
  bhavissatīti sattapi janā dhanūni ākaḍḍhitvā buddhānubhāvena, yathā
  nesaṁ pitā ṭhito, tatheva aṭṭhaṁsu. Atha nesaṁ mātā "kiṁ nu kho
  pitā puttā cirāyantīti sattahi suṇisāhi saddhiṁ gantvā te
  tathāṭhite disvā "kassa nu kho ime dhanūni ākaḍḍhitvā ṭhitāti
  olokentī satthāraṁ disvā bāhā paggayha "mā me pitaraṁ nāsetha,
  mā me pitaraṁ nāsethāti mahāsaddamakāsi. Kukkuṭamitto taṁ saddaṁ
  sutvā cintesi "naṭṭho vatamhi, sasuro kira me esa, aho mayā
  bhāriyaṁ kammaṁ katanti. Puttāpissa "ayyako kira no esa, aho
  bhāriyaṁ kammanti cintayiṁsu. Kukkuṭamitto "ayaṁ sasuro meti mettacittaṁ
  upaṭṭhapesi. Puttāpissa "ayyako noti mettacittaṁ upaṭṭhapesuṁ.
  Atha nesaṁ mātā seṭṭhidhītā "khippaṁ dhanūni chaḍḍetvā pitaraṁ me
-------------------------------------------------
[page 025]
  Khamāpethāti āha. Satthā tesaṁ muducittaṁ 1- ñatvā dhanuṁ otāretuṁ
  adāsi. Te sabbe satthāraṁ vanditvā "khamatha no bhanteti khamāpetvā
  ekamantaṁ nisīdiṁsu. Atha nesaṁ satthā anupubbīkathaṁ kathesi. Desanāvasāne
  kukkuṭamitto saddhiṁ puttehi ceva suṇisāhi ca attapañcadasamo
  sotāpattiphale patiṭṭhahi. Satthā piṇḍāya caritvā pacchābhattaṁ vihāraṁ
  agamāsi. Atha naṁ ānandatthero pucchi "ajja bhante kahaṁ gamitthāti.
  "kukkuṭamittassa Santikaṁ ānandāti. "pāṇātipātakammassa Vo bhante
  akārako katoti. "āma Ānanda, so attapañcadasamo acalasaddhāya
  patiṭṭhāya tīsu ratanesu nikkaṅkho hutvā pāṇātipātakammassa akārako
  jātoti. Bhikkhū āhaṁsu "nanu bhante bhariyāpissa atthīti. "āma Bhikkhave,
  sā kulagehe kumārikāva hutvā sotāpattiphalaṁ pattāti. Bhikkhū
  kathaṁ samuṭṭhāpesuṁ "kukkuṭamittassa kira bhariyā kumārikakāleyeva
  sotāpattiphalaṁ patvā tassa gehaṁ gantvā satta putte labhi, sā
  ettakaṁ kālaṁ sāmikena `dhanuṁ āhara sare āhara sattiṁ āhara
  sūlaṁ āhara jālaṁ āharāti vuccamānā tāni adāsi, so tāya
  dinnāni ādāya gantvā pāṇātipātaṁ karoti, 2- kiṁ nu kho
  sotāpannāpi pāṇātipātaṁ karontīti. Satthā āgantvā "kāya nuttha
  bhikkhave etarahi kathāya sannisinnāti pucchitvā, "imāya nāmāti
  vutte, "na bhikkhave sotāpannā pāṇātipātaṁ karonti, sā pana
  "sāmikassa vacanaṁ karomīti tathā akāsi, `idaṁ gahetvā esa gantvā

  *  *  *  *  *  *
  Footnote: 1. muducittatanti padena bhavitabbaṁ. 2. akāsīti. yuttataraṁ.
-------------------------------------------------
[page 026]
  Pāṇātipātaṁ karotūti tassā cittaṁ natthi; pāṇitalasmiṁ hi vaṇe
  asati visaṁ gaṇhantassa taṁ visaṁ anuḍahituṁ na sakkoti; evameva
  akusalacetanāya abhāvena pāpaṁ akarontassa dhanuādīni nīharitvā
  dadatopi pāpaṁ nāma na hotīti vatvā anusandhiṁ ghaṭetvā dhammaṁ
  desento imaṁ gāthamāha
         "pāṇimhi ce vaṇo nāssa, hareyya pāṇinā visaṁ,
          nābbaṇaṁ visamanveti natthi pāpaṁ akubbatoti.
      Tattha nāssāti: na bhaveyya. Hareyyāti: harituṁ sakkuṇeyya.
  Kiṁkāraṇā? yasmā nābbaṇaṁ visamanveti. Abbaṇaṁ hi pāṇiṁ
  Visaṁ anvetuṁ na sakkoti; evameva dhanuādīni nīharitvā dentassāpi
  akusalacetanāya abhāvena pāpaṁ akubbato pāpaṁ nāma natthi, abbaṇaṁ
  hi pāṇiṁ visaṁ viya nāssa cittaṁ pāpaṁ anugacchatīti.
        Desanāvasāne bahū sotāpattiphalādīni pāpuṇiṁsu.
      Aparena samayena bhikkhū kathaṁ samuṭṭhāpesuṁ "ko nu kho
  kukkuṭamittassa saputtassa sasuṇisassa sotāpattimaggassa upanissayo,
  kena kāraṇena esa nesādakule nibbattoti. Satthā āgantvā
  "kāya nuttha bhikkhave etarahi kathāya sannisinnāti pucchitvā, "imāya
  nāmāti vutte, "bhikkhave atīte kassapadasabalassa dhātucetiyaṁ
  saṁvidahantā evamāhaṁsu `kiṁ nu kho imassa cetiyassa mattikā bhavissati,
  kiṁ udakanti. Atha nesaṁ etadahosi `haritālamanosilā mattikā bhavissati,
  tilatelaṁ udakanti. Te haritālamanosilā koṭṭetvā tilatelena
-------------------------------------------------
[page 027]
  Saṁsanditvā iṭṭhakāya ghaṭetvā suvaṇṇena khacitvā anto ciniṁsu. Bahimukhe
  pana ekaghanasuvaṇṇiṭṭhakāva ahesuṁ. Ekekā satasahassagghanikā
  ahosi. Te, yāva dhātunidhānā cetiye niṭṭhite, cintayiṁsu
  `dhātunidhānakāle bahunā dhanena attho, kannu kho jeṭṭhakaṁ
  karomāti. Atheko gāmavāsī seṭṭhī `ahaṁ jeṭṭhako bhavissāmīti
  dhātunidhānaṭṭhāne ekaṁ hiraññakoṭiṁ pakkhipi. Taṁ disvā raṭṭhavāsino
  `ayaṁ nagaraseṭṭhī dhanameva saṁharati, evarūpe cetiye jeṭṭhako bhavituṁ
  na sakkoti, gāmavāsī pana koṭidhanaṁ pakkhipitvā jeṭṭhakova jātoti
  ujjhāyiṁsu. So tesaṁ kathaṁ sutvā `ahaṁ dve koṭiyo datvā jeṭṭhako
  bhavissāmīti dve koṭiyo adāsi. Itaro `ahameva jeṭṭhako bhavissāmīti
  tisso koṭiyo adāsi. Evaṁ vaḍḍhetvā, nagaravāsī aṭṭha koṭiyo
  adāsi. Gāmavāsino pana gehe navakoṭidhanameva atthi, nagaravāsino
  cattāḷīsakoṭidhanaṁ; tasmā gāmavāsī cintesi `sacāhaṁ nava koṭiyo
  dassāmi, ayaṁ `dasa koṭiyo dassāmīti vakkhati, atha me niddhanabhāvo
  paññāyissatīti. So evamāha `ahaṁ ettakaṁ dhanaṁ dassāmi, saputtadāro ca
  cetiyassa dāso bhavissāmīti satta putte satta suṇisāyo bhariyañca
  gahetvā attanā saddhiṁ cetiyassa niyyādesi. Raṭṭhavāsino `dhanaṁ
  nāma sakkā uppādetuṁ, ayampana saputtadāro attānaṁ niyyādesi,
  ayameva jeṭṭhako hotūti taṁ jeṭṭhakaṁ kariṁsu. Iti te soḷasapi janā
  cetiyassa dāsā ahesuṁ. Raṭṭhavāsino pana te bhujisse kariṁsu. 1- Evaṁ

  *  *  *  *  *  *
  Footnote: 1. Sī. Yu. akaṁsu.
-------------------------------------------------
[page 028]
  Santepi cetiyameva paṭijaggitvā yāvatāyukaṁ ṭhatvā tato cutā
  devaloke nibbattiṁsu. Tesu ekaṁ buddhantaraṁ devaloke vasantesu
  imasmiṁ buddhuppāde bhariyā tato cavitvā rājagahe seṭṭhino dhītā
  hutvā nibbatti. Sā kumārikāva hutvā sotāpattiphalaṁ pāpuṇi.
  Adiṭṭhasaccassa pana paṭisandhi nāma bhāriyāti tassā sāmiko
  samparivattamāno gantvā nesādakule nibbatti. Tassa saha dassaneneva
  seṭṭhidhītaraṁ pubbasineho ajjhotthari. Vuttampi cetaṁ
         "pubbeva sannivāsena paccuppannahitena vā
          evantaṁ jāyate pemaṁ uppalaṁva yathodaketi.
      Sā pubbasinehena nesādakulaṁ agamāsi. Puttāpissā devalokā
  cavitvā tassāeva kucchimhi paṭisandhiṁ gaṇhiṁsu. Suṇisāyopissā
  tattha tattha nibbattitvā vayappattā tesaṁyeva gehaṁ agamaṁsu. Evaṁ
  te sabbepi tadā cetiyaṁ paṭijaggitvā tassa kammassānubhāvena
  sotāpattiphalaṁ pattāti.
                       Kukkuṭamittavatthu.
                      ------------
-------------------------------------------------
[page 029]
                 9. Kokasunakhaluddakavatthu. (103)
        "yo Appaduṭṭhassa narassa dussatīti imaṁ dhammadesanaṁ satthā
  jetavane viharanto kokannāma sunakhaluddakaṁ ārabbha kathesi.
      So kira ekadivasaṁ pubbaṇhasamaye dhanuṁ ādāya sunakhaparivuto
  araññaṁ gacchanto antarāmagge ekaṁ piṇḍacārikaṁ bhikkhuṁ piṇḍāya
  carantaṁ disvā kujjhitvā "kāḷakaṇṇi me diṭṭho, ajja kiñci
  na labhissāmīti cintento pakkāmi. Theropi gāme piṇḍāya caritvā
  katabhattakicco puna vihāraṁ pāyāsi. 1- Itaropi araññe vicaritvā
  kiñci alabhitvā paccāgacchanto puna theraṁ disvā "ajjāhaṁ imaṁ
  kāḷakaṇṇiṁ disvā araññaṁ gato kiñci na labhiṁ, idāni me punapi
  abhimukho jāto, sunakhehi naṁ khādāpessāmīti saññaṁ datvā sunakhe
  vissajjesi. Thero "mā evaṁ kari upāsakāti yāci. So "ajjāhaṁ
  tava sammukhībhūtattā kiñci nālatthaṁ, punapi me sammukhībhāvaṁ āgatosi,
  khādāpessāmi tanti vatvā sunakhe uyyojesi. Thero vegena ekaṁ
  rukkhaṁ abhiruhitvā purisappamāṇe ṭhāne nisīdi. Sunakhā rukkhaṁ parivārayiṁsu.
  Koko gantvā "rukkhaṁ abhiruhatopi te mokkho natthīti saratuṇḍena
  therassa pādatale vijjhi. Thero "mā evaṁ karohīti yāciyeva. Itaro tassa
  yācanaṁ anādayitvā punappunaṁ vijjhiyeva. Thero, ekasmiṁ pādatale
  vijjhiyamāne, taṁ ukkhipitvā dutiyaṁ olambeti. Tasmiṁpi vijjhiyamāne taṁ
  ukkhipati. Evamassa so yācanaṁ anādayitvā dvepi pādatalāni

  *  *  *  *  *  *
  Footnote: 1. Sī. Yu. pāvisi.
-------------------------------------------------
[page 030]
  Vijjhiyeva. Therassa sarīraṁ ukkāhi ādittaṁ viya ahosi. So
  vedanānuvattī hutvā satiṁ paccupaṭṭhāpetuṁ nāsakkhi; pārutacīvaraṁ
  bhassantaṁpi na sallakkhesi. Taṁ patamānaṁ kokaṁ sīsato paṭṭhāya
  parikkhipantameva pati. Sunakhā "thero patitoti saññāya cīvarantaraṁ
  pavisitvā attano sāmikaṁ luñcitvā khādantā aṭṭhimattāvasesaṁ kariṁsu.
  Sunakhā cīvarantarato nikkhamitvā bahi aṭṭhaṁsu. Atha nesaṁ thero ekaṁ
  sukkhadaṇḍakaṁ bhañjitvā khipi. Sunakhā theraṁ disvā "sāmikova amhehi
  khāditoti ñatvā araññaṁ pavisiṁsu. Thero kukkuccaṁ uppādesi "mama
  cīvarantaraṁ pavisitvā esa naṭṭho, arogaṁ nu kho me sīlanti. So rukkhā
  otaritvā satthu santikaṁ gantvā ādito paṭṭhāya taṁ pavattiṁ ārocetvā
  "bhante mama cīvaraṁ nissāya so upāsako naṭṭho, kacci me arogaṁ sīlaṁ,
  kacci me atthi samaṇabhāvoti pucchi. Satthā tassa vacanaṁ sutvā
  "bhikkhu arogaṁ tava sīlaṁ, atthi te samaṇabhāvo: so appaduṭṭhassa
  padussitvā vināsaṁ patto, na kevalañca idāneva, atītepi appaduṭṭhānaṁ
  padussitvā vināsaṁ pattoyevāti vatvā tamatthaṁ pakāsento atītaṁ
  āhari:
      "atīte kira eko vejjo vejjakammatthāya gāmaṁ vicaritvā
  kiñci kammaṁ alabhitvā chātajjhatto nikkhamitvā gāmadvāre sambahule
  kumārake kīḷante disvā `ime sappena ḍaṁsāpetvā tikicchitvā
  āhāraṁ labhissāmīti ekasmiṁ rukkhabile sīsaṁ nīharitvā nipannaṁ
  sappaṁ dassetvā `ambho kumārakā esa sālikapotako, gaṇhatha
-------------------------------------------------
[page 031]
  Nanti āha. Atheko kumārako sappaṁ gīvāyaṁ daḷhaṁ gahetvā nīharitvā
  tassa sappabhāvaṁ ñatvā viravanto avidūre ṭhitassa vejjassa matthake
  khipi. Sappo vejjassa khandhaṭṭhikaṁ parikkhipitvā daḷhaṁ ḍaṁsitvā
  tattheva jīvitakkhayaṁ pāpesi. Evamesa [koko sunakhaluddako] pubbepi
  appaduṭṭhassa padussitvā vināsaṁ pattoyevāti.
      Satthā imaṁ atītaṁ āharitvā anusandhiṁ ghaṭetvā dhammaṁ desento
  imaṁ gāthamāha
              "yo appaduṭṭhassa narassa dussati
               suddhassa posassa anaṅgaṇassa,
               tameva bālaṁ pacceti pāpaṁ
               sukhumo rajo paṭivātaṁva khittoti.
      Tattha appaduṭṭhassāti attano vā sabbasattānaṁ vā
  appaduṭṭhassa. Narassāti: sattassa. Dussatīti: aparajjhati. Suddhassāti:
  niraparādhasseva. Posassāti idampi aparenākārena sattādhivacanameva.
  Anaṅgaṇassāti: nikkilesassa. Paccetīti: paṭieti. Paṭivātanti:
  yathā ekena purisena paṭivāte ṭhitaṁ paharitukāmatāya khitto sukhumo
  rajo tameva purisaṁ pacceti tasseva upari patati; evameva yo puggalo
  appaduṭṭhassa purisassa pāṇippahārādīni dadanto padussati tameva
  bālaṁ diṭṭheva dhamme samparāye vā nirayādīsu vipaccamānaṁ taṁ pāpaṁ
  vipākadukkhavasena paccetīti attho.
-------------------------------------------------
[page 032]
      Desanāvasāne so bhikkhu arahatte patiṭṭhahi. Sampattaparisāyapi
  sātthikā dhammadesanā ahosīti.
                     Kokasunakhaluddakavatthu.
                      ------------
             10. Maṇikārakulupakatissattheravatthu. (104)
        "gabbhameke Uppajjantīti imaṁ dhammadesanaṁ satthā jetavane
  viharanto maṇikārakulupakaṁ tissattheraṁ ārabbha kathesi.
      So kira thero ekassa maṇikārassa kule dvādasa vassāni
  bhuñji. Tasmiṁ kule jāyapatikā mātāpituṭṭhāne ṭhatvā theraṁ paṭijaggiṁsu.
  Athekadivasaṁ [so] maṇikāro therassa purato maṁsaṁ chindanto nisinno
  hoti. Tasmiṁ khaṇe rājā pasenadikosalo ekaṁ maṇiratanaṁ "imaṁ
  dhovitvā vijjhitvā pahiṇatūti pesesi. Maṇikāro salohiteneva
  hatthena taṁ paṭiggahetvā peḷāya upari ṭhapetvā hatthadhovanatthaṁ
  anto pāvisi. Tasmiṁ pana gehe posāvaniyakoñcasakuṇo atthi.
  So lohitagandhena maṁsasaññāya taṁ maṇiṁ, therassa passantasseva, gili
  maṇikāro āgantvā maṇiṁ apassanto "maṇi vo gahitoti bhariyañca
  dhītarañca puttañca paṭipāṭiyā pucchitvā, tehi "na gaṇhāmāti.
  Vutte, "therena gahito bhavissatīti cintetvā bhariyāya saddhiṁ mantesi
  "therena gahito bhavissatīti. "sāmi Mā evaṁ avaca, ettakaṁ kālaṁ
-------------------------------------------------
[page 033]
  Mayā therassa kiñci vajjaṁ na diṭṭhapubbaṁ, na so maṇiṁ gaṇhātīti.
  Maṇikāro theraṁ pucchi "bhante imasmiṁ ṭhāne maṇiratanaṁ tumhehi
  gahitanti. "na Gaṇhāmi upāsakāti. "bhante Idha añño natthi,
  tumhehiyeva gahito bhavissati, detha me maṇiratananti. So, tasmiṁ
  asampaṭicchante, puna bhariyaṁ āha "thereneva maṇi gahito, pīḷetvā
  naṁ pucchissāmīti. "sāmi Mā no nāsehi, varaṁ amhehi dāsabyaṁ 1-
  upagantuṁ, na ca evarūpaṁ theraṁ vattunti. So "sabbeva mayaṁ dāsabyaṁ
  upagacchantā maṇiṁ na agghāmāti rajjuṁ gahetvā therassa sīsaṁ
  veṭhetvā daṇḍakena ghaṭṭesi. Therassa sīsato ca kaṇṇanāsāhi ca lohitaṁ
  pagghari. Akkhīni nikkhamanākārappattāni ahesuṁ. So vedanāppatto
  bhūmiyaṁ pati. Koñco lohitagandhena āgantvā lohitaṁ pivati. 2-
  Atha naṁ maṇikāro there uppannakodhavegena "tvaṁ kiṁ karosīti pādena
  paharitvā khipi. So ekappahāreneva maritvā parivattamāno pati.
  Thero taṁ disvā "upāsaka sīsaveṭhanaṁ tāva me sithilaṁ katvā imaṁ
  koñcaṁ olokehi, mato vā no vāti. Atha naṁ so āha "eso
  viya tvaṁpi marissasīti. 3- "upāsaka Iminā [so] maṇi gilito, sace
  ayaṁ na marissati, na te ahaṁ marantopi maṇiṁ ācikkhissanti. So
  tassa udaraṁ phāletvā maṇiṁ disvā pavedhanto saṁviggamānaso therassa
  pādamūle nipajjitvā "khamatha me bhante, ajānantena mayā katanti

  *  *  *  *  *  *
  Footnote: 1. Sī. Yu. dāsattaṁ. 2. Sī. Yu. pivi. 3. Sī. Yu. marāhīti.
-------------------------------------------------
[page 034]
  Āha. "upāsaka Neva tuyhaṁ doso atthi, na mayhaṁ, vaṭṭasseva 1-
  doso, khamāmi teti. "bhante Sace me khamatha, pakatiniyāmeneva me
  gehe nisīditvā bhikkhaṁ gaṇhathāti. "upāsaka Nadānāhaṁ ito paṭṭhāya
  paresaṁ gehassa antochadanaṁ pavisissāmi, antogehappavesanasseva
  hi ayaṁ doso, ito paṭṭhāya pādesu vahantesu gehadvāre ṭhitova
  bhikkhaṁ gaṇhissāmīti vatvā dhūtaṅgaṁ samādāya imaṁ gāthamāha
         "paccati munino bhattaṁ thokaṁ thokaṁ kule kule,
          piṇḍikāya carissāmi, atthi jaṅghabalaṁ mamāti. 2-
  Imañca pana vatvā thero teneva byādhinā nacirasseva parinibbāyi.
  Koñco maṇikārassa bhariyāya kucchismiṁ paṭisandhiṁ gaṇhi. Maṇikāro
  kālaṁ katvā niraye nibbatti. Maṇikārassa bhariyā there muducittatāya
  kālaṁ katvā devaloke nibbatti. Bhikkhū satthāraṁ tesaṁ abhisamparāyaṁ
  pucchiṁsu. Satthā "bhikkhave idhekacce gabbhe nibbattanti, ekacce
  pāpakārino niraye nibbattanti, ekacce katakalyāṇā devaloke
  nibbattanti, anāsavā pana parinibbāyantīti vatvā anusandhiṁ ghaṭetvā
  dhammaṁ desento imaṁ gāthamāha
         "gabbhameke uppajjanti, nirayaṁ pāpakammino,
          saggaṁ sugatino yanti, parinibbanti anāsavāti.
      Tattha gabbhanti: idha manussagabbhova adhippeto. Sesamettha
  uttānatthamevāti.

  *  *  *  *  *  *
  Footnote: 1. Sī. Yu. vaṭṭassevesa. 2. khu. thera. 26/307.
-------------------------------------------------
[page 035]
           Desanāvasāne bahū sotāpattiphalādīni pāpuṇiṁsūti.
                  Maṇikārakulupakatissattheravatthu.
                     --------------
                   11. Tayojanavatthu. (105)
        "na Antalikkhe na samuddamajjheti imaṁ dhammadesanaṁ satthā
  jetavane viharanto tayo jane ārabbha kathesi.
      Satthari kira jetavane viharante sambahulā bhikkhū satthu
  dassanatthāya āgacchantā ekaṁ gāmaṁ piṇḍāya pavisiṁsu. Gāmavāsino
  tesaṁ patte ādāya āsanasālāyaṁ nisīdāpetvā yāgukhajjakaṁ datvā
  piṇḍapātavelaṁ āgamayamānā dhammaṁ suṇantā nisīdiṁsu. Tasmiṁ khaṇe
  bhattaṁ pacitvā sūpabyañjane pacamānāya 1- ekissā itthiyā uddhanato
  aggijālā uṭṭhahitvā chadanaṁ gaṇhi. Tato ekaṁ tiṇakaraḷaṁ uṭṭhahitvā
  jhāyamānaṁ ākāsaṁ pakkhandi. Tasmiṁ khaṇe eko kāko ākāsena
  gacchanto tattha gīvaṁ pavesetvā tiṇavallipaliveṭhito jhāyitvā
  gāmamajjhe pati. Bhikkhū taṁ disvā "aho bhāriyaṁ kammaṁ, passathāvuso
  kākena pattaṁ vippakāraṁ, iminā katakammaṁ aññatra satthārā ko
  jānissati, satthāramassa kammaṁ pucchissāmāti cintetvā pakkamiṁsu.
      Aparesaṁ 2- bhikkhūnaṁ satthu dassanatthāya nāvaṁ abhiruyha gacchantānaṁ

  *  *  *  *  *  *
  Footnote: 1. Sī. Yu. sūpabyañjanaṁ dhūpayamānāYu. 2. Sī. Yu. aparesampi.
-------------------------------------------------
[page 036]
  Nāvā samuddamajjhe niccalā va aṭṭhāsi. Manussā "kāḷakaṇṇinā ettha
  bhavitabbanti salākaṁ vicāresuṁ. Nāvikassa ca bhariyā paṭhamavaye ṭhitā
  dassanīyā, salākā tassā pāpuṇi. "salākaṁ Puna vicārethāti vatvā
  yāvatatiyaṁ vicārayiṁsu. Tikkhattumpi tassāyeva pāpuṇi. Manussā "kiṁ
  sāmīti nāvikassa mukhaṁ olokesuṁ. Nāviko "na sakkā etissā
  atthāya mahājanaṁ nāsetuṁ, udake naṁ khipathāti āha. Sā gahetvā
  udake khipiyamānā maraṇabhayatajjitā mahāviravamakāsi. Taṁ sutvā
  nāviko "ko attho imissā ābharaṇehi naṭṭhehi, sabbābharaṇāni
  omuñcitvā ekaṁ pilotikaṁ nivāsāpetvā chaḍḍetha naṁ, ahampanetaṁ
  udakapiṭṭhe palvamānaṁ 1- daṭṭhuṁ na sakkhissāmi; tasmā yathā naṁ ahaṁ
  na passāmi; evaṁ vālukakuṭaṁ gīvāyaṁ bandhitvā samudde khipathāti.
  Te tathā kariṁsu. Tampi patitaṭṭhāneyeva macchakacchapā vilumpiṁsu. Bhikkhū
  taṁ pavattiṁ sutvā "satthāraṁ ṭhapetvā ko añño etissā itthiyā
  kammaṁ jānissati, satthāramassā kammaṁ pucchissāmāti icchitaṭṭhānaṁ
  patvā nāvāto oruyha pakkamiṁsu.
      Aparepi satta bhikkhū paccantato satthāraṁ dassanatthāya gacchantā
  sāyaṁ ekaṁ vihāraṁ pavisitvā vasanaṭṭhānaṁ pucchiṁsu. Ekasmiñca leṇe
  satta mañcā honti, tesaṁ tadeva labhitvā tattha nipannānaṁ,
  rattibhāge kūṭāgāramatto pāsāṇo pavaṭṭamāno āgantvā
  leṇadvāraṁ pidahi. Nevāsikā bhikkhū "mayaṁ imaṁ leṇaṁ āgantukabhikkhūnaṁ

  *  *  *  *  *  *
  Footnote: 1. Yu. maramānaṁ.
-------------------------------------------------
[page 037]
  Pāpayimhā, ayañca mahāpāsāṇo leṇadvāraṁ pidahanto aṭṭhāsi,
  apanessāma nanti samantā sattahi gāmehi manusse sannipātetvā
  taṁ vāyamantāpi ṭhānā cāletuṁ nāsakkhiṁsu. Anto paviṭṭhabhikkhūpi
  vāyamiṁsuyeva. Evaṁ santepi sattāhaṁ pāsāṇaṁ cāletuṁ nāsakkhiṁsu.
  Āgantukā bhikkhū sattāhaṁ chātajjhattā mahādukkhaṁ anubhaviṁsu. Sattame
  divase pāsāṇo sayameva pavaṭṭitvā apagato. Bhikkhū nikkhamitvā
  "amhākaṁ imaṁ pāpaṁ aññatra satthārā ko jānissati, satthāraṁ
  pucchissāmāti cintetvā pakkamiṁsu. Te purimehi saddhiṁ antarāmagge
  samāgantvā sabbe ekatova satthāraṁ upasaṅkamitvā vanditvā
  ekamantaṁ nisinnā satthārā katapaṭisanthārā attanā diṭṭhānubhūtāni
  kāraṇāni paṭipāṭiyā pucchiṁsu. Satthāpi tesaṁ paṭipāṭiyā evaṁ
  byākāsi:
      "bhikkhave so tāva kāko attanā katakammameva anubhosi.
  Atīte hi bārāṇasiyaṁ eko kasako attanā goṇaṁ damento dametuṁ
  nāsakkhi. So hissa goṇo thokaṁ gantvā nipajji, pothetvā
  uṭṭhāpitopi thokaṁ gantvā punapi tatheva nipajji. So vāyamitvāpi
  taṁ dametuṁ asakkonto kodhābhibhūto hutvā `itodāni paṭṭhāya sukhaṁ
  nipajjissasīti taṁ palālapiṇḍaṁ viya karonto palālena tassa gīvaṁ
  paliveṭhetvā aggiṁ adāsi. Goṇo tattheva jhāyitvā mato. Tadā
  bhikkhave tena kākena taṁ pāpakammaṁ kataṁ, so tassa vipākena
  dīgharattaṁ niraye pacitvā vipākāvasesena sattakkhattuṁ kākayoniyaṁ
-------------------------------------------------
[page 038]
  Nibbattitvā evameva ākāse jhāyitvā matoti.
      "sāpi Bhikkhave itthī attanā katakammameva anubhosi. Sā hi atīte
  bārāṇasiyaṁ ekassa gahapatikassa bhariyā udakāharaṇakoṭṭanapacanādīni
  sabbakiccāni sahattheneva akāsi. Tassā eko sunakho taṁ gehe
  sabbakiccāni kurumānaṁolokento nisīdi. Khette bhattaṁ harantiyā
  dārupaṇṇādīnaṁ vā atthāya araññaṁ gacchantiyā so tāya saddhiṁyeva
  gacchati. Taṁ disvā daharamanussā `ambho nikkhanto sunakhaluddako,
  ajja mayaṁ maṁsena bhuñjissāmāti upphaṇḍenti. Sā tesaṁ kathāya
  maṅku hutvā sunakhaṁ leḍḍudaṇḍādīhi paharitvā palāpesi. Sunakho
  nivattitvā puna anubandhi. So kira tassā tatiye attabhāve
  sāmiko ahosi; tasmā sinehaṁ chindituṁ na sakkoti. Kiñcāpi hi
  anamatagge saṁsāre jāyā vā pati vā abhūtapubbo nāma natthi,
  avidūre pana attabhāve ñātakesu adhimatto sineho hoti; tasmā
  so taṁ vijahituṁ na sakkoti. Sā tassa kujjhitvā khette sāmikassa
  yāguṁ haramānā rajjuṁ ucchaṅge ṭhapetvā agamāsi. Sunakho tāyeva
  saddhiṁ gato. Sā sāmikassa yāguṁ datvā tucchakuṭaṁ ādāya ekaṁ
  udakaṭṭhānaṁ gantvā kuṭaṁ vālukāya pūretvā samīpe oloketvā
  ṭhitassa sunakhassa saddamakāsi. Sunakho `cirassaṁ vata me ajja madhurakathā
  laddhāti naṅguṭṭhaṁ cālento taṁ upasaṅkami. Sā taṁ gīvāyaṁ daḷhaṁ
  gahetvā ekāya rajjukoṭiyā kuṭaṁ bandhitvā ekaṁ rajjakoṭiṁ sunakhassa
  gīvāyaṁ bandhitvā kuṭaṁ udakābhimukhaṁ pavaṭṭesi. Sunakho kuṭaṁ anubandhanto
-------------------------------------------------
[page 039]
  Udake patitvā tattheva kālamakāsi. Sā tassa kammassa vipākena
  dīgharattaṁ niraye pacitvā vipākāvasesena attabhāvasate vālukāya
  kuṭaṁ gīvāyaṁ bandhitvā udake pakkhittā kālamakāsīti.
      "tumhehipi Bhikkhave attanā katakammameva anubhūtaṁ. Atītasmiṁ
  hi bārāṇasīvāsino satta gopāladārakā ekasmiṁ aṭavippadese
  sattāhavārena gāviyo vicārentā ekadivasaṁ gāviyo vicāretvā
  āgacchantā ekaṁ mahāgodhaṁ disvā anubandhiṁsu. Godhā palāyitvā
  ekaṁ vammikaṁ pāvisi. Tassa pana vammikassa satta chiddāni. Dārakā
  "mayaṁ idāni gahetuṁ na sakkhissāma, sve āgantvā gaṇhissāmāti
  ekekoekekaṁ sākhābhaṅgamuṭṭhimādāya sattapi janā satta chiddāni
  pidahitvā pakkamiṁsu. Te punadivase taṁ godhaṁ amanasikaritvā aññasmiṁ
  padese gāviyo vicāretvā sattame divase gāviyo ādāya gacchantā
  taṁ vammikaṁ disvā satiṁ paṭilabhitvā "kā nu kho tassā godhāya
  pavattīti attanā attanā pidahitāni chiddāni vivariṁsu. Godhā jīvite
  nirālayā hutvā aṭṭhicammāvasesā pavedhamānā nikkhami. Te taṁ
  disvā anukampaṁ katvā `mā naṁ māretha, sattāhaṁ chinnabhattā
  jātāti tassā piṭṭhiṁ parimajjitvā `sukhena gacchāhīti vissajjesuṁ.
  Te godhāya amāritattā niraye tāva na pacciṁsu. Te pana satta
  janā ekato hutvā cuddasasu attabhāvesu satta satta divasāni
  chinnabhattā ahesuṁ. Tadā bhikkhave tumhehi sattahi gopālakehi
  hutvā taṁ kammaṁ katanti. Evaṁ satthā tehi puṭṭhapuṭṭhaṁ pañhaṁ byākāsi. 1-

  *  *  *  *  *  *
  Footnote: 1. Sī. Yu. evaṁ vatvā tehi puṭṭhapañhe byākāsi.
-------------------------------------------------
[page 040]
      Atheko bhikkhu satthāraṁ āha "kiṁ pana bhante pāpakammaṁ
  katvā ākāse uppatitassāpi samuddaṁ pakkhantassāpi pabbatantaraṁ
  paviṭṭhassāpi 1- mokkho natthīti. Satthā "evameva bhikkhave, ākāsādīsupi
  ekapadesopi natthi, yatra ṭhito pāpakammato mucceyyāti vatvā
  anusandhiṁ ghaṭetvā dhammaṁ desento imaṁ gāthamāha
               "na antalikkhe, na samuddamajjhe,
                na pabbatānaṁ vivaraṁ pavissa,
                na vijjate so jagatippadeso,
                yatraṭṭhito mucceyya pāpakammāti.
     Tassattho "sace hi koci `iminā upāyena pāpakammato
  muccissāmīti antalikkhe vā nisīdeyya, caturāsītiyojanasahassagambhīraṁ
  mahāsamuddaṁ vā paviseyya, pabbatantare vā nisīdeyya, neva pākakammato
  mucceyya. Puratthimādīsu hi jagatippadesesu paṭhavībhāgesu na so
  vālaggamattopi okāso atthi, yattha ṭhito pāpakammato muccituṁ
  sakkuṇeyyāti.
      Desanāvasāne te bhikkhū sotāpattiphalādīni pāpuṇiṁsu.
  Sampattamahājanassāpi sātthikā dhammadesanā ahosīti.
                        Tayojanavatthu.
                        --------

  *  *  *  *  *  *
  Footnote: 1. Sī. Yu. pavisantassāpi.
-------------------------------------------------
[page 041]
                 12. Suppabuddhasakkavatthu. (106)
       "na Antalikkhe na samuddamajjheti imaṁ dhammadesanaṁ satthā
  nigrodhārāme viharanto suppabuddhaṁ sakkaṁ ārabbha kathesi.
      So kira "ayaṁ mama dhītaraṁ chaḍḍetvā nikkhanto mama puttaṁ
  pabbājetvā tassa veriṭṭhāne ṭhito cāti imehi dvīhi kāraṇehi
  satthari āghātaṁ bandhitvā ekadivasaṁ "nadānissa nimantanaṭṭhānaṁ gantvā
  bhuñjituṁ dassāmīti gamanamaggaṁ pidahitvā antaravīthiyaṁ suraṁ pivanto
  nisīdi. Athassa, satthari bhikkhusaṅghaparivute taṁ ṭhānaṁ āgate, "satthā
  āgatoti ārocesuṁ. So āha "purato gacchatha, tassa vadetha `nāyaṁ
  mayā mahallakataroti nāssa maggaṁ dassāmīti, punappunaṁ vuccamānopi
  tatheva vatvā nisīdi. Satthā mātulassa santikā maggaṁ alabhitvā tato
  nivatti. Sopi ekaṁ cārapurisaṁ pesesi "gaccha, tassa kathaṁ sutvā
  ehīti. Satthāpi nivattanto sitaṁ katvā ānandattherena "ko nu kho
  bhante sitapātukammassa 1- paccayoti puṭṭho āha "passasi ānanda
  suppabuddhanti. "passāmi Bhanteti. "bhāriyaṁ Tena kammaṁ kataṁ mādisassa
  buddhassa maggaṁ adentena, ito sattame divase heṭṭhāpāsāde
  sopāṇapādamūle paṭhaviṁ pavisissatīti. Cārapuriso taṁ kathaṁ sutvā
  suppabuddhassa santikaṁ gantvā "kiṁ me bhāgineyyena nivattantena
  vuttanti puṭṭho yathāsutaṁ ārocesi. So tassa vacanaṁ sutvā
  "nadāni mama bhāgineyyassa kathādoso atthi, addhā yaṁ so vadati

  *  *  *  *  *  *
  Footnote: 1. Sī. Yu. kamme.
-------------------------------------------------
[page 042]
  Taṁ tatheva hoti, evaṁ santepi naṁ idāni musāvādena niggaṇhissāmi,
  so hi maṁ `sattame divase paṭhaviṁ pavisissatīti aniyamena avatvā
  `heṭṭhāpāsāde sopāṇapādamūle paṭhaviṁ pavisissatīti āha itodāni
  paṭṭhāyāhaṁ taṁ ṭhānaṁ na gamissāmi, atha naṁ tasmiṁ ṭhāne paṭhaviṁ
  apavisitvā musāvādena niggaṇhissāmīti. So attano upabhogajātaṁ
  sabbaṁ sattabhūmikassa pāsādassa upari āropetvā sopāṇaṁ
  harāpetvā dvāraṁ pidahāpetvā ekekasmiṁ dvāre dve dve
  malle ṭhapetvā "sacāhaṁ pamādena heṭṭhā orohitukāmo homi;
  nivāreyyātha manti vatvā sattame pāsādatale sirigabbhe nisīdi.
  Satthā taṁ pavattiṁ sutvā "bhikkhave suppabuddho na kevalaṁ pāsādatale 1-,
  vehāsaṁ uppatitvā ākāse vā nisīdatu, nāvāya vā samuddaṁ
  pakkhandatu, pabbatantaraṁ vā pavisatu; buddhānaṁ kathāya dvidhābhāvo
  nāma natthi, mayā vuttaṭṭhāneyeva so paṭhaviṁ pavisissatīti vatvā
  anusandhiṁ ghaṭetvā dhammaṁ desento imaṁ gāthamāha
               "na antalikkhe, na samuddamajjhe,
                na pabbatānaṁ vivaraṁ pavissa,
                na vijjate so jagatippadeso,
                yatraṭṭhitaṁ nappasaheyya maccūti.
      Tattha nappasaheyya maccūti: yasmiṁ padese ṭhitaṁ maraṇaṁ
  nappasaheyya nābhibhaveyya, kesaggamattopi so paṭhavippadeso natthi.

  *  *  *  *  *  *
  Footnote: 1. Sī. Yu. pāsādatalaṁ.
-------------------------------------------------
[page 043]
  Sesaṁ purimasadisamevāti.
      Desanāvasāne bahū sotāpattiphalādīni pāpuṇiṁsūti.
      Sattame divase satthu bhikkhācāramaggassa niruddhavelāya
  heṭṭhāpāsāde suppabuddhassa maṅgalasso uddāmo hutvā taṁ taṁ
  bhittiṁ pahari. So upari nisinnovassa saddaṁ sutvā "kiṁ etanti
  pucchi. "maṅgalasso Uddāmoti. So panasso suppabuddhaṁ disvāva
  sannisīdati. Atha naṁ so gaṇhitukāmo hutvā nisinnaṭṭhānā uṭṭhāya
  dvārābhimukho ahosi. Dvārāni sayameva vivaṭāni, sopāṇaṁ sakaṭṭhāneyeva
  ṭhitaṁ. Dvāre ṭhitā mallā taṁ gīvāyaṁ gahetvā heṭṭhābhimukhaṁ khipiṁsu.
  Etenupāyena sattasupi talesu dvārāni sayameva vivaṭāni,
  sopāṇāni yathāṭhānesu ṭhitāni. Tattha tattha mallā taṁ gīvāyameva
  gahetvā heṭṭhābhimukhaṁ khipiṁsu. Atha naṁ heṭṭhāpāsāde sopāṇapādamūlaṁ
  sampattameva mahāpaṭhavī vivaramānā bhijjitvā sampaṭicchi. So gantvā
  avīcimhi nibbattīti.
                      Suppabuddhasakkavatthu.
                   Pāpavaggavaṇṇanā niṭṭhitā.
                        Navamo vaggo
                        ---------
-------------------------------------------------
[page 044]
                     10. Daṇḍavaggavaṇṇanā
                      -------------
                 1. Chabbaggiyabhikkhuvatthu. (107)
        "sabbe Tasantīti imaṁ dhammadesanaṁ satthā jetavane viharanto
  chabbaggiye bhikkhū ārabbha kathesi.
      Ekasmiṁ hi samaye, sattarasavaggiyehi senāsane paṭijaggite,
  chabbaggiyā bhikkhū "nikkhamatha, mayaṁ mahallakatarā, amhākaṁ etaṁ
  pāpuṇātīti vatvā, tehi "na mayaṁ dassāma, amhehi paṭhamaṁ paṭijaggitanti
  vutte, te bhikkhū pahariṁsu. Sattarasavaggiyā maraṇabhayatajjitā mahāviravaṁ
  viraviṁsu. Satthā tesaṁ saddaṁ sutvā "kiṁ idanti pucchitvā,
  "idannāmāti ārocite, "na bhikkhave ito paṭṭhāya
  bhikkhunā nāma evaṁ kattabbaṁ, yo karoti, idannāma āpajjatīti
  pahāradānasikkhāpadaṁ paññāpetvā "bhikkhave bhikkhunā nāma `yathā
  ahaṁ; tatheva aññepi daṇḍassa tasanti maccuno bhāyantīti ñatvā
  paro na paharitabbo na ghātetabboti vatvā anusandhiṁ ghaṭetvā
  dhammaṁ desento imaṁ gāthamāha
         "sabbe tasanti daṇḍassa, sabbe bhāyanti maccuno,
          attānaṁ upamaṁ katvā na haneyya na ghātayeti.
      Tattha sabbe tasantīti: sabbepi sattā, attani daṇḍe
  patante, tassa daṇḍassa tasanti. Maccunoti: maraṇassāpi bhāyantiyeva.
-------------------------------------------------
[page 045]
  Imissā ca desanāya byañjanaṁ niravasesaṁ, attho pana sāvaseso. Yathā
  hi raññā "sabbe sannipatantūti bheriyā cārāpitāya rājamahāmatte
  ṭhapetvā sesā sannipatanti; evameva "sabbe tasantīti vuttepi,
  "hatthājāneyyo assājāneyyo usabhājāneyyo khīṇāsavoti ime
  cattāro ṭhapetvā avasesā tasantīti veditabbā. Imesu hi khīṇāsavo
  sakkāyadiṭṭhiyā pahīnattā maraṇakasattaṁ 1- apassanto na bhāyati,
  itare tayo sakkāyadiṭṭhiyā balavattā attano paṭipakkhabhūtaṁ sattaṁ
  apassantā na bhāyanti. Na haneyya na ghātayeti: yathā ahaṁ; evaṁ
  aññepi sattāti na paraṁ haneyya na hanāpeyyāti attho.
           Desanāvasāne bahū sotāpattiphalādīni pāpuṇiṁsūti.
                      Chabbaggiyabhikkhuvatthu.
                       -----------
                 2. Chabbaggiyabhikkhuvatthu. (108)
        "sabbe Tasantīti imaṁ dhammadesanaṁ satthā jetavane viharanto
  chabbaggiye bhikkhū ārabbha kathesi.
      Ekasmiṁ hi samaye teneva 2- kāraṇena purimasikkhāpade sattarasa-
  vaggiye pahariṁsu. Teneva kāraṇena tesaṁ talasattikaṁ uggiriṁsu. Idhāpi

  *  *  *  *  *  *
  Footnote: 1. porāṇapotthake amaraṇakasattanti dissati. tampana
  viruddhaṁ. sīhalikayuropiyapotthakesupi īdisameva hoti. 2. Sī. yeneva.
-------------------------------------------------
[page 046]
  Satthā tesaṁ saddaṁ sutvā "kiṁ idanti pucchitvā, "idannāmāti
  ārocite, "na bhikkhave ito paṭṭhāya bhikkhunā nāma evaṁ kattabbaṁ,
  yo karoti, idannāma āpajjatīti talasattikasikkhāpadaṁ paññāpetvā
  "bhikkhave bhikkhunā nāma `yathā ahaṁ; tatheva aññepi daṇḍassa
  tasanti; yathā ca mayhaṁ; tatheva nesaṁ jīvitaṁ piyanti ñatvā paro
  na paharitabbo na ghātetabboti vatvā anusandhiṁ ghaṭetvā dhammaṁ
  desento imaṁ gāthamāha
         "sabbe tasanti daṇḍassa, sabbesaṁ jīvitaṁ piyaṁ,
          attānaṁ upamaṁ katvā na haneyya na ghātayeti.
      Tattha sabbesaṁ jīvitaṁ piyanti: khīṇāsavaṁ ṭhapetvā sesasattānaṁ
  jīvitaṁ piyataraṁ, khīṇāsavo pana jīvite vā maraṇe vā upekkhakova hoti,
  sesaṁ purimadisamevāti.
          Desanāvasāne bahū sotāpattiphalādīni pāpuṇiṁsūti.
                      Chabbaggiyabhikkhuvatthu.
                      -------------
                 3. Sambahulakumārakavatthu. (109)
        "sukhakāmāni Bhūtānīti imaṁ dhammadesanaṁ satthā jetavane
  viharanto sambahule kumārake ārabbha kathesi.
      Ekasmiṁ hi divase satthā sāvatthiyaṁ piṇḍāya pavisanto
-------------------------------------------------
[page 047]
  Antarāmagge sambahule kumārake ekaṁ gharasappajātikaṁ ahiṁ
  daṇḍakena paharante disvā "kumārakā kiṁ karothāti pucchitvā, "ahiṁ
  bhante daṇḍena paharāmāti vutte, "kiṁ kāraṇāti puna pucchitvā,
  "ḍaṁsanabhayena 1- bhanteti vutte, "tumhe `attano sukhaṁ karissāmāti
  imaṁ paharantā nibbattanibbattaṭṭhāne sukhalābhino na bhavissatha,
  attano sukhaṁ patthentena hi paraṁ paharituṁ na vaṭṭatīti vatvā
  anusandhiṁ ghaṭetvā dhammaṁ desento imā gāthā abhāsi
         "sukhakāmāni bhūtāni yo daṇḍena vihiṁsati
          attano sukhamesāno, pecca so na labhate sukhaṁ.
          Sukhakāmāni bhūtāni yo daṇḍena na hiṁsati
          attano sukhamesāno, pecca so labhate sukhanti.
      Tattha yo daṇḍenāti: yo puggalo daṇḍena vā leḍḍuādīhi
  vā viheṭheti. Pecca so na labhate sukhanti: so puggalo paraloke
  manussasukhaṁ vā dibbasukhaṁ vā paramatthabhūtaṁ nibbānasukhaṁ vā na labhati.
      Dutiyagāthāya. 2- Pecca so labhateti: so puggalo paraloke
  vuttappakāraṁ tividhaṁpi sukhaṁ labhatīti attho.
      Desanāvasāne pañcasatāpi te kumārakā sotāpattiphale
  patiṭṭhahiṁsūti.
                     Sambahulakumārakavatthu.

  *  *  *  *  *  *
  Footnote: 1. Sī. Yu. ḍasanabhayena. 2. Sī. Yu. "dutiyagāthāyāti natthi.
-------------------------------------------------
[page 048]
                4. Koṇḍadhānattheravatthu. (110)
        "māvoca Pharusaṁ kañcīti imaṁ dhammadesanaṁ satthā jetavane
  viharanto koṇḍadhānattheraṁ ārabbha kathesi.
      Tassa kira pabbajitadivasato paṭṭhāya ekaṁ itthīrūpaṁ therena
  saddhiṁ vicarati. Taṁ thero na passati, mahājano pana passati. Antogāmaṁ
  piṇḍāya caratopissa manussā ekaṁ bhikkhaṁ datvā "bhante ayaṁ
  tumhākaṁ hotu, ayaṁ pana tumhākaṁ sahāyikāyāti vatvā dutiyampi denti.
      "kiṁ Tassa pubbakammanti. Kassapabuddhakāle kira dve sahāyakā
  bhikkhū ekamātukucchito nikkhantasadisā ativiya samaggā ahesuṁ.
  Dīghāyukabuddhakāle ca anusaṁvaccharaṁ vā anucchamāsaṁ vā bhikkhū
  uposathatthāya sannipatanti; tasmā tepi "uposathaggaṁ gamissāmāti
  vasanaṭṭhānā nikkhamiṁsu. Te ekā tāvatiṁsabhavane nibbattadevatā
  disvā "ime bhikkhū ativiya samaggā, sakkā nukho ime bhinditunti
  cintetvā attano bālatāya cintitasamanantarameva āgantvā, tesu
  ekena "āvuso muhuttaṁ āgamehi, sarīrakiccenamhi atthikoti vutte,
  [sā devatā] ekaṁ manussitthīvaṇṇaṁ māpetvā therassa gacchantaraṁ
  pavisitvā nikkhamanakāle ekena hatthena kesakalāpaṁ ekena nivāsanaṁ
  saṇṭhāpayamānā tassa piṭṭhito nikkhami. So taṁ na passati. Taṁ
  āgamayamāno pana purato ṭhitabhikkhu nivattitvā olokayamāno taṁ
  tathā katvā nikkhamantaṁ passi. Sā tena diṭṭhabhāvaṁ ñatvā antaradhāyi.
-------------------------------------------------
[page 049]
  Itaro taṁ bhikkhuṁ attano santikaṁ āgatakāle āha "āvuso sīlaṁ
  te bhinnanti. "natthāvuso Mayhaṁ evarūpanti. "idāneva Te mayā
  pacchato nikkhamamānā taruṇitthī idannāma karontī diṭṭhā, tvaṁ
  `natthi mayhaṁ evarūpanti vadesīti. So asaniyā matthake avatthaṭo 1-
  viya "mā maṁ āvuso nāsehi, nattheva mayhaṁ evarūpanti. Itaro
  "mayā sāmaṁ akkhīhi diṭṭhaṁ, kiṁ tava saddahissāmīti daṇḍako viya
  bhijjitvā pakkāmi, uposathaggepi "nāhaṁ iminā saddhiṁ uposathaṁ
  karissāmīti nisīdi. Itaro "mayhaṁ bhante sīle tilamattaṁpi kāḷakaṁ
  natthīti bhikkhūnaṁ kathesi. Sopi "mayā sāmaṁ diṭṭhanti āha. Devatā
  taṁ tena saddhiṁ uposathaṁ kātuṁ anicchantaṁ disvā "bhāriyaṁ me kammaṁ
  katanti cintetvā "bhante mayhaṁ ayyassa sīlabhedo natthi, mayā pana
  vīmaṁsanavasenetaṁ kataṁ, karotha tena saddhiṁ uposathanti āha. So tassā
  ākāse ṭhatvā kathentiyā saddahitvā uposathaṁ akāsi, na pana
  there pubbe viya muducitto ahosi. Ettakaṁ devatāya pubbakammaṁ.
      Āyuhapariyosāne pana te 2- therā yathāsukhaṁ devaloke nibbattiṁsu.
  Devatā avīcimhi nibbattitvā ekaṁ buddhantaraṁ tattha pacitvā imasmiṁ
  buddhuppāde sāvatthiyaṁ nibbattitvā vuḍḍhimanvāya sāsane pabbajitvā
  upasampadaṁ labhi. Tassa pabbajitadivasato paṭṭhāya taṁ itthīrūpaṁ tatheva
  paññāyi. Tenevassa "koṇḍadhānoti nāmaṁ kariṁsu. Taṁ tathā vicarantaṁ
  disvā bhikkhū anāthapiṇḍikaṁ āhaṁsu "seṭṭhi imaṁ dussīlaṁ tava vihārā

  *  *  *  *  *  *
  Footnote: 1. Yu. paṭṭhato. 2. Sī. Yu. "teti natthi.
-------------------------------------------------
[page 050]
  Nīhara, imaṁ hi nissāya sesabhikkhūnaṁ ayaso uppajjatīti. "kiṁ Pana
  bhante satthā vihāre natthīti. "atthi Seṭṭhīti. "tenahi Bhante satthāva
  jānissatīti. Bhikkhū gantvā visākhāyapi tatheva kathesuṁ. Sāpi tesaṁ
  tatheva paṭivacanaṁ adāsi. Bhikkhūpi tehi asampaṭicchitavacanā rañño
  ārocayiṁsu "mahārāja koṇḍadhāno bhikkhu ekaṁ itthiṁ gahetvā
  vicaranto sabbesaṁ ayasaṁ uppādeti, taṁ tumhākaṁ vijitā nīharathāti.
  "kahaṁ Pana so bhanteti. "vihāre Mahārājāti. "katarasmiṁ Senāsane
  viharatīti. "asukasmiṁ Nāmāti. "tenahi Gacchatha, ahantaṁ gaṇhāpessāmīti.
  So sāyaṇhasamaye vihāraṁ gantvā taṁ senāsanaṁ purisehi parikkhipāpetvā
  therassa vasanaṭṭhānābhimukho agamāsi. 1- Thero mahāsaddaṁ sutvā vihārā
  nikkhamitvā pamukhe aṭṭhāsi. Taṁpissa itthīrūpaṁ piṭṭhipasse ṭhitaṁ rājā
  addasa. Thero rañño āgamanaṁ ñatvā vihāraṁ abhiruhitvā nisīdi.
  Rājā theraṁ na vandi, tampi itthiṁ nāddasa. So dvārantarepi
  heṭṭhāmañcepi olokento adisvāva theraṁ āha "bhante imasmiṁ
  ṭhāne ekaṁ itthiṁ addasaṁ, kahaṁ sāti. "na Passāmi mahārājāti.
  "idāni Mayā tumhākaṁ piṭṭhipasse ṭhitā diṭṭhāti vuttepi, "ahaṁ
  na passāmi mahārājāti. Rājā "kinnu kho etanti cintetvā
  "bhante ito tāva nikkhamathāti vatvā, 2- there tato nikkhamitvā
  pamukhe ṭhite puna sā therassa piṭṭhipasse aṭṭhāsi. Rājā taṁ disvā
  puna uparitalaṁ abhiruhi. Tassa āgatabhāvaṁ ñatvā thero nisīdi. Puna

  *  *  *  *  *  *
  Footnote: 1. Sī. Yu. ahosi. 2. "āhāti ākhyātapadena bhavitabbaṁ. Ma. Yu. āha.
-------------------------------------------------
[page 051]
  Rājā taṁ sabbaṭṭhānesu olokentopi adisvā "bhante kahaṁ sā
  itthīti punapi theraṁ pucchi. "nāhaṁ Passāmi mahārājāti. "kathetha Bhante,
  mayā idāneva itthī tumhākaṁ piṭṭhipasse diṭṭhāti. "āma Mahārāja,
  mahājanopi `me pacchato itthī vicaratīti vadati, ahaṁ pana na passāmīti.
  Rājā "paṭirūpakena bhavitabbanti sallakkhetvā puna theraṁ "bhante ito
  tāva otarathāti vatvā, there otaritvā pamukhe ṭhite, puna taṁ tassa
  piṭṭhipasse ṭhitaṁ disvā uparitalaṁ abhiruhitvā puna nāddasa. So puna
  theraṁ pucchitvā, tena "na passāmīti vutte, "paṭirūpakamevetanti niṭṭhaṁ
  gantvā theraṁ āha "bhante evarūpe saṅkilese tumhākaṁ piṭṭhito
  vicarante, añño koci tumhākaṁ bhikkhaṁ na dassati, nibaddhaṁ mama gehaṁ
  pavisatha, ahameva catūhi paccayehi upaṭṭhahissāmīti theraṁ nimantetvā
  pakkāmi. Bhikkhū "passathāvuso pāparañño kiriyaṁ, `etaṁ vihārato
  nīharāti vutte, āgantvā catūhi paccayehi nimantetvā gatoti
  ujjhāyiṁsu. Tampi theraṁ āhaṁsu "ambho dussīla idāni rājā koṇḍo
  jātoti. Sopi pubbe bhikkhū kiñci vattuṁ asakkonto idāni "tumhe
  dussīlā, tumhe koṇḍā, tumhe itthiṁ gahetvā vicarathāti āha.
  Te gantvā satthu ārocesuṁ "bhante koṇḍadhāno amhehi vutto
  `tumhepi dussīlāti ādīni vatvā akkosatīti. Satthā taṁ pakkosāpetvā
  pucchi "saccaṁ kira tvaṁ bhikkhu evaṁ vadesīti. "saccaṁ Bhanteti. "kiṁkāraṇāti.
  "mayā Saddhiṁ kathitakāraṇāti. "tumhepi Bhikkhave iminā saddhiṁ kasmā
  kathethāti. "imassa Pacchato itthiṁ vicarantiṁ disvā bhanteti. "ime Kira
-------------------------------------------------
[page 052]
  Tayā saddhiṁ itthiṁ vicarantiṁ disvā vadanti, [1]- tvaṁ 2- adisvāva imehi
  saddhiṁ kasmā kathesi? nanu pubbe tava pāpikaṁ diṭṭhiṁ nissāya idaṁ
  jātaṁ, idāni kasmā puna pāpikaṁ diṭṭhiṁ gaṇhāsīti. Bhikkhū "kimpana
  bhante iminā pubbe katanti pucchiṁsu. Atha nesaṁ satthā tassa
  pubbakammaṁ kathetvā [3]- "bhikkhu idaṁ pāpakammaṁ nissāya tvaṁ imaṁ
  vippakāraṁ patto, idāni te puna tathārūpaṁ pāpikaṁ diṭṭhiṁ gahetuṁ
  ayuttaṁ, mā puna bhikkhūhi saddhiṁ kiñci kathesi, nissaddo mukhavaṭṭiyaṁ
  chinnakaṁsatālasadiso hohi, evaṁ karonto nibbānaṁ patto nāma
  bhavissasīti vatvā anusandhiṁ ghaṭetvā dhammaṁ desento imā gāthā abhāsi
         "māvoca pharusaṁ kañci, vuttā paṭivadeyyu taṁ,
          dukkhā hi sārambhakathā, paṭidaṇḍā phuseyyu taṁ,
          sace neresi attānaṁ kaṁso upahato yathā,
          esa pattosi nibbānaṁ, sārambho te na vijjatīti.
      Tattha kañcīti: kañci ekapuggalampi pharusaṁ mā avoca.
  Vuttāti: tayā pare "dussīlāti vuttā tampi tatheva paṭivadeyyuṁ.
  Sārambhakathāti: esā kāraṇuttarayugaggāhakathā nāma dukkhā.
  Paṭidaṇḍāti: kāyadaṇḍādīhi paraṁ paharantassa tādisāva paṭidaṇḍā
  tava matthake pateyyuṁ. Sace neresīti: sace attānaṁ niccalaṁ kātuṁ
  sakkhissasi. Kaṁso upahato yathāti: mukhavaṭṭiyaṁ chinditvā talamattaṁ

  *  *  *  *  *  *
  Footnote: 1. Sī. Yu. kathenti, etthantare ca "tvaṁ kasmā kathesi. ete tāva disvā kathentīti
  atthi. 2. Sī. Yu. taṁ. 3. Yu. taṁ ovadanto.
-------------------------------------------------
[page 053]
  Katvā ṭhapitakaṁsatālaṁ viya. Tādisañhi hatthapādehi vā daṇḍena vā pahataṁpi
  saddaṁ na karoti. Esa pattosīti: sace evarūpo bhavituṁ sakkhissasi, imaṁ
  paṭipadaṁ pūrayamāno idāni appamattosi eso nibbānampatto nāMa.
  Sārambho te na vijjatīti: evaṁ sante pana te "tvaṁ dussīloti "tumhe
  dussīlāti evamādiko uttarikaraṇavācālakkhaṇo sārambhopi na vijjati,
  na bhavissatiyevāti attho.
      Desanāvasāne bahū sotāpattiphalādīni pāpuṇiṁsu. Koṇḍadhānat-
  theropi satthārā dinne ovāde ṭhatvā arahattaṁ pāpuṇi, nacirasseva
  ākāse uppatitvā paṭhamaṁ salākaṁ gaṇhīti.
                     Koṇḍadhānattheravatthu.
                       -----------
                  5. Uposathakammavatthu. (111)
        "yathā Daṇḍena gopāloti imaṁ dhammadesanaṁ satthā pubbārāme
  viharanto visākhādīnaṁ upāsikānaṁ uposathakammaṁ ārabbha kathesi.
      Sāvatthiyaṁ kirekasmiṁ uposathadivase pañcasatamattā itthiyo
  uposathikā hutvā vihāraṁ agamaṁsu. Visākhā tāsu mahallakitthiyo
  upasaṅkamitvā pucchi "ammā kimatthaṁ uposathikā jātatthāti, tāhi
  "dibbasampattiṁ patthetvāti vutte, majjhimitthiyo pucchi, tāhi
  "sapattivāsā muccanatthāyāti vutte, taruṇitthiyo pucchi, tāhi
  "paṭhamagabbhe puttapaṭilābhatthāyāti vutte, kumārikāyo pucchi, tāhi
-------------------------------------------------
[page 054]
  "taruṇabhāveyeva Patikulaṁ gamanatthāyāti vutte, taṁ sabbampi tāsaṁ
  kathaṁ sutvā tā ādāya satthu santikaṁ gantvā paṭipāṭiyā ārocesi.
  Taṁ sutvā satthā "visākhe imesaṁ sattānaṁ jātiādayo nāma
  daṇḍahatthagopālakasadisā, jāti jarāya santikaṁ pesetvā 1-, jarā
  byādhino santikaṁ, bayādhi maraṇassa santikaṁ, maraṇaṁ 2- kudhāriyā chindantā
  viya jīvitaṁ chindati; evaṁ santepi vivaṭṭaṁ patthentā nāma natthi,
  vaṭṭameva pana patthentīti vatvā anusandhiṁ ghaṭetvā dhammaṁ desento
  imaṁ gāthamāha
         "yathā daṇḍena gopālo gāvo pājeti gocaraṁ,
          evaṁ jarā ca maccu ca āyuṁ pājenti pāṇinanti.
      Tattha pājetīti: cheko gopālako kedārantaraṁ pavisantiyo
  gāvo daṇḍena nivāretvā teneva pothento sulabhatiṇodakaṁ gocaraṁ
  neti pājeti. Āyuṁ pājentīti: jīvitindriyaṁ chindanti khepenti.
  Gopālako viya hi jarā ca maccu ca, gogaṇo viya jīvitindriyaṁ,
  gocarabhūmi viya maraṇaṁ. Tattha jāti tāva sattānaṁ jīvitindriyaṁ jarāya
  santikaṁ pesesi, jarā byādhino santikaṁ, byādhi maraṇassa santikaṁ.
  Tameva maraṇaṁ kudhāriyā chedaṁ viya chinditvā gacchatīti idamettha
  opammapaṭipādanaṁ. 3-
           Desanāvasāne bahū sotāpattiphalādīni pāpuṇiṁsūti.
                      Uposathakammavatthu.

  *  *  *  *  *  *
  Footnote: 1. Sī. Yu. "pesetvāti natthi. 2. Sī. Yu. byādhi maraṇassa santikaṁ pesetvā
  kudhāriyā... 3. Sī. Yu. opammasampaṭipādanaṁ.
-------------------------------------------------
[page 055]
                  6. Ajagarapetavatthu. (112)
        "atha Pāpāni kammānīti imaṁ dhammadesanaṁ satthā veḷuvane
  viharanto ajagarapetaṁ ārabbha kathesi.
      Ekasmiṁ hi samaye mahāmoggallānatthero lakkhaṇattherena saddhiṁ
  gijjhakūṭapabbatā otaranto dibbena cakkhunā pañcavīsatiyojanikaṁ
  ajagarapetaṁ nāma addasa. Tassa sīsato aggijālā uṭṭhahitvā
  pariyantaṁ gacchanti, pariyantato uṭṭhahitvā sīsaṁ gacchanti, ubhayato
  uṭṭhahitvā majjhe osaranti. Thero taṁ disvā sitaṁ katvā
  lakkhaṇattherena sitakāraṇaṁ puṭṭho "akālo āvuso imassa
  pañhassa byākaraṇāya, satthu santike maṁ puccheyyāsīti vatvā
  rājagahe piṇḍāya caritvā satthu santikaṁ gatakāle lakkhaṇattherena
  puṭṭho āha "tatrāhaṁ āvuso ekaṁ petaṁ addasaṁ, tassa evarūpo
  nāma attabhāvo, ahantaṁ disvā `na vata me evarūpo attabhāvo
  diṭṭhapubboti sitaṁ pātvākāsinti. Satthā "cakkhubhūtā vata me bhikkhave
  sāvakā viharantītiādīni vadanto therassa kathaṁ patiṭṭhāpetvā
  "mayāpesa bhikkhave peto bodhimaṇḍeyeva diṭṭho, `ye ca pana me
  vacanaṁ na saddaheyyuṁ, tesantaṁ ahitāya assāti na kathesiṁ, idāni
  moggallānaṁ sakkhiṁ labhitvā kathemīti vatvā bhikkhūhi tassa pubbakammaṁ
  puṭṭho byākāsi:
      "kassapabuddhakāle kira sumaṅgalaseṭṭhī nāma suvaṇṇiṭṭhakāhi
  bhūmiyaṁ pattharitvā vīsatiusabhaṭṭhāne tattakeneva dhanena vihāraṁ kāretvā
-------------------------------------------------
[page 056]
  Tāvatakeneva vihāramahaṁ kāresi. So ekadivasaṁ pātova satthu santikaṁ
  gacchanto nagaradvāre ekissā sālāya kāsāvena 1- sasīsaṁ pārupitvā
  kalalamakkhitehi pādehi nipannaṁ ekaṁ coraṁ disvā "ayaṁ kalalamakkhitapādo
  rattiṁ vicaritvā nipannamanusso bhavissatīti āha. Coro mukhaṁ vivaritvā
  seṭṭhiṁ disvā "hotu, jānissāmi te kattabbanti āghātaṁ bandhitvā
  sattakkhattuṁ khettaṁ jhāpesi. Sattakkhattuṁ vaje gunnaṁ pāde chindi,
  sattakkhattuṁ gehaṁ jhāpesi. So ettakenāpi kopaṁ nibbāpetuṁ
  asakkonto tassa cūḷupaṭṭhākena saddhiṁ mittasanthavaṁ katvā "kinte
  seṭṭhino piyanti pucchitvā "gandhakuṭito aññaṁ tassa piyataraṁ natthīti
  sutvā "hotu, gandhakuṭiṁ jhāpetvā kopaṁ nibbāpessāmīti, satthari
  piṇḍāya paviṭṭhe, pānīyaparibhojanīyaghaṭe bhinditvā gandhakuṭiyaṁ aggiṁ
  adāsi. Seṭṭhī "gandhakuṭī kira jhāyatīti sutvā āgacchanto jhāmakāle
  āgantvā gandhakuṭiṁ jhāmaṁ olokento vālaggamattampi domanassaṁ
  akatvā vāmabāhuṁ sammiñjitvā dakkhiṇena hatthena mahāappoṭhikaṁ
  appoṭhesi. Atha naṁ samīpe ṭhitā pucchiṁsu "kasmā sāmi ettakaṁ dhanaṁ
  vissajjetvā katāya gandhakuṭiyā jhāmakāle appoṭhesīti. So āha
  "ettakaṁ me kammaṁ katvā tātā aggiādīnaṁ 2- asādhāraṇe buddhasāsane
  dhanaṁ nidahituṁ laddhaṁ, `punapi ettakaṁ vissajjetvā satthu gandhakuṭiṁ kātuṁ
  labhissāmīti tuṭṭhamānaso appoṭhesinti. So puna tattakaṁ dhanaṁ
  vissajjetvā gandhakuṭiṁ kāretvā vīsatisahassabhikkhuparivārassa satthuno

  *  *  *  *  *  *
  Footnote: 1. Sī. Yu. kāsāvaṁ. 2. Sī. Yu. aggiādīhi.
-------------------------------------------------
[page 057]
  Dānaṁ adāsi. Taṁ disvā coro cintesi "ahaṁ imaṁ amāretvā maṅkukātuṁ
  na sakkhissāmi, hotu, māressāmi nanti nivāsanantare churikaṁ bandhitvā
  sattāhaṁ vihāre vicarantopi okāsaṁ na labhi. Mahāseṭṭhīpi satta
  divasāni buddhappamukhassa bhikkhusaṅghassa dānaṁ datvā satthāraṁ vanditvā
  āha "bhante mama ekena purisena sattakkhattuṁ khettaṁ jhāpitaṁ,
  sattakkhattuṁ vaje gunnaṁ pādā chinnā, sattakkhattuṁ gehaṁ jhāpitaṁ,
  idāni gandhakuṭīpi teneva jhāpitā bhavissati; ahaṁ imasmiṁ dāne
  paṭhamaṁ pattiṁ tassa dammīti. Taṁ sutvā coro "bhāriyaṁ vata me kammaṁ
  kataṁ, evaṁ aparādhakārake mayi imassa kopamattampi natthi, imasmiṁ
  dāne mayhameva paṭhamaṁ pattiṁ deti; ahaṁ imasmiṁ dubbhāmi, evarūpaṁ
  me purisaṁ akkhamāpentassa devadaṇḍopi matthake pateyyāti gantvā
  seṭṭhissa pādamūle nipajjitvā "khamāhi me sāmīti vatvā, "kiṁ
  idanti vutte, "sāmi etaṁ ettakaṁ kammaṁ mayā kataṁ, tassa me
  khamāhīti āha. Atha naṁ seṭṭhī "tayā me idañcidañca ettakaṁ
  katanti sabbaṁ pucchitvā, "āma mayā katanti vutte, "tvaṁ mayā
  na diṭṭhapubbo, kasmā me kujjhitvā evamakāsīti pucchi. So
  ekadivasaṁ nagarā nikkhantena tena vuttaṁ vacanaṁ sāretvā "iminā
  me kāraṇena kopo uppāditoti āha. Seṭṭhī attanā vuttabhāvaṁ
  saritvā "āma tāta mayā vuttaṁ, taṁ me khamāhīti coraṁ khamāpetvā
  "uṭṭhehi tāta, khamāmi te gacchāti āha. "sace Me sāmi khamasi,
  saputtadāraṁ maṁ tava gehe dāsaṁ karohīti. "tāta Tvaṁ, mayā ettake
-------------------------------------------------
[page 058]
  Kathite, evarūpaṁ chedanamakāsi, gehe vasantena pana saddhiṁ na sakkā
  kiñci kathetuṁ, na me tayā gehe vasantena kiccaṁ atthi, khamāmi
  te, gaccha tātāti. Coro taṁ kammaṁ katvā āyupariyosāne avīcimhi
  nibbatto dīgharattaṁ tattha pacitvā vipākāvasesena idāni
  gijjhakūṭapabbate ajagarapeto hutvā paccatīti.
      Evaṁ satthā tassa pubbakammaṁ kathetvā "bhikkhave bālā nāma
  pāpāni kammāni karontā na bujjhanti, pacchā pana attanā katakammehi
  ḍayhantā attanāva attano dāvaggisadisā hontīti vatvā anusandhiṁ
  ghaṭetvā dhammaṁ desento imaṁ gāthamāha
         "atha pāpāni kammāni karaṁ bālo na bujjhati;
          sehi kammehi dummedho aggidaḍḍhova tappatīti.
      Tattha atha pāpānīti: na kevalaṁ bālo kodhavasena pāpāni
  karoti, karontopi na bujjhatīti attho. Pāpaṁ karonto ca "pāpaṁ
  karomīti abujjhanako nāma natthi, "imassa kammassa evarūpo nāma
  vipākoti ajānanatāya "na bujjhatīti vuttaṁ. Sehīti: tehi attano
  santakehi kammehi. Dummedhoti: duppañño puggalo niraye nibbattitvā
  aggidaḍḍhova tappatīti attho.
           Desanāvasāne bahū sotāpattiphalādīni pāpuṇiṁsūti.
                       Ajagarapetavatthu.
                       -----------
-------------------------------------------------
[page 059]
              7. Mahāmoggallānattheravatthu. (113)
        "yo Daṇḍena adaṇḍesūti imaṁ dhammaṁdesanaṁ satthā veḷuvane
  viharanto mahāmoggallānattheraṁ ārabbha kathesi.
      Ekasmiṁ hi samaye titthiyā sannipatitvā cintesuṁ "jānāthāvuso
  kena kāraṇena samaṇassa gotamassa lābhasakkāro mahā hutvā
  nibbattoti. "mayaṁ Na jānāma, tumhe pana jānāthāti. "āma Jānāma,
  mahāmoggallānannāma ekaṁ nissāya uppanno, so hi devalokaṁ
  gantvā devatāhi katakammaṁ pucchitvā āgantvā manussānaṁ kathesi "idaṁ
  nāma katvā evarūpaṁ sampattiṁ labhantīti, nirayaṁpi gantvā niraye
  nibbattānampi kammaṁ pucchitvā āgantvā manussānaṁ kathesi "idaṁ nāma
  katvā evarūpaṁ dukkhaṁ anubhavantīti; manussā tassa kathaṁ sutvā mahantaṁ
  lābhasakkāraṁ abhiharanti; sace taṁ māretuṁ sakkhissāma, so
  lābhasakkāro amhākaṁ nibbattissatīti. Te "attheso upāyoti
  sabbe ekacchandā hutvā "yaṅkiñci katvā taṁ mārāpessāmāti
  attano upaṭṭhāke samādapetvā sahassaṁ labhitvā purisaghātakakammaṁ
  katvā carante core pakkosāpetvā "mahāmoggallānatthero
  nāma kāḷasilāyaṁ vasati, tattha gantvā taṁ mārethāti [1]-
  kahāpaṇe adaṁsu. Corā dhanalobhena sampaṭicchitvā "theraṁ
  māressāmāti gantvā tassa vasanaṭṭhānaṁ parivāresuṁ. Thero tehi
  parikkhittabhāvaṁ ñatvā kuñcikacchiddena nikkhamitvā pakkāmi. Te

  *  *  *  *  *  *
  Footnote: 1. Sī. Yu. etthantare "tesanti atthi.
-------------------------------------------------
[page 060]
  Taṁdivasaṁ theraṁ adisvā punekadivasaṁ gantvā parikkhipiṁsu. Thero ñatvā
  kaṇṇikāmaṇḍalaṁ bhinditvā ākāsaṁ pakkhandi. Evaṁ te paṭhamamāsepi
  majjhimamāsepi theraṁ gahetuṁ nāsakkhiṁsu. Pacchimamāse pana sampatte
  thero attanā katakammassa ākaḍḍhanabhāvaṁ ñatvā na apagacchi.
  Corā gantvā theraṁ gahetvā taṇḍulakaṇamattānissa aṭṭhīni karontā
  bhindiṁsu. Atha naṁ "matoti saññāya ekasmiṁ gumbapiṭṭhe khipitvā
  pakkamiṁsu. Thero "satthāraṁ passitvāva parinibbāyissāmīti attabhāvaṁ
  jhānaveṭhanena veṭhetvā thiraṁ katvā ākāsena satthu santikaṁ gantvā
  satthāraṁ vanditvā "bhante parinibbāyissāmīti āha. "parinibbāyissasi
  Moggallānāti. "āma Bhanteti. "kattha Gantvāti. "kāḷasilāpadesaṁ
  Bhanteti. "tenahi Moggallāna mayhaṁ dhammaṁ kathetvā yāhi, tādisassa
  hi me sāvakassa idāni dassanaṁ natthīti. So "evaṁ karissāmi
  bhanteti satthāraṁ vanditvā ākāse uppatitvā parinibbānadivase
  sārīputtatthero viya nānappakārā iddhiyo katvā dhammaṁ kathetvā
  satthāraṁ vanditvā kāḷasilāyaṁ aṭaviṁ gantvā parinibbāyi. "theraṁ
  Kira corā māresunti ayaṁpi kathā sakalajambudīpaṁ patthari. Rājā
  ajātasattu core pariyesanatthāya cārapurise payojesi. Tesupi coresu
  surāpāne suraṁ pivantesu eko ekassa piṭṭhiṁ paharitvā pātesi.
  So taṁ santajjetvā "ambho dubbinīta tvaṁ kasmā me piṭṭhiṁ
  pothesīti āha. "kimpana Hare duṭṭhacora tayā mahāmoggallāno
  paṭhamaṁ pahatoti. "kimpana Mayā pahatabhāvaṁ tvaṁ na jānāsīti. Iti
-------------------------------------------------
[page 061]
  Nesaṁ "mayā pahato mayā pahatoti vadantānaṁ sutvā te cārapurisā
  te sabbe core gahetvā rañño ārocesuṁ. Rājā core
  pakkosāpetvā pucchi "tumhehi thero māritoti. "āma Devāti.
  "kena Tumhe uyyojitāti. "naggasamaṇakehi Devāti. Rājā pañcasate
  naggasamaṇake gāhāpetvā pañcasatehi corehi saddhiṁ rājaṅgaṇe
  nābhippamāṇesu āvāṭesu nikkhanāpetvā palālehi paṭicchādāpetvā
  aggiṁ dāpesi, atha nesaṁ jhāmabhāvaṁ ñatvā ayanaṅgalehi kasāpetvā
  sabbe khaṇḍākhaṇḍaṁ kārāpesi, catūsu coresu sūlāropanaṁ kārāpesi 1-.
      Bhikkhū dhammasabhāyaṁ kathaṁ samuṭṭhāpesuṁ "aho mahāmoggallānatthero
  attano ananurūpaṁ maraṇaṁ pattoti. Satthā āgantvā "kāya nuttha
  bhikkhave etarahi kathāya sannisinnāti pucchitvā, "imāya nāmāti
  vutte, "bhikkhave moggallānena imasseva attabhāvassa ananurūpaṁ
  maraṇaṁ pattaṁ, pubbe pana tena katassa kammassa anurūpameva maraṇaṁ
  pattanti vatvā "kimpanassa bhante pubbakammanti puṭṭho vitthāretvā
  kathesi:
      "atīte kira bārāṇasīvāsī eko kulaputto sayameva
  koṭṭanapacanādīni karonto mātāpitaro paṭijaggi. Athassa mātāpitaro
  naṁ "tāta tvaṁ ekakova gehe ca araññe ca kammaṁ karonto
  kilamasi, ekaṁ te kumārikaṁ ānessāmāti vatvā "ammatāta 2-
  na mayhaṁ evarūpāya attho, ahaṁ yāva tumhe jīvatha, tāva vo

  *  *  *  *  *  *
  Footnote: 1. Sī. Yu. catūsu .pe. kārāpesīti natthi. 2. ammatātā iti yuttataraṁ. ña. va.
-------------------------------------------------
[page 062]
  Sahatthāva upaṭṭhahissāmīti tena paṭikkhittā punappunaṁ yācitvā
  kumārikaṁ ānayiṁsu. Sā katipāheneva te upaṭṭhahitvā pacchā tesaṁ
  dassanampi anicchantī "na sakkā tava mātāpitūhi saddhiṁ ekaṭṭhāne
  vasitunti ujjhāyitvā, tasmiṁ attano kathaṁ aggaṇhante, tassa
  bahigatakāle makacivākakhaṇḍāni ca yāgupheṇañca gahetvā tattha tattha
  ākiritvā tenāgantvā "kimidanti puṭṭhā "imesaṁ andhamahallakānaṁ
  etaṁ kammaṁ, sabbaṁ gehaṁ kiliṭṭhaṁ karontā vicaranti, na sakkā etehi
  saddhiṁ ekaṭṭhāne vasitunti āha. Evaṁ tāya 1- punappunaṁ kathayamānāya
  evarūpopi pūritapāramī satto mātāpitūhi saddhiṁ bhijji. So "hotu,
  jānissāmi tesaṁ kattabbanti te bhojetvā "ammatāta 2- asukaṭṭhāne
  nāma tumhākaṁ ñātakā āgamanaṁ paccāsiṁsanti, mayaṁ tattha gamissāmāti
  te yānakaṁ āropetvā ādāya gacchanto aṭavīmajjhaṁ pattakāle
  "tāta rasmiyo gaṇhātha, goṇā patodasaññāya gamissanti, imasmiṁ
  ṭhāne corā vasanti, ahaṁ otarāmīti pitu hatthe rasmiyo datvā
  otaritvā gacchanto saddaṁ parivattetvā corānaṁ uṭṭhitasaddamakāsi,
  mātāpitaro taṁ saddaṁ sutvā "corā uṭṭhitāti saññāya "tāta
  mayaṁ mahallakā, tvaṁ attānameva rakkhāhīti āhaṁsu. So mātāpitaro
  tathā viravantepi corasaddaṁ karonto koṭṭetvā māretvā aṭaviyaṁ
  khipitvā paccāgami.
      Satthā imaṁ tassa pubbakammaṁ kathetvā "bhikkhave moggallāno

  *  *  *  *  *  *
  Footnote: 1. tassāti yuttataraṁ. 2. ammatātā iti yuttataraṁ ña. va.
-------------------------------------------------
[page 063]
  Ettakaṁ kammaṁ katvā anekāni vassasatasahassāni niraye pacitvā
  vipākāvasesena attabhāvasate evameva koṭṭetvā sañcuṇṇito
  maraṇaṁ patto, evaṁ moggallānena attano kammānurūpameva maraṇaṁ
  laddhaṁ, pañcahi corasatehi saddhiṁ pañca titthiyasatāni mama puttassa
  appaduṭṭhassa padussitvā anurūpameva maraṇaṁ labhiṁsu; appaduṭṭhassa
  hi padussanto dasahi kāraṇehi anayabyasanaṁ pāpuṇātiyevāti vatvā
  anusandhiṁ ghaṭetvā dhammaṁ desento imā gāthā abhāsi
         "yo daṇḍena adaṇḍesu appaduṭṭhesu dussati,
          dasannamaññataraṁ ṭhānaṁ khippameva nigacchati:
          vedanaṁ pharusaṁ jāniṁ sarīrassa va bhedanaṁ
          garukaṁ vāpi ābādhaṁ cittakkhepaṁ va pāpuṇe,
          rājato vā upasaggaṁ abbhakkhānaṁ va dāruṇaṁ
          parikkhayaṁ va ñātīnaṁ bhogānaṁ va pabhaṅguṇaṁ,
          athavāssa agārāni aggi ḍahati pāvako
          kāyassa bhedā duppañño nirayaṁ so upapajjatīti:
      tattha adaṇḍesūti: kāyadaṇḍādivirahitesu khīṇāsavesu. Appaduṭṭhesūti:
  paresu vā attani vā niraparādhesu. Dasannamaññataraṁ ṭhānanti: dasasu
  dukkhakāraṇesu aññataraṁ kāraṇaṁ. Vedananti: sīsarogādibhedaṁ
  pharusaṁ vedanaṁ. Jāninati: kicchādhigatassa dhanassa jāniṁ.
  Bhedananti: hatthacchedādikaṁ sararabhedanaṁ. Garukanti:
  pakkhahataekacakkhupīṭhasappikuṇibhāvakuṭṭharogādibhedaṁ garukābādhaṁ vā.
-------------------------------------------------
[page 064]
  Cittakkhepanti: ummādaṁ. Upasagganti: yasavilopasenāpatiṭṭhānādi-
  acchindanādikaṁ rājato upasaggaṁ vā. Abbhakkhānanti: adiṭṭhāssuta-
  acintitapubbaṁ "idaṁ sandhicchedādikammaṁ idaṁ vā rājaparādhakammaṁ tayā
  katanti evarūpaṁ dāruṇaṁ abbhakkhānaṁ vā. Parikkhayaṁ va ñātīnanti:
  attano avassayo bhavituṁ samatthānaṁ ñātīnaṁ parikkhayaṁ vā. Pabhaṅguṇanti:
  pabhaṅgubhāvaṁ pūtibhāvaṁ vā. Yañhissa gehe dhaññaṁ, taṁ pūtibhāvaṁ
  āpajjati, suvaṇṇaṁ aṅgārabhāvaṁ, muttā kappāsaṭṭhibhāvaṁ, kahāpaṇā
  kapālakhaṇḍādibhāvaṁ, dvipadacatuppadā kāṇādibhāvanti attho. Aggi
  ḍahatīti: ekasaṁvacchare dvittikkhattuṁ aññasmiṁ ḍāhake avijjamānepi
  asaniaggi vā patitvā ḍahati, attano dhammatāya uṭṭhito pāvako vā
  ḍahatiyeva. Nirayanti: diṭṭheva dhamme imesaṁ dasannaṁ ṭhānānaṁ aññataraṁ
  patvāpi ekaṁsena samparāye pattabbaṁ dassetuṁ "nirayaṁ so
  upapajjatīti vuttaṁ.
           Desanāvasāne bahū sotāpattiphalādīni pāpuṇiṁsūti.
                   Mahāmoggallānattheravatthu.
                   -------------------
-------------------------------------------------
[page 065]
                 8. Bahubhaṇḍikabhikkhuvatthu. (114)
        "na Naggacariyāti imaṁ dhammadesanaṁ satthā jetavane viharanto
  bahubhaṇḍikaṁ bhikkhuṁ ārabbha kathesi.
        Sāvatthīvāsī kireko kuṭumbiko, bhariyāya kālakatāya, pabbaji.
  So pabbajanto attano pariveṇañca aggisālañca bhaṇḍagabbhañca
  kāretvā sabbaṁpi bhaṇḍagabbhaṁ sappitelādīhi pūretvā pabbaji.
  Pabbajitvā ca pana attano dāse pakkosāpetvā yathārucitaṁ
  āhāraṁ pacāpetvā bhuñji. Bahubhaṇḍo ca bahuparikkhāro ca ahosi;
  rattiṁ aññaṁ nivāsanapārupanaṁ hoti, divā aññaṁ; vihārapaccante
  vasati. Tassekadivasaṁ cīvarapaccattharaṇāni sukkhāpentassa senāsanacārikaṁ
  āhiṇḍantā bhikkhū passitvā "kassimāni āvusoti pucchitvā,
  "mayhanti vutte "āvuso bhagavatā tīṇi cīvarāni anuññātāni,
  tvaṁ ca evaṁ appicchassa buddhassa sāsane pabbajitvā evaṁ
  bahuparikkhāro jātoti taṁ satthu santikaṁ netvā "bhante ayaṁ bhikkhu
  atibahubhaṇḍoti ārocesuṁ. Satthā "saccaṁ kira [tvaṁ] bhikkhūti
  pucchitvā, "saccaṁ bhanteti vutte, "kasmā pana tvaṁ bhikkhu, mayā
  appicchatāya dhamme desite, evaṁ bahubhaṇḍo jātoti āha. So
  tāvattakeneva kupito "iminādāni nīhārena carissāmīti pārupanaṁ
  chaḍḍetvā parisamajjhe ekacīvaro aṭṭhāsi. Atha naṁ satthā
  upatthambhayamāno "nanu tvaṁ bhikkhu pubbe hirottappaṁ gavesako
  dakarakkhasakālepi hirottappaṁ gavesamāno dvādasa vassāni vihāsi;
-------------------------------------------------
[page 066]
  Kasmā idāni evaṁ garuke buddhasāsane pabbajitvā catupparisamajjhe
  pārupanaṁ chaḍḍetvā hirottappaṁ pahāya ṭhitoti. So satthu vacanaṁ
  sutvā hirottappaṁ paccupaṭṭhāpetvā taṁ cīvaraṁ pārupitvā satthāraṁ
  vanditvā ekamantaṁ nisīdi. Bhikkhū tassa atthassa āvibhāvanatthaṁ
  bhagavantaṁ yāciṁsu. Atha bhagavā atītaṁ āharitvā kathesi:
      "atīte kira bārāṇasīrañño aggamahesiyā kucchimhi bodhisatto
  paṭisandhiṁ gaṇhi. Tassa nāmagahaṇadivase 1- mahissāsakumārotissa 2- nāmaṁ
  kariṁsu. Tassa kaniṭṭhabhātā candakumāro nāma ahosi. Tesaṁ mātari
  kālakatāya rājā aññaṁ aggamahesiṭṭhāne ṭhapesi. Sāpi puttaṁ
  vijāyi. "suriyakumārotissa Nāmaṁ kariṁsu. Taṁ disvā rājā tuṭṭho
  "puttassa te varaṁ dammīti āha. Sāpi kho devī "icchitakāle
  gaṇhissāmīti vatvā puttassa vayappattakāle rājānaṁ āha "deva
  mayhaṁ puttassa jātakāle varo dinno, puttassa me rajjaṁ dehīti.
  Rājā "mama dve puttā aggikkhandhā viya jalantā vicaranti,
  na sakkā tassa rajjaṁ dātunti paṭikkhipitvāpi taṁ punappunaṁ
  yācamānameva disvā "ayaṁ me puttānaṁ anatthampi kareyyāti putte
  pakkosāpetvā "tātā ahaṁ suriyakumārassa jātakāle varaṁ adāsiṁ,
  idāni tassa mātā rajjaṁ yācati, ahantassa na dātukāmo, tassa
  mātā tumhākaṁ anatthampi kareyya; gacchatha tumhe araññe vasitvā
  mamaccayenāgantvā rajjaṁ gaṇheyyāthāti uyyojesi. Te pitaraṁ

  *  *  *  *  *  *
  Footnote: 1. Sī. Yu. nāmakaraṇadivase. 2. Sī. Yu. mahiṁsakakumāro.
-------------------------------------------------
[page 067]
  Vanditvā pāsādā otarante rājaṅgaṇe kīḷamāno suriyakumāro
  disvā taṁ kāraṇaṁ ñatvā tehi saddhiṁyeva nikkhami. Tesaṁ himavantaṁ
  paviṭṭhakāle bodhisatto maggā okkamma aññatarasmiṁ rukkhamūle
  nisīditvā suriyakumāraṁ āha "tāta etaṁ saraṁ gantvā nahātvā ca
  pivitvā ca amhākaṁpi paduminipattehi udakaṁ āharāti. So pana
  saro vessavaṇassa santikā ekena dakarakkhasena 1- laddho hoti.
  Vessavaṇo ca taṁ āha "ṭhapetvā devadhammajānanakeyeva aññe
  imaṁ saraṁ otaranti, te khādituṁ labhasīti. Tato paṭṭhāya so taṁ
  saraṁ otiṇṇotiṇṇe devadhamme pucchitvā ajānante khādati.
  Suriyakumāropi taṁ saraṁ avīmaṁsitvāva otari, tena ca "devadhamme
  jānāsīti pucchito "devadhammā nāma candimasuriyāti āha. Atha naṁ
  "tvaṁ devadhamme na jānāsīti udakaṁ pavesetvā attano bhavane
  ṭhapesi. Bodhisattopi taṁ cirāyantaṁ disvā candakumāraṁ pesesi.
  Sopi tena "devadhamme jānāsīti pucchito "devadhammā nāma catasso
  disāti āha. Dakarakkhaso tampi udakaṁ pavesetvā tatheva ṭhapesi.
  Bodhisatto, tasmiṁpi cirāyante, "antarāyena bhavitabbanti sayaṁ gantvā
  dvinnaṁpi otaraṇapadaṁ disvā "ayaṁ saro rakkhasapariggahitoti ñatvā
  khaggaṁ sannayhitvā dhanuṁ gahetvā aṭṭhāsi. Rakkhaso taṁ anotarantaṁ
  disvā vanakammikapurisavesenāgantvā āha "bho purisa tvaṁ
  maggakilanto kasmā imaṁ saraṁ otaritvā nahātvā ca pivitvā ca

  *  *  *  *  *  *
  Footnote: 1. Yu. udakarakkhasena.
-------------------------------------------------
[page 068]
  Bhisamuḷāle khāditvā pupphāni pilandhitvā na gacchasīti. Bodhisatto
  taṁ disvāva "eso yakkhoti ñatvā "tayā me bhātaro gahitāti
  āha. "āma Mayā gahitāti. "kiṁkāraṇāti. "ahaṁ Imaṁ saraṁ
  otiṇṇe labhāmīti, "kiṁ pana sabbeva labhasīti. "devadhamme Jānanake
  ṭhapetvā avasese labhāmīti. "atthi Pana te devadhammehi atthoti.
  "āma Atthīti. "ahaṁ Kathessāmīti. "tenahi Kathehīti. "na Sakkā
  kiliṭṭhagattena kathetunti. Yakkho bodhisattaṁ nahāpetvā pānīyaṁ
  pāyetvā alaṅkaritvā alaṅkatamaṇḍapamajjhe pallaṅkaṁ āropetvā
  sayamassa pādamūle nisīdi. Atha naṁ bodhisatto "sakkaccaṁ suṇāhīti
  vatvā imaṁ gāthamāha
         "hiriottappasampannā sukkadhammasamāhitā
          santo sappurisā loke `devadhammāti vuccareti. 1-
      Yakkho imaṁ dhammadesanaṁ sutvā pasanno bodhisattaṁ āha
  "paṇḍita ahante pasanno ekaṁ bhātaraṁ dammi, kataraṁ ānemīti.
  "kaniṭṭhaṁ Ānehīti. "paṇḍita Tvaṁ kevalaṁ devadhamme jānāsiyeva,
  na pana tesu vattasīti. "kiṁkāraṇāti. "yasmā Jeṭṭhaṁ ṭhapetvā kaniṭṭhaṁ
  āharāpetvā 2- jeṭṭhāpacāyikakammaṁ na karosīti. "devadhamme
  Ahaṁ yakkha jānāmi, tesu ca vattāmi; mayaṁ hi etaṁ nissāya imaṁ
  araññaṁ paviṭṭhā, etassa hi atthāya amhākaṁ pitaraṁ etassa
  mātā rajjaṁ yāci, amhākampana pitā taṁ varaṁ adatvā amhākaṁ

  *  *  *  *  *  *
  Footnote: 1. khu. jā. eka. 27/3 2. Sī. Yu. ānāpento.
-------------------------------------------------
[page 069]
  Anurakkhaṇatthāya araññavāsaṁ anujāni, so kumāro anivattitvā
  amhehi saddhiṁ āgato; `taṁ araññe eko yakkho khādatīti 1-
  vuttepi, na koci saddahissati; tenāhaṁ garahabhayabhīto tameva
  āharāpemīti. Yakkho bodhisattassa pasīditvā "sādhu paṇḍita tvameva
  devadhamme jānāsi, devadhammesu 2- ca vattasīti dvepi bhātaro ānetvā
  adāsi. Atha naṁ bodhisattassa yakkhabhāve ādīnavaṁ kathetvā pañcasu
  sīlesu patiṭṭhāpesi. So tena susaṁvihitārakkho tasmiṁ araññe
  vasitvā, pitari kālakate, yakkhaṁ ādāya bārāṇasiṁ gantvā rajjaṁ
  gahetvā candakumārassa uparajjaṁ datvā suriyakumārassa senāpatiṭṭhānaṁ
  datvā yakkhassa ramaṇīye ṭhāne āyatanaṁ kāretvā, yathā so
  lābhaggappatto hoti; tathā akāsi.
      Satthā imaṁ dhammadesanaṁ āharitvā jātakaṁ samodhānesi "tadā
  so dakarakkhaso bahubhaṇḍikabhikkhu ahosi, suriyakumāro ānando,
  candakumāro sārīputto, mahissāsakumāro ahamevāti. Evaṁ satthā
  jātakaṁ kathetvā "evaṁ tvaṁ bhikkhu pubbe devadhamme gavesamāno
  hirottappasampanno vicaritvā idāni catupparisamajjhe iminā
  nīhārena ṭhatvā mama purato `appicchomhīti vadanto ayuttaṁ akāsi;
  na hi sāṭakapaṭikkhepādimattena samaṇo nāma hotīti vatvā anusandhiṁ
  ghaṭetvā dhammaṁ desento imaṁ gāthamāha

  *  *  *  *  *  *
  Footnote: 1. Sī. Yu. khādīti. 2. tesūti yuttataraṁ.
-------------------------------------------------
[page 070]
              "na Naggacariyā, na jaṭā, na paṅkā,
               nānāsakā taṇḍilasāyikā vā
               rajojallaṁ ukkuṭikappadhānaṁ
               sodhenti maccaṁ avitiṇṇakaṅkhanti.
      Tattha nānāsakāti: na anāsakā, bhattapaṭikkhepoti attho.
  Taṇḍilasāyikāti: bhūmisayanaṁ. Rajojallanti: kaddamalepanākārena 1-
  sarīre sannicitarajo. Ukkuṭikappadhānanti: ukkuṭikabhāvena āraddhaviriyaṁ.
  Idaṁ vuttaṁ hoti "yo hi macco `evaṁ ahaṁ lokanissaraṇasaṅkhātaṁ
  suddhiṁ pāpuṇissāmīti imesu naggacariyādīsu yaṅkiñci samādāya
  vatteyya, so kevalaṁ micchādassanañceva vaḍḍheyya kilamathassa ca
  bhāgī assa; na hi etāni susamādinnāni aṭṭhavatthukāya kaṅkhāya
  avitiṇṇabhāvena avitiṇṇakaṅkhaṁ maccaṁ sodhentīti.
           Desanāvasāne bahū sotāpattiphalādīni pāpuṇiṁsūti.
                      Bahubhaṇḍikabhikkhuvatthu.
                      -------------

  *  *  *  *  *  *
  Footnote: 1. Sī. Yu...ḷimpanā.
-------------------------------------------------
[page 071]
                 9. Santatimahāmattavatthu. (115)
        "alaṅkato Cepi samañcareyyāti imaṁ dhammadesanaṁ satthā
  jetavane viharanto santatimahāmattaṁ ārabbha kathesi.
      So hi ekasmiṁ kāle rañño pasenadikosalassa paccantaṁ
  kupitaṁ vūpasametvā āgato. Athassa rājā tuṭṭho satta divasāni
  rajjaṁ datvā ekaṁ naccagītakusalaṁ itthiṁ adāsi. So satta divasāni
  surāmadamatto hutvā sattame divase sabbālaṅkārapaṭimaṇḍito
  hatthikkhandhavaragato nahānatitthaṁ gacchanto satthāraṁ piṇḍāya pavisantaṁ
  dvārantare disvā hatthikkhandhavaragatova sīsaṁ cāletvā vandi. 1- Satthā
  sitaṁ katvā, "ko nu kho bhante sitapātukaraṇahetūti ānandattherena
  puṭṭho sitakāraṇaṁ ācikkhanto 2- āha "passa ānanda santatimahāmattaṁ,
  ajjeva sabbābharaṇapaṭimaṇḍitova mama santikaṁ āgantvā catuppadika-
  gāthāvasāne arahattaṁ patvā sattatālamatte ākāse nisīditvā
  parinibbāyissatīti. Mahājano therena saddhiṁ kathentassa satthu vacanaṁ
  assosi. Tattha micchādiṭṭhikā cintayiṁsu "passatha samaṇassa gotamassa
  kiriyaṁ, mukhamattameva bhāsati, ajja kiresa evaṁ surāmadamatto
  yathāalaṅkatova tassa santike dhammaṁ sutvā parinibbāyissati; ajja naṁ
  musāvādena niggaṇhissāmāti. Sammādiṭṭhikā cintayiṁsu "aho buddhānaṁ
  mahānubhāvo, ajja buddhalīḷhañceva santatimahāmattalīḷhañca daṭṭhuṁ

  *  *  *  *  *  *
  Footnote: 1. Yu. vanditvā pakkāmi. 2. Sī. Yu. āvikaronto.
-------------------------------------------------
[page 072]
  Labhissāmāti. Santatimahāmattopi nahānatitthe divasabhāgaṁ udakakīḷaṁ
  kīḷitvā uyyānaṁ gantvā āpānabhūmiyaṁ nisīdi. Sāpi itthī raṅgamajjhe
  otaritvā naccagītaṁ dassetuṁ ārabhi, tassā sarīralīḷhāya dassanatthaṁ
  sattāhaṁ appāhāratāya taṁdivasaṁ naccagītaṁ dassayamānāya antokucchiyaṁ
  satthakavātā samuṭṭhāya hadayamaṁsaṁ kantitvā 1- agamaṁsu. Sā taṁkhaṇaññeva
  mukhena ceva akkhīhi ca vivaṭehi kālamakāsi. Santatimahāmatto
  "upadhāretha nanti vatvā, "niruddhā sāmīti vuttamatteyeva balavasokena
  abhibhūto. Taṁkhaṇaññevassa sattāhaṁ pītasurā tattakapāle 2- udakabindu
  viya parikkhayaṁ agamāsi. So "na me imaṁ sokaṁ añño nibbāpetuṁ
  sakkhissati aññatra tathāgatenāti balakāyaparivuto sāyaṇhasamaye
  satthu santikaṁ gantvā vanditvā evamāha "bhante evarūpo me
  soko uppanno, `taṁ me tumhe nibbāpetuṁ sakkhissathāti āgatomhi,
  paṭisaraṇaṁ me hothāti. Athanaṁ satthā "sokaṁ nibbāpetuṁ samatthasseva
  santikaṁ āgatosi, imissā hi itthiyā imināva kāraṇena matakāle
  tava rodantassa paggharitāssūni catunnaṁ mahāsamuddānaṁ udakato
  atirekatarānīti vatvā imaṁ gāthamāha
         "yaṁ pubbe, taṁ visosehi, pacchā te māhu kiñcanaṁ,
          majjhe ce no gahessasi, upasanto carissasīti.
      Gāthāpariyosāne santatimahāmatto arahattaṁ patvā attano
  āyusaṅkhāraṁ olokento tassa appavattanabhāvaṁ ñatvā satthāraṁ

  *  *  *  *  *  *
  Footnote: 1. Ma. gahetvā. 2. Sī. tattakāle.
-------------------------------------------------
[page 073]
  Āha "bhante parinibbānaṁ me anujānāthāti. Satthā tena katakammaṁ
  jānantopi "musāvādena niggaṇhanatthaṁ sannipatitā micchādiṭṭhikā
  okāsaṁ na labhissanti, `buddhalīḷhañceva santatimahāmattalīḷhañca
  passissāmāti santipatitā sammādiṭṭhikā iminā katakammaṁ sutvā
  puññesu ādaraṁ karissantīti sallakkhetvā "tenahi tayā katakammaṁ
  mayhaṁ kathehi, kathento ca bhūmiyaṁ ṭhito akathetvā sattatālamatte
  ākāse ṭhito kathehīti āha. So "sādhu bhanteti satthāraṁ vanditvā
  ekatālappamāṇaṁ uggamma orohitvā puna satthāraṁ vanditvā
  uggacchanto paṭipāṭiyā sattatālappamāṇe ākāse pallaṅkena
  nisīditvā "suṇātha me bhante pubbakammanti āha:
      "ito ekanavute kappe vipassibuddhakāle bandhumatīnagare
  ekasmiṁ kule nibbattitvā cintesiṁ `kinnu kho paresaṁ chedanaṁ vā
  pīḷanaṁ vā akaraṇakammanti upadhārento puññesu ghosanakammaṁ
  disvā tato paṭṭhāya taṁ kammaṁ karonto mahājanaṁ samādapetvā
  `puññāni karotha, uposathadivasesu uposathaṁ samādiyatha, dānaṁ detha,
  dhammaṁ suṇātha; buddharatanādīhi sadisaṁ aññaṁ nāma natthi, tiṇṇaṁ
  ratanānaṁ sakkāraṁ karothāti ugghosento vicarāmi; tassa mayhaṁ
  saddaṁ sutvā buddhapitā bandhumo mahārājā maṁ pakkosāpetvā
  `tāta kiṁ karonto vicarasīti pucchitvā, `deva tiṇṇaṁ ratanānaṁ guṇaṁ
  pakāsetvā mahājanaṁ puññakammesu samādapento vicarāmīti vutte,
  `kattha nisinno vicarasīti pucchitvā, `padasāva devāti vutte, `tāta
-------------------------------------------------
[page 074]
  Na tvaṁ evaṁ vicarituṁ arahasi, imaṁ pupphadāmaṁ pilandhitvā assapiṭṭhe
  nisinno vicarāti mayhaṁ muttādāmasadisaṁ pupphadāmaṁ datvā dantaṁ
  assaṁ adāsi: atha maṁ raññā dinnaparihārena tatheva ugghosetvā
  vicarantaṁ punapi rājā pakkosāpetvā `tāta kiṁ karonto vicarasīti
  pucchitvā, `tadeva devāti vutte, `tāta assopi te nānucchaviko,
  idha nisīditvā vicarāti catusindhavayuttaṁ rathaṁ adāsi: tatiyavārepi
  me rājā saddaṁ sutvā pakkosāpetvā `tāta kiṁ karonto vicarasīti
  pucchitvā, `tadeva devāti vutte, `tāta rathopi te nānucchavikoti
  mayhaṁ mahantaṁ bhogaṁ mahāpasādhanañca datvā ekaṁ hatthiṁ adāsi: svāhaṁ
  sabbābharaṇapaṭimaṇḍito hatthikkhandhe nisīditvā asītivassasahassāni
  dhammaghosakakammaṁ akāsiṁ; tassa me ettakaṁ kālaṁ kāyato candanagandho
  vāyati, mukhato uppalagandho vāyati; idaṁ mayā katakammanti.
      Evaṁ so attano pubbakammaṁ kathetvā ākāse nisinnova
  tejodhātuṁ samāpajjitvā parinibbāyi. Sarīre jālā 1- uṭṭhahitvā
  maṁsalohitaṁ jhāpesi. Sumanapupphāni viya dhātuyo avasisiṁsu. Satthā
  suddhavatthaṁ pasāresi. Dhātuyo tattha patiṁsu. Tā pakkhipitvā cātummahāpathe
  thūpaṁ kāresi "mahājano vanditvā puññabhāgī bhavissatīti.
      Bhikkhū dhammasabhāyaṁ kathaṁ samuṭṭhāpesuṁ "āvuso santatimahāmatto
  ekagāthāvasāne arahattaṁ patvā alaṅkatapaṭiyattova ākāse
  nisīditvā parinibbuto: kinnu kho etaṁ `samaṇoti vattuṁ vaṭṭati

  *  *  *  *  *  *
  Footnote: 1. Sī. aggijālā.
-------------------------------------------------
[page 075]
  Udāhu `brāhmaṇoti. Satthā āgantvā "kāya nuttha bhikkhave etarahi
  kathāya sannisinnāti pucchitvā, `imāya nāmāti vutte, "bhikkhave mama
  puttaṁ `samaṇotipi vattuṁ vaṭṭati, `brāhmaṇotipi vattuṁ vaṭṭatiyevāti
  vatvā anusandhiṁ ghaṭetvā dhammaṁ desento imaṁ gāthamāha
             "alaṅkato cepi samañcareyya
              santo danto niyato brahmacārī
              sabbesu bhūtesu nidhāya daṇḍaṁ,
              so brāhmaṇo so samaṇo sa bhikkhūti.
      Tattha alaṅkatoti: vatthābharaṇapaṭimaṇḍito. Tassattho
  "vatthālaṅkārādīhi alaṅkato cepi puggalo kāyādīhi samañcareyya
  rāgādivūpasamena santo indriyadamanena danto catummagganiyāmena
  niyato seṭṭhacariyāya brahmacārī kāyadaṇḍādīnaṁ oropitatāya
  sabbesu bhūtesu nidhāya daṇḍaṁ, so evarūpo bāhitapāpattā
  `brāhmaṇotipi samitapāpattā `samaṇotipi bhinnakilesattā `bhikkhūtipi
  vattabboyevāti.
           Desanāvasāne bahū sotāpattiphalādīni pāpuṇiṁsūti.
                     Santatimahāmattavatthu.
                     --------------
-------------------------------------------------
[page 076]
                 10. Pilotikattheravatthu. (116)
        "hirinisedho Purisoti imaṁ dhammadesanaṁ satthā jetavane
  viharanto pilotikattheraṁ ārabbha kathesi.
      Ekasmiṁ hi divase ānandatthero ekaṁ pilotikakhaṇḍanivatthaṁ
  kapālaṁ ādāya bhikkhāya carantaṁ dārakaṁ disvā "kinte evaṁ vicaritvā
  jīvitato pabbajjā na uttarāti vatvā, "bhante ko maṁ pabbājessatīti
  vutte, "ahaṁ pabbājessāmīti taṁ ādāya vihāraṁ gantvā sahatthā
  nahāpetvā kammaṭṭhānaṁ datvā pabbājesi. Tena pana nivatthapilotikakhaṇḍaṁ
  pasāretvā olokento parissāvanakaraṇamattampi gayhupagaṁ kañci
  padesaṁ adisvā kapālena saddhiṁ ekissā rukkhasākhāya ṭhapesi.
  So pabbajitvā laddhūpasampado buddhānaṁ uppannalābhasakkāraṁ
  paribhuñjamāno mahagghāni cīvarāni acchādetvā vicaranto thūlasarīro
  hutvā ukkaṇṭhitvā "kiṁ me janassa saddhādeyyaṁ nivāsetvā
  vicaraṇena, attano pilotikameva nivāsessāmīti taṁ ṭhānaṁ gantvā
  pilotikaṁ gahetvā "ahirika nillajja evarūpānaṁ vatthānaṁ acchādanaṭṭhānaṁ
  pahāya imaṁ pilotikakhaṇḍaṁ nivāsetvā kapālahattho bhikkhāya carituṁ
  icchasīti taṁ ārammaṇaṁ katvā attanāva attānaṁ ovadi. Ovadantasseva
  panassa cittaṁ pasīdi. So taṁ pilotikaṁ tattheva paṭisāmetvā nivattitvā
  vihārameva gato. So katipāhaccayena puna ukkaṇṭhitvā tatheva vatvā
  nivatti, punapi tathevāti. Taṁ evaṁ aparāparaṁ vicarantaṁ disavā bhikkhū "kahaṁ
  āvuso gacchasīti pucchanti. So "ācariyassa santikaṁ gacchāmāvusoti
-------------------------------------------------
[page 077]
  Vatvā eteneva nīhārena attano pilotikakhaṇḍameva ārammaṇaṁ katvā
  attānaṁ nisedhetvā katipāheneva arahattaṁ pāpuṇi. Bhikkhū āhaṁsu
  "kiṁ āvuso na idāni ācariyassa santikaṁ gacchasi, nanu ayaṁ tava
  vicaraṇamaggoti. "āvuso Ācariyena saddhiṁ saṁsagge sati gatomhi,
  idāni pana me chinno 1- saṁsaggo, tenassa santikaṁ na gacchāmīti. Bhikkhū
  tathāgatassa ārocesuṁ "bhante pilotikatthero aññaṁ byākarotīti.
  "kimāha Bhikkhaveti. "idannāma Bhanteti. Taṁ sutvā satthā "āma
  bhikkhave, mama putto, saṁsagge sati, ācariyassa santikaṁ gato, idāni
  panassa saṁsaggo chinno, attanāva attānaṁ nisedhetvā arahattaṁ
  pattoti vatvā imā gāthā abhāsi
         "hirinisedho puriso koci lokasmi vijjati,
          yo niddaṁ apabodheti asso bhadro kasāmiva;
                 asso yathā bhadro kasāniviṭṭho
                 ātāpino saṁvegino bhavātha;
                 saddhāya sīlena ca vīriyena ca
                 samādhinā dhammavinicchayena ca
                 sampannavijjācaraṇā paṭissatā
                 pahassatha dukkhamidaṁ anappakanti.
      Tattha "anto 2- uppannaṁ akusalavitakkaṁ hiriyā nisedhetīti
  hirinisedho. Koci lokasminti: evarūpo puggalo 3- dullabho kocideva

  *  *  *  *  *  *
  Footnote: 1. Sī. Yu. pacchinno. 2. Sī. Yu. attano. 3. Sī. Yu. "puggaloti natthi.
-------------------------------------------------
[page 078]
  Lokasmiṁ vijjati. Yo niddanti: yo appamatto samaṇadhammaṁ karonto
  attano uppannaṁ niddaṁ apaharanto bujjhatīti apabodheti. Kasāmivāti:
  yathā bhadro asso attani patamānaṁ kasaṁ apaharati attani patituṁ
  na deti; yo evaṁ niddaṁ apabodheti, so dullabhoti attho.
      Dutiyagāthāya ayaṁ saṅkhepattho "bhikkhave yathā bhadro asso
  pamādamāgamma kasāya niviṭṭho `ahampi nāma kasāya pahatoti
  aparabhāge ātappaṁ karoti; evaṁ tumhepi ātāpino saṁvegino bhavatha;
  evaṁbhūtā lokiyalokuttarāya duvidhāya saddhāya ca catupārisuddhisīlena ca
  kāyikacetasikaviriyena ca aṭṭhasamāpattisamādhinā ca kāraṇākāraṇa-
  jānanalakkhaṇena ca dhammavinicchayena samannāgatā hutvā tissannaṁ vā
  aṭṭhannaṁ vā vijjānaṁ pañcadasannañca caraṇānaṁ sampattiyā sampanna-
  vijjācaraṇā upaṭṭhitassatitāya paṭissatā hutvā idaṁ anappakaṁ
  vaṭṭadukkhaṁ pajahissathāti.
           Desanāvasāne bahū sotāpattiphalādīni pāpuṇiṁsūti.
                      Pilotikattheravatthu.
                      -------------
-------------------------------------------------
[page 079]
                 11. Sukhasāmaṇeravatthu. (117)
        "udakaṁ Hi nayanti nettikāti imaṁ dhammadesanaṁ satthā
  jetavane viharanto sukhasāmaṇeraṁ ārabbha kathesi.
      Atītasmiṁ hi bārāṇasīseṭṭhino gandhakumāro nāma putto
  ahosi. Rājā, tassa pitari kālakate, taṁ pakkosāpetvā samassāsetvā
  mahantena sakkārena tasseva seṭṭhiṭṭhānaṁ adāsi. So tato paṭṭhāya
  "gandhaseṭṭhīti paññāyi. Athassa bhaṇḍāgāriko dhanagabbhadvāraṁ
  vivaritvā "sāmi idante ettakaṁ pitu dhanaṁ, ettakaṁ pitāmahādīnanti
  nīharitvā dassesi. So dhanarāsiṁ oloketvā āha "kimpana te
  imaṁ dhanaṁ gahetvā na gamiṁsūti. "sāmi Dhanaṁ gahetvā gatā nāma
  natthi, attanā kataṁ kusalākusalameva hi ādāya sattā gacchantīti.
  So cintesi "te bālatāya dhanaṁ saṇṭhāpetvā pahāya gatā,
  ahampanetaṁ gahetvā gamissāmīti; evaṁ pana cintento `dānaṁ vā
  dassāmi pūjaṁ vā karissāmīti acintetvā "idaṁ sabbaṁ khāditvā
  gamissāmīti cintesi. So satasahassaṁ vissajjetvā phalikamayaṁ
  nahānakoṭṭhakaṁ kāresi, satasahassaṁ datvā phalikamayameva nahānaphalakaṁ,
  satasahassaṁ datvā nisīdanapallaṅkaṁ, satasahassaṁ datvā bhojanapātiṁ,
  satasahassameva datvā bhojanaṭṭhāne maṇḍapaṁ kāresi 1-, satasahassaṁ
  datvā bhojanapātiyā āsittakupadhānaṁ kāresi, satasahasseneva gehe
  sīhapañjaraṁ saṇṭhāpesi, attano pātarāsatthāya sahassaṁ adāsi,

  *  *  *  *  *  *
  Footnote: 1. Sī. Yu. kārāpesi.
-------------------------------------------------
[page 080]
  Sāyamāsatthāyapi sahassameva, puṇṇamīdivase pana bhojanatthāya satasahassaṁ
  dāpesi, taṁ bhattaṁ bhuñjanadivase satasahassaṁ vissajjetvā nagaraṁ
  alaṅkaritvā bheriñcārāpesi "gandhaseṭṭhissa kira bhattabhuñjanalīḷhaṁ
  oloketūti. Mahājano mañcātimañcaṁ bandhitvā sannipati. Sopi
  satasahassagghanake nahānakoṭṭhake satasahassagghanake phalake nisīditvā
  soḷasahi gandhodakaghaṭehi nahātvā taṁ sīhapañjaraṁ vivaritvā tasmiṁ
  pallaṅke nisīdi. Athassa tasmiṁ āsittakupadhāne taṁ pātiṁ ṭhapetvā
  satasahassagghanakaṁ bhojanaṁ vaḍḍhesuṁ. So nāṭakitthīparivuto evarūpāya
  sampattiyā taṁ bhojanaṁ bhuñjati. Aparena samayena eko gāmikamanusso
  attano paribbayāharaṇatthaṁ dāruādīni yānake pakkhipitvā nagaraṁ
  gantvā sahāyakassa gehe nivāsaṁ gaṇhi. Tadā pana puṇṇamīdivaso
  hoti. "gandhaseṭṭhino Bhuñjanalīḷhaṁ oloketūti nagare bheriñcārāpesuṁ.
  Atha naṁ sahāyako āha "samma 1- gandhaseṭṭhino te bhuñjanalīḷhā
  diṭṭhapubbāti. "na Diṭṭhapubbā sammāti. "tenahi Samma ehi, gacchāma;
  ayaṁ nagaraṁ 2- bherī carati, mahāsampattiṁ passissāmāti. Nagaravāsī
  janapadaṁ 3- gahetvā agamāsi. Mahājanopi mañcātimañcaṁ 4- abhiruhitvā
  passati. Gāmavāsī bhattagandhaṁ ghāyitvāva nagaravāsiṁ āha "mayhaṁ
  etāya 5- pātiyā bhattapiṇḍe pipāsā jātāti. "samma Mā etaṁ
  patthayi, na sakkā laddhunti. "samma Alabhanto na jīvissāmīti. So

  *  *  *  *  *  *
  Footnote: 1. Sī. Yu. "sammāti natthi. 2. Sī. Yu. nagare. 3. Sī. Yu. janapadavāsiṁ 4. Sī. Yu.
  mañcātimañce. 5. etissanti yuttataraṁ.
-------------------------------------------------
[page 081]
  Taṁ paṭibāhituṁ asakkonto parisapariyante ṭhatvā "namāmi te
  sāmīti tikkhattuṁ mahāsaddaṁ nicchāretvā, "ko esoti vutte,
  "ahaṁ sāmīti. "kiṁ Etanti. "ayaṁ Eko gāmavāsī tumhākaṁ pātiyaṁ
  bhattapiṇḍe pipāsaṁ uppādesi, ekaṁ bhattapiṇḍaṁ dāpethāti. "na Sakkā
  laddhunti. "kiṁ Samma sutanteti. "samma Sutamme, apica labhanto jīvissāmi,
  alabhantassa me maraṇaṁ bhavissatīti. So puna viravi "ayaṁ kira sāmi
  alabhanto marissati, jīvitamassa dethāti. "ambho Bhattapiṇḍo nāma
  satampi agghati satadvayampi agghati, yo yo yācati, tassa tassa
  dadamāno kimahaṁ bhuñjissāmīti. "sāmi Ayaṁ alabhanto marissati,
  jīvitamassa dethāti. "na Sakkā mudhā laddhuṁ, yadi pana alabhanto
  na jīvissati, tīṇi saṁvaccharāni mama gehe bhatiṁ karotu, ekamassa
  bhattapātiṁ dāpessāmīti. Gāmavāsī taṁ sutvā "evaṁ hotu sammāti
  sahāyakaṁ vatvā puttadāraṁ pahāya "bhattapātiatthāya tīṇi saṁvaccharāni
  bhatiṁ karissāmīti seṭṭhissa gehaṁ pāvisi. So bhatiṁ karonto sabbakiccāni
  sakkaccaṁ akāsi, gehe vā araññe vā divā vā rattiṁ vā [1]-
  kattabbakammāni katāneva paññāyiṁsu. "bhattabhatikoti Vutte, sakalanagare
  paññāyi. Athassa divasesu paripuṇṇesu bhattaveyyāvaṭiko "bhattabhatikassa
  sāmi divaso paripuṇṇo, dukkaraṁ tena kataṁ tīṇi saṁvaccharāni bhatiṁ
  karontena, ekampi kammaṁ na saṅkopitapubbanti āha. Athassa
  seṭṭhī attano sāyamāsapātarāsatthāya dve sahassāni tassa

  *  *  *  *  *  *
  Footnote: 1. Sī. Yu. etthantare "sabbānīti atthi.
-------------------------------------------------
[page 082]
  Pātarāsatthāya sahassanti tīṇi sahassāni dāpetvā āha "ajja
  mayhaṁ kattabbaparihāraṁ tasseva karothāti; vatvā ca pana ṭhapetvā
  ekaṁ cintāmaṇiṁ nāma piyabhariyaṁ avasesajanampi "ajja tameva
  parivārethāti vatvā sabbaṁ sampattiṁ tassa niyyādesi. So seṭṭhino
  nahānodakena tattheva 1- koṭṭhake tasmiṁ phalake nisinno nahātvā
  tasseva nivāsanasāṭake nivāsetvā tasseva pallaṅke nisīdi.
  Seṭṭhīpi nagare bheriñcārāpesi "bhattabhatiko gandhaseṭṭhissa gehe
  tīṇi saṁvaccharāni bhatiṁ katvā bhattapātiṁ labhi, tassa bhuñjanasampattiṁ
  olokentūti. Mahājano mañcātimañcaṁ abhiruhitvā passati.
  Gāmavāsissa olokitolokitaṭṭhānaṁ kampanākārappattaṁ ahosi.
  Nāṭakā taṁ parivāretvā aṭṭhaṁsu. Tassa purato bhattapātiṁ vaḍḍhetvā
  ṭhapayiṁsu. Athassa hatthadhovanavelāya gandhamādane eko paccekabuddho
  sattame divase samāpattito vuṭṭhāya "kattha nu kho ajja bhikkhācāratthāya
  gacchāmīti upadhārento bhattabhatikaṁ addasa. Atha so 2- "ayaṁ tīṇi
  saṁvaccharāni bhatiṁ katvā bhattapātiṁ labhi, atthi nu kho etassa saddhā
  natthīti upadhārento "atthīti ñatvā "saddhāpi ekacce saṅgahaṁ
  kātuṁ na sakkonti, sakkhissati nu kho me saṅgahaṁ kātunti cintetvā
  [atha naṁ] "sakkhissati ceva mama ca saṅgahakāraṇaṁ nissāya
  mahāsampattiṁ labhissatīti ñatvā cīvaraṁ pārupitvā pattamādāya
  vehāsaṁ abbhuggantvā parisantarena gantvā tassa purato ṭhitameva

  *  *  *  *  *  *
  Footnote: 1. Sī. Yu. tasseva. 2. Sī. Yu. athassa etadahosi.
-------------------------------------------------
[page 083]
  Attānaṁ dassesi. So paccekabuddhaṁ disvā cintesi "ahaṁ pubbe
  adinnabhāvena ekissā bhattapātiyā atthāya tīṇi saṁvaccharāni
  paragehe bhatiṁ akāsiṁ, idāni me idaṁ bhattaṁ ekarattindivaṁ rakkheyya,
  sace pana taṁ ayyassa dassāmi; anekāni [1]- kappakoṭisahassāni
  rakkhissati, ayyasseva naṁ dassāmīti. So tīṇi saṁvaccharāni bhatiṁ
  katvā laddhabhattapātito ekapiṇḍampi mukhe aṭṭhapetvāva taṇhaṁ
  vinodetvā sayameva pātiṁ ukkhipitvā paccekabuddhassa santikaṁ gantvā
  pātiṁ aññassa hatthe datvā pañcapatiṭṭhitena vanditvā pātiṁ
  vāmahatthena gahetvā dakkhiṇahatthena tassa patte bhattaṁ ākiri.
  Paccekabuddho bhattassa upaḍḍhasesakāle pattaṁ hatthena pidahi.
  Atha naṁ so āha "bhante ekova paṭiviṁso na sakkā dvidhā kātuṁ,
  mā maṁ idha loke saṅgaṇhātha 2-, paraloke saṅgahameva karotha, sāvasesaṁ
  akatvā niravasesameva dassāmīti. Attano hi thokampi anavasesetvā
  dinnaṁ niravasesannāma, taṁ mahapphalaṁ hoti. So tathā karonto sabbaṁ
  datvā puna vanditvā "bhante ekaṁ bhattapātiṁ nissāya tīṇi saṁvaccharāni
  me paragehe bhatiṁ karontena dukkhaṁ anubhūtaṁ, idāni me nibbattaṭṭhāne
  sukhameva hotu, tumhehi diṭṭhadhammasseva bhāgī bhaveyyanti āha.
  Paccekabuddho "evaṁ hotu, cintāmaṇi viya te sabbakāme dadamānā
  saṅkappā puṇṇacando viya paripūrentūti anumodanaṁ karonto

  *  *  *  *  *  *
  Footnote: 1. Sī. Yu. etthantare "manti atthi. 2. saṅgaṇhathāti bhavitabbaṁ.
-------------------------------------------------
[page 084]
         "icchitaṁ Patthitaṁ tuyhaṁ khippameva samijjhatu,
          sabbe pūrentu saṅkappā cando paṇṇaraso 1- yathā,
          icchitaṁ patthitaṁ tuyhaṁ khippameva samijjhatu,
          sabbe pūrentu saṅkappā maṇi jotiraso yathāti
  vatvā "ayaṁ mahājano 2- yāva gandhamādanapabbatagamanā maṁ passantova
  tiṭṭhatūti adhiṭṭhāya ākāsena gandhamādanaṁ agamāsi. Mahājanopi naṁ
  passantova aṭṭhāsi. So tattha gantvā taṁ piṇḍapātaṁ pañcasatānaṁ
  paccekabuddhānaṁ vibhajitvā adāsi. Sabbe attano pahonakaṁ gaṇhiṁsu.
  "appo Piṇḍapāto kathaṁ pahotīti na cintetabbaṁ. Cattāri hi
  acinteyyāni vuttāni, tatrāyaṁ paccekabuddhavisayoti. Mahājano
  paccekabuddhānaṁ piṇḍapātaṁ vibhajitvā dīyamānaṁ disvā sādhukārasahassāni
  pavattesi, asanipātasaddo viya ahosi. Taṁ sutvā gandhaseṭṭhī cintesi
  "bhattabhatiko mayā dinnasampattiṁ dhāretuṁ nāsakkhi maññe, tenāyaṁ
  mahājano parihāsaṁ karonto unnadatīti. So pavattijānanatthaṁ
  manusse pesesi. Te āgantvā "sampattidhāraṇako nāma
  sāmi evarūpo hotīti vatvā taṁ pavattiṁ ārocesuṁ. Seṭṭhī
  taṁ sutvā pañcavaṇṇāya pītiyā phuṭṭhasarīro hutvā "aho
  dukkaraṁ tena kataṁ, ahaṁ ettakaṁ kālaṁ evarūpāya sampattiyā ṭhito
  kiñci dātuṁ nāsakkhinti taṁ pakkosāpetvā "saccaṁ kira tayā
  idannāma katanti pucchitvā, "āma sāmīti vutte, "handa sahassaṁ

  *  *  *  *  *  *
  Footnote: 1. Yu. paṇṇareSī. 2. Sī. Yu. jano.
-------------------------------------------------
[page 085]
  Gahetvā tava dāne mayhampi pattiṁ dehīti āha. So tathā akāsi.
  Seṭṭhīpissa sabbaṁ attano santakaṁ majjhe bhinditvā adāsi.
      Catasso hi sampadā nāma "vatthusampadā paccayasampadā
  cetanāsampadā guṇātirekasampadāti. Tattha nirodhasamāpattiraho
  arahā vā anāgāmī vā dakkhiṇeyyo vatthusampadā nāma, paccayānaṁ
  dhammena samena uppatti paccayasampadā nāma, dānato pubbe dānakāle
  pacchābhāgeti tīsu kālesu cetanāya somanassasahagatañāṇasampayuttabhāvo
  cetanāsampadā nāma, dakkhiṇeyyassa pana samāpattito vuṭṭhitabhāvo
  guṇātirekasampadā nāmāti. Imassa ca "khīṇāsavo paccekabuddho
  dakkhiṇeyyo, bhatiṁ katvā laddhabhāvena paccayo dhammato
  uppanno, tīsu kālesu cetanā parisuddhā, samāpattito
  vuṭṭhatamatto paccekabuddho guṇātirekoti catassopi sampadā
  nipphannā, etāsaṁ ānubhāvena diṭṭheva dhamme mahāsampattiṁ
  pāpuṇāti; tasmā so seṭṭhino santikā sampattiṁ labhati.
      Aparabhāge ca rājāpi iminā katakammaṁ sutvā taṁ pakkosāpetvā
  sahassaṁ datvā pattiṁ gahetvā tuṭṭhamānaso mahantaṁ bhogaṁ datvā
  seṭṭhiṭṭhānaṁ adāsi. "bhattabhatikaseṭṭhītissa Nāmaṁ ahosi. So
  gandhaseṭṭhinā saddhiṁ sahāyo hutvā ekato khādanto pivanto [1]-
  yāvatāyukaṁ ṭhatvā tato cuto devaloke nibbattitvā ekaṁ buddhantaraṁ
  dibbasampattiṁ anubhavitvā imasmiṁ buddhuppāde sāvatthiyaṁ

  *  *  *  *  *  *
  Footnote: 1. Sī. Yu. etthantare sayantoti atthi.
-------------------------------------------------
[page 086]
  Sārīputtattherassa upaṭṭhākakule paṭisandhiṁ gaṇhi. Athassa mātā
  laddhagabbhaparihārā katipāhaccayena "aho vatāhaṁ pañcasatehi bhikkhūhi
  saddhiṁ sārīputtattherassa satarasabhojanaṁ datvā kāsāyavatthanivatthā
  suvaṇṇasarakaṁ ādāya āsanapariyante nisinnā tesaṁ bhikkhūnaṁ ucchiṭṭhasesakaṁ
  bhuñjeyyanti dohaḷinī hutvā tatheva katvā dohaḷaṁ paṭivinodesi.
  Sā sesamaṅgalesupi tathārūpameva dānaṁ datvā puttaṁ vijāyitvā
  nāmagahaṇadivase "puttassa me bhante sikkhāpadāni dethāti theraṁ
  āha. Thero "kimassa nāmanti pucchitvā, "bhante puttassa me
  paṭisandhigahaṇato paṭṭhāya imasmiṁ gehe kassaci dukkhannāma
  na bhūtapubbaṁ, tenevassa `sukhakumārotveva nāmaṁ bhavissatīti vutte,
  tadevassa nāmaṁ gahetvā sikkhāpadāni adāsi. Tadā evamassa 1-
  mātu "nāhaṁ mama puttassa ajjhāsayaṁ bhindissāmīti cittaṁ uppajji.
  Sā tassa kaṇṇavijjhanamaṅgalādīsupi tatheva dānaṁ adāsi. Kumāropi
  sattavassikakāle "icchāmahaṁ amma therassa santike pabbajitunti
  āha. Sā "sādhu tāta, nāhaṁ tava ajjhāsayaṁ bhindissāmīti theraṁ
  nimantetvā bhojetvā "bhante putto me pabbajituṁ icchati, imāhaṁ
  sāyaṇhasamaye vihāraṁ ānessāmīti theraṁ uyyojetvā ñātake
  sannipātetvā "puttassa me gihikāle kattabbakiccaṁ ajjeva
  karissāmāti vatvā puttaṁ alaṅkaritvā mahantena sirisobhaggena
  vihāraṁ netvā therassa niyyādesi. Theropi taṁ "tāta pabbajjā

  *  *  *  *  *  *
  Footnote: 1. cassāti padena bhavītabbaṁ.
-------------------------------------------------
[page 087]
  Nāma dukkarā, sakkhissasi abhiramitunti vatvā, "karissāmi vo bhante
  ovādanti vutte, kammaṭṭhānaṁ datvā pabbājesi. Mātāpitaropissa
  pabbajjāsakkāraṁ karontā antovihāreyeva sattāhaṁ buddhappamukhassa
  bhikkhusaṅghassa satarasabhojanaṁ datvā sāyaṁ attano gehaṁ agamaṁsu.
  Aṭṭhame divase sārīputtatthero, bhikkhusaṅghe gāmaṁ piṇḍāya paviṭṭhe,
  vihāre kattabbakiccaṁ katvā sāmaṇeraṁ pattacīvaraṁ gāhāpetvā
  gāmaṁ piṇḍāya pāvisi. Sāmaṇero antarāmagge mātikādīni disvā
  paṇḍitasāmaṇero viya theraṁ pucchi. Theropi tassa tatheva byākāsi.
  Sāmaṇero tāni tāni kāraṇāni sutvā "sace tumhe attano pattacīvaraṁ
  gaṇheyyātha, ahaṁ nivatteyyanti vatvā, therena tassa ajjhāsayaṁ
  abhinditvā "āhara me pattacīvaranti pattacīvare gahite, theraṁ
  vanditvā nivattamāno "bhante mayhaṁ āhāraṁ āharamānā satarasabhojanaṁ
  āhareyyāthāti āha. "kuto Taṁ labhissāmīti. "attano Puññena
  alabhantā mama puññena labhissatha bhanteti. Athassa thero kuñcikaṁ
  datvā gāmaṁ piṇḍāya pāvisi. So vihāraṁ gantvā therassa gabbhaṁ
  vivaritvā pavisitvā dvāraṁ pidhāya attano kāye ñāṇaṁ otāretvā
  nisīdi. Tassa guṇatejena sakkassa āsanaṁ uṇhākāraṁ dassesi. Sakko
  "kinnu kho etanti olokento sāmaṇeraṁ disvā "sukhasāmaṇero
  upajjhāyassa pattacīvaraṁ datvā `samaṇadhammaṁ karissāmīti nivatto, mayā
  tattha gantuṁ vaṭṭatīti cintetvā cattāro mahārāje pakkosāpetvā
  "gacchatha tātā, vihārassa upavane dussadde sakuṇe palāpethāti
-------------------------------------------------
[page 088]
  Uyyojesi. Te tathā katvā samantā ārakkhaṁ gaṇhiṁsu. Candimasuriye
  "attano vimānāni gaṇhitvā tiṭṭhathāti āṇāpesi. Tepi tathā
  kariṁsu. Sayampi āviñjanaṭṭhāne ārakkhaṁ gaṇhi. Vihāro 1- sannisinno
  nīravo ahosi. Sāmaṇero ekaggena cittena vipassanaṁ vaḍḍhetvā
  tīṇi maggaphalāni pāpuṇi. Thero sāmaṇerena "satarasabhojanaṁ
  āhareyyāthāti vutto "kassa nu kho ghare sakkā laddhunti
  olokento ekaṁ ajjhāsayasampannaṁ upaṭṭhākakulaṁ disvā tattha
  gantvā "bhante sādhu vo kataṁ ajja idhāgacchantehīti tehi
  tuṭṭhamānasehi pattaṁ gahetvā nisīdāpetvā yāgukhajjakaṁ datvā
  yāva bhattakālā dhammakathaṁ yācito tesaṁ sārāṇīyaṁ dhammakathaṁ
  kathetvā kālaṁ sallakkhetvā desanaṁ niṭṭhāpesi. Athassa satarasabhojanaṁ
  datvā taṁ ādāya gantukāmaṁ theraṁ disvā "bhuñjatha bhante, aparampi
  dassāmāti theraṁ bhojetvā puna pattapūraṁ adaṁsu. Thero taṁ ādāya
  "sāmaṇero me chātoti turitaturito vihāraṁ pāyāsi. Taṁdivasaṁ
  satthā pātova nikkhamitvā gandhakuṭiyaṁ nisinno āvajjesi "ajja
  sukhasāmaṇero upajjhāyassa pattacīvaraṁ datvā `samaṇadhammaṁ karissāmīti
  nivatto, nipphannaṁ nu kho tassa kiccanti, so tiṇṇaṁyeva maggaphalānaṁ
  pattabhāvaṁ disvā uttariṁpi upadhārento "sakkhissatāyaṁ ajja arahattaṁ
  pāpuṇituṁ, sārīputto pana `sāmaṇero me chātoti vegena bhattaṁ
  ādāya nikkhamati, sace imasmiṁ arahattaṁ appatte bhattaṁ āharissati,

  *  *  *  *  *  *
  Footnote: 1. Sī. Yu. vihāre.
-------------------------------------------------
[page 089]
  Imassa antarāyo bhavissati; mayā gantvā dvārakoṭṭhake ārakkhaṁ
  gaṇhituṁ vaṭṭatīti cintetvā gandhakuṭito nikkhamma dvārakoṭṭhake
  ṭhatvā ārakkhaṁ gaṇhi. Theropi bhattaṁ āhari. Atha naṁ heṭṭhā
  vuttanayeneva cattāro pañhe pucchi. Pañhavisajjanāvasāne sāmaṇero
  arahattaṁ pāpuṇi. Satthā theraṁ āmantetvā "gaccha sārīputta,
  sāmaṇerassa te bhattaṁ dehīti āha. Thero gantvā dvāraṁ ākoṭesi.
  Sāmaṇero nikkhamitvā upajjhāyassa vattaṁ katvā, "bhattakiccaṁ
  karohīti vutte, therassa bhattena anatthikabhāvaṁ ñatvā sattavassiko
  kumāro taṁkhaṇaññeva arahattaṁ patto nīcāsanaṭṭhānaṁ 1- paccavekkhanto
  bhattakiccaṁ katvā pattaṁ dhovi. Tasmiṁ kāle cattāro mahārājāno
  ārakkhaṁ vissajjesuṁ. Candimasuriyāpi vimānāni muñciṁsu. Sakkopi
  āviñjanaṭṭhāne ārakkhaṁ vissajjesi. Suriyo nabhamajjhaṁ atikkantoyeva
  paññāyi.
      Bhikkhū "sāyaṇho paññāyati, sāmaṇerena idāneva bhattakiccaṁ
  kataṁ; kiṁ nu kho ajja pubbaṇho balavā jāto, sāyaṇho mandoti
  vadiṁsu. Satthā āgantvā "kāya nuttha bhikkhave etarahi kathāya
  sannisinnāti pucchitvā, "bhante ajja pubbaṇho balavā jāto,
  sāyaṇho mando; sāmaṇerena idāneva bhattaṁ bhuttaṁ, atha ca
  pana suriyo nabhamajjhaṁ atikkanto paññāyatīti vutte, "bhikkhave
  evameva hoti puññavantānaṁ samaṇadhammaṁ karaṇakāle, ajja hi

  *  *  *  *  *  *
  Footnote: 1. nibbānaṭṭhānantipi dissati.
-------------------------------------------------
[page 090]
  Cattāro mahārājāno samantā ārakkhaṁ gaṇhiṁsu, candimasuriyā
  vimānāni gahetvā aṭṭhaṁsu, sakko āviñjanake ārakkhaṁ gaṇhi,
  ahampi dvārakoṭṭhake ārakkhaṁ gaṇhiṁ; ajja sukhasāmaṇero
  mātikāya udakaṁ harante usukāre usuṁ ujuṁ karonte tacchake
  cakkādīni karonte disvā attānaṁ dametvā arahattaṁ pattoti
  vatvā imaṁ gāthamāha
                  "udakaṁ hi nayanti nettikā,
                   usukārā namayanti tejanaṁ,
                   dāruṁ namayanti tacchakā,
                   attānaṁ damayanti subbatāti.
      Tattha "subbatāti: suvadā sukhena ovaditabbā anusāsitabbāti
  attho. Sesaṁ heṭṭhā vuttanayameva.
           Desanāvasāne bahū sotāpattiphalādīni pāpuṇiṁsūti.
                      Sukhasāmaṇeravatthu.
                   Daṇḍavaggavaṇṇanā niṭṭhitā.
                       Dasamo vaggo.
                        ---------
-------------------------------------------------
[page 091]
                     11. Jarāvaggavaṇṇanā
                    ----------------
                1. Visākhāyasahāyikāvatthu. (118)
        "ko Nu hāso kimānandoti imaṁ dhammadesanaṁ satthā jetavane
  viharanto visākhāya sahāyikā ārabbha kathesi.
      Sāvatthiyaṁ kira pañcasatā kulaputtā "evaṁ imā appamādavihāriniyo
  bhavissantīti attano attano bhariyāyo visākhaṁ mahāupāsikaṁ paṭicchāpesuṁ.
  Tā uyyānaṁ vā vihāraṁ vā gacchantiyo tāya saddhiṁyeva gacchanti. Tā
  ekasmiṁ kāle "sattāhaṁ surāchaṇo bhavissatīti chaṇe saṅghuṭṭhe,
  attano attano sāmikānaṁ suraṁ paṭiyādesuṁ. Te sattāhaṁ surāchaṇaṁ
  kīḷitvā aṭṭhame divase kammantakiriyāya nikkhantā agamaṁsu.
  Tāpi itthiyo "mayaṁ sāmikānaṁ sammukhā suraṁ pātuṁ na labhimhā,
  avasesasurā ca atthi, imaṁ, yathā te na jānanti, tathā pivissāmāti
  visākhāya santikaṁ gantvā "icchāma ayye uyyānaṁ daṭṭhunti vatvā,
  "sādhu ammā, tenahi kattabbakiccāni katvā nikkhamathāti vutte,
  tāya saddhiṁ gantvā paṭicchannākārena suraṁ nīharāpetvā uyyāne
  pivitvā mattā vicariṁsu. Visākhā "ayuttaṁ imāhi kataṁ, idāni
  `samaṇassa gotamassa sāvikā suraṁ pivitvā vicarantīti titthiyāpi
  garahissantīti cintetvā tā itthiyo āha "ammā ayuttaṁ vo
-------------------------------------------------
[page 092]
  Kataṁ, mamapi ayaso uppādito, sāmikāpi vo kujjhissanti, idāni kiṁ
  karissathāti. "gilānālayaṁ Dassayissāma ayyeti. "tenahi Paññāyissatha
  sakena kammenāti. Tā gehaṁ gantvā gilānālayaṁ kariṁsu. Atha tāsaṁ
  sāmikā "itthannāmā ca itthannāmā ca kahanti pucchitvā "gilānāti
  sutvā "addhā etāhi avasesasurā pītā bhavissatīti sallakkhetvā
  tā pothetvā anayabyasanaṁ pāpesuṁ. Tā aparasmiṁpi chaṇavāre tatheva
  suraṁ pātukāmā visākhaṁ upasaṅkamitvā "ayye uyyānaṁ no nehīti
  vatvā "pubbepi me tumhehi ayaso uppādito, gacchatha, na vo
  ahaṁ nessāmīti tāya paṭikkhittā "idāni evaṁ na karissāmāti
  samassāsetvā puna taṁ upasaṅkamitvā āhaṁsu "ayye buddhapūjaṁ
  kātukāmamha, vihāraṁ no nehīti. "idāni Ammā yujjati, gacchatha,
  parivacchaṁ karothāti. Tā caṅkoṭakehi gandhamālādīni 1- gāhāpetvā
  surāpuṇṇe muṭṭhivārake hatthehi olambetvā mahāpaṭe pārupitvā
  visākhaṁ upasaṅkamitvā tāya saddhiṁ vihāraṁ pavisamānā ekamantaṁ
  nisīditvā muṭṭhivārakeheva suraṁ pivitvā vārake chaḍḍetvā dhammasabhāyaṁ
  satthu purato nisīdiṁsu. Visākhā "imāsaṁ bhante dhammaṁ kathethāti
  āha. Tāpi madavegena kampamānasarīrā "naccissāma gāyissāmāti
  cittaṁ uppādesuṁ. Athekā mārakāyikā devatā "idāni imāsaṁ sarīresu
  adhimuccitvā samaṇassa gotamassa purato vippakāraṁ dassessāmīti
  cintetvā tāsaṁ sarīresu adhimucci. Tāsu ekaccā satthu purato

  *  *  *  *  *  *
  Footnote: 1. Sī. Yu. gandhamālā.
-------------------------------------------------
[page 093]
  Pāṇiṁ paharitvā hasituṁ, ekaccā naccituṁ ārabhiṁsu. Satthā "kimidanti
  āvajjento taṁ kāraṇaṁ ñatvā "na idāni mārakāyikānaṁ otāraṁ
  labhituṁ dassāmi, na hi mayā ettakaṁ kālaṁ pāramiyo pūrentena
  mārakāyikānaṁ otāraṁ lābhatthāya pūritāti tā saṁvejetuṁ bhamukalomato
  raṁsiṁ 1- vissajjesi. Tāvadeva andhakāratimisā ahosi. Tā bhītā ahesuṁ
  maraṇabhayatajjitā. Tena tāsaṁ kucchiyaṁ surā jīri. Satthā nisinnapallaṅke
  antarahito sinerumuddhani ṭhatvā uṇṇālomato raṁsiṁ vissajjesi.
  Taṁkhaṇaññeva candasahassuggamanaṁ viya ahosi. Atha satthā tā
  itthiyo āmantetvā "tumhehi mama santikaṁ āgacchamānāhi pamattāhi
  āgantuṁ na vaṭṭati, tumhākaṁ hi pamādeneva mārakāyikā devatā
  otāraṁ labhitvā tumhe hasādīnaṁ akaraṇaṭṭhāne hasādīni kārāpesi,
  idāni tumhehi rāgādīnaṁ aggīnaṁ nibbāpanatthāya ussāhaṁ kātuṁ
  vaṭṭatīti vatvā imaṁ gāthamāha
         "ko nu hāso, kimānando, niccaṁ pajjalite sati;
          andhakārena onaddhā padīpaṁ na gavesathāti.
      Tattha "ānandoti: tuṭṭhi. Idaṁ vuttaṁ hoti "imasmiṁ lokasannivāse
  rāgādīhi ekādasahi aggīhi niccaṁ pajjalite sati, ko nu tumhākaṁ
  hāso vā tuṭṭhi vā? nanu esa akattabbarūpoyeva. Aṭṭhavatthukena
  hi avijjandhakārena onaddhā tumhe tassa andhakārassa
  vidhamanatthāya kiṁkāraṇā ñāṇapadīpaṁ na gavesatha, na karothāti.

  *  *  *  *  *  *
  Footnote: 1. Sī. Yu. rasmiṁ.
-------------------------------------------------
[page 094]
      Desanāvasāne pañcasatā itthiyo sotāpattiphale patiṭṭhahiṁsu.
  Satthā tāsaṁ acalasaddhāya patiṭṭhitabhāvaṁ ñatvā sinerumatthakā
  otaritvā buddhāsane nisīdi. Atha naṁ visākhā āha "bhante surā
  nāmesā pāpikā, evarūpā hi nāma imā itthiyo tumhādisassa
  buddhassa purato nisīditvā iriyāpathamattaṁpi saṇṭhāpetuṁ asakkontiyo
  uṭṭhāya pāṇiṁ paharitvā hasitagītanaccādīni kātuṁ ārabhiṁsūti. Satthā
  "āma visākhe pāpikāeva esā surā nāma, etañhi nissāya
  anekasatā 1- anayabyasanaṁ pattāti vatvā, "kadā panesā bhante
  uppannāti vutte, tassā uppattiṁ vitthārena kathetuṁ atītaṁ āharitvā
  kumbhajātakaṁ 2- kathesīti.
                    Visākhāyasahāyikāvatthu.
                    -----------------
                    2. Sirimāvatthu. (119)
        "passa Cittakataṁ bimbanti imaṁ dhammadesanaṁ satthā veḷuvane
  viharanto sirimaṁ ārabbha kathesi.
      Sā kira rājagahe abhirūpā gaṇikā ekasmiṁ antovasse
  sumanaseṭṭhiputtassa bhariyāya puṇṇakaseṭṭhidhītāya uttarāya nāma
  upāsikāya aparajjhitvā taṁ pasādetukāmā tassa gehe bhikkhusaṅghena
  saddhiṁ katabhattakiccaṁ satthāraṁ khamāpetvā taṁdivasaṁ dasabalassa

  *  *  *  *  *  *
  Footnote: 1. Sī. Yu. aneke sattā. 2. khu. jā. 27/477. tadaṭṭhakathā. 7/191.
-------------------------------------------------
[page 095]
  Bhattānumodanaṁ sutvā
         "akkodhena jine kodhaṁ, asādhuṁ sādhunā jine,
          jine kadariyaṁ dānena, saccenālikavādinanti
  gāthāpariyosāne sotāpattiphalaṁ pāpuṇi. Ayamettha saṅkhePo.
  Vitthārakathā pana kodhavagge anumodanagāthāvaṇṇanāyameva āvibhavissati.
  Evaṁ sotāpattiphalaṁ patvā dasabalaṁ nimantetvā punadivase mahādānaṁ
  datvā saṅghassa aṭṭhakabhattaṁ nibaddhaṁ ṭhapesi. Ādito paṭṭhāya nibaddhaṁ
  aṭṭha bhikkhū gehaṁ gacchanti. "sappiṁ Gaṇhātha, khīraṁ gaṇhāthāti ādīni
  vatvā tesaṁ patte pūreti. Ekena laddhaṁ tiṇṇaṁpi catunnaṁpi
  pahoti. Devasikaṁ soḷasakahāpaṇaparibbayena piṇḍapāto dīyati.
  Athekadivasaṁ eko bhikkhu tassā gehe aṭṭhakabhattaṁ bhuñjitvā
  tiyojanamatthake ekaṁ vihāraṁ agamāsi. Atha naṁ sāyaṁ therupaṭṭhāne
  nisinnaṁ bhikkhū pucchiṁsu "āvuso kahaṁ bhikkhaṁ gahetvā āgatosīti.
  "sirimāya Aṭṭhakabhattaṁ me bhuttanti. "manāpaṁ Katvā deti āvusoti.
  "na Sakkā tassā bhattaṁ vaṇṇetuṁ, ativiya paṇītaṁ katvā deti,
  ekena laddhaṁ tiṇṇaṁpi catunnaṁpi pahoti; tassā pana deyyadhammatopi
  dassanameva uttaritaraṁ, sā hi evarūpā ca evarūpā cāti tassā
  guṇe kathesi. Atheko bhikkhu tassā guṇakathaṁ sutvā adassaneneva
  sinehaṁ uppādetvā "mayā gantvā taṁ daṭṭhuṁ vaṭṭatīti attano
  vassaggaṁ kathetvā taṁ bhikkhuṁ ṭhitikaṁ pucchitvā "sve āvuso
-------------------------------------------------
[page 096]
  Tasmiṁ gehe tvaṁ 1- saṅghatthero hutvā aṭṭhakabhattaṁ labhissasīti sutvā
  taṁkhaṇaññeva pattacīvaramādāya pakkanto, pātova aruṇe uggate,
  salākaggaṁ pavisitvā ṭhito saṅghatthero hutvā tassā gehe
  aṭṭhakabhattaṁ labhi. Yo paneso bhikkhu hīyo bhuñjitvā pakkāmi, tassa
  gatavelāyamevassā sarīre rogo uppajji; tasmā sā ābharaṇāni
  omuñcitvā nipajji. Athassā dāsiyo aṭṭhakabhattaṁ labhitvā āgate
  bhikkhū disvā ārocesuṁ. Sā sahatthā patte gahetvā nisīdāpetuṁ vā
  parivisituṁ vā asakkontī dāsiyo āṇāpesi "ammā patte gahetvā
  ayye nisīdāpetvā yāguṁ pāyetvā khajjakaṁ datvā bhattavelāya
  bhattassa patte pūretvā dethāti. Tā "sādhu ayyeti bhikkhū
  pavesetvā yāguṁ pāyetvā khajjakaṁ datvā bhattavelāya bhattassa
  patte pūretvā tassā ārocesuṁ. Sā "maṁ pariggahetvā netha,
  ayye vandissāmīti vatvā tāhi pariggahetvā bhikkhūnaṁ santikaṁ nītā
  pavedhamānena sarīrena bhikkhū vandi. So bhikkhu taṁ oloketvā
  cintesi "gilānāya tāva ayaṁ etissā rūpasobhā, arogakāle pana
  sabbābharaṇapaṭimaṇḍitāya imissā kīdisī rūpasampattīti. Athassa
  anekavassakoṭisannicito kileso samudācari. So anaññamano 2-
  hutvā bhattaṁ bhuñjituṁ asakkonto pattamādāya vihāraṁ gantvā
  pattaṁ pidhāya ekamante ṭhapetvā cīvaraṁ attharitvā nipajji. Atha naṁ
  eko sahāyako bhikkhu yācantopi bhojetuṁ nāsakkhi. So chinnabhatto

  *  *  *  *  *  *
  Footnote: 1. Yu. ṭhatvā. 2. Sī. Yu. aññāṇī.
-------------------------------------------------
[page 097]
  Ahosi. Taṁdivasameva sāyaṇhasamaye sirimā kālamakāsi. Rājā satthu
  sāsanaṁ pesesi "bhante jīvakassa kaniṭṭhabhaginī sirimā kālamakāsīti.
  Satthā taṁ sutvā rañño sāsanaṁ pahiṇi "sirimāya jhāpanakiccaṁ
  natthi, āmakasusāne taṁ, yathā kākasunakhā 1- na khādanti; tathā
  nipajjāpetvā rakkhāpethāti. Rājā tathā akāsi. Paṭipāṭiyā tayo
  divasā atikkantā, catutthe divase sarīraṁ uddhumāyi. Navahi vaṇamukhehi
  puḷavā pagghariṁsu. Sakalasarīraṁ bhinnaṁ sālibhattacāṭī viya ahosi. Rājā
  nagare bheriñcārāpesi "ṭhapetvā geharakkhadārake sirimāya dassanatthaṁ
  anāgacchantānaṁ aṭṭhakahāpaṇadaṇḍoti, satthu santikaṁ ca pesesi
  "buddhappamukho kira bhikkhusaṅgho sirimāya dassanatthaṁ āgacchatūti. Satthā
  bhikkhūnaṁ ārocāpesi "sirimāya dassanatthaṁ gamissāmāti. Sopi daharabhikkhu
  cattāro divase kassaci vacanaṁ aggahetvā chinnabhattova nipajji.
  Patte bhattaṁ pūtikaṁ jātaṁ, patte malaṁ uṭṭhahi. Atha naṁ so
  sahāyakabhikkhu 2- upasaṅkamitvā "āvuso satthā sirimāya dassanatthaṁ
  gacchatīti āha. So tathā chātajjhattopi "sirimāti vuttapadeyeva
  sahasā uṭṭhahitvā "kiṁ bhaṇasīti āha; "satthā sirimaṁ daṭṭhuṁ gacchati,
  tvaṁpi gamissasīti vutte, "āma gamissāmīti bhattaṁ chaḍḍetvā pattaṁ
  dhovitvā thavikāya pakkhipitvā bhikkhusaṅghena saddhiṁ agamāsi. Satthā
  bhikkhusaṅghaparivuto ekapasse aṭṭhāsi. Bhikkhunīsaṅghopi rājaparisāpi 3-

  *  *  *  *  *  *
  Footnote: 1. Sī. kākasunakhādayo. Yu. kākādayo. 2. Sī. Yu. sesasahāyakā bhikkhū...āhaṁsu.
  3. Sī. rājapurisāpi.
-------------------------------------------------
[page 098]
  Upāsakaparisāpi upāsikāparisāpi ekekapasse aṭṭhaṁsu. Satthā
  rājānaṁ pucchi "kā esā mahārājāti. "bhante Jīvakassa bhaginī
  sirimā nāmāti. "sirimā Esāti. "āma Bhanteti. "tenahi Nagare
  bheriñcārāpehi `sahassaṁ datvā sirimaṁ gaṇhātūti. Rājā tathā
  akāsi. Ekopi "ahanti vā "ahanti vā vadanto nāma nāhosi.
  Rājā satthu ārocesi "na gaṇhanti bhanteti. "tenahi Mahārāja agghaṁ
  ohārehīti. Rājā "pañcasatāni datvā gaṇhātūti bheriñcārāpesi; 1-
  kañci gaṇhanakaṁ adisvā "aḍḍhateyyāni satāni, dve satāni, sataṁ,
  paññāsaṁ, pañcavīsatikahāpaṇe, dasakahāpaṇe, pañcakahāpaṇe,
  kahāpaṇaṁ, aḍḍhaṁ, pādaṁ, māsakaṁ, kākaṇikaṁ datvā sirimaṁ gaṇhātūti
  bheriñcārāpetvā "mudhāpi gaṇhātūti bheriñcārāpesi. "ahanti Vā
  "ahanti vā vadanto nāma nāhosi. Rājā "mudhāpi bhante gaṇhanto
  nāma natthīti āha. Satthā "passatha bhikkhave mahājanassa piyaṁ
  mātugāmaṁ, imasmiṁyeva nagare sahassaṁ datvā pubbe ekadivasaṁ labhiṁsu,
  idāni mudhā gaṇhantopi natthi, evarūpaṁ nāma rūpaṁ khayavayappattaṁ,
  passatha bhikkhave āturaṁ attabhāvanti vatvā imaṁ gāthamāha
         "passa cittakataṁ bimbaṁ arukāyaṁ samussitaṁ
          āturaṁ bahusaṅkappaṁ, yassa natthi dhuvaṁ ṭhitīti.
      Tattha cittakatanti: katacittakaṁ vatthābharaṇamālālaṅkārādīhi

  *  *  *  *  *  *
  Footnote: 1. Sī. Yu. bheriñcārāpetvā.
-------------------------------------------------
[page 099]
  Cittakatanti 1- attho. Bimbanti: dīghādiyuttaṭṭhānesu dīghādīhi
  aṅgapaccaṅgehi saṇṭhitaṁ attabhāvaṁ. Arukāyanti: navannaṁ vaṇamukhānaṁ
  vasena arubhūtakāyaṁ. Samussitanti: tīhi aṭṭhisatehi samussitaṁ.
  Āturanti: sabbakālaṁ iriyāpathādīhi pariharitabbatāya niccagilānaṁ.
  Bahusaṅkappanti: mahājanena bahudhā saṅkappitaṁ. Yassa natthi dhuvaṁ
  ṭhitīti: yassa dhuvabhāvo vā ṭhitibhāvo vā natthi, ekantena
  bhedanavikkīraṇaviddhaṁsanadhammameva taṁ idaṁ passathāti attho.
      Desanāvasāne caturāsītiyā pāṇasahassānaṁ dhammābhisamayo
  ahosi. Sopi bhikkhu sotāpattiphale patiṭṭhahīti.
                        Sirimāvatthu.
                        ---------
                  3. Uttarattherīvatthu. (120)
        "parijiṇṇamidaṁ Rūpanti imaṁ dhammadesanaṁ satthā jetavane
  viharanto uttarattheriṁ nāma ārabbha kathesi.
      Therī kira vīsavassasatikā jātiyā piṇḍāya caritvā
  laddhapiṇḍapātā antaravīthiyaṁ ekaṁ bhikkhuṁ passitvā piṇḍapātena
  āpucchitvā tassa apaṭikkhipitvā gaṇhantassa sabbaṁ datvā
  nirāhārā ahosi; evaṁ dutiyepi tatiyepi divase tasseva bhikkhuno
  tasmiṁyeva ṭhāne bhattaṁ datvā nirāhārā ahosi; catutthe divase pana

  *  *  *  *  *  *
  Footnote: 1. Sī. Yu. vicittanti.
-------------------------------------------------
[page 100]
  Piṇḍāya carantī ekasmiṁ sambādhaṭṭhāne satthāraṁ disvā paṭikkamantī
  olambantaṁ attano cīvarakaṇṇaṁ akkamitvā saṇṭhātuṁ asakkontī
  parivattitvā pati. Satthā tassā santikaṁ gantvā "bhagini parijiṇṇo
  te attabhāvo na cirasseva bhijjissatīti vatvā imaṁ gāthamāha
         "parijiṇṇamidaṁ rūpaṁ roganiddhaṁ pabhaṅguṇaṁ,
          bhijjati pūti sandeho, maraṇantaṁ hi jīvitanti.
      Tassattho "bhagini idaṁ tava sarīrasaṅkhātaṁ rūpaṁ mahallakabhāvena
  parijiṇṇaṁ, tañca kho sabbarogānaṁ nivāsanaṭṭhānatthena roganiddhaṁ;
  yathā kho pana taruṇopi sigālo "jarasigāloti vuccati, taruṇāpi
  gaḷocīlatā "pūtilatāti vuccati; evaṁ tadahujātaṁ suvaṇṇavaṇṇampi
  samānaṁ niccaṁ paggharaṇatthena pūtikāyaṁ pabhaṅguṇaṁ. So eso pūtiko
  samāno tava deho `bhijjati na cirasseva bhijjissatīti veditabbo.
  Kiṁkāraṇā? maraṇantaṁ hi jīvitaṁ: yasmā sabbasattānaṁ jīvitaṁ
  Maraṇapariyosānamevāti vuttaṁ hoti.
      Desanāvasāne therī sotāpattiphalaṁ pattā. Mahājanassāpi
  sātthikā desanā ahosīti.
                      Uttarattherīvatthu.
                       -----------
-------------------------------------------------
[page 101]
                 4. Adhimānikabhikkhuvatthu. (121)
        "yānīmānīti Imaṁ dhammadesanaṁ satthā jetavane viharanto
  sambahule adhimānike bhikkhū ārabbha kathesi.
      Pañcasatā kira bhikkhū satthu santike kammaṭṭhānaṁ gahetvā
  araññaṁ pavisitvā ghaṭentā vāyamantā jhānaṁ nibbattetvā kilesānaṁ
  asamudācārena "pabbajitakiccaṁ no nipphannanti maññamānā "attanā
  paṭiladdhaguṇaṁ satthu ārocessāmāti āgacchiṁsu. Satthā tesaṁ
  bahidvārakoṭṭhakaṁ pattakāleyeva ānandattheraṁ āha "ānanda etesaṁ
  bhikkhūnaṁ pavisitvā mayā diṭṭhena kammaṁ natthi, āmakasusānaṁ gantvā
  tato paccāgantvā maṁ passantūti. Thero gantvā tesaṁ tamatthaṁ
  ārocesi. Te "kiṁ amhākaṁ āmakasusānenāti avatvāva "dīghadassinā
  buddhena kāraṇaṁ diṭṭhaṁ bhavissatīti āmakasusānaṁ gantvā tattha kuṇapāni
  passantā ekāhaṁ dvīhaṁ patitesu kuṇapesu āghātaṁ paṭilabhitvā
  taṁkhaṇaṁ patitesu allasarīresu rāgaṁ uppādayiṁsu, tasmiṁ khaṇe attano
  sakilesabhāvaṁ jāniṁsu. Satthā gandhakuṭiyaṁ nisinnova obhāsaṁ pharitvā
  tesaṁ sammukhe kathento viya "paṭirūpaṁ nu kho bhikkhave tumhākaṁ
  evarūpaṁ aṭṭhisaṅghātaṁ disvā rāgaratiṁ uppādetunti vatvā imaṁ
  gāthamāha
         "yānīmāni apatthāni alābūneva sārade
          kāpotakāni aṭṭhīni, tāni disvāna kā ratīti.
      Tattha apatthānīti: chaḍḍitāni. Sāradeti: saradakāle
-------------------------------------------------
[page 102]
  Vātātapapahatāni tattha tattha vippakiṇṇāni alābūni viya. Kāpotakānīti:
  kapotakavaṇṇāni. Tāni disvānāti: tāni evarūpāni aṭṭhīni disvā
  tumhākaṁ kā rati, nanu appamattakampi kāmaratiṁ kātuṁ na vaṭṭatiyevāti
  attho
      desanāvasāne te bhikkhū yathāṭhitāva arahattaṁ patvā bhagavantaṁ
  abhitthavamānā āgantvā vandiṁsūti.
                      Adhimānikabhikkhuvatthu.
                     ---------------
                 5. Rūpanandattherīvatthu. (122)
        "aṭṭhīnaṁ Nagaraṁ katanti imaṁ dhammadesanaṁ satthā jetavane
  viharanto janapadakalyāṇiṁ rūpanandattheriṁ ārabbha kathesi.
      Sā kirekadivasaṁ cintesi "mayhaṁ jeṭṭhabhātiko rajjasiriṁ
  pahāya pabbajitvā loke aggapuggalo buddho jāto, puttopissa
  rāhulakumāro pabbajito, bhātāpi me pabbajito, mātāpi me
  pabbajitā; ahaṁpi, ettake ñātigaṇe pabbajite, gehe kiṁ karissāmi,
  pabbajissāmīti. Sā bhikkhunūpassayaṁ upasaṅkamitvā pabbaji ñātisineheneva,
  no saddhāya; abhirūpatāya pana "rūpanandāti paññāyi. Sā "satthā
  kira `rūpaṁ aniccaṁ dukkhaṁ anattā; vedanā, saññā, saṅkhārā,
  viññāṇaṁ aniccaṁ dukkhaṁ anattāti vadatīti sutvā "evaṁ dassanīye
  pāsādike mamāpi rūpe dosaṁ katheyyāti satthu sammukhībhāvaṁ
-------------------------------------------------
[page 103]
  Na gacchati. Sāvatthīvāsino pātova dānaṁ datvā samādinnuposathā
  suddhuttarāsaṅgā gandhamālādihatthā sāyaṇhasamaye jetavane
  sannipatitvā dhammaṁ suṇanti. Bhikkhunīsaṅghopi satthu dhammadesanāya
  uppannacchando vihāraṁ gantvā dhammaṁ suṇāti. Dhammaṁ sutvā
  nagaraṁ pavisantā satthu guṇakathaṁ kathentāva pavisanti.
      Catuppamāṇike hi lokasannivāse appakāva te sattā;
  yesaṁ tathāgataṁ passantānaṁ pasādo na uppajjati. Rūpappamāṇikā hi
  sattā tathāgatassa lakkhaṇānubyañjanapaṭimaṇḍitaṁ suvaṇṇavaṇṇaṁ
  sarīraṁ disvā pasīdanti. Ghosappamāṇikā anekāni jātisatāni nissāya
  pavattaṁ satthu guṇaghosañceva aṭṭhaṅgasamannāgataṁ dhammadesanāghosañca
  sutvā pasīdanti. Lūkhappamāṇikāpissa cīvarādilūkhataṁ paṭicca pasīdanti.
  Dhammappamāṇikāpi "evarūpaṁ dasabalassa sīlaṁ, evarūpo samādhi,
  evarūpā paññā; bhagavā sīlādīhi guṇehi asamo appaṭisamo
  asamasamo appaṭipuggaloti pasīdanti. Tesaṁ tathāgatassa guṇaṁ kathentānaṁ
  mukhaṁ nappahoti.
      Rūpanandā bhikkhunīnañceva upāsikānañca santikā tathāgatassa
  guṇakathaṁ sutvā cintesi "ativiya me bhātikassa vaṇṇaṁ kathentiyeva,
  ekadivasaṁpi me rūpe dosaṁ kathento kittakaṁ kathessati; yannūnāhaṁ bhikkhunīhi
  saddhiṁ gantvā attānaṁ adassetvāva tathāgataṁ passitvā dhammaṁ 1-
  suṇitvā āgaccheyyanti. Sā "ahaṁ ajja dhammassavanaṁ gamissāmīti

  *  *  *  *  *  *
  Footnote: 1. Sī. Yu. dhammamassa.
-------------------------------------------------
[page 104]
  Bhikkhunīnaṁ ārocesi. Bhikkhuniyo "cirassaṁ vata rūpanandāya satthu upaṭṭhānaṁ
  gantukāmatā uppannā, ajja satthā imaṁ nissāya vicittaṁ dhammadesanaṁ
  desessatīti tuṭṭhamānasā tamādāya nikkhamiṁsu. Sā nikkhantakālato
  paṭṭhāya "ahaṁ attānaṁ neva dassessāmīti cintesi. Satthā "ajja
  rūpanandā mayhaṁ upaṭṭhānaṁ āgamissati, kīdisī nu kho tassā
  dhammadesanā sappāyāti cintetvā "rūpagarukā esā attabhāve
  balavasinehā, kaṇṭakena kaṇṭakuddharaṇaṁ viya rūpenevassā
  rūpamadanimmadanaṁ sappāyanti sanniṭṭhānaṁ katvā tassā vihāraṁ
  pavisanasamaye ekaṁ abhirūpaṁ itthiṁ soḷasavassuddesikaṁ rattavatthanivatthaṁ
  sabbābharaṇapaṭimaṇḍitaṁ vījaniṁ gahetvā attano santike ṭhatvā
  vījamānaṁ iddhibalena abhinimmini. Taṁ kho pana itthiṁ satthā ceva
  passanti rūpanandā ca. Bhikkhunīhi saddhiṁ vihāraṁ pavisitvā
  bhikkhunīnaṁ piṭṭhipasse ṭhatvā pañcapatiṭṭhitena satthāraṁ vanditvā
  bhikkhunīnaṁ antare nisinnā pādato paṭṭhāya satthāraṁ olokentī
  lakkhaṇavicittaṁ anubyañjanasamujjalaṁ byāmappabhāparikkhittaṁ satthu
  sarīraṁ disvā puṇṇacandasassirikaṁ mukhaṁ olokentī samīpe ṭhitaṁ
  itthīrūpaṁ addasa. Sā taṁ oloketvā attabhāvaṁ olokentī
  suvaṇṇarājahaṁsiyā purato kākīsadisaṁ attānaṁ avamaññi. Iddhimayarūpaṁ
  diṭṭhakālato paṭṭhāyeva hi tassā akkhīni bhamiṁsu. Sā "aho
  imissā kesā sobhā, aho lalāṭaṁ sobhanti 1- sabbesaṁ sarīrappadesānaṁ

  *  *  *  *  *  *
  Footnote: 1. Sī. Yu. nalāṭā sobhāti.
-------------------------------------------------
[page 105]
  Rūpasiriyā samākaḍḍhitacittā tasmiṁ rūpe balavasinehā ahosi.
  Satthā tassā tattha abhiratiṁ ñatvā dhammaṁ desentova taṁ rūpaṁ
  soḷasavassuddesikabhāvaṁ atikkamitvā vīsativassuddesikaṁ katvā dassesi.
  Rūpanandā oloketvā "na vatidaṁ rūpaṁ purimasadisanti thokaṁ virattacittā
  ahosi. Satthā anukkameneva tassā itthiyā sakiṁ vijātavaṇṇaṁ
  majjhimitthīvaṇṇaṁ mahallakitthīvaṇṇaṁ jarājiṇṇamahallakitthīvaṇṇanti.
  Sāpi anupubbeneva "idaṁpi antarahitaṁ, idaṁpi antarahitanti
  jarājiṇṇakāle taṁ virajjamānā khaṇḍadantaṁ palitasiraṁ obhaggaṁ
  gopānasivaṅkaṁ daṇḍaparāyanaṁ pavedhamānaṁ disvā ativiya
  virajji. Atha satthā taṁ byādhinā abhibhūtaṁ katvā dassesi. Sā
  taṁkhaṇaññeva daṇḍañca tālapaṇṇañca chaḍḍetvā mahāviravaṁ
  viravamānā bhūmiyaṁ patitvā sake muttakarīse nimuggā aparāparaṁ
  parivatti. Rūpanandā taṁ disvā ativiya virajji. Satthā tassā itthiyā
  maraṇaṁ dassesi. Sā taṁkhaṇaññeva uddhumātakabhāvaṁ āpajji. Navahi
  vaṇamukhehi pubbavaṭṭiyo ceva puḷavā ca pagghariṁsu. Kākādayo
  sannipatitvā vilumpiṁsu. Rūpanandā taṁ oloketvā "ayaṁ itthī
  imasmiṁyeva ṭhāne jaraṁ pattā byādhiṁ pattā maraṇaṁ pattā, imassāpi
  attabhāvassa evameva jarābyādhimaraṇāni āgamissantīti attabhāvaṁ
  aniccato passi. Aniccato diṭṭhattāeva pana dukkhato anattato
  diṭṭhoyeva hoti. Athassā tayo bhavā ādittā viya gīvāya baddhakuṇapaṁ
  viya ca upaṭṭhahiṁsu. Kammaṭṭhānābhimukhaṁ cittaṁ pakkhandi. Satthā tāya
-------------------------------------------------
[page 106]
  Aniccato diṭṭhabhāvaṁ ñatvā "sakkhissati nu kho sayameva attano
  patiṭṭhaṁ kātunti olokento "na sakkhissati, bahiddhā paccayaṁ
  laddhuṁ vaṭṭatīti cintetvā tassā sappāyavasena dhammaṁ desento
  imā gāthā abhāsi
         "āturaṁ asuciṁ pūtiṁ passa nande samussayaṁ
          uggharantaṁ paggharantaṁ bālānaṁ abhipatthitaṁ;
          yathā idaṁ tathā etaṁ; yathā etaṁ tathā idaṁ;
          dhātuyo suññato passa, mā lokaṁ punarāgami;
          bhave chandaṁ virājetvā upasantā carissasīti.
  Itthaṁ sudaṁ bhagavā nandaṁ bhikkhuniṁ ārabbha imā gāthāyo abhāsitthāti.
  Nandā desanānusārena ñāṇaṁ pesetvā sotāpattiphalaṁ pāpuṇi.
      Athassā uttariṁ tiṇṇaṁ maggaphalānaṁ vipassanāparivāsatthāya satthā
  suññatakammaṭṭhānaṁ kathetuṁ "nande mā `imasmiṁ sarīre sāro atthīti
  saññaṁ kari, appamattakopi hi ettha sāro natthi, tīṇi aṭṭhisatāni
  ussāpetvā kataṁ aṭṭhīnaṁ nagarametanti vatvā imaṁ gāthamāha
         "aṭṭhīnaṁ nagaraṁ kataṁ maṁsalohitalepanaṁ,
          yattha jarā ca maccu ca māno makkho ca ohitoti.
      Tassattho "yatheva hi pubbaṇṇāparaṇṇādīnaṁ odahanatthāya
  kaṭṭhāni ussāpetvā vallīhi bandhitvā mattikāya limpitvā
  nagarasaṅkhātaṁ bahiddhā gehaṁ tharonti; evamidaṁ ajjhattikaṁpi tīṇi
  aṭṭhisatāni ussāpetvā nahāruvinaddhaṁ maṁsalohitalepanaṁ tacapaṭicchannaṁ
-------------------------------------------------
[page 107]
  Jīraṇalakkhaṇāya jarāya maraṇalakkhaṇassa maccuno ārohasampadādīni
  paṭicca majjanalakkhaṇassa mānassa sukatakaraṇavināsanalakkhaṇassa
  makkhassa ca odahanatthāya nagaraṁ kataṁ. Evarūpoeva hi ettha
  kāyikacetasiko ābādho odahito, ito uddhaṁ kiñci gayhupagaṁ natthīti.
      Desanāvasāne therī arahattaṁ pāpuṇi. Mahājanassa sātthikā
  dhammadesanā ahosīti.
                      Rūpanandattherīvatthu.
                     --------------
                  6. Mallikādevīvatthu. (123)
        "jīranti Ve rājarathā sucittāti imaṁ dhammadesanaṁ satthā
  jetavane viharanto mallikaṁ deviṁ ārabbha kathesi.
      Sā kira ekadivasaṁ nahānakoṭṭhakaṁ paviṭṭhā mukhaṁ dhovitvā
  onatasarīrā jaṅghā dhovituṁ ārabhi. Tāya ca saddhiṁyeva paviṭṭho eko
  vallabhasunakho atthi. So taṁ tathā onataṁ disvā asaddhammasanthavaṁ
  kātuṁ ārabhi. Sā tassa 1- phassaṁ sādiyantī aṭṭhāsi. Rājā uparipāsāde
  vātapānena olokento taṁ disvā tato āgatakāle "nassa vasali,
  kasmā evarūpamakāsīti āha. "kiṁ Mayā kataṁ devāti. "sunakhena Saddhiṁ

  *  *  *  *  *  *
  Footnote: 1. Sī. Yu. "tassāti natthi.
-------------------------------------------------
[page 108]
  Santhavoti. "natthetaṁ Devāti. "mayā Sāmaṁ diṭṭhaṁ, nāhaṁ tava saddahissāmi,
  nassa vasalīti. "mahārāja Yo koci imaṁ koṭṭhakaṁ paviṭṭho iminā
  vātapānena olokentassa ekova dvidhā paññāyatīti. "abhūtaṁ Kathesi
  pāpeti. "deva 1- Sace me na saddahasi, etaṁ koṭṭhakaṁ pavisa, ahantaṁ
  iminā vātapānena olokessāmīti. Rājā mandadhātuko tassā
  vacanaṁ saddahitvā koṭṭhakaṁ pāvisi. Sāpi kho devī vātapāne ṭhatvā
  olokentī "andhabāla mahārāja kinnāmetaṁ ajikāya saddhiṁ santhavaṁ
  karosīti āha, "nāhaṁ bhadde evarūpaṁ karomīti vuttepi, "mayāpi
  sāmaṁ diṭṭhaṁ, nāhaṁ tava saddahissāmīti āha. Taṁ sutvā rājā
  "addhā imaṁ koṭṭhakaṁ paviṭṭho ekova dvidhā paññāyatīti saddahi.
  Mallikā cintesi "ayaṁ rājā andhabālatāya mayā vañcito, pāpaṁ
  me kataṁ, ayañca me abhūtena abbhācikkhito, idañca me kammaṁ
  satthāpi jānissati, dve aggasāvakāpi asīti mahāsāvakāpi
  jānissanti; aho vata me bhāriyaṁ kammaṁ katanti. Ayaṁ kira rañño
  asadisadāne sahāyikā ahosi. Tattha ca ekadivasaṁ katapariccāgo
  dhanassa cuddasakoṭiagghanako ahosi. Tathāgatassa setacchattaṁ
  nisīdanapallaṅko ādhārako pādapīṭhanti imāni pana cattāri anagghāneva
  ahesuṁ. Sā maraṇakāle evarūpaṁ mahāpariccāgaṁ ananussaritvā tadeva
  pāpakammaṁ anussarantī kālaṁ katvā avīcimhi nibbatti. Rañño pana
  sā ativiya piyā ahosi. So balavasokābhibhūto tassā sarīrakiccaṁ

  *  *  *  *  *  *
  Footnote: 1. Sī. Yu. "devāti natthi.
-------------------------------------------------
[page 109]
  Kāretvā "nibbattaṭṭhānamassā pucchissāmīti cintetvā satthu
  santikaṁ agamāsi. Satthā, yathā so āgatakāraṇaṁ na sarati; tathā
  akāsi. So satthu santike sārāṇīyaṁ dhammakathaṁ sutvā pamussi;
  gehaṁ paviṭṭhakāle saritvā "ahaṁ bhaṇe `mallikāya nibbattaṭṭhānaṁ
  pucchissāmīti satthu santikaṁ gantvā pamuṭṭho, sve 1- puna pucchissāmīti
  punadivasepi agamāsi. Satthāpi paṭipāṭiyā satta divasāni, yathā so
  na sarati; tathā akāsi. Sāpi sattāhameva niraye pacitvā aṭṭhame
  divase tato cutā tusitabhavane nibbatti. Kasmā panassa satthā [2]-
  asaraṇabhāvaṁ akāsi? sā kirassa ativiya piyā ahosi manāpā;
  tasmā tassā niraye nibbattabhāvaṁ sutvā "sace evarūpā
  saddhāsampannā niraye nibbattā, dānaṁ datvā kiṁ karissāmīti micchādiṭṭhiṁ
  gahetvā pañcannaṁ bhikkhusatānaṁ gehe pavattaṁ niccabhattaṁ harāpetvā
  niraye nibbatteyya; tenassa satthā sattāhaṁ asaraṇabhāvaṁ katvā
  aṭṭhame divase piṇḍāya caranto sayameva rājadvāraṁ agamāsi.
  Rājā "satthā āgatoti sutvā nikkhamitvā pattaṁ ādāya pāsādaṁ
  abhiruhituṁ ārabhi. Satthā pana rathasālāya nisīdituṁ ākāraṁ dassesi.
  Rājā satthāraṁ tattheva nisīdāpetvā yāgukhajjakena paṭimānetvā
  vanditvā nisinnova "bhante ahaṁ `mallikāya deviyā nibbattaṭṭhānaṁ
  pucchissāmīti āgantvā pamuṭṭho; kattha nu kho sā bhante nibbattāti.
  "tusitabhavane Mahārājāti. "bhante Tāya 3- tusitabhavane anibbattiyā 4- ko

  *  *  *  *  *  *
  Footnote: 1. Sī. Yu. svedāni. 2. Sī. Yu. etthantare `sattāhanti atthi. 3. tassāti
  yuttataraṁ. 4. anibbattāyāti padena bhavitabbaṁ.
-------------------------------------------------
[page 110]
  Añño nibbattissati, bhante natthi tāya sadisā itthī; tassā hi
  nisinnaṭṭhānādīsu `sve tathāgatassa idaṁ dassāmi, idaṁ karissāmīti
  dānasaṁvidhānaṁ ṭhapetvā aññaṁ kiccameva natthi; bhante tassā paralokaṁ
  gatakālato paṭṭhāya sarīraṁ me na vahatīti. Atha naṁ satthā "mā
  cintayi mahārāja, sabbesaṁ dhuvadhammo ayanti vatvā "ayaṁ mahārāja
  ratho kassāti pucchi. Rājā sirasi añjaliṁ patiṭṭhapetvā "pitāmahassa
  me bhanteti [āha.] "ayaṁ kassāti. "pitu Me bhanteti. "ayaṁ Pana
  ratho kassāti. "mama Bhanteti. Evaṁ vutte satthā "mahārāja tava
  pitāmahassa ratho kena kāraṇena tava pitu rathaṁ na pāpuṇi, tava pitu ratho
  tava rathaṁ na pāpuṇi; evarūpassa nāma kaṭṭhakaliṅgarassāpi jarā
  āgacchati, kimaṅgaṁ pana attabhāvassa; mahārāja sappurisadhammasseva hi
  jarā natthi, sattā pana ajīraṇakā nāma natthīti vatvā imaṁ gāthamāha
                "jīranti ve rājarathā sucittā,
                 atho sarīrampi jaraṁ upeti,
                 satañca dhammo na jaraṁ upeti,
                 santo have sabbhi pavedayantīti.
      Tattha veti: 1- nipāto. Sucittāti: sattahi ratanehi aparehi ca
  rathālaṅkārehi suṭṭhu cittā rājūnaṁpi rathā jīranti. Sarīrampīti:
  na kevalaṁ rathāeva, idaṁ supaṭijaggitaṁ sarīraṁpi khaṇḍiccādīni pāpuṇāti

  *  *  *  *  *  *
  Footnote: 1. porāṇapotthake "haveti pāṭho.
-------------------------------------------------
[page 111]
  Jaraṁ upeti. Satañcāti: buddhādīnaṁ pana santānaṁ navavidho lokuttaradhammo
  ca kiñci upaghātaṁ na karoti jaraṁ na upeti nāMa. Pavedayantīti. Evaṁ
  santo buddhādayo sabbhi paṇḍitehi saddhiṁ kathentīti attho.
           Desanāvasāne bahū sotāpattiphalādīni pāpuṇiṁsūti.
                      Mallikādevīvatthu.
                      ------------
               7. Loḷudāyittheravatthu. 1- (124)
        "appassutāyaṁ Purisoti imaṁ dhammadesanaṁ satthā jetavane
  viharanto loḷudāyittheraṁ ārabbha kathesi.
      So kira maṅgalaṁ karontānaṁ gehaṁ gantvā "tirokuḍḍesu
  tiṭṭhantīti ādinā nayena avamaṅgalaṁ kathesi, avamaṅgalaṁ karontānaṁ gehaṁ
  gantvā, tirokuḍḍādīsu kathetabbesu, "dānañca dhammacariyā cāti
  ādinā nayena maṅgalagāthā vā "yaṅkiñci vittaṁ idha vā huraṁ vāti
  ratanasuttaṁ vā kathesi. Evaṁ tesu tesu ṭhānesu "aññaṁ kathessāmīti
  aññaṁ kathentopi "aññaṁ kathemīti na jānāti. Bhikkhū tassa kathaṁ
  sutvā satthu ārocesuṁ "kiṁ 2- bhante loḷudāyi maṅgalāmaṅgalaṭṭhānesu
  aññasmiṁ kathetabbe aññameva kathetīti. Satthā "na bhikkhave idānevesa

  *  *  *  *  *  *
  Footnote: 1. Sī. Yu. lāḷudāyittheravatthu. 2. kinti atirekapadena bhavitabbaṁ.
-------------------------------------------------
[page 112]
  Evaṁ katheti, pubbepi aññasmiṁ kathetabbe aññameva kathesīti vatvā
  tehi yācito 1- atītaṁ āhari:
      atīte bārāṇasiyaṁ aggidattassa nāma brāhmaṇassa putto
  somadattakumāro nāma rājānaṁ upaṭṭhahi. So tassa piyo ahosi
  manāPo. Brāhmaṇo pana kasikammaṁ nissāya jīvati. Tassa dve
  goṇā ahesuṁ, tesu eko mato. Brāhmaṇo puttaṁ āha "tāta
  somadatta rājānaṁ me yācitvā ekaṁ goṇaṁ āharāti. Somadatto
  "sacāhaṁ rājānaṁ yācissāmi, lahubhāvo me paññāyissatīti cintetvā
  "tumheyeva tāta rājānaṁ yācathāti vatvā, "tenahi tāta maṁ gahetvā
  yāhīti vutte 2-, cintesi "ayaṁ brāhmaṇo dandhapañño `abhikkama
  paṭikkamāti vacanamattaṁpi na jānāti, aññasmiṁ vattabbe aññameva
  vadati; sikkhāpetvā taṁ nessāmīti. So taṁ ādāya vīraṇatthambhakaṁ
  nāma susānaṁ gantvā tiṇakalāpe bandhitvā "ayaṁ rājā, ayaṁ
  uparājā, ayaṁ senāpatīti 3- katvā paṭipāṭiyā pitu dassetvā
  "tumhehi rājakulaṁ gantvā evaṁ abhikkamitabbaṁ, evaṁ paṭikkamitabbaṁ;
  evaṁ nāma rājā vattabbo, evaṁ uparājā; rājānaṁ upasaṅkamitvā
  `jayatu mahārājāti 4- evaṁ vatvā imaṁ gāthaṁ vatvā goṇaṁ yāceyyāthāti
  gāthaṁ uggaṇhāpesi

  *  *  *  *  *  *
  Footnote: 1. Sī. Yu. "tehi yācitoti natthi. 2. Sī. vutto. 3. Sī. senāpatīti nāmāni
  katvā. 4. Sī. Yu. `jayatu bhavaṁ mahārājāti vatvā evaṁ ṭhatvā...
-------------------------------------------------
[page 113]
         "dve Me goṇā mahārāja, yehi khettaṁ kasāma se,
          tesu eko mato deva, dutiyaṁ dehi khattiyāti.
  So saṁvaccharamattena taṁ gāthaṁ paguṇaṁ katvā paguṇabhāvaṁ puttassa
  ārocetvā, "tenahi tāta kañcideva paṇṇākāraṁ ādāya āgacchatha,
  ahaṁ purimataraṁ gantvā rañño santike ṭhassāmīti vutte, "sādhu
  tātāti paṇṇākāraṁ gahetvā somadattassa rañño santike
  ṭhitakāle ussāhappatto rājakulaṁ gantvā, raññā tuṭṭhacittena
  katapaṭisammodano "tāta cirassaṁ vata āgatattha, idamāsanaṁ, nisīditvā
  vadatha, yenatthoti vutte, imaṁ gāthamāha
         "dve me goṇā mahārāja, yehi khettaṁ kasāma se,
          tesu eko mato deva, dutiyaṁ gaṇha khattiyāti.
  Raññā "kiṁ vadesi tāta, puna vadehīti vuttepi, tameva gāthamāha.
  Rājā tena virajjhitvā kathitabhāvaṁ ñatvā sitaṁ katvā "somadatta
  tumhākaṁ gehe bahū maññe goṇāti vatvā, "tumhehi dinnā
  bahū bhavissanti devāti vutte, bodhisattassa tusitvā brāhmaṇassa
  soḷasa goṇe alaṅkārabhaṇḍakaṁ nivāsanagāmañcassa brahmadeyyaṁ
  datvā mahantena yasena brāhmaṇaṁ uyyojesi.
      Satthā imaṁ dhammadesanaṁ āharitvā "tadā rājā ānando
  ahosi, brāhmaṇo loḷudāyi, somadatto ahamevāti jātakaṁ
  samodhānetvā "na bhikkhave idāneva, pubbepesa attano
-------------------------------------------------
[page 114]
  Appassutatāya, aññasmiṁ vattabbe, aññameva vadati, 1- appassutapuriso
  hi balibaddasadiso nāma hotīti vatvā imaṁ gāthamāha
         "appassutāyaṁ puriso balibaddova jīrati,
          maṁsāni tassa vaḍḍhanti, paññā tassa na vaḍḍhatīti.
      Tattha appassutāyanti: ekassa vā dvinnaṁ vā paṇṇāsakānaṁ
  athavā pana suttavaggānaṁ 2- sabbantimena paricchedena ekassa vā
  dvinnaṁ vā suttānaṁpi abhāvena appassuto ayaṁ. Appaṁ 3-
  kammaṭṭhānaṁ pana uggahetvā anuyuñjanto bahussutova. Balibaddova
  jīratīti: yathā hi balibaddo jīramāno vaḍḍhamāno neva mātāpitūnaṁ,
  na sesañātakānaṁ atthāya vaḍḍhati, athakho niratthakameva jīrati;
  evameva ayampi na upajjhāyavattaṁ karoti, na ācariyavattaṁ,
  na āgantukavattādīni, na bhāvanāmattampi anuyuñjati, niratthakameva
  jīrati. Maṁsāni tassa vaḍḍhantīti: yathā balibaddassa "yuganaṅgalādīni
  vahituṁ asamattho esoti araññe vissaṭṭhassa tattheva vicarantassa
  khādantassa pivantassa maṁsāni vaḍḍhanti; evameva imassāpi
  upajjhāyādīhi vissaṭṭhassa saṅghaṁ nissāya cattāro paccaye labhitvā
  udaravirecanādīni katvā kāyaṁ posentassa maṁsāni vaḍḍhanti, thūlasarīro
  hutvā vicarati. Paññā tassāti: lokiyalokuttarā panassa paññā
  ekaṅgulimattāpi na vaḍḍhati. Araññe pana gacchalatādīni viya 4-

  *  *  *  *  *  *
  Footnote: 1. vadesīti. yuttataraṁ. 2. Sī. Yu. vaggānaṁ. 3. appanti atirekapadena bhavitabbaṁ.
  4. Sī. Yu. viyassa.
-------------------------------------------------
[page 115]
  Chadvārāni nissāya taṇhā ceva navavidhamāno ca vaḍḍhatīti attho.
          Desanāvasāne mahājano sotāpattiphalādīni pāpuṇīti.
                     Loḷudāyittheravatthu.
                      ------------
                   8. Paṭhamabodhivatthu. (125)
        "anekajātisaṁsāranti Imaṁ dhammadesanaṁ satthā bodhirukkhamūle
  nisinno udānavasena udānetvā aparabhāge ānandattherena puṭṭho 1-
  kathesi.
      So hi bodhirukkhamūle nisinno, suriye anatthaṅgateyeva, mārabalaṁ
  vidhamitvā paṭhamayāme pubbenivāsapaṭicchādakaṁ tamaṁ padāletvā
  majjhimayāme dibbacakkhuṁ visodhetvā pacchimayāme sattesu kāruññataṁ
  paṭicca paccayākāre ñāṇaṁ otāretvā taṁ anulomapaṭilomavasena
  sammasanto aruṇuggamanavelāya saha acchariyehi 2- sammāsambodhiṁ
  abhisambujjhitvā anekehi buddhasatasahassehi avijahitaṁ udānaṁ
  udānento imā gāthā abhāsi
       "anekajātisaṁsāraṁ sandhāvissaṁ anibbisaṁ
        gahakāraṁ gavesanto, dukkhā jāti punappunaṁ;
        gahakāraka diṭṭhosi, puna gehaṁ na kāhasi,

  *  *  *  *  *  *
  Footnote: 1. Sī. Yu. ānandattherassa udānagāthāvatthu. 2. Sī. Yu. "saha acchariyehīti natthi.
-------------------------------------------------
[page 116]
        Sabbā te phāsukā bhaggā, gahakūṭaṁ visaṅkhataṁ,
        visaṅkhāragataṁ cittaṁ, taṇhānaṁ khayamajjhagāti.
      Tattha gahakāraṁ gavesantoti: ahaṁ imassa attabhāvasaṅkhātassa
  gehassa kārakaṁ taṇhāvaḍḍhakiṁ gavesanto, yena ñāṇena sakkā so
  daṭṭhuṁ tassa bodhiñāṇassatthāya dīpaṅkarapādamūle katābhinīhāro
  ettakaṁ kālaṁ anekajātisaṁsāraṁ anekajātisatasahassasaṅkhayaṁ imaṁ
  saṁsāravaṭṭaṁ anibbisaṁ taṁ ñāṇaṁ avindanto alabhantoyeva sandhāvissaṁ
  saṁsariṁ aparāparaṁ anuvicarinti attho. Dukkhā jāti punappunanti idaṁ
  gahakārakagavesanassa kāraṇavacanaṁ. Yasmā jarābyādhimaraṇamissatāya
  jāti nāmesā punappunaṁ upagantuṁ dukkhā, na ca sā tasmiṁ adiṭṭhe
  nivattati; tasmā taṁ gavesanto sandhāvissanti attho. Diṭṭhosīti:
  sabbaññutañāṇaṁ paṭivijjhanteneva mayā idāni diṭṭho asi. Puna gehanti:
  puna imasmiṁ saṁsāravaṭṭe attabhāvasaṅkhātaṁ mama gehaṁ na kāhasi.
  Sabbā te phāsukā bhaggāti: tava sabbā avasesakilesaphāsukā mayā
  bhaggā. Gahakūṭaṁ visaṅkhatanti: imassa tayā katassa attabhāvagehassa
  avijjāsaṅkhātaṁ kaṇṇikāmaṇḍalaṁpi mayā viddhaṁsitaṁ. Visaṅkhāragataṁ
  cittanti: idāni mama cittaṁ visaṅkhāraṁ nibbānaṁ ārammaṇakaraṇavasena gataṁ
  anupaviṭṭhaṁ. Taṇhānaṁ khayamajjhagāti: taṇhānaṁ khayasaṅkhātaṁ
  arahattaṁ adhigatosmīti attho.
                       Paṭhamabodhivatthu.
                       -----------
-------------------------------------------------
[page 117]
                9. Mahādhanaseṭṭhiputtavatthu. (126)
        "acaritvā Brahmacariyanti: imaṁ dhammadesanaṁ satthā isipatane
  migadāye viharanto mahādhanaseṭṭhiputtaṁ ārabbha kathesi.
      So kira bārāṇasiyaṁ asītikoṭivibhave kule nibbatti. Athassa
  mātāpitaro cintesuṁ "amhākaṁ kule mahābhogakkhandho, taṁ puttassa
  no hatthe ṭhapetvā yathāsukhaṁ paribhogaṁ karissāma, aññena kammena
  kiccaṁ natthīti; taṁ naccagītavāditamattameva sikkhāpesuṁ. Tasmiṁyeva
  nagare aññasmiṁ asītikoṭivibhave kule ekā dhītāpi nibbatti.
  Tassāpi mātāpitaro tatheva cintetvā taṁ naccagītavāditamattameva
  sikkhāpesuṁ. Tesaṁ vayappattānaṁ āvāhavivāho ahosi. Atha nesaṁ
  aparabhāge mātāpitaro kālamakaṁsu. Dveasītikoṭidhanaṁ ekasmiṁyeva
  gehe ahosi. Seṭṭhiputto divasassa tikkhattuṁ rañño upaṭṭhānaṁ
  gacchati. Atha tasmiṁ nagare dhuttā cintesuṁ "sacāyaṁ seṭṭhiputto
  surāsoṇḍo bhavissati, amhākaṁ phāsukaṁ bhavissati; uggaṇhāpema naṁ
  surāsoṇḍabhāvanti. Te suraṁ ādāya khajjamaṁse ceva loṇasakkharā ca
  dussante bandhitvā mūlakande gahetvā tassa rājakulato
  āgacchantassa maggaṁ olokayamānā nisīditvā taṁ āgacchantaṁ
  disvā suraṁ pivitvā loṇasakkharaṁ mukhe khipitvā mūlakandaṁ ḍaṁsitvā
  "vassasataṁ jīva sāmi seṭṭhiputta, taṁ nissāya mayaṁ khādanapivanasamatthā
  bhaveyyāmāti āhaṁsu. So tesaṁ vacanaṁ sutvā pacchato āgacchantaṁ
  cūḷupaṭṭhākaṁ pucchi "kiṁ ete pivantīti. "ekaṁ Pānakaṁ sāmīti.
-------------------------------------------------
[page 118]
  "manāpajātikaṁ Etanti. "sāmi Imasmiṁ jīvaloke iminā sadisaṁ
  pātabbayuttakaṁ nāma natthīti. So "evaṁ sante mayāpi pātuṁ
  vaṭṭatīti thokaṁ thokaṁ āharāpetvā pivati. Athassa na cirasseva.
  Te dhuttā pivanabhāvaṁ ñatvā taṁ parivārayiṁsu. Gacchante kāle
  parivāro mahā ahosi. So satenapi satadvayenapi suraṁ āharāpetvā
  pivanto anukkamena nisinnaṭṭhānādīsu kahāpaṇarāsiṁ ṭhapetvā suraṁ
  pivanto "iminā mālā āharatha, iminā gandhaṁ, ayaṁ gīte cheko,
  ayaṁ nacce, ayaṁ vādite, imassa sahassaṁ detha, imassa dve
  sahassānīti evaṁ vikkīranto na cirasseva attano santakaṁ asītikoṭidhanaṁ
  khepetvā, "khīṇaṁ te sāmi dhananti vutte, "kiṁ bhariyāya me santakaṁ
  natthīti, "atthi sāmīti, "tenahi taṁ āharathāti, taṁpi tatheva khepetvā
  anupubbena khettāarāmuyyānayoggādikaṁpi antamaso bhājanabhaṇḍakaṁpi
  attharaṇapāvuraṇanisīdanaṁpi sabbaṁ attano santakaṁ vikkīṇitvā khādi.
  Athassa mahallakakāleyeva parihīnabhogassa attano gehaṁ vikkīṇitvā
  gahitagehā nīhariṁsu. So bhariyaṁ ādāya parajanassa gehabhittiṁ nissāya
  vasanto kapālakhaṇḍaṁ ādāya bhikkhāya caritvā janassa ucchiṭṭhabhattaṁ
  bhuñjituṁ ārabhi. Atha naṁ ekadivasaṁ āsanasālāya dvāre ṭhatvā
  daharasāmaṇerehi dīyamānaṁ ucchiṭṭhabhojanaṁ paṭiggaṇhantaṁ disvā
  satthā sitaṁ pātvākāsi. Atha naṁ ānandatthero sitakāraṇaṁ pucchi.
  Satthā sitakāraṇaṁ kathento "passānanda imaṁ mahādhanaseṭṭhiputtaṁ
  imasmiṁyeva nagare dveasītikoṭidhanaṁ khepetvā bhariyaṁ ādāya bhikkhāya
-------------------------------------------------
[page 119]
  Carantaṁ: sace hi ayaṁ paṭhamavaye bhoge akhepetvā kammante
  payojissa, imasmiṁyeva nagare aggaseṭṭhī abhavissa, sace pana
  nikkhamitvā pabbajissa, arahattaṁ pāpuṇissa, bhariyāpissa anāgāmiphale
  patiṭṭhahissa; sace majjhimavaye bhoge akhepetvā kammante payojissa,
  dutiyaseṭṭhī abhavissa, nikkhamitvā pabbajanto anāgāmī abhavissa,
  bhariyāpissa sakadāgāmiphale patiṭṭhahissa; sace pacchimavaye bhoge
  akhepetvā kammante payojissa, tatiyaseṭṭhī abhavissa, nikkhamitvā
  pabbajantopi sakadāgāmī abhavissa, bhariyāpissa sotāpattiphale
  patiṭṭhahissa: idāni panesa gihibhogāpi parihīno sāmaññatopi
  parihīno; parihāyitvā ca pana sukkhapallale koñcasakuṇo viya
  jātoti vatvā imā gāthā abhāsi
         "acaritvā brahmacariyaṁ aladdhā yobbane dhanaṁ
          jiṇṇakoñcāvajhāyanti khīṇamaccheva pallale.
          Acaritvā brahmacariyaṁ aladdhā yobbane dhanaṁ
          senti cāpātikhīṇāva purāṇāni anutthunanti.
      Tattha acaritvāti: brahmacariyavāsaṁ avasitvā. Yobbaneti:
  anuppanne vā bhoge uppādetuṁ uppanne vā bhoge anurakkhituṁ
  samatthakāle dhanaṁpi alabhitvā. Khīṇamaccheti: 1- te evarūpā bālā
  udakassa abhāvā khīṇamaccheva pallale parikkhīṇapattā jiṇṇakoñcā
  viya avajjhāyanti. Idaṁ vuttaṁ hoti "pallale udakassa abhāvo

  *  *  *  *  *  *
  Footnote: 1. khīṇamacche vāti yuttataraṁ. ña. va.
-------------------------------------------------
[page 120]
  Viya hi imesaṁ vasanaṭṭhānassa abhāvo, macchānaṁ khīṇabhāvo viya
  imesaṁ bhogānaṁ abhāvo, khīṇapattānaṁ koñcānaṁ uppatitvā
  gamanābhāvo viya imesaṁ idāneva jalapathathalapathādīhi bhoge saṇṭhapetuṁ
  asamatthabhāvo; tasmā ete khīṇapattā koñcā viya ettheva
  nipajjitvā avajjhāyantīti. Cāpātikhīṇāvāti: cāpato atikhīṇā
  cāpavinimuttāti attho. Idaṁ vuttaṁ hoti "yathā cāpavinimuttā
  sarā yathāvegaṁ gantvā patitā, gahetvā ukkhipante asati, tattheva
  upacikānaṁ bhattaṁ honti; evaṁ imepi tayo vaye atikkantā idāni
  attānaṁ uddharituṁ asamatthatāya maraṇaṁ upagamissanti; tena vuttaṁ
  "senti cāpātikhīṇāvāti. Purāṇāni anutthunanti: iti amhehi
  khāditaṁ, iti pītanti pubbe katāni khāditapītanaccagītavāditādīni
  anutthunantā [1]- anusocantā sentīti.
           Desanāvasāne bahū sotāpattiphalādīni pāpuṇiṁsūti.
                    Mahādhanaseṭṭhiputtavatthu.
                   Jarāvaggavaṇṇanā niṭṭhitā.
                     Ekādasamo vaggo.
                       -----------

  *  *  *  *  *  *
  Footnote: 1. Sī. Yu. etthantare. `socantāti atthi.
-------------------------------------------------

[page 001]
                 Sāratthadīpaniyā nāma vinayaṭīkāya
                    samantapāsādikāvaṇṇanāya
                        dutiyo bhāgo
                        ---------
                     paṭhamapārājikavaṇṇanā
       [1] Anupadavaṇṇananti padampadampaṭivaṇṇanaṁ padānukkamena
  vaṇṇanaṁ vā. Bhaṇḍappayojanauddhārasāraṇādinā kiccenāti ettha
  vikkāyikabhaṇḍassa vikkīṇanaṁ bhaṇḍappayojanaṁ. Dātuṁ saṅketite
  divase gantvā gahaṇaṁ uddhāro. Asukasmiṁ divase dātabbanti
  divase gantvā gahaṇaṁ uddhāro. Asukasmiṁ divase dātabbanti
  satuppādanaṁ sāraṇaṁ. Catubbidhāyāti khattiyabrāhmaṇagahapatisamaṇānaṁ
  vasena catubbidhāya. Bhikkhubhikkhunīupāsakaupāsikānaṁ vasena vā.
  Disvānassa etadahosīti hetuattho ayaṁ disvānasaddo
  asamānakattuko yathā ghataṁ pivitvā balaṁ hoti sīhaṁ disvā bhayaṁ hotīti.
  Dassanakāraṇā hi etaṁ parivitakkanaṁ ahosi. Kiñcāpi ettha
  bhabbakulaputtassāti vuttaṁ tathāpi upanissayasampannassāpi
  ajātasattuno viya antarāyo bhavissatīti imassa therassāpi
  katapāpakammamūlavippaṭisāravasena adhigamantarāyo ahosīti vadanti. Kimpana
-------------------------------------------------
[page 002]
  Yesaṁ maggaphalānaṁ upanissayo atthi buddhānaṁ sammukhībhāvepi tesaṁ
  antarāyo hotīti. Āma hoti na pana buddhe paṭicca.
  Buddhā hi paresaṁ maggaphalādhigamāya ussāhajātā tattha nirantaraṁ
  yuttappayuttāeva honti tasmā te paṭicca tesaṁ antarāyo
  na hoti. Athakho kiriyāparihāniyā vā pāpamittatāya vā hoti.
  Kiriyāparihāni pana desakassa tasseva vā puggalassa tajjappayogābhāvato
  veditabbā. Desakavasena panettha parihāni sāvakānaṁ
  vaseneva veditabbā na buddhānaṁ vasena. Tathāhi sace
  dhammasenāpati dhanañjāniyassa brāhmaṇassa āsayaṁ ñatvā dhammaṁ
  desayissa brāhmaṇo sotāpanno abhavissa. Evaṁ tāva desakassa
  vasena kiriyāparihāniyā antarāyo hoti. Sace peso hatthārohaputto
  bhagavato sammukhā dhammaṁ suṇanto muhuttaṁ nisīdeyya yāvassa
  bhagavā attantapādike cattāro puggale vitthārena vibhajitvā
  deseti sotāpattiphalena saṁyutto abhavissa. Evaṁ puggalassa
  vasena kiriyāparihāniyā antarāyo hoti nāma. Imassa hi
  upāsakassa kiriyāparihāni jātā apariniṭṭhitāya desanāya uṭṭhahitvā
  pakkantattā. Sace ajātasattu devadattassa vacanaṁ gahetvā
  pitughātakammaṁ nākarissa sāmaññaphalasuttakathitadivase sotāpanno
  abhavissa. Tassa vacanaṁ gahetvā pitughātakammassa katattā pana
-------------------------------------------------
[page 003]
  Nāhosi. Evaṁ pāpamittatāya antarāyo hoti. Sudinnassapi
  pāpamittavasena antarāyo ahosīti daṭṭhabbaṁ. Yadi hi tena
  mātāpitūnaṁ vacanaṁ gahetvā purāṇadutiyikāya methunadhammo paṭisevito
  nābhavissa. Na tammūlavippaṭisāravasena adhigamantarāyo abhavissa.
      [2] Yannūnāti parivitakkanatthe nipātoti āha
  parivitakkadassanametanti. Dhammaṁ suṇeyyanti kiriyāpadena vuccamānoeva
  hi attho yannūnāti nipātapadena jotiyati. Ahaṁ yannūna dhammaṁ
  suṇeyyanti yojanā. Yannūnāti ca yadi panāti attho. Yadi
  panāti idampi hi tena samānatthameva. Yaṁ dhammaṁ suṇātīti
  sambandho. Uḷāruḷārajanāti khattiyamahāsālādiuḷāruḷārajanākiṇṇā.
  Sace ayampi paṭhamaṁ āgaccheyya bhagavantaṁ upasaṅkamitvā
  nisīdituṁ araharūpoti āha pacchā āgatenāti. Sikkhāttayupasaṁhitanti
  adhisīlādhicittādhipaññāsaṅkhātasikkhāttayayuttaṁ. Thokaṁ dhammakathaṁ
  sutvā ahosīti sambandho. Idhāpi sutvāsaddo hetuatthoti
  daṭṭhabbo. Savanakāraṇā etadahosīti vuttaṁ hoti. Yadi evaṁ
  atha kasmā ekamantaṁ nisinnassa .pe. Etadahosīti vuttanti
  āha taṁ panassa yasmātiādiṁ. Tattha tanti parivitakkanaṁ.
  Saṅkhepakathāti visuṁ visuṁ paduddhāraṁ akatvā samāsato atthavaṇṇanā.
  Yena yena ākārenāti yena yena pakārena. Tena tena me
-------------------------------------------------
[page 004]
  Upaparikkhatoti kāmā nāmete aniccā dukkhā vipariṇāmadhammā
  aṭṭhikaṅkhalūpamāti ca ādinā yena yena ākārena kāmesu ādīnavaṁ
  okāraṁ saṅkilesaṁ tabbipariyāyato nekkhamme ānisaṁsaṁ guṇaṁ pakāsentaṁ
  bhagavatā dhammaṁ desitaṁ ājānāmi avabujjhāmi tena tena pakārena
  upaparikkhato vīmaṁsantassa mayhaṁ evaṁ hoti evaṁ upaṭṭhāti.
  Sikkhāttayabrahmacariyanti adhisīlasikkhādisikkhāttayasaṅgahaṁ seṭṭhacariyaṁ.
  Ekampi divasanti ekadivasamattampi. Akhaṇḍaṁ katvāti
  dukkaṭamattassapi anāpajjanena akhaṇḍaṁ katvā acchiddādibhāvāpādanena
  vā. Akhaṇḍalakkhaṇavacanaṁ hetaṁ. Carimakacittanti cuticittaṁ.
  Kiñcipi ekadesaṁ asesetvā ekanteneva paripūretabbatāya
  ekantaparipuṇṇaṁ. Kilesamalena amalinaṁ katvāti taṇhāsaṅkilesādinā
  asaṅkiliṭṭhaṁ katvā cittuppādamattampi saṅkilesamalaṁ anuppādetvā
  accantameva visuddhaṁ katvā pariharitabbatāya ekantaparisuddhaṁ.
  Tatoeva saṅkhaṁ viya likhitanti saṅkhalikhitaṁ. Tenāha likhitasaṅkhasadisanti.
  Pariyodātaṭṭhena nimmalabhāvena saṅkhaṁ viya likhitaṁ dhotanti
  saṅkhalikhitanti āha dhotasaṅkhasappaṭibhāganti. Ajjhāvasatāti
  padappayogena agāranti bhummatthe upayogavacananti āha agāramajjheti.
  Dāḍhikāpi massuggahaṇeneva gahetvā massuntveva vuttaṁ.
  Uttarādharamassunti attho. Kasāyena rattāni vatthāni kāsāyānīti
-------------------------------------------------
[page 005]
  Āha kasāyarasapītatāyāti. Paridahitvāti nivāsetvā ceva pārupitvā
  ca. Agārassa hitanti agāravā. So agāraṁ uttarapadalopena.
  Tassa vuḍḍhiāvahaṁ agārassa hitaṁ. Ñātisālohitātiādīsu
  ayaṁ ajjhattikoti jānanti ñāyanti vāti ñātī. Lohitena
  sambandhāti sālohitā. Pitupakkhikā ñātī. Mātupakkhikā
  sālohitā. Pitupakkhikā mātupakkhikā vā ñātī. Sassusassurapakkhikā
  sālohitā. Mittāyantīti mittā. Minanti vā sabbaguyhesu
  anto pakkhipantīti mittā. Kiccakaraṇīyesu sahabhāvaṭṭhena
  amā hontīti amaccā. Mamāyatīti mātā. Piyāyatīti pitā.
  Sarīrakiccalesenāti uccārapassāvādisarīrakiccalesena. Ananuññātaṁ
  puttaṁ na pabbājetīti mātāpitūnaṁ lokiyamahājanassa ca cittaññathattaṁ
  mā hotūti na pabbājeti. Tatoyeva pitu suddhodanamahārājassa
  tathā varo dinno. Dhuranikkhepenāti bhaṇḍappayojanādīsu
  dhuranikkhepena. Tenāha na hītiādiṁ. Piyāyitabbo piyoti āha
  pītijanakoti. Manassa appāyanato manāpoti āha
  manavaḍḍhakoti. Sukhedhito taruṇadārakakāle tato parañca
  sappikhīrādisādhurasamanuññabhojanādiāhārasampattiyā sukhaparihaṭo. Athavā
  daḷhabhattikadhātijanādiparijanasampattiyā ceva paricchedasampattiyā ca
  uḷārappaṇītasukhapaccayupahārehi ca sukhedhito akiccheneva dukkhapaccayavinodanena
-------------------------------------------------
[page 006]
  Sukhaparihaṭo. Ajjhattikaṅgasampattiyā vā sukhedhito bāhiraṅgasampattiyā
  sukhaparihaṭo. Kiñcīti etassa vivaraṇaṁ appamattakampi
  kalabhāganti. Yadā jānātisaddo bodhanattho na hoti tadā tassa
  payoge sappino jānāti madhuno jānātītiādīsu viya karaṇatthe
  sāmivacanaṁ saddasatthavidū icchantīti āha kiñci dukkhena nānubhosīti.
  Tenāha karaṇatthe sāmivacanaṁ anubhavanatthe ca jānanāti.
  Ettha ca kiñci dukkhena nānubhosīti kenaci dukkhena karaṇabhūtena
  visayaṁ nānubhosīti evamattho veditabbo. Kiñcīti etthāpi hi
  karaṇatthe sāmivacanassa lopo kato. Teneva vakkhati vikappadvayepi
  purimapadassa uttarapadena samānavibhattilopo daṭṭhabboti.
  Yadā pana jānātisaddo saraṇattho hoti tadā saraṇatthānaṁ
  dhātusaddānaṁ payoge mātu sarati pitu sarati bhātu jānātītiādīsu
  viya upayogatthe sāmivacanaṁ saddasatthavidū vadantīti āha athavā
  kiñci dukkhaṁ na sarasīti atthoti. Kassaci dukkhassa ananubhūtapubbattā
  attanā anubhūtaṁ appamattakampi dukkhaṁ pariyesamānopi
  abhāvatoyeva na sarasīti attho. Vikappadvayepīti anubhavanasaraṇatthavasena
  vutte dutiyatatiyavikappadvaye. Purimapadassāti kiñcīti
  padassa. Uttarapadenāti dukkhassāti padena. Samānavibhattilopoti
  uttarapadena samānassa sāmivacanassa lopo. Kassaci dukkhassāti
-------------------------------------------------
[page 007]
  Hi vattabbe vikappadvayepi purimapade sāmivacanassa lopaṁ katvā
  kiñci dukkhassāti niddeso kato. Anicchakāti anicchantā.
  Evaṁ santeti nanu mayaṁ sudinna sāmādīsu kenacipi upāyena
  appaṭisādhanena appaṭikārena maraṇenapi tayā akāmakāpi vinā bhavissāma
  evaṁ sati. Yenāti yena kāraṇena. Kimpanāti ettha kinti
  karaṇatthe paccattavacananti dassento āha kena pana kāraṇenāti.
  Gandhabbanaṭanāṭakādīnīti ettha gandhabbā nāma gāyakā. Naṭā
  nāma raṅganaṭā. Nāṭakā laṅghanakādayo. Paricārehīti ettha
  parito tattha tattha yathāsakaṁ visayesu cārehīti atthoti āha
  indriyāni cārehītiādiṁ. Paricārehīti vā sukhupakaraṇehi attānaṁ
  paricārayakehi attano paricaraṇakārehi. Tathābhūto ca yasmā
  laḷanto kīḷanto nāma hoti tasmā laḷātiādi vuttaṁ.
  Bhuñjitabbato paribhuñjitabbato visesato pañca kāmaguṇā bhogā
  nāmāti āha bhoge bhuñjantoti. Dānappadānādīnīti ettha
  niccadānaṁ dānaṁ nāma. Uposathadivasādīsu dātabbaṁ atirekadānaṁ
  padānaṁ nāma. Paveṇirakkhaṇavasena vā diyyamānaṁ dānaṁ nāma.
  Attanāva paṭṭhapetvā diyyamānaṁ padānaṁ nāma. Pacurajanasādhāraṇaṁ
  vā nātiuḷāraṁ dānaṁ nāma. Anaññasādhāraṇaṁ atiuḷāraṁ padānaṁ
  nāma. Ādisaddena sīlādīni saṅgaṇhāti. Natthi etassa
-------------------------------------------------
[page 008]
  Vacanapaṭivacanasaṅkhāto allāpasallāpoti nirālāpasallāpo.
      [3] Balaṁ gāhetvāti ettha balaggahaṇaṁ nāma kāye balassa
  uppādanamevāti āha kāyabalaṁ janetvāti. Assumukhanti assūni
  mukhe etassāti assumukho. Taṁ assumukhaṁ. Assukilinnamukhanti attho.
  Gāmoyeva gāmantasenāsanaṁ gāmapariyāpannattā gāmantasenāsanassa.
  Atirekalābhapaṭikkhepenāti piṇḍiyālopabhojanaṁ nissāyāti
  evaṁ vuttabhikkhāhāralābhato adhikalābho saṅghabhattādiatirekalābho
  tassa paṭikkhepenāti attho. Tenāha cuddasa bhattāni
  paṭikkhipitvāti.
      [4] Saṅghabhattaṁ uddesabhattaṁ nimantanaṁ salākabhattaṁ pakkhikaṁ
  uposathikaṁ pāṭipadikaṁ āgantukabhattaṁ gamikabhattaṁ gilānabhattaṁ
  gilānupaṭṭhākabhattaṁ vihārabhattaṁ dhurabhattaṁ vārabhattanti imāni cuddasa
  bhattāni. Tattha sakalassa saṅghassa dātabbabhattaṁ saṅghabhattaṁ.
  Katipaye bhikkhū uddisitvā dātabbabhattaṁ uddesabhattaṁ. Ekasmiṁ
  pakkhe ekadivasaṁ dātabbabhattaṁ pakkhikaṁ. Uposathe dātabbabhattaṁ
  uposathikaṁ. Pāṭipadadivase dātabbabhattaṁ pāṭipadikaṁ. Vihāraṁ
  uddissa dātabbabhattaṁ vihārabhattaṁ. Dhurageheeva ṭhapetvā
  dātabbabhattaṁ dhurabhattaṁ. Gāmavāsīādīhi vārena dātabbabhattaṁ vārabhattaṁ.
      [5] Atha gahapaticīvaraṁ paṭikkhipitvāti kasmā vuttaṁ. Gahaṇe
-------------------------------------------------
[page 009]
  Hi sati paṭikkhepo yujjeyya na ca paṭhamabodhiyaṁ gahapaticīvarassa
  paṭiggahaṇaṁ anuññātaṁ parato jīvakavatthusmiṁ anuññātattā.
  Teneva vakkhati jīvakavatthusmiṁ bhagavato hi buddhabhāvappattito paṭṭhāya
  yāva imaṁ vatthuṁ etthantare vīsati vassāni na koci gahapaticīvaraṁ
  sādiyi sabbeva ca paṁsukūlikāva ahesunti. Sudinno ca paṭhamabodhiyaṁyeva
  pabbajito. Teneva vakkhati sudinno hi bhagavato dvādasame
  vasse pabbajito vīsatime vasse ñātikulaṁ piṇḍāya paviṭṭho
  sayaṁ pabbajjāya aṭṭhavassiko hutvāti. Tasmā gahapaticīvaraṁ
  paṭikkhipitvāti kasmā vuttanti. Vuccate. Ananuññātepi
  gahapaticīvaraṁ paṁsukūlikaṅgasamādānavaseneva gahapaticīvaraṁ paṭikkhittaṁ nāma
  hotīti katvā vuttaṁ gahapaticīvaraṁ paṭikkhipitvāti. Loluppacāraṁ
  paṭikkhipitvāti kusalabhaṇḍassa bhūsaṁ viluppanaṭṭhena loluppaṁ vuccati
  taṇhā loluppena caraṇaṁ loluppacāro taṇhāvasena gharapaṭipāṭiṁ
  atikkamitvā bhikkhāya caraṇaṁ taṁ paṭikkhipitvāti attho. Tenāha
  gharapaṭipāṭiyā bhikkhāya pavisatīti. Ettha ca āraññikaṅgādipadhānaṅgavasena
  sesadhutaṅgānipi gahitāneva hontīti veditabbaṁ.
  Vajjīnanti rājāno apekkhitvā sāmivacanaṁ kataṁ. Vajjīrājūnanti
  attho janapadasaddassa tannivāsīsupi pavattanato. Vajjīsūti
  janapadāpekkhaṁ bhummavacanaṁ. Vajjīnāmake janapadeti attho.
-------------------------------------------------
[page 010]
      [6] Upabhogaparibhogupakaraṇamahantatāyāti pañcakāmaguṇasaṅkhātānaṁ
  upabhogānañceva hatthiassarathaitthiyādiupabhogupakaraṇānañca
  mahantatāya. Upabhogupakaraṇāneva hi idha paribhogupakaraṇasaddena
  vuttāni. Tenevāha ye hi tesaṁ upabhogā yāni ca
  upabhogupakaraṇāni tāni mahantānīti upabhogā hatthiassarathaitthīādayo.
  Upabhogupakaraṇāni tesameva suvaṇṇādiupakaraṇānītipi vadanti.
  Sārakānīti sārabhūtāni. Nidhetvāti nidahitvā. Nidhānaṁ katvāti
  attho. Divasaparibbayasaṅkhātabhogamahantatāyāti divase divase
  paribhuñjitabbasaṅkhātabhogānaṁ mahantatāya. Jātarūparajatasseva
  pahutatāyāti piṇḍapiṇḍavasena ceva suvaṇṇamāsakarajatamāsakādivasena ca
  jātarūparajatasseva pahutatāya. Vittīti tuṭṭhi. Vittiyā upakaraṇaṁ
  vittūpakaraṇaṁ. Pahutaṁ nānāvidhālaṅkārabhūtaṁ vittūpakaraṇametesanti
  pahutavittūpakaraṇā. Tenāha alaṅkārabhūtassātiādiṁ.
  Vohāravasenāti vaṇijjāvasena vaḍḍhikatādivasena. Dhanadhaññassa
  pahutatāyāti sattaratanasaṅkhātassa dhanassa sabbapubbaṇṇāparaṇṇasaṅgahitassa
  dhaññassa ca pahutatāyāti attho. Tattha ca
  suvaṇṇarajatamaṇimuttāveḷuriyavajirapavāḷāni satta ratanānīti vadanti.
  Sālivīhiādi pubbaṇṇaṁ purakkhataṁ sassaphalanti katvā tabbipariyāyato
  muggamāsādi aparaṇṇanti veditabbaṁ. Ukkaṭṭhapiṇḍapātikattāti
-------------------------------------------------
[page 011]
  Sesadhutaṅgaparivāritena ukkaṭṭhapiṇḍapātadhutaṅgena samannāgatattā.
  Tenāha sapadānacāraṁ caritukāmoti. Anto jātatāya vā
  ñātisadisī dāsīti ñātidāsī. Pūtibhāveneva lakkhitabbadoso vā
  ābhidosiko. Abhidosaṁ vā paccūsakālaṁ gato patto atikkantoti
  ābhidosiko. Tenāha ekarattātikkantassa vātiādiṁ.
  Pūtibhūtabhāvena paribhogaṁ nārahatīti aparibhogāraho. Chaḍḍanīyasabhāve
  nicchitepi pacchākāle sandehavohāravaseneva pucchituṁ yuttanti āha
  saceti. Ariyavohārenāti ariyasamudācārena. Ariyā hi mātugāmaṁ
  bhaginivādena samudācaranti. Nissaṭṭhapariggahanti pariccattālayaṁ.
  Ākirāti vuttattā viññatti vāti vuttaṁ. Sace taṁ chaḍḍanīyadhammanti
  pariyāyaṁ amuñcitvā vuttattā payuttavācā vāti vuttaṁ.
  Paccayapaṭisaṁyuttā vācā payuttavācā. Vattuṁ vaṭṭatīti nirapekkhabhāvato
  vuttaṁ. Idha pana visesato aparibhogārahattāva vatthuno.
  Aggāriyavaṁsikoti ariyavaṁsapaṭipattipūrakānaṁ aggo uttamo. Nimiyati
  saññāyatīti nimittaṁ yathāsallakkhito ākāroti āha gihikāle
  sallakkhitapubbaṁ ākāranti. Hatthapiṭṭhiādīni olokayamānā
  sāmiputtassa me sudinnassa viya suvaṇṇakacchapapiṭṭhisadisā imā
  hatthapādapiṭṭhiyo haritālavaṭṭiyo viya suvaṭṭitā aṅguliyo madhuro saroti
  gihikāle sallakkhitapubbaṁ ākāraṁ aggahesi sañjāni sallakkhesi.
-------------------------------------------------
[page 012]
  Kasmā pana sā ñātidāsī disvāva na sañjānīti āha sudinno
  hītiādiṁ. Pabbajjūpagatenāti pabbajjaṁ upagatena pabbajitenāti
  attho. Gharaṁ pavisitvāti gehasāminiyā nisīditabbaṭṭhānabhūtaṁ antogehaṁ
  pavisitvā. Yaggheti imassa ārocayāmīti ayamatthoti āha
  ārocanatthe nipātoti. Yagghe jāneyyāsīti suṭṭhu jāneyyāsītipi
  atthaṁ vadanti. Ālapaneti dāsījanassa ālapane. Tenāha evaṁ
  hītiādiṁ.
      [7] Gharesu sālā hontīti gharesu ekamante bhojanasālā
  honti pākāraparikkhittā susaṁvidahitadvārabaddhā susammaṭṭhavālikaṅgaṇā.
  Udakakañjiyanti udakañca kañjiyañca. Kasmā pana
  īdisāyameva sālāya aññataraṁ kuḍḍamūlanti ayamattho vuttoti
  āha na hi pabbajitātiādiṁ. Asāruppe ṭhāneti bhikkhūnaṁ
  ananucchavike padese. Atthi nu khoti nusaddo pucchanatthe.
  Khosaddo vacanasiliṭṭhatāya vutto. Nu khoti vā nipātasamudāyo
  pucchanattho. Tena nāmasaddassa pucchanatthataṁ dasseti. Yesaṁ
  no tvanti yesaṁ no putto tvaṁ. Īdise ṭhāneti kiñcāpi taṁ
  ṭhānaṁ bhikkhūnaṁ ananurūpaṁ na hoti tathāpi mādisānaṁ mahābhogakulānaṁ
  puttassa parakule āsanasālāyaṁ nisīditvā bhojanaṁ nāma ayuttarūpanti
  maññamāno āha. Tenevāha nanu nāma tāta sudinna
-------------------------------------------------
[page 013]
  Sakagehaṁ gantabbanti. Aññenāpi pakārena nāmasaddassa
  pucchanatthatameva dassento āha tathā atthi nukho tātātiādiṁ.
  Tathāti samuccayattho. Idāni nāmasaddassa maññanatthataṁ dassento
  āha tathā atthi maññetiādiṁ. Dukkhābhitunnatāyāti mānasikena
  dukkhena atipīḷitattā. Etamatthanti atthi nu kho tāta sudinna
  amhākaṁ dhanandiādinā yathāvuttamatthaṁ. Anokappanāmarisanatthavasenāti
  ettha anokappanaṁ asaddahanaṁ amarisanaṁ asahanaṁ. Anāgatavacanaṁ
  anāgatasaddappayogo. Attho pana vattamānakālikova.
  Tenāha paccakkhampīti. Na marisayāmīti na visahāmi. Taṁ na
  sundaranti tadāyanti pacchāpāṭhaṁ sandhāyāha. Alaṁ gahapati kataṁ
  me ajja bhattakiccanti thero ukkaṭṭhaekāsanikatāya paṭikkhipanto
  evamāha. Ukkaṭṭhaekāsanikatāyāti ca idaṁ bhūtakathanavasena vuttaṁ
  therassa tathābhāvadīpanatthaṁ. Mudukassāpi hi ekāsanikassa yāya
  nissajjāya kiñcimattampi bhojanaṁ bhuttaṁ vattasīsenapi tato
  vuṭṭhitassa puna bhuñjituṁ na vaṭṭati. Tenāha tipiṭakacūḷābhayatthero
  āsanaṁ vā rakkheyya bhojanaṁ vāti. Ukkaṭṭhapiṇḍapātikopi
  samānoti nidassanamattamidaṁ. Thero sapadānacārikesupi ukkaṭṭhoyeva.
  Ukkaṭṭhasapadānacārikopi hi purato ca pacchato ca āhaṭabhikkhampi
  aggahetvāva gharadvāre ṭhatvā pattavisajjanameva karoti.
-------------------------------------------------
[page 014]
  Tasmā thero ukkaṭṭhasapadānacārikattāpi svātanāya bhikkhaṁ
  nādhivāseti atha kasmā adhivāsesīti āha sace ekabhattampi na
  gahessāmītiādiṁ. Paṇḍitā hi mātāpitūnaṁ ācariyupajjhāyānaṁ
  vā kātabbaṁ anuggahaṁ ajjhupekkhitvā dhutaṅgasuddhikā na bhavanti.
      [8] Majjhimappamāṇoti catuhattho puriso majjhimappamāṇo.
  Chahatthotipi keci. Tiro karonti etāyāti tirokaraṇīti
  sāṇipākāravacano ayaṁ tirokaraṇīsaddoti āha tirokaraṇīyanti karaṇatthe
  bhummanti. Tirokaraṇīyāti vattabbe tirokaraṇīyanti karaṇatthe bhummaṁ
  vuttaṁ. Tirokaraṇīyaṁsaddo vā ayaṁ sāṇipākārapariyāyoti
  dassento āha athavātiādiṁ. Taṁ parikkhipitvāti taṁ samantato
  khipitvā. Parito bandhitvāti vuttaṁ hoti. Tenāha samantato
  katvāti. Vibhattipaṭirūpako nipāto hotīti āha tenāti ayampi
  vātiādiṁ. Athakho āyasmato sudinnassa pitā sake nivesane
  paṇītaṁ khādanīyaṁ bhojanīyaṁ paṭiyādāpetvā āyasmato sudinnassa
  kālaṁ ārocesi kālo tāta sudinna niṭṭhitaṁ bhattanti evaṁ
  kālārocanassa pāliyaṁ anārūḷhattā āha kiñcāpi pāliyaṁ
  kālārocanaṁ na vuttanti. Ārociteyeva kāleti kālo tāta sudinna
  niṭṭhitaṁ bhattanti kāle ārociteyeva. Dve puñjeti
  kahāpaṇapuñjañca suvaṇṇapuñjañca. Pettikanti pituto āgataṁ pettikaṁ.
-------------------------------------------------
[page 015]
  Nihitanti bhūmigataṁ. Payuttanti vaḍḍhivasena payojitaṁ. Taddhitalopaṁ
  katvā veditabbanti yathā aññatthāpi pitāmahaṁ dhanaṁ laddhā sukhaṁ
  jīvati sañjayoti vuttaṁ evaṁ taddhitalopaṁ katvā vuttanti
  veditabbaṁ. Pitāmahato āgataṁ pitāmahassa vā idaṁ petāmahaṁ.
  Pabbajitaliṅganti samaṇavesaṁ. Na tvaṁ rājabhītoti aparādhakāraṇā
  na rājakulā bhīto. Yesaṁ santakaṁ dhanaṁ gahitaṁ te iṇāyikā.
  Palibaddhoti pīḷito. Vibhattipaṭirūpakoti tenāti padaṁ sandhāyāha.
  Tannidānanti taṁ dhanaṁ nidānaṁ kāraṇamassāti tannidānaṁ. Assāti
  paccattavacanassa assa padassa vā. Bhayanti cittassa utrasanākārena
  pavattabhayaṁ adhippetaṁ na ñāṇabhayaṁ napi bhāyati etasmāti
  evaṁ vuttaṁ ārammaṇabhayanti āha cittutrāsoti atthoti.
  Chambhitattanti teneva cittutrāsabhayena sakalasarīrassa chambhitabhāvo.
  Visesato pana hadayamaṁsacalananti āha kāyakampo hadayamaṁsacalananti.
  Lomahaṁsoti tena bhayena tena chambhitattena sakalasarīralomānaṁ
  haṭṭhabhāvo. So pana nesaṁ bhittiyaṁ nāgadantānaṁ viya uddhamukhatāti
  āha lomānaṁ haṁsanaṁ uddhaggabhāvoti. Attanāti paccatte
  karaṇavacanaṁ. Sayanti attho. Devaccharānanti anaccantiyo
  sandhāyāha. Devanāṭakānanti naccantiyo. Pariyāyavacanaṁ vā
  etaṁ devakaññānaṁ. Samuppannabalavasokā hutvāti ayaṁ loko
-------------------------------------------------
[page 016]
  Nāma attanova cinteti tasmā sāpi idāni ahaṁ anāthā
  jātāti attanova cintayamānā ayaṁ ajja āgamissati ajja
  āgamissatīti aṭṭha vassāni bahi na nikkhantā etaṁ nissāya
  mayā dārakopi na laddho yassa ānubhāvena jīveyyāmi ito
  camhi parīhīnā aññato cāti evaṁ samuppannabalavasokā hutvā.
  Kularukkhappatiṭṭhāpane vījasadisattā kulavaṁsappatiṭṭhāpako putto
  idha vījakoti adhippetoti āha kulavaṁsavījakaṁ ekaṁ puttanti.
  Saṁ nāma dhanaṁ. Tassa patīti sampati 1- dhanavā vibhavasampanno.
  Diṭṭhadhammikasamparāyikahitāvahattā tassa hitanti sāpateyyaṁ. Tadeva
  dhanaṁ vibhavoti āha imaṁ sāpateyyaṁ evaṁ mahantaṁ amhākaṁ vibhavanti.
      [9] Itthīnaṁ kumārībhāvappattito paṭṭhāya pacchimavayato oraṁ
  asati vibandhe ca aṭṭhame aṭṭhame sattāhe gabbhāsayasaññite
  tatiye āvatte katipayā lohitapīḷakā saṇṭhahitvā aggahitapubbāeva
  bhijjanti tato lohitaṁ paggharati tattha utusamaññā
  pupphasamaññā cāti āha pupphanti utukāle uppannalohitassa
  nāmanti. Gabbhappatiṭṭhānaṭṭhāneti yasmiṁ okāse dārako nibbattati
  tasmiṁ padese. Saṇṭhahitvāti nibbattitvā. Bhijjantīti
  aggahitapubbāeva bhijjanti. Ayaṁ hi tāsaṁ sabhāvo. Dosenāti
  lohitamalena. Suddhe vatthumhīti paggharitalohitattā anāmayattā

  *  *  *  *  *  *
  Footnote: 1. sapatīti bhaveyya.
-------------------------------------------------
[page 017]
  Ca nhānato paraṁ catutthadivasato paṭṭhāya suddhe gabbhāsaye.
  Suddhe pana vatthumhi mātāpitūsu ekavāraṁ sannipatitesu yāva satta
  divasāni khettameva hoti gabbhasaṇṭhahanassa parittassa lohitalepassa
  vijjamānattā. Keci pana aḍḍhamāsamattampi khettamevāti vadanti.
  Bāhāyanti adhikaraṇe bhummanti āha purāṇadutiyikāya yā bāhā
  tatra naṁ gahetvāti. Upayogatthe bhummavacanampi yujjatiyeva
  yathā sudinnassa pādesu gahetvāti. Pubbepi paññattasikkhāpadānaṁ
  sabbhāvato appaññatte sikkhāpadeti pārājikaṁ sandhāya
  vuttanti āha paṭhamapārājikasikkhāpade aṭṭhapiteti. Vuttamevatthaṁ
  vibhāvento āha bhagavato kira paṭhamabodhiyantiādiṁ. Evarūpanti
  pārājikapaññattiyā anurūpaṁ. Nidassanamattañcetaṁ. Saṅghādisesapaññattiyā
  anurūpampi ajjhācāraṁ nākaṁsuyeva. Tenevāha avasese
  pañca khuddakāpattikkhandheeva paññapesīti. Idañca thullaccayādīnaṁ
  pañcannaṁ lahukāpattikkhandhānaṁ sabbhāvamattaṁ sandhāya vuttaṁ
  na pañcāpattikkhandhānaṁ anavasesato paññattattā. Paṭhamabodhiyaṁ
  pañcannaṁ lahukāpattīnaṁ sabbhāvavacaneneva dhammasenāpatissa
  sikkhāpadappaññattiyācanā visesato garukāpattipaññattiyā
  pāṭimokkhuddesassa ca hetubhūtāti daṭṭhabbā. Keci pana tasmiṁ tasmiṁ pana
  vatthusmiṁ avasese pañca khuddakāpattikkhandheeva paññapesīti idaṁ
-------------------------------------------------
[page 018]
  Dvādasame vasse verañjāyaṁ vuṭṭhavassena bhagavatā tato paṭṭhāya
  aṭṭhavassabbhantare paññattasikkhāpadaṁ sandhāya vuttanti vadanti.
  Taṁ na sundaraṁ tato pubbepi sikkhāpadappaññattiyā sabbhāvato.
  Teneva verañjakaṇḍe ekabhikkhunāpi ratticchedo vā pacchimikāya
  tattha vassaṁ upagacchāmāti vassacchedo vā na katoti ca sāmampi
  pacanaṁ samaṇasāruppaṁ na hoti na ca vaṭṭatīti ca vuttaṁ.
  Ārādhayiṁsūti cittaṁ gaṇhiṁsu ajjhāsayaṁ pūrayiṁsu. Hadayagāhiniṁ paṭipattiṁ
  paṭipajjiṁsūti attho. Ekaṁ samayanti ekasmiṁ samaye.
  Paṭhamabodhiyanti attho. Yaṁ ādīnavanti sambandho. Sikkhāpadaṁ
  paññapentoti paṭhamapārājikasikkhāpadaṁ paññapento. Ādīnavaṁ
  dassessatīti varante moghapurisa āsīvisassa ghoravisassa mukhe
  aṅgajātaṁ pakkhittaṁ natveva mātugāmassa aṅgajāte aṅgajātaṁ
  pakkhittantiādinā yaṁ ādīnavaṁ dassessati. Abhiviññāpesīti imassa
  pavattesīti ayamattho kathaṁ laddhoti āha pavattanāpi hītiādiṁ.
  Kāyaviññatticopanatoti kāyaviññattivasena pavattacalanato. Kasmā
  panesa methunadhammena anatthikopi samāno tikkhattuṁ abhiviññāpesīti
  āha tikkhattuṁ abhiviññāpanaṁ cesātiādiṁ. Tattha tikkhattuṁ
  abhiviññāpananti muttipāpanavasena tīsu vāresu methunadhammassa
  pavattanaṁ. Sabbesampi padānaṁ avadhāraṇaphalattā vināpi evakāraṁ
-------------------------------------------------
[page 019]
  Avadhāraṇattho viññāyatīti āha teneva ajjhācārenāti.
      [10] Aṭṭha hi gabbhakāraṇāni. Vuttaṁ hetaṁ
        methunaṁ colaggahaṇaṁ tanusaṁsaggo ca nābhiāmasanaṁ
        pānaṁ dassanaṁ savanaṁ ghāyanamiti gabbhahetavo aṭṭhāti.
  Idāni avadhāraṇena nivattitamatthaṁ dassetukāmo āha kiṁ pana
  aññathāpi gabbhaggahaṇaṁ hotītiādiṁ. Nanu ca nābhiparāmasanampi
  kāyasaṁsaggoyeva kasmā naṁ visuṁ vuttanti. Ubhayesaṁ chandarāgavasena
  kāyasaṁsaggo vutto. Itthiyā chandarāgavasena nābhiparāmasanaṁ.
  Vatthuvasena vā taṁ visuṁ vuttanti daṭṭhabbaṁ.
  Kathampana kāyasaṁsaggena gabbhaggahaṇaṁ hoti kathañca tattha
  sukkasoṇitassa sambhavoti āha itthiyo hītiādiṁ.
  Chandarāguppattivasena itthiyā sukkakoṭṭhāso calito hoti sopi
  gabbhasaṇṭhānassa paccayo hotīti adhippāyo. Itthīsantānepi hi
  rasādisattadhātuyo labbhantiyeva. Tenāha aṅgapaccaṅgaparāmasanaṁ
  sādiyantiyopi gabbhaṁ gaṇhantīti. Gaṇṭhīpadesu pana kāyasaṁsaggādinā
  sattappakārena gabbhaggahaṇe pitusukkakoṭṭhāsaṁ vinā chandarāgavasena
  mātuvikārappattaṁ lohitameva gabbhasaṇṭhānassa paccayo
  hotīti vuttaṁ. Yassa aṅgapaccaṅgaparāmasanaṁ sādiyitvā mātā
  puttaṁ paṭilabhati sace so aparena samayena paripakkindriyo
-------------------------------------------------
[page 020]
  Hutvā tādisaṁ pitaraṁ manussajātikaṁ jīvitā voropeti pitughātakova
  hotīti vadanti. Taṁ asuciṁ ekadesaṁ mukhena aggahesīti purāṇacīvaraṁ
  dhovantī tattha yaṁ asuciṁ addasa taṁ asuciṁ ekadesaṁ pivi.
  Vaṭṭati tumhākaṁ methunadhammoti puṭṭho kappatu vā mā vā kappatu
  mayaṁ tena anatthikāti dassento āha anatthikā mayaṁ etenāti.
  Kiñcāpi nābhiparāmasane methunarāgo natthi tathāpi nābhiparāmasanakāle
  phassasādiyanavasena assādamattaṁ tassā ahosīti gahetabbaṁ.
  Aññathā gabbhasaṇṭhahanaṁ na siyā. Diṭṭhamaṅgalikāya nābhiparāmasanena
  maṇḍabyassa nibbatti ahosi caṇḍappajjotamātu nābhiyaṁ vicchikā
  pharitvā gatā tena caṇḍappajjotassa nibbatti ahosīti āha
  eteneva nayenātiādiṁ. Purisaṁ upanijjhāyatīti vātapānādinā
  disvā vā diṭṭhapubbaṁ vā purisaṁ upanijjhāyati. Rājorodhā
  viyāti sīhaladīpe kira ekissā itthiyā tathā ahosi tasmā
  evaṁ vuttaṁ. Idhāti imasmiṁ vatthusmiṁ. Ayanti sudinnassa
  purāṇadutiyikā. Yaṁ sandhāyāti yaṁ ajjhācāraṁ sandhāya. Sukkaṁ
  sandhāya mātāpitaro ca sannipatitā hontīti vuttaṁ. Mātā ca
  utunī hotīti lohitaṁ sandhāya. Tattha sannipatitā hontīti
  asaddhammavasena ekasmiṁ ṭhāne sahagatā saṅgatā honti. Mātā
  ca utunī hotīti idaṁ utusamayaṁ sandhāya vuttaṁ na lokasamaññākarajassa
-------------------------------------------------
[page 021]
  Karajassa lagganadivasamattaṁ. Gandhabboti tatrupagasatto.
  Gantabboti vuttaṁ hoti. Takārassa dhakāro katoti daṭṭhabbaṁ. Athavā
  gandhanato uppajjanagatiyā nimittupaṭṭhānena sūcanato dīpanato
  gandhoti laddhanāmena bhavagāmikammunā abbati pavattatīti gandhabbo
  tattha uppajjanakasatto. Paccupaṭṭhito hotīti upagato hoti.
  Ettha ca na mātāpitūnaṁ sannipātaṁ olokayamāno samīpe ṭhito
  nāma hoti kammayantayantito 1- pana eko satto tasmiṁ okāse
  nibbattanako purimajātiyaṁ ṭhitoyeva gatinimittādiārammaṇakaraṇavasena
  upapattābhimukho hotīti adhippāyo. Sannipātāti samodhānena
  samāgamena. Gabbhassāti gabbhe nibbattanakasattassa. Gabbhe
  nibbattanakasattopi hi gabbhoti vuccati. Yathāha. Yathā kho
  panānanda aññā itthikā nava vā dasa vā māse gabbhaṁ kucchinā
  pariharitvā vijāyantīti. Katthaci pana gabbhoti mātukucchi vutto.
  Yathāha.
          Yamekarattiṁ paṭhamaṁ gabbhe vasati mānavo
          abbhuṭṭhitova so yāti sa gacchaṁ na nivattatīti.
  Ettha ca gabbhati attabhāvabhāvena pavattatīti gabbho kalalādiavattho
  dhammappabandho. Tannissitattā pana sattasantāno

  *  *  *  *  *  *
  Footnote: 1. Ma. kammayantasaṇṭhito.
-------------------------------------------------
[page 022]
  Gabbhoti vutto yathā mañcā ukkuṭṭhiṁ karontīti. Tannissayabhāvato
  mātukucchi gabbhoti veditabbo. Gabbho viyāti vā.
  Yathā hi nivāsanaṭṭhānatāya sattānaṁ ovarako gabbhoti vuccati
  evaṁ gabbhaseyyakānaṁ sattānaṁ yāva abhijāti nivāsanaṭṭhānatāya
  mātukucchi gabbhoti vuttoti veditabbo. Okkanti hotīti nibbatti
  hoti.
      [11] Ārakkhadevatāti tassa ārakkhāya ṭhitā devatā.
  Assa taṁ ajjhācāranti sambandho. Tathā nicchāresunti tathā
  mahantaṁ saddaṁ katvā nicchāresuṁ. Kiñcāpi idha pāliyaṁ ākāsaṭṭhadevatā
  visuṁ na āgatā tathāpi saddassa anussāvane ayamanukkamoti
  dassetuṁ cātummahārājikā devatāyo dvidhā katvā
  ākāsaṭṭhadevatā visuṁ vuttā. Tenettha ākāsaṭṭhakānaṁ visuṁ
  gahitattā cātummahārājikāti paribhaṇḍapabbataṭṭhakā veditabbā.
  Itihāti nipātasamudāyo evaṁsaddassa attho daṭṭhabboti āha
  evanti. Khaṇena muhuttenāti padadvayaṁ vevacanabhāvato samānatthamevāti
  daṭṭhabbaṁ. Ekakolāhalamahosīti devabrahmalokesu ekakolāhalamahosi.
  Kiñcāpi hi so saddo yāva brahmalokā abbhuggañchi
  tathāpi na so manussānaṁ visayo tesaṁ rūpaṁ viya teneva
  bhikkhū pucchiṁsu kacci no tvaṁ āvuso sudinna anabhiratoti. Evaṁ
-------------------------------------------------
[page 023]
  Mātāputtānaṁ pabbajjā saphalā ahosi pitā pana vippaṭisārābhibhūto
  vihāsīti vacanato sudinnassa tasmiṁ attabhāve arahattādhigamo
  nāhosīti viññāyati. Keci pana pubbe katapuññatāya
  codiyamānassa bhabbakulaputtassāti vuttattā sudinno taṁ kukkuccaṁ
  vinodetvā arahattaṁ sacchākāsi teneva pabbajjā anuññātāti
  vadanti. Taṁ pāliyā aṭṭhakathāya ca na sameti. Pubbe
  katapuññatā ca appamāṇaṁ tādisassapi antarā katapāpakammavasena
  ajātasattuno viya adhigamantarāyadassanato. Katākatānusocanalakkhaṇaṁ
  kukkuccaṁ idhādhippetanti āha ajjhācārahetuko pacchānutāpoti.
  Kataṁ ajjhācāraṁ paṭicca anusocanavasena virūpaṁ saraṇaṁ cintanaṁ
  vippaṭisāroti āha vippaṭisārotipi tasseva nāmanti. Kucchitaṁ kataṁ
  kiriyāti kukataṁ kukatameva kukkuccanti āha kucchitakiriyābhāvato
  kukkuccanti. Pariyādinnamaṁsalohitattāti parikkhīṇamaṁsalohitattā.
  Avipphārikoti uddesādīsu byāpārarahito abyāvaṭoti attho.
  Vahacchinnoti chinnavaho. Bhāravahanena chinnakkhandhoti vuttaṁ hoti.
  Taṁ taṁ cintayīti yadi ahaṁ taṁ pāpaṁ na karissaṁ ime bhikkhū viya
  paripuṇṇasīlo assantiādinā taṁ taṁ cintayi. Evambhūtanti
  kīsalūkhādibhāvappattaṁ. Gaṇasaṅgaṇikāpapañcenāti gaṇe janasamāgame
  sannipatanaṁ gaṇasaṅgaṇikā. Gaṇasaṅgaṇikāyeva papañco
-------------------------------------------------
[page 024]
  Gaṇasaṅgaṇikāpapañco. Tena. Yassāti ye assa. Kathāphāsukāti
  vissāsikabhāveneva kathākaraṇe phāsukā. Sukhena vattuṁ sakkuṇeyyā
  sukhasambhāsāti attho. Pasādassa pamāṇato onādhikattaṁ sabbadā
  sabbesaṁ natthīti āha pasādappatiṭṭhānokāsassa sampuṇṇattāti.
  Dānīti imasmiṁ atthe etarahisaddo atthīti āha dānīti nipātoti.
  Nosaddopi nusaddo viya pucchanatthoti āha kacci nu tvanti.
  Tameva anabhiratinti tehi bhikkhūhi pucchitaṁ tameva gihibhāvappaṭṭhanākāraṁ
  anabhiratiṁ. Tamevāti avadhāraṇena nivattitamatthaṁ dassento
  āha adhikusalānampanātiādiṁ. Adhikusalā dhammā samathavipassanādayo.
  Atthīti visayabhāvena citte parivattanaṁ sandhāya vuttaṁ na
  pāpassa pavattamānataṁ sandhāya. Atthi visayabhāvena citte
  parivattatīti vuttaṁ hoti. Tenāha niccakālaṁ abhimukhaṁ viya me
  tiṭṭhatīti. Yaṁ tvanti ettha yanti hetuatthe nipāto karaṇatthe
  vā paccattavacananti āha yena pāpenāti.
      [12] Anekapariyāyenāti ettha pariyāyasaddo kāraṇavacanoti
  āha anekakāraṇenāti. Virāgatthāyāti bhavabhogesu virajjanatthāya.
  No rāgena rañjanatthāyāti bhavabhogesuyeva rāgena arañjanatthāya.
  Tenāha bhagavatā hītiādiṁ. Esa nayo sabbapadesūti adhippāyikamatthaṁ
  sabbapadesu atidissati. Idaṁ panettha pariyāyavacanamattanti
-------------------------------------------------
[page 025]
  Visaṁyogāyātiādīsu sabbapadesu kilesehi visaṁyujjanatthāyātiādinā
  padatthavibhāvanavasena vuttaṁ pariyāyavacanaṁ sandhāya vadati. Na
  saṁyujjanatthāyāti kilesehi na saṁyujjanatthāya. Aggahaṇatthāyāti
  kilese aggahaṇatthāya bhavabhoge vā taṇhādiṭṭhivasena
  aggahaṇatthāya. Na saṅgahaṇatthāyāti etthāpi imināva nayena attho
  veditabbo. Nibbaṭṭitalokuttaranibbānamevāti saṅkhārehi nikkhantaṁ
  vivittaṁ tatoyeva lokato uttiṇṇattā lokuttaraṁ nibbānaṁ.
  Madanimmadanāyāti vāti ettha avuttasamuccayatthena vāsaddena
  ādiatthena itisaddena vā pipāsavinayāyātiādi sabbaṁ saṅgahitanti
  daṭṭhabbaṁ. Nibbānaṁ ārammaṇaṁ katvā pavattamānena ariyamaggena
  pahīyamānā rāgamānamadādayo taṁ patvā pahīyanti nāmāti āha
  yasmā taṁ āgammātiādiṁ. Tattha taṁ āgammāti taṁ nibbānaṁ
  āgamma paṭicca ariyamaggassa ārammaṇapaccayabhāvahetu.
  Mānamadapurisamadādayoti ettha jātiādīni nissāya seyyassa
  seyyohamasmītiādinā uppajjanakamānoyeva madajananaṭṭhena madoti
  mānamado. Purisamado vuccati purisamāno ahaṁ purisoti
  uppajjanakamāno. Asaddhammasevanāya samatthataṁ nissāya pavatto māno
  rāgoeva vā purisamadoti keci. Ādisaddena balamadayobbanamadādiṁ
  saṅgaṇhāti. Mahāgaṇṭhīpade pana majjhimagaṇṭhīpade ca
-------------------------------------------------
[page 026]
  Purisamado nāma sambhavoti vuttaṁ. Taṁ idha yuttaṁ viya na dissati.
  Na hi bhagavatā sambhavassa vināsāya dhammo desitoti vattuṁ vaṭṭati.
  Nimmadāti vigatamadabhāvā. Imameva hi atthaṁ dassetuṁ amadāti
  vuttaṁ. Madanimmadananti ettha amadabhāvaṁ vināsaṁ gacchantīti
  madanimmadano. Esa nayo sesapadesupi. Kāmapipāsāti kāmānaṁ
  pātukamyatā kāmataṇhāti attho. Āliyanti abhiramitabbaṭṭhena
  seviyantīti ālayā pañcakāmaguṇāti āha pañcakāmaguṇālayāti.
  Pañcasu hi kāmaguṇesu chandarāgappahāneneva pañcakāmaguṇāpi
  pahīnā nāma honti. Teneva yo bhikkhave rūpe chandarāgotiādi
  vuttaṁ. Pañcakāmaguṇesu vā ālayā pañcakāmaguṇālayā.
  Āliyanti allīyanti abhiramanavasena seviyantīti ālayāti hi
  taṇhāviparītānaṁ adhivacanaṁ. Tebhūmikavaṭṭanti tīsu bhūmīsu
  kammakilesavipākāvaṭṭanaṭṭhena vaṭṭaṁ. Virajjatīti palujjati. Virajjatīti
  kāmavināso vutto nirujjhatīti ekappahārena vināsoti gaṇṭhīpadesu
  vuttaṁ. Virāgo nirodhoti sāmaññacodanāyapi taṇhakkhayoti
  adhikatattā taṇhāyaeva virajjanaṁ nirujjhanañca vuttaṁ. Catasso
  yoniyoti ettha yonīti khandhakoṭṭhāsassapi kāraṇassapi
  passāvamaggassapi nāmaṁ. Catasso nāgayoniyo catasso supaṇṇayoniyoti
  ettha hi khandhakoṭṭhāso yoni nāma. Ayoni hesā bhūmija phalassa
-------------------------------------------------
[page 027]
  Adhigamāyāti ettha kāraṇaṁ. Na cāhaṁ brāhmaṇaṁ brūmi yonijaṁ
  mattisambhavanti ettha passāvamaggo. Idha pana khandhakoṭṭhāso
  yonīti adhippeto. Yuvanti tāya sattā amissitāpi samānajātitāya
  missitā hontīti yoni. Sā pana atthato aṇḍādiuppattiṭṭhānavisiṭṭho
  khandhānaṁ bhāgaso pavattiviseso. Sā ca aṇḍajajalābujasaṁsedajaupapātikavasena
  catubbidhā. Vuttaṁ hetaṁ catasso kho imā
  sārīputta yoniyo katamā catasso aṇḍajayoni jalābujayoni
  saṁsedajayoni upapātikayonīti. Tattha aṇḍe jātā aṇḍajā.
  Jalābumhi jātā jalābujā. Saṁsede jātā saṁsedajā. Vinā
  etehi kāraṇehi uppatitvā viya nibbattāti upapātikā.
  Ettha ca petaloke tiracchāne manussesu ca aṇḍajādayo catassopi
  yoniyo sambhavanti. Manussesu panettha kecideva upapātikā
  honti mahāpadumakumārādayo viya aṇḍajāpi kontiputtā dve
  bhātiyattherā viya saṁsedajāpi padumagabbhe
  nibbattapokkharasātibrāhmaṇapadumavatīdevīādayo viya kecideva honti.
  Yebhuyyena pana manussā jalābujāva. Petesupi nijjhāmataṇhikapetānaṁ
  niccadukkhāturatāya kāmasevanā natthi tasmā te gabbhaseyyakā na
  honti. Jālāvantatāya na tāsaṁ kucchiyaṁ gabbho saṇṭhāti.
  Tasmā te upapātikāyeva saṁsedajatāyapi asambhavato.
-------------------------------------------------
[page 028]
  Avasesapetā pana catuyonikāpi honti. Yathā ca te evaṁ yakkhāpi.
  Sabbacatuppadapakkhijātidīghajātiādayopi sabbe catuyonikāyeva.
  Sabbe nerayikā ca cātummahārājikato paṭṭhāya upari devā ca
  upapātikāyeva. Bhummadevā pana catuyonikāva honti. Tattha
  devamanussesu saṁsedajaopapātikānaṁ ayaṁ viseso. Saṁsedajā mandā
  daharā hutvā nibbattanti. Opapātikā soḷasavassuddesikā
  hutvā. Pañca gatiyoti ettha sukatadukkaṭakammavasena gantabbā
  upapajjitabbāti gatiyo. Yathā hi kammabhavo paramatthato asatipi
  kārake paccayasāmaggiyā siddho taṁsamaṅginā santānalakkhaṇena
  sattena katoti vohariyati evaṁ upapattibhavalakkhaṇā gatiyo
  paramatthato asatipi gamake taṁtaṁkammavasena yesaṁ tāni kammāni tehi
  gantabbāti vohariyanti. Apica gatigati nibbattigati ajjhāsayagati
  vibhavagati nipphattigatīti bahuvidhā gati nāma. Tattha taṁ gatiṁ
  pecca gacchāmīti ca yassa gatiṁ na jānanti devā gandhabbamānusāti
  ca ayaṁ gatigati nāma. Imesaṁ kho panāhaṁ bhikkhūnaṁ sīlavantānaṁ
  neva jānāmi gatiṁ vā agatiṁ vāti ayaṁ nibbattigati nāma.
  Evampi kho te ahaṁ brahme gatiñca pajānāmi cutiñca pajānāmīti
  ayaṁ ajjhāsayagati nāma. Vibhavo gati dhammānaṁ nibbānaṁ arahato
  gatīti ayaṁ vibhavagati nāma. Dveva gatiyo bhavanti anaññāti
-------------------------------------------------
[page 029]
  Ayaṁ nipphattigati nāma. Tāsu idha gatigati adhippetā. Sā
  pana nirayatiracchānayonipittivisayamanussadevānaṁ vasena pañcavidhā
  hoti. Vuttaṁ hetaṁ pañca kho imā sāriputta gatiyo katamā
  pañca nirayo tiracchānayoni pittivisayo manussā devāti.
  Tattha yassa uppajjati taṁ brūhantoyeva uppajjatīti ayo sukhaṁ.
  Natthi ettha ayoti nirayo. Tatoeva ramitabbaṁ assādetabbaṁ
  tattha natthīti niratiaṭṭhena nirassādaṭṭhena ca nirayoti vuccati.
  Tiriyaṁ añcitāti tiracchānā. Devamanussādayo viya uddhaṁ dīghā
  ahutvā tiriyaṁ dīghāti attho. Pakaṭṭhato sukhato ayanaṁ apagamo
  peccabhāvo. Taṁ peccabhāvaṁ pattānaṁ visayoti pittivisayo petayoni.
  Manassa ussannatāya manussā. Satisūrabhāvabrahmacariyayogyatādiguṇavasena
  upacitamānasatāya ukkaṭṭhaguṇacittatāya manussāti
  vuttaṁ hoti. Ayaṁ panattho nippariyāyato jambūdīpavāsivasena
  veditabbo. Yathāha. Tīhi bhikkhave ṭhānehi jambūdīpakā manussā
  uttarakuruke manusse adhiggaṇhanti deve ca tāvatiṁse katamehi
  tīhi sūrā satimanto idha ca brahmacariyavāsoti. Tathāhi buddhā
  ca bhagavanto paccekabuddhā aggasāvakā mahāsāvakā cakkavattino
  aññe ca mahānubhāvā sattā tattheva uppajjanti. Tehi
  samānarūpāditāya pana saddhiṁ parittadīpavāsīhi itaramahādīpavāsinopi
-------------------------------------------------
[page 030]
  Manussātveva paññāyiṁsu. Apare pana bhaṇanti lobhādīhi
  alobhādīhi ca sahitassa manassa ussadatāya manussā ye hi sattā
  manussajātikā tesu visesato lobhādayo alobhādayo ca ussadā
  te lobhādiussadatāya apāyamaggaṁ alobhādiussadatāya sugatimaggaṁ
  nibbānagāmimaggañca paripūrenti tasmā lobhādīhi alobhādīhi ca
  sahitassa manassa ussadatāya parittadīpavāsīhi saddhiṁ catummahādīpavāsino
  sattavisesā manussāti vuccantīti. Lokiyā pana manuno
  apaccabhāvena manussāti vadanti. Manu nāma paṭhamakappiko
  lokamariyādāya ādibhūto sattānaṁ hitāhitavidhāyako kattabbākattabbatāvasena
  pituṭṭhāniyo yo sāsane mahāsammatoti vuccati amhākaṁ
  bodhisatto. Paccakkhato paramparāya ca tassa ovādānusāsaniyaṁ
  ṭhitā sattā puttasadisatāya manussā mānusāti ca vuccanti.
  Tatoeva hi te mānavā manujāti ca vohariyanti. Pañcahi
  kāmaguṇehi attano attano devānubhāvasaṅkhātehi iddhivisesehi ca
  dibbanti kīḷanti laḷanti jotantīti devā. Tattha kāmadevā
  kāmaguṇehi ceva iddhivisesehi ca itare iddhiviseseheva dibbantīti
  veditabbā. Saraṇanti vā gamiyanti abhitthaviyantīti vā
  devā. Ettha ca nirayagatidevagatimanussagatīhi saddhiṁ okāsena
  khandhā vuttā. Tiracchānayonipittivisayaggahaṇena pana khandhānaṁyeva
-------------------------------------------------
[page 031]
  Gahaṇaṁ veditabbaṁ tesaṁ tādisassa paricchinnassa okāsassa abhāvato.
  Yattha vā te araññasamuddapabbatapādādike nibaddhavāsaṁ vasanti
  tādisassa ṭhānassa vasena okāsopi gahetabbo. Satta
  viññāṇaṭṭhitiyo nava sattāvāsā ca heṭṭhā saṁvaṇṇitanayāeva.
  Aparāparabhāvāyāti aparāparayoniādito yoniādibhāvāya. Ābandhanaṁ
  gaṇṭhikaraṇaṁ. Saṁsibbanaṁ tunnakaraṇaṁ. Taṇhāya nikkhantaṁ tattha
  tassā sabbaso abhāvato. Nikkhamanañcassa taṇhāya
  visaṁyogoevāti āha visaṁyuttanti.
      [13] Kāmānaṁ pahānanti ettha kāmaggahaṇena kāmiyatīti
  kāmo kāmetīti vā kāmoti duvidhassapi kāmassa saṅgaho katoti
  āha vatthukāmānaṁ kilesakāmānañca pahānanti.
  Vatthukāmappahānañcettha tesu chandarāgappahānenāti veditabbaṁ.
  Kāmasaññānanti kāmesu kāmasahagatānaṁ vā saññānaṁ. Pariññāti
  tividhāpi pariññā idhādhippetāti āha ñātatīraṇapahānavasena
  tividhā pariññāti. Tattha katamā ñātapariññā. Sabbaṁ
  tebhūmikaṁ nāmarūpaṁ idaṁ rūpaṁ ettakaṁ rūpaṁ na ito bhiyyo idaṁ nāmaṁ
  ettakaṁ nāmaṁ na ito bhiyyoti bhūtupādāyabhedaṁ rūpaṁ phassādibhedaṁ
  nāmañca lakkhaṇarasapaccupaṭṭhānapadaṭṭhānato vavatthapeti
  kammāvijjādikañcassa paccayaṁ pariggaṇhāti ayaṁ ñātapariññā.
-------------------------------------------------
[page 032]
  Katamā tīraṇapariññā. Evaṁ ñātaṁ katvā taṁ sabbaṁ tīreti
  aniccato dukkhato rogatoti dvācattālīsāya ākārehi tīreti
  ayaṁ tīraṇapariññā nāma. Katamā pahānapariññā. Evaṁ
  tīrayitvā aggamaggena sabbasmiṁ chandarāgaṁ pajahati ayaṁ
  pahānapariññā. Diṭṭhivisuddhikaṅkhāvitaraṇavisuddhiyo vā ñātapariññā.
  Maggāmaggapaṭipadāñāṇadassanavisuddhiādayo kalāpasammasanādianulomapariyosānā
  vā paññā tīraṇapariññā. Ariyamagge ñāṇaṁ nippariyāyena
  pahānapariññā. Idha pana kāmasaññānaṁ sabhāvalakkhaṇapaṭivedhavasena
  aniccādisāmaññalakkhaṇatīraṇavasena ca pavattamānānaṁ
  ñātatīraṇapariññānampi kiccanipphattiyā maggeneva ijjhanato
  maggakkhaṇaṁyeva sandhāya tividhāpi pariññā vuttā. Teneva imesu
  pañcasu ṭhānesu kilesakkhayakaro lokuttaramaggova kathitoti vuttaṁ.
  Kāmesu kāme vā pātumicchā kāmapipāsāti āha kāmesu
  pātabyatānaṁ kāme vā pātumicchānanti. Imesu pañcasu ṭhānesūti
  kāmānaṁ pahānaṁ akkhātantiādinā vuttesu pañcasu ṭhānesu.
  Tīsu ṭhānesūti virāgāya dhammo desito no sarāgāya visaṁyogāya
  dhammo desito no saṁyogāya anupādānāya dhammo desito no
  saupādānāyāti evaṁ vuttesu tīsu ṭhānesu. Vippaṭisāraṁ karotīti
  etaṁ pāpaṁ vippaṭisāraṁ uppādeti. Kīdisaṁ vippaṭisāraṁ karotīti
-------------------------------------------------
[page 033]
  Āha īdisepi nāmātiādiṁ. Neva piyakamyatāyāti attani satthu
  neva piyabhāvakāmatāya. Na bhedapurekkhāratāyāti na satthu tena
  bhikkhunā bhedanādhippāyapurekkhāratāya. Na kalisāsanaṁ
  ārocanatthāyāti na dosārocanatthāya. Kalīti kodhassetaṁ adhivacanaṁ.
  Tassa sāsanaṁ kalisāsanaṁ kodhavasena vuccamāno garahadoso.
  Velanti sikkhāpadavelaṁ. Mariyādanti tasseva vevacanaṁ. Sikkhāpadaṁ
  hi anatikkamanīyaṭṭhena velā mariyādāti ca vuccati.
      [14] Ajjhācāravītikkamoti methunavasena pavattājjhācārasaṅkhāto
  vītikkamo. Pakaraṇeti ettha pasaddo ārambhavacanoti
  āha kattumārabhatīti. Katthaci upasaggo dhātuatthameva vadati na
  visesatthajotakoti āha karotiyeva vāti. Jātiyāti khattiyādijātiyā.
  Gottenāti gotamakassapādigottena. Kolaputtiyenāti
  khattiyādijātīsuyeva sakkakulasottiyakulādivisiṭṭhakulānaṁ puttabhāvena.
  Yasassīti mahāparivāro. Pesalanti piyasīlaṁ. Avikampamānenāti
  paṭighānunayehi avikampamānena. Yassa tasmiṁ attabhāve
  uppajjanārahānaṁ maggaphalānaṁ upanissayo natthi taṁ buddhā moghapurisāti
  vadanti ariṭṭhaloludāyiādike viya. Upanissaye satipi tasmiṁ khaṇe
  magge vā phale vā asati moghapurisāti vadantiyeva dhaniyaupasenattherādike
  viya. Sudinnassa pana tasmiṁ attabhāve maggaphalānaṁ
-------------------------------------------------
[page 034]
  Upanissayo samucchinnoyeva tena naṁ moghapurisāti āha.
  Samaṇakaraṇānaṁ dhammānanti hirottappādīnaṁ. Maggaphalanibbānaggahaṇena
  paṭivedhasāsanassa gahitattā sāsanānanti paṭipattipariyattisāsanānaṁ
  gahaṇaṁ veditabbaṁ. Chavinti tesaṁ pabhassarakaraṇaṁ chaviṁ.
  Kintanti āha chāyanti. Tesaṁ pakāsakaṁ obhāsanti attho.
  Kintanti āha sundarabhāvanti. Chavimanugataṁ anucchavikaṁ.
  Paṭirūpantiādīsupi tesanti ānetvā sambandhitabbaṁ. Samaṇānaṁ
  kammaṁ sāmaṇakaṁ. Na sāmaṇakaṁ assāmaṇakaṁ. Kathaṁsaddayogena
  na sakkhissasīti anāgatavacanaṁ kataṁ. Nāmasaddayogenāti ca vadanti.
  Dayālukenāti anukampāya sahitena. Paribhāsantoti garahanto.
  Niruttinayena āsīvisasaddassa atthaṁ dassento āha āsuṁ sīghaṁ
  etassa visantiādiṁ. Etassāti āsīvisassa. Āgacchatīti
  yo tena daṭṭho taṁ pati āgacchati. Āsittavisotipi āsīviso.
  Sakalakāye āsiñcitvā viya ṭhapitaviso parassa ca sarīre āsiñcanavisoti
  attho. Asitavisotipi āsīviso. Yaṁ yaṁ hi etena asitaṁ
  hoti paribhuttaṁ taṁ visameva sampajjati tasmā asitaṁ visaṁ
  etassāti asitavisoti vattabbe āsīvisoti niruttinayena vuttaṁ.
  Asisadisavisotipi āsīviso. Asi viya tikhiṇaṁ parassa cammacchedanasamatthaṁ
  visaṁ etassāti āsīvisoti vuttaṁ hoti. Āsīti vā
-------------------------------------------------
[page 035]
  Dāṭhā vuccati tattha sannihitavisoti āsīviso. Avasesasappehi
  kaṇhasappassa mahāvisattā āsīvisassānantaraṁ kaṇhasappo vutto.
  Sappamukhaṁpi aṅgārakāsu viya bhayāvahattā akusaluppattiyā ṭhānaṁ
  na hotīti akusalakammato nīvāraṇādhippāyena sīlabhedato parisuddhasīle
  ṭhitassa maraṇameva varataranti dassetuṁ āsīvisassa kaṇhasappassa
  mukhe aṅgajātaṁ pakkhittaṁ varanti vuttaṁ. Pabbajitena hi kataṁ
  pāpakammaṁ bhagavato āṇātikkamanato vatthumahantatāya mahāsāvajjaṁ.
  Kāsūti āvāṭopi vuccati rāsipi.
       Kinnu santaramānova kāsuṁ khaṇasi sārathi
       puṭṭho me samma akkhāhi kiṁ kāsuyā karissasīti
  ettha hi āvāṭo kāsu nāma.
                Aṅgārakāsuṁ apare thunanti
                narā rudantā paridaḍḍhagattāti
  ettha rāsi. Idha pana ubhayampi adhippetanti āha
  aṅgārapuṇṇakūpe aṅgārarāsimhi vāti. Kassati khaṇiyatīti kāsu
  āvāṭo. Kasiyati piṇḍiyatīti 1- kāsu rāsi. Padittāyāti
  dippamānāya. Saṁsaddo ettha samantapariyāyoti āha samantato
  pajjalitāyāti. Idaṁ mātugāmassa aṅgajāte aṅgajātapakkhipanaṁ

  *  *  *  *  *  *
  Footnote: 1. Ma. kasīyati cīyatīti.
-------------------------------------------------
[page 036]
  Nidānaṁ kāraṇamassa nirayupapajjanassāti itonidānaṁ. Bhāvanapuṁsakañcetaṁ.
  Paccattavacanassa toādeso kato tassa ca samāsepi
  alopo. Tattha nāma tvanti ettha tvaṁsaddo samāpajjissasīti
  iminā sambandhamupagacchamāno atthīti āha tvanti taṁsaddassa
  vevacananti. Yantanti pana pāṭho yuttarūpoti gaṇṭhīpadesu vuttaṁ.
  Yantanti nāyaṁ uddesaniddeso yathā loke yaṁ vā taṁ vāti
  avaññātavacanaṁ evaṁ daṭṭhabbanti āha yaṁ vā taṁ vā
  hīḷitamavaññātanti vuttaṁ hotīti. Nīcajanānanti nihīnaguṇānaṁ sattānaṁ.
  Gāmadhammanti ettha gāmasaddena gāmavāsino vuttā abhedupacārenāti
  āha gāmavāsikamanussānanti. Kilesapaggharaṇakadhammanti
  rāgādikilesavissandanakadhammaṁ. Methunadhammo hi rāgaṁ paggharati.
  Methunadhammassa mahāsāvajjatāya oḷārikattā vuttaṁ asukhumanti.
  Anipuṇanti tasseva vevacanaṁ. Udake bhavaṁ odakaṁ. Kintaṁ.
  Udakakiccanti āha udakakiccaṁ antikaṁ avasānaṁ assāti.
  Samāpajjissasīti anāgatavacanaṁ nāmasaddayogena katanti āha
  samāpajjissasīti .pe. Nāmasaddena yojetabbanti. Loke
  methunadhammamassa ādikattā koci paṭhamakappiko na panāyanti āha
  sāsanaṁ sandhāya vadatīti. Bahunnanti puggalāpekkhaṁ na pana
  akusalāpekkhanti āha bahunnaṁ puggalānanti.
-------------------------------------------------
[page 037]
      [15] Yaṁ asaṁvaraṁ paṭicca dubbharatādupposatādi hoti so
  asaṁvaro dubbharatādisaddena vutto kāraṇe phalupacārenāti āha
  dubbharatādīnaṁ vatthubhūtassa asaṁvarassāti. Vatthubhūtassāti
  kāraṇabhūtassa. Vasati ettha phalaṁ tadāyattavuttitāyāti hi kāraṇaṁ
  vatthu. Attāti cittaṁ sarīrañca cittameva vā. Dubbharatañceva
  dupposatañca āpajjatīti attanā paccayadāyakehi ca dukkhena
  bharitabbataṁ posetabbatañca āpajjati. Asaṁvare ṭhito hi ekacco
  attano dubbharo hoti dupposo ekacco upaṭṭhākānampi. Kathaṁ.
  Yo hi ambilādīni laddhā anambilādīni pariyesati aññassa ghare
  laddhaṁ aññassa ghare chaḍḍento sabbaṁ gāmaṁ vicaritvā
  rittapattova vihāraṁ pavisitvā nipajjati ayaṁ attano dubbharo.
  Yo pana sālimaṁsodanādīnaṁ patte pūretvā dinnepi dummukhabhāvaṁ
  anattamanabhāvameva dasseti tesaṁ vā sammukhāva taṁ piṇḍapātaṁ kiṁ
  tumhehi dinnanti apasādento sāmaṇeragahaṭṭhādīnaṁ deti ayaṁ
  upaṭṭhākānaṁ dubbharo. Etaṁ disvā manussā dūratova parivajjenti
  dubbharo bhikkhu na sakkā positunti. Mahicchatanti ettha mahantāni
  vatthūni icchati mahatī vā panassa icchāti mahiccho. Tassa
  bhāvo mahicchatā. Santaguṇapabhāvanatā paṭiggahaṇe amattaññutā
  ca. Mahiccho hi icchācāre ṭhatvā attani
-------------------------------------------------
[page 038]
  Vijjamānasīladhutadhammādiguṇe vibhāveti tādisassa paṭiggahaṇe amattaññutāpi hoti
  yaṁ sandhāya vadanti santaguṇapabhāvanatā paṭiggahaṇe ca amattaññutā
  etaṁ mahicchatālakkhaṇanti. Sā panesā mahicchatā idhekacco
  saddho samāno saddhoti maṁ jano jānātūti icchati sīlavā samāno
  sīlavāti maṁ jano jānātūti iminā nayena āgatāyeva. Tāya
  samannāgato puggalo dussantappiyo hoti. Vijātamātāpissa
  cittaṁ gahetuṁ na sakkoti. Tenetaṁ vuccati
          aggikkhandho samuddo ca mahiccho cāpi puggalo
          sakaṭe paccayaṁ denti tayo pete atappiyāti.
  Sattehi kilesehi ca saṅgaṇaṁ samodhānaṁ saṅgaṇikāti āha
  gaṇasaṅgaṇikāya ceva kilesasaṅgaṇikāya cāti. Kosajjānugato ca
  hotīti kusītabhāvena anugato hoti. Kusītassa bhāvo kosajjaṁ.
  Aṭṭhakusītavatthupāripūriyāti ettha kucchitaṁ sīdatīti kusīto dakārassa
  takāraṁ katvā. Yassa dhammassa vasena puggalo kusītoti vuccati
  so kusītabhāvo idha kusītasaddena vutto. Vināpi hi bhāvajotanaṁ
  saddaṁ bhāvattho viññāyati yathā paṭassa sukkanti. Tasmā
  kusītabhāvavatthūnīti attho kosajjakāraṇānīti vuttaṁ hoti. Tathāhi
  kammaṁ kho me kattabbaṁ bhavissati kammaṁ kho pana me karontassa
  kāyo kilamissati handāhaṁ nipajjāmīti so nipajjati na
-------------------------------------------------
[page 039]
  Vīriyaṁ ārabhati appattassa pattiyā anadhigatassa adhigamāya
  asacchikatassa sacchikiriyāya idaṁ paṭhamaṁ kusītavatthu. Ahaṁ kho kammaṁ
  akāsiṁ kammaṁ kho pana me karontassa kāyo kilanto handāhaṁ
  nipajjāmi .pe. Maggo kho me gantabbo bhavissati maggaṁ
  kho pana me gacchantassa kāyo kilamissati handāhaṁ nipajjāmi .pe.
  Ahaṁ kho maggaṁ agamāsiṁ maggaṁ kho pana me gacchantassa
  kāyo kilanto handāhaṁ nipajjāmi .pe. Ahaṁ kho gāmaṁ vā
  nigamaṁ vā piṇḍāya caranto nālatthaṁ lūkhassa vā paṇiṁtassa vā
  bhojanassa yāvadatthaṁ pāripūriṁ tassa me kāyo kilanto
  akammañño handāhaṁ nipajjāmi .pe. Ahaṁ kho gāmaṁ vā nigamaṁ
  vā piṇḍāya caranto alatthaṁ lūkhassa vā paṇītassa vā bhojanassa
  yāvadatthaṁ pāripūriṁ tassa me kāyo garuko akammañño māsācitaṁ
  maññe handāhaṁ nipajjāmi .pe. Uppanno kho me appamattako
  ābādho atthi kappo nipajjituṁ handāhaṁ nipajjāmi .pe.
  Ahaṁ kho gilānā vuṭṭhito aciravuṭṭhito gelaññā tassa me
  kāyo dubbalo akammañño handāhaṁ nipajjāmīti so
  nipajjati na vīriyaṁ ārabhati appattassa pattiyā anadhigatassa
  adhigamāya asacchikatassa sacchikiriyāya idaṁ aṭṭhamaṁ kusītavatthunti
  evamāgatāni handāhaṁ nipajjāmīti evaṁ pavattaosīdanāni uparūpari
-------------------------------------------------
[page 040]
  Kosajjakāraṇattā aṭṭha kusītavatthūni nāma. Tesaṁ pāripūriyā
  saṁvattatīti attho.
      [16] Subharo hoti suposoti attanā upaṭṭhākehi ca sukhena
  bharitabbo posetabboti attho. Saṁvare ṭhito hi ekacco attanopi
  subharo hoti suposo ekacco upaṭṭhākānampi. Kathaṁ. Yo
  hi yaṅkiñci lūkhaṁ vā paṇītaṁ vā laddhā tuṭṭhacittova bhuñjitvā
  vihāraṁ gantvā attano kammaṁ karoti ayaṁ attano subharo.
  Yo pana paresampi appaṁ vā bahuṁ vā lūkhaṁ vā paṇītaṁ vā dānaṁ
  ahīḷetvā attamano vippasannamukho hutvā tesaṁ sammukhāva
  paribhuñjitvā yāti ayaṁ upaṭṭhākānaṁ subharo. Etaṁ disvā
  manussā ativiya vissatthā honti amhākaṁ bhadanto subharo
  thokathokenapi tussati mayameva naṁ posissāmāti paṭiññaṁ katvā
  posenti. Appicchatanti icchāvirahitattaṁ. Ettha hi byañjanaṁ
  sāvasesaṁ viya attho pana niravaseso. Appasaddo hettha
  abhāvatthoti sakkā viññātuṁ appābādhatañca sañjānāmītiādīsu
  viya. Tenevāha nittaṇhabhāvanti.
      [17] Tippabhedāya santuṭṭhiyāti yathālābhādisantosasāmaññena
  vuttaṁ. Catūsu pana paccayesu tayo tayo santosāti dvādasavidho
  hoti santoso. Kathaṁ. Cīvare yathālābhasantoso yathābalasantoso
-------------------------------------------------
[page 041]
  Yathāsāruppasantosoti tividho hoti santoso. Evaṁ piṇḍapātādīsu.
  Tassāyaṁ pabhedasaṁvaṇṇanā. Idha bhikkhu cīvaraṁ labhati sundaraṁ
  vā asundaraṁ vā so teneva yāpeti aññaṁ na paṭṭheti
  labhantopi na gaṇhāti ayamassa cīvare yathālābhasantoso.
  Atha pana pakatidubbalo vā hoti ābādhajarābhibhūto vā garucīvaraṁ
  pārupanto kilamati so sabhāgena bhikkhunā saddhiṁ taṁ parivattetvā
  lahukena yāpentopi santuṭṭhova hoti ayamassa cīvare
  yathābalasantoso. Pakatidubbalādīnaṁ hi garucīvarāni na phāsubhāvāvahāni
  sarīrakhedāvahāni ca hontīti payojanavasena na atricchatādivasena tāni
  parivattetvā lahukacīvaraparibhogo na santosavirodhīti. Aparo
  paṇītapaccayalābhī hoti so pattacīvarādīnaṁ aññataraṁ mahagghacīvaraṁ
  bahūni vā pana cīvarāni labhitvā idaṁ therānaṁ cirapabbajitānaṁ idaṁ
  bahussutānaṁ anurūpaṁ idaṁ gilānānaṁ idaṁ appalābhānaṁ hotūti datvā
  tesaṁ purāṇacīvaraṁ vā saṅkārakūṭādito vā pana nantakāni
  uccinitvā tehi saṅghāṭiṁ katvā dhārentopi santuṭṭhova hoti
  ayamassa cīvare yathāsāruppasantoso. Mahagghaṁ hi cīvaraṁ bahūni vā
  cīvarāni labhitvāpi tāni visajjetvā tadaññassa gahaṇaṁ
  yathāsāruppanaye ṭhitattā na santosavirodhīti. Idha pana bhikkhu
  piṇḍapātaṁ labhati lūkhaṁ vā paṇītaṁ vā so teneva yāpeti
-------------------------------------------------
[page 042]
  Aññaṁ na paṭṭheti labhantopi na gaṇhāti ayamassa piṇḍapāte
  yathālābhasantoso. Yo pana attano pakativiruddhaṁ vā
  byādhiviruddhaṁ vā piṇḍapātaṁ labhati yenassa paribhuttena aphāsu hoti
  so sabhāgassa bhikkhuno taṁ datvā tassa hatthato sappāyabhojanaṁ
  bhuñjitvā samaṇadhammaṁ karontopi santuṭṭhova hoti ayamassa
  piṇḍapāte yathābalasantoso. Aparo bahuṁ paṇītaṁ piṇḍapātaṁ
  labhati so taṁ cīvaraṁ viya cirapabbajitabahussutāppalābhagilānānaṁ
  datvā tesaṁ vā sesakaṁ piṇḍapātaṁ piṇḍāya vā caritvā
  missakāhāraṁ bhuñjantopi santuṭṭhova hoti ayamassa piṇḍapāte
  yathāsāruppasantoso. Idha pana bhikkhu senāsanaṁ labhati manāpaṁ
  vā amanāpaṁ vā so tena neva somanassaṁ na paṭighaṁ uppādeti
  antamaso tiṇasantharakenāpi yathāladdheneva tussati ayamassa
  senāsane yathālābhasantoso. Yo pana attano pakativiruddhaṁ vā
  byādhiviruddhaṁ vā senāsanaṁ labhati yatthassa vasato aphāsu hoti
  so taṁ sabhāgassa bhikkhuno datvā tassa santake sappāyasenāsane
  vasantopi santuṭṭhova hoti ayamassa senāsane yathābalasantoso.
  Aparo mahāpuñño leṇamaṇḍapakūṭāgārādīni bahūni paṇītasenāsanāni
  labhati so tāni cīvarādīni viya cirapabbajitabahussutāppalābhagilānānaṁ
  datvā yatvā yattha katthaci vasantopi santuṭṭhova hoti
-------------------------------------------------
[page 043]
  Ayamassa senāsane yathāsāruppasantoso. Yopi uttamasenāsanaṁ
  nāma pamādaṭṭhānaṁ tattha nisinnassa thīnamiddhaṁ okkamati
  niddābhibhūtassa puna paṭibujjhato pāpavitakkā pātubhavantīti
  paṭisañcikkhitvā tādisaṁ senāsanaṁ pattampi na sampaṭicchati so taṁ
  paṭikkhipitvā abbhokāsarukkhamūlādīsu vasantopi santuṭṭhova hoti
  ayampissa senāsane yathāsāruppasantoso. Idha pana bhik
  bhesajjaṁ labhati lūkhaṁ vā paṇītaṁ vā so yaṁ labhati teneva tussati
  aññaṁ na paṭṭheti labhantopi na gaṇhāti ayamassa gilānapaccaye
  yathālābhasantoso. Yo pana telenatthiko phāṇitaṁ labhati so
  taṁ sabhāgassa bhikkhuno datvā tassa hatthato telaṁ gahetvā
  aññadeva vā pariyesitvā bhesajjaṁ karontopi santuṭṭhova hoti
  ayamassa gilānapaccaye yathābalasantoso. Aparo mahāpuñño
  bahuṁ telamadhuphāṇitādipaṇītabhesajjaṁ labhati so taṁ cīvaraṁ viya
  cirapabbajitabahussutāppalābhagilānānaṁ datvā tesaṁ ābhatakena
  yena kenaci yāpentopi santuṭṭhova hoti. Yo pana ekasmiṁ bhājane
  muttaharītakaṁ ṭhapetvā ekasmiṁ catumadhuraṁ gaṇha bhante yadicchasīti
  vuccamāno sacassa tesu aññatarenapi rogo vūpasammati atha
  muttaharītakaṁ nāma buddhādīhi vaṇṇitanti catumadhuraṁ paṭikkhipitvā
  muttaharītakena bhesajjaṁ karonto paramasantuṭṭhova hoti ayamassa
-------------------------------------------------
[page 044]
  Gilānapaccaye yathāsāruppasantoso. Evaṁ yathālābhādivasena
  tippabhedo santoso catunnaṁ paccayānaṁ vasena dvādasavidhova hotīti
  veditabbo.
      [18] Kāmavitakkabyāpādavitakkavihiṁsāvitakkānaṁ vasena
  akusalavitakkattayaṁ. Nekkhammavitakkābyāpādavitakkāvihiṁsāvitakkānaṁ vasena
  kusalavitakkattayassa. Sabbakilesāpacayabhūtāya vivaṭṭāyāti
  rāgādisabbakilesānaṁ apacayahetubhūtāya nibbānadhātuyā.
  Aṭṭhavīriyārambhavatthupāripūriyāti aṭṭhannaṁ vīriyārambhakāraṇānaṁ pāripūriyā.
  Tathā tathā paṭhamaṁ pavattābbhussahanaṁ hi upari vīriyārambhassa kāraṇaṁ
  hoti. Anurūpapaccavekkhaṇāsahitāni hi abbhussahanāni tammūlakāni
  vā paccavekkhaṇāni aṭṭha vīriyārambhavatthūnīti veditabbāni. Tathāhi
  kammaṁ kho me kattabbaṁ bhavissati kammaṁ kho pana me karontena
  na sukaraṁ buddhānaṁ sāsanaṁ manasikātuṁ handāhaṁ vīriyaṁ ārabhāmi
  appattassa pattiyā anadhigatassa adhigamāya asacchikatassa
  sacchikiriyāya ahaṁ kho kammaṁ akāsiṁ kammaṁ kho panāhaṁ karonto
  nāsakkhiṁ buddhānaṁ sāsanaṁ manasikātuṁ handāhaṁ vīriyaṁ ārabhāmi .pe.
  Maggo kho me gantabbo bhavissati maggaṁ kho pana gacchantena
  na sukaraṁ buddhānaṁ sāsanaṁ manasikātuṁ handāhaṁ vīriyaṁ ārabhāmi .pe.
  Ahaṁ kho maggaṁ agamāsiṁ maggaṁ kho panāhaṁ gacchanto
-------------------------------------------------
[page 045]
  Nāsakkhiṁ buddhānaṁ sāsanaṁ manasikātuṁ handāhaṁ vīriyaṁ ārabhāmi .pe.
  Ahaṁ kho gāmaṁ vā nigamaṁ vā piṇḍāya caranto nālatthaṁ
  lūkhassa vā paṇītassa vā bhojanassa yāvadatthaṁ pāripūriṁ tassa
  me kāyo lahuko kammañño handāhaṁ vīriyaṁ ārabhāmi .pe.
  Ahaṁ kho gāmaṁ vā nigamaṁ vā piṇḍāya caranto alatthaṁ lūkhassa
  vā paṇītassa vā bhojanassa yāvadatthaṁ pāripūriṁ tassa me
  kāyo balavā kammañño handāhaṁ vīriyaṁ ārabhāmi .pe.
  Uppanno kho me ayaṁ appamattako ābādho ṭhānaṁ kho panetaṁ
  vijjati yaṁ me ābādho pavaḍḍheyya handāhaṁ vīriyaṁ ārabhāmi .pe.
  Ahaṁ kho gilānā vuṭṭhito aciravuṭṭhito gelaññā ṭhānaṁ
  kho panetaṁ vijjati yaṁ me ābādho paccudāvatteyya handāhaṁ
  vīriyaṁ ārabhāmi appattassa pattiyā anadhigatassa adhigamāya
  asacchikatassa sacchikiriyāyāti evaṁ pavattānurūpapaccavekkhaṇāsahitāni
  abbhussahanāni tammūlakāni vā paccavekkhaṇāni aṭṭha
  vīriyārambhavatthūni nāma.
      [19] Tadanucchavikaṁ tadanulomikanti ettha tasaddo vakkhamānāpekkho
  atītāpekkho ca hotīti āha yaṁ idāni sikkhāpadaṁ
  paññapessatītiādiṁ. Sabbanāmāni hi vattamānavacanānipi honti
-------------------------------------------------
[page 046]
  Pakkhantaravacanānipi 1-. Saṁvarappahānapaṭisaṁyuttanti pañcasaṁvarehi ceva
  pañcapahānehi ca paṭisaṁyuttaṁ. Pañcavidho hi saṁvaro sīlasaṁvaro
  satisaṁvaro ñāṇasaṁvaro khantisaṁvaro vīriyasaṁvaroti. Pahānampi
  pañcavidhaṁ tadaṅgappahānaṁ vikkhambhanappahānaṁ samucchedappahānaṁ
  paṭippassaddhippahānaṁ nissaraṇappahānanti. Tattha iminā
  pāṭimokkhasaṁvarena upeto hoti samupetoti evamāgato pāṭimokkhasaṁvaro
  sīlasaṁvaro nāma. So ca atthato kāyikavācasiko avītikkamo.
  Rakkhati cakkhundriyaṁ cakkhundriye saṁvaraṁ āpajjatīti evamāgatā
  indriyārakkhā satisaṁvaro. Sā ca atthato tathāpavattā satieva.
  Sotānaṁ saṁvaraṁ brūmi paññāyete pithiyyareti evamāgato
  ñāṇasaṁvaro. Ettha hi sotānaṁ saṁvaraṁ brūmīti vatvā paññāyete
  pithiyyareti vacanato sotasaṅkhātānaṁ gaṇhādiṭṭhiduccaritāvijjādikilesānaṁ
  samucchedakañāṇaṁ pidahanaṭṭhena saṁvaroti vuttaṁ. Khamo hoti
  sītassa uṇhassāti evamāgatā adhivāsanakkhanti saṁvaro. Sā ca
  atthato tathāpavattā khandhā adoso vā. Paññāti eke.
  Taṁ na gahetabbaṁ. Uppannaṁ kāmavitakkaṁ nādhivāsetīti evamāgataṁ
  kāmavitakkādīnaṁ vinodanavasena pavattaṁ vīriyameva vīriyasaṁvaro.
  Sabbo cāyaṁ saṁvaro yathāsakaṁ saṁvaritabbānaṁ dussīlyasaṅkhātānaṁ

  *  *  *  *  *  *
  Footnote: 1. vakkhamānavacanānipi honti pakkantavacanānipi.
-------------------------------------------------
[page 047]
  Kāyavacīduccaritānaṁ muṭṭhassaccasaṅkhātassa pamādassa abhijjhādīnaṁ vā
  akkhanti añāṇakosajjānañca saṁvaraṇato pidahanato chādanato saṁvaroti
  vuccati. Saṁvariyatīti 1- hi saṁvaro. Pidahati nivāreti pavattituṁ na
  detīti attho. Paccayasamavāye uppajjanārahānaṁ kāyaduccaritādīnaṁ
  tathā tathā anuppādanameva hi idha saṁvaraṇaṁ nāma. Evaṁ tāva
  pañcavidho saṁvaro veditabbo. Tena tena guṇaṅgena tassa tassa
  aguṇaṅgassa pahānaṁ tadaṅgappahānaṁ. Nāmarūpaparicchedādīsu hi
  vipassanāñāṇesu paṭipakkhabhāvato dīpālokeneva tamassa
  nāmarūpavavaṭṭhānena sakkāyadiṭṭhiyā paccayapariggahena
  ahetuvisamahetudiṭṭhīnaṁ tasseva aparabhāge uppannena kaṅkhāvitaraṇena
  kathaṅkathībhāvassa kalāpasammasanena ahaṁ mamāti gāhassa
  maggāmaggavavaṭṭhānena amagge maggasaññāya udayadassanena ucchedadiṭṭhiyā
  vayadassanena sassatadiṭṭhiyā bhayadassanena sabhaye abhayasaññāyāti
  ādinā nayena tena tena vipassanāñāṇena tassa tassa
  aguṇaṅgassa pahānaṁ tadaṅgappahānanti veditabbaṁ. Yaṁ pana
  upacārappanābhedena samādhinā pavattinivāraṇato ghaṭappahāreneva udakapiṭṭhe
  sevālassa tesaṁ tesaṁ nīvaraṇādidhammānaṁ pahānaṁ etaṁ vikkhambhanappahānaṁ
  nāma. Vikkhambhanameva pahānaṁ vikkhambhanappahānaṁ. Yaṁ

  *  *  *  *  *  *
  Footnote: 1. Ma. saṁvaratīti.
-------------------------------------------------
[page 048]
  Catunnaṁ ariyamaggānaṁ bhāvitattā taṁtaṁmaggavato attano santāne
  diṭṭhigatānaṁ pahānāyātiādinā nayena vuttassa samudayapakkhiyassa
  kilesagaṇassa accantaṁ appavattibhāvena pahānaṁ idaṁ samucchedappahānaṁ
  nāma. Yaṁ pana phalakkhaṇe paṭippassaddhattaṁ vūpasantānaṁ
  kilesānaṁ etaṁ paṭippassaddhippahānaṁ nāma. Yaṁ sabbasaṅkhatanissaṭattā
  pahīnasabbasaṅkhataṁ nibbānaṁ etaṁ nissaraṇappahānaṁ nāma.
  Sabbampi cetaṁ cāgaṭṭhena pahānanti vuccati. Evamimehi
  yathāvuttasaṁvarehi ceva pahānehi ca paṭisaṁyuttā dhammadesanā
  saṁvarappahānapaṭisaṁyuttāti veditabbā.
      [20] Asuttantanibaddhanti suttantesu anibaddhaṁ. Pālianārūḷhanti
  attho. Pakiṇṇakadhammadesanā hi saṅgahaṁ na ārohati.
  Vuttamevatthaṁ pakāsento āha pālivinimuttanti. Athavā
  asuttantanibaddhanti suttābhidhammapāliṁ anārūḷhabhāvaṁ sandhāya vuttaṁ.
  Pālivinimuttanti vinayapāliṁ anārūḷhabhāvaṁ sandhāya.
  Okkantikadhammadesanā nāma ñāṇena anupavisitvā antarā kathiyamānā
  dhammadesanā. Paṭikkhipanādhippāyā bhaddālittherasadisā.
  Samparetabbato pecca gantabbato samparāyo paraloko. Tattha bhavaṁ
  samparāyikaṁ. Vaṭṭabhayena tajjentoti evaṁ dussīlā nirayādīsu
  dukkhaṁ pāpuṇantīti tajjento. Dīghanikāyappamāṇampi
-------------------------------------------------
[page 049]
  Majjhimanikāyappamāṇampi dhammadesanaṁ karotīti tena khaṇena tena muhuttena
  kathaṁ bhagavā tāvamahantaṁ dhammadesanaṁ karotīti na vattabbaṁ. Yāvatā
  hi lokiyamahājanā ekaṁ padaṁ kathenti tāva ānandatthero aṭṭha
  padāni katheti. Ānandatthere pana ekaṁ padaṁ kathenteyeva bhagavā
  soḷasa padāni katheti. Iminā nayena lokiyamahājanassa
  ekapaduccāraṇakkhaṇe bhagavā aṭṭhavīsasatapadāni kathenti. Kasmā.
  Bhagavato hi jivhā mudu dantāvaraṇaṁ suphussitaṁ vacanaṁ agaḷitaṁ
  bhavaṅgaparivāso lahuko. Tasmā sace eko bhikkhu kāyānupassanaṁ
  pucchati añño vedanānupassanaṁ añño cittānupassanaṁ añño
  dhammānupassanaṁ. Iminā puṭṭhe ahaṁ pucchissāmīti eko ekaṁ na
  oloketi. Evaṁ santepi tesaṁ bhikkhūnaṁ ayaṁ paṭhamaṁ pucchi ayaṁ
  dutiyantiādinā pucchanavāro tādisassa paññavato paññāyati
  sukhumassa antarassa labbhanato. Buddhānaṁ pana desanāvāro
  aññesaṁ na paññāyateva accharāsaṅghāṭamatte khaṇe
  anekakoṭisahassacittappavattiyā sambhavato. Daḷhadhammena dhanuggahena
  khittasarassa vidatthicaturaṅgulaṁ tālacchāyaṁ atikkamanato puretaraṁyeva bhagavā
  cuddasavidhena kāyānupassanaṁ navavidhena vedanānupassanaṁ soḷasavidhena
  cittānupassanaṁ pañcavidhena dhammānupassanaṁ katheti. Tiṭṭhantu
  vā ete cattāro. Sace hi aññe cattāro sammappadhānesu
-------------------------------------------------
[page 050]
  Aññe iddhippādesu aññe pañcindriyesu aññe pañcabalesu
  aññe sattabojjhaṅgesu aññe aṭṭhamaggaṅgesu pañhe puccheyyuṁ
  tampi bhagavā katheyya. Tiṭṭhantu vā ete aṭṭha. Sace aññe
  sattattiṁsa janā bodhipakkhiyesu pañhe puccheyyuṁ tampi bhagavā
  tāvadeva katheyya.
      [21] Mūlaṁ nissayo patiṭṭhāti pacchimaṁ pacchimaṁ paṭhamassa paṭhamassa
  vevacananti daṭṭhabbaṁ. Tattha patiṭṭhāti sampayogavasena upanissayavasena
  ca okāsabhāvo. Sikkhāsaṅkhātānaṁ hi avasesakusaladhammānaṁ
  methunavirati sampayogavasena vā patiṭṭhā siyā upanissayabhāvena
  vā. Tenevāha methunasaṁvaro hītiādiṁ. Vuttatthavasenāti
  patiṭṭhāadhigamupāyavasena. Sikkhāpadavibhaṅge niddiṭṭhaviraticetanā
  taṁsampayuttadhammā ca sikkhāpadanti dassetukāmo āha ayañca attho
  sikkhāpadavibhaṅge vuttanayena veditabboti. Sikkhāpadavibhaṅge hi
  viratiādayo dhammā nippariyāyato pariyāyato ca sikkhāpadanti vuttā.
  Vuttaṁ hetaṁ tattha katamaṁ kāmesumicchācārāveramaṇīsikkhāpadaṁ yasmiṁ
  samaye kāmāvacaraṁ kusalaṁ cittaṁ uppannaṁ hoti somanassasahagataṁ
  ñāṇasampayuttaṁ kāmesumicchācārā viramantassa yā tasmiṁ samaye
  kāmesumicchācārā ārati virati paṭivirati veramaṇī akiriyā akaraṇaṁ
  anajjhāpatti velānatikkamo setughāto idaṁ vuccati
-------------------------------------------------
[page 051]
  Kāmesumicchācārāveramaṇīsikkhāpadaṁ avasesā dhammā veramaṇiyā
  sampayuttā. Tattha katamaṁ kāmesumicchācārāveramaṇīsikkhāpadaṁ yasmiṁ
  samaye kāmāvacaraṁ kusalaṁ cittaṁ uppannaṁ hoti somanassasahagataṁ
  ñāṇasampayuttaṁ kāmesumicchācārā viramantassa yā tasmiṁ samaye cetanā
  sañcetanā cetanāyitattaṁ idaṁ vuccati kāmesumicchācārāveramaṇīsikkhāpadaṁ
  avasesā dhammā cetanāya sampayuttā. Tattha
  katamaṁ kāmesumicchācārāveramaṇīsikkhāpadaṁ yasmiṁ samaye kāmāvacaraṁ
  kusalaṁ cittaṁ uppannaṁ hoti somanassasahagataṁ ñāṇasampayuttaṁ
  kāmesumicchācārā viramantassa phasso vedanā .pe. Paggāho
  avikkhepo idaṁ vuccati kāmesumicchācārāveramaṇīsikkhāpadanti.
  Ettha hi yasmā na kevalaṁ viratiyeva sikkhāpadaṁ cetanāpi
  sikkhāpadameva tasmā taṁ dassetuṁ dutiyanayo vutto. Yasmā ca
  na kevalaṁ eteyeva dve dhammā sikkhāpadaṁ cetanāsampayuttā pana
  paropaṇṇāsa dhammāpi sikkhitabbakoṭṭhāsato sikkhāpadameva.
  Tasmā tatiyanayo dassito. Duvidhaṁ hi sikkhāpadaṁ nippariyāyasikkhāpadaṁ
  pariyāyasikkhāpadanti. Tattha virati nippariyāyasikkhāpadaṁ.
  Sā hi pāṇātipātā veramaṇīti pāliyaṁ āgatā no cetanā.
  Viramanto ca tāyaeva tato tato viramati na cetanāya.
  Cetanampi pana āharitvā dassesi. Tathā
-------------------------------------------------
[page 052]
  Sesacetanāsampayuttadhamme. Tasmā cetanā ceva avasesasampayuttadhammā ca
  pariyāyasikkhāpadanti veditabbā. Idāni na kevalaṁ idha viratiādayo dhammāva
  sikkhāpadaṁ athakho tadatthajotikā paññattipīti dassento āha
  apicātiādiṁ. Yo tattha nāmakāyo padakāyoti idaṁ mahāaṭṭhakathāyaṁ
  vuttanti vadanti. Nāmakāyoti nāmasamūho nāmapaṇṇattiyeva.
  Padaniruttibyañjanāni nāmavevacanāneva nāmaṁ nāmakammaṁ
  nāmadheyyaṁ niruttīti ādīsu viya. Sikkhākoṭṭhāsoti viratiādayova
  vuttā. Tadatthajotakaṁ vacanampi sikkhāpadanti idampi ettha
  labbhateva. Atthavaseti vuḍḍhivisese ānisaṁsavisese. Tesampana
  sikkhāpadappaññattikāraṇattā āha dasa kāraṇavaseti. Dasa
  kāraṇaviseseti attho. Tenāha hitaviseseti. Atthoyeva vā
  atthavaso. Dasa atthe dasa kāraṇānīti vuttaṁ hoti. Athavā
  attho phalaṁ tadadhīnavuttitāya vaso etassāti atthavaso hetūti
  evamettha attho daṭṭhabbo.
      [22] Suṭṭhu devāti idaṁ rājantepurappavesanasikkhāpade vuttaṁ.
  Ye mama sotabbaṁ saddahātabbaṁ maññissanti tesantaṁ assa
  dīgharattaṁ hitāya sukhāyāti vuttattā yo ca tathāgatassa vacanaṁ
  sampaṭicchati tassa taṁ dīgharattaṁ hitāya sukhāya hotīti vuttaṁ.
  Asampaṭicchane ādīnavanti bhaddālisutte viya asampaṭicchane ādīnavaṁ
-------------------------------------------------
[page 053]
  Dassetvā. Sukhavihārābhāve sahajīvanassa abhāvato sahajīvitāpi
  sukhavihāro ca vutto. Sukhavihāro nāma catunnaṁ iriyāpathavihārānaṁ
  phāsutā. Maṅkutanti nittejabhāvaṁ. Dhammenātiādīsu dhammoti
  bhūtaṁ vatthu. Vinayoti codanā ceva sāraṇā ca. Satthu
  sāsananti ñattisampadā ceva anusāvanasampadā ca. Piyasīlānanti
  sikkhākāmānaṁ. Tesaṁ hi sīlaṁ piyaṁ hoti. Tenevāha sikkhāttayapāripūriyā
  ghaṭamānāti. Sandiṭṭhamānāti 1- saṁsayaṁ āpajjamānā.
  Ubbāḷhā hontīti pīḷitā honti. Saṅghakammānīti satipi
  uposathapavāraṇānaṁ saṅghakammabhāve gobalibaddhañāyena uposathaṁ
  pavāraṇañca ṭhapetvā upasampadādisesasaṅghakammānaṁ gahaṇaṁ veditabbaṁ.
  Samaggānaṁ bhāvo sāmaggī. Nāhaṁ cunda diṭṭhadhammikānaṁyeva
  āsavānaṁ saṁvarāya dhammaṁ desemīti ettha vivādamūlabhūtā kilesā
  āsavāti āgatā.
       Yena devūpapatyassa gandhabbo vā vihaṅgamo
       yakkhattaṁ yena gaccheyya manussattañca abbaje
       te mayhaṁ āsavā khīṇā vidhastā vinaḷīkatāti
  ettha tebhūmikaṁ kammaṁ avasesā ca akusalā dhammā. Idha pana
  parupavādavippaṭisāravadhabandhādayo ceva apāyadukkhabhūtā ca
  nānappakārā upaddavā āsavāti āha asaṁvare ṭhitena tasmiṁyeva

  *  *  *  *  *  *
  Footnote: 1. sandiddhamānāti bhaveyya.
-------------------------------------------------
[page 054]
  Attabhāve pattabbātiādiṁ. Yadi hi bhagavā sikkhāpadaṁ na paññapeyya
  tato asaddhammapaṭisevana adinnādāna pāṇātipātādihetu ye
  uppajjeyyuṁ parupavādādayo diṭṭhadhammikā nānappakārā anatthā
  ye ca taṁ nimittameva nirayādīsu nibbattassa pañcavidhabandhanakammakaraṇādivasena
  mahādukkhānubhavanappakārā anatthā te sandhāya
  idaṁ vuttaṁ diṭṭhadhammikānaṁ āsavānaṁ saṁvarāya samparāyikānaṁ āsavānaṁ
  paṭighātāyāti. Diṭṭhadhammo vuccati paccakkho attabhāvo.
  Tattha bhavā diṭṭhadhammikā. Tena vuttaṁ tasmiṁyeva attabhāve
  pattabbāti. Sammukhā garahaṇaṁ akitti parammukhā garahaṇaṁ
  ayaso. Athavā sammukhā parammukhā ca garahaṇaṁ akitti
  parivārahāni ayasoti veditabbaṁ. Āgamanamaggathakanāyāti
  āgamanadvārapidahanatthāya. Samparetabbato pecca gantabbo samparāyo
  paralokoti āha samparāye narakādīsūti. Methunādīni rajjanaṭṭhānāni
  pāṇātipātādīni dussanaṭṭhānāni. Cuddasa khandhakavattāni nāma
  vattakkhandhake vuttāni āgantukavattaṁ āvāsikagamikānumodanabhattaggapiṇḍacārika
  āraññika senāsana jantāghara vaccakuṭi upajjhāya saddhivihārikāacariya
  antevāsikavattanti imāni cuddasa vattāni. Tato
  aññāni pana kadāci tajjanīyakammakatādikāleyeva caritabbāni
  dveasītimahāvattāni na sabbāsu avatthāsu caritabbāni tasmā
-------------------------------------------------
[page 055]
  Cuddasakkhandhakavattesu agaṇitāni. Tāni pana pārivāsikānaṁ bhikkhūnaṁ
  vattaṁ paññapessāmīti ārabhitvā na upasampādetabbaṁ .pe. Na
  chamāyaṁ caṅkamante caṅkame caṅkamitabbanti vuttāvasānāni chasaṭṭhī
  tato paraṁ na bhikkhave pārivāsikena bhikkhunā pārivāsikavuḍḍhatarena
  bhikkhunā saddhiṁ mūlāya paṭikassanārahena mānattārahena mānattacārikena
  abbhānārahena bhikkhunā saddhiṁ ekacchanne āvāse
  vatthabbantiādinā vuttavattāni pakatattacaritabbehi anaññattā
  visuṁ agaṇetvā pārivāsikavuḍḍhatarādīsu puggalantaresu caritabbattā
  tesaṁ vasena sampiṇḍetvā ekekaṁ katvā gaṇitāni pañcāti
  ekasattati vattāni ukkhepanīyakammakatavattesu ca vuttaṁ na pakatattassa
  bhikkhuno abhivādanaṁ paccuṭṭhānaṁ .pe. Nahāne piṭṭhiparikammaṁ
  sāditabbanti idaṁ abhivādanādīnaṁ asādiyanaṁ ekaṁ na pakatatto
  bhikkhu sīlavipattiyā anuddhaṁsetabbotiādīni ca dasāti evametāni
  dvāsīti vattāni. Etesveva pana kānici tajjanīyakammādivattāni
  kānici pārivāsikādivattānīti aggahitaggahaṇena dvāsītieva.
  Aññattha pana aṭṭhakathāpadese appakaṁ onamadhikaṁ vā gaṇanūpagaṁ
  na hotīti asīti khandhakavattānīti vuccati. Saṁvaravinayoti sīlasaṁvaro
  satisaṁvaro ñāṇasaṁvaro khantisaṁvaro vīriyasaṁvaroti pañcavidhopi saṁvaro.
  Yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato
-------------------------------------------------
[page 056]
  Saṁvaro vinayanato vinayoti vuccati. Pahānavinayoti tadaṅgappahānaṁ
  vikkhambhanappahānaṁ samucchedappahānaṁ paṭippassaddhippahānaṁ
  nissaraṇappahānanti pañcavidhampi pahānaṁ. Yasmā cāgaṭṭhena pahānaṁ
  vinayanaṭṭhena vinayo tasmā pahānavinayoti vuccati. Samathavinayoti
  satta adhikaraṇasamathā. Paññattivinayoti sikkhāpadameva.
  Sikkhāpadappaññattiyā hi vijjamānāyaeva sikkhāpadasambhavato
  paññattivinayopi sikkhāpadappaññattiyā anuggahito hoti.
      [23] Idāni yaṁ saṅghasuṭṭhu taṁ saṅghaphāsu yaṁ saṅghaphāsu taṁ
  dummaṅkūnaṁ puggalānaṁ niggahāya yaṁ dummaṅkūnaṁ puggalānaṁ niggahāya
  taṁ pesalānaṁ bhikkhūnaṁ phāsuvihārāya yaṁ pesalānaṁ bhikkhūnaṁ
  phāsuvihārāya taṁ diṭṭhadhammikānaṁ āsavānaṁ saṁvarāya yaṁ diṭṭhadhammikānaṁ
  āsavānaṁ saṁvarāya taṁ samparāyikānaṁ āsavānaṁ paṭighātāya yaṁ
  samparāyikānaṁ āsavānaṁ paṭighātāya taṁ appasannānaṁ pasādāya
  yaṁ appasannānaṁ pasādāya taṁ pasannānaṁ bhiyyobhāvāya yaṁ
  pasannānaṁ bhiyyobhāvāya taṁ saddhammaṭṭhitiyā yaṁ saddhammaṭṭhitiyā
  taṁ vinayānuggahāya yaṁ saṅghasuṭṭhu taṁ saṅghaphāsu yaṁ saṅghasuṭṭhu
  taṁ dummaṅkūnaṁ puggalānaṁ niggahāya yaṁ saṅghasuṭṭhu taṁ pesasānaṁ
  bhikkhūnaṁ phāsuvihārāya yaṁ saṅghasuṭṭhu taṁ diṭṭhadhammikānaṁ āsavānaṁ
  saṁvarāya yaṁ saṅghasuṭṭhu taṁ samparāyikānaṁ āsavānaṁ paṭighātāya
-------------------------------------------------
[page 057]
  Yaṁ saṅghasuṭṭhu taṁ appasannānaṁ pasādāya yaṁ saṅghasuṭṭhu taṁ
  pasannānaṁ bhiyyobhāvāya yaṁ saṅghasuṭṭhu taṁ saddhammaṭṭhitiyā yaṁ
  saṅghasuṭṭhu taṁ vinayānuggahāya yaṁ saṅghaphāsu taṁ dummaṅkūnaṁ puggalānaṁ
  niggahāya yaṁ saṅghaphāsu taṁ pesalānaṁ bhikkhūnaṁ phāsuvihārāya yaṁ
  saṅghaphāsu taṁ diṭṭhadhammikānaṁ āsavānaṁ saṁvarāya yaṁ saṅghaphāsu taṁ
  samparāyikānaṁ āsavānaṁ paṭighātāya yaṁ saṅghaphāsu taṁ appasannānaṁ
  pasādāya yaṁ saṅghaphāsu taṁ pasannānaṁ bhiyyobhāvāya yaṁ saṅghaphāsu
  taṁ saddhammaṭṭhitiyā yaṁ saṅghaphāsu taṁ vinayānuggahāya yaṁ saṅghaphāsu
  taṁ saṅghasuṭṭhu yaṁ dummaṅkūnaṁ puggalānaṁ niggahāya .pe. Yaṁ
  pesalānaṁ bhikkhūnaṁ phāsuvihārāya .pe. Yaṁ diṭṭhadhammikānaṁ āsavānaṁ
  saṁvarāya .pe. Yaṁ samparāyikānaṁ āsavānaṁ paṭighātāya .pe. Yaṁ
  appasannānaṁ pasādāya .pe. Yaṁ pasannānaṁ bhiyyobhāvāya .pe.
  Yaṁ saddhammaṭṭhitiyā .pe. Yaṁ vinayānuggahāya taṁ saṅghasuṭṭhu yaṁ
  vinayānuggahāya taṁ saṅghaphāsu yaṁ vinayānuggahāya taṁ dummaṅkūnaṁ
  puggalānaṁ niggahāya yaṁ vinayānuggahāya taṁ pesalānaṁ bhikkhūnaṁ
  phāsuvihārāya yaṁ vinayānuggahāya taṁ diṭṭhadhammikānaṁ āsavānaṁ
  saṁvarāya yaṁ vinayānuggahāya taṁ samparāyikānaṁ āsavānaṁ paṭighātāya
  yaṁ vinayānuggahāya taṁ appasannānaṁ pasādāya yaṁ vinayānuggahāya taṁ
  pasannānaṁ bhiyyobhāvāya yaṁ vinayānuggahāya taṁ saddhammaṭṭhitiyā.
-------------------------------------------------
[page 058]
          Atthasataṁ dhammasataṁ dve niruttisatāni ca
          cattāri ca ñāṇasatāni atthavase pakaraṇeti
  yaṁ vuttaṁ parivāre taṁ dassento apicetthātiādimāha.
      [24] Tattha yaṁ saṅghasuṭṭhu taṁ saṅghaphāsu yaṁ saṅghaphāsu taṁ
  dummaṅkūnaṁ puggalānaṁ niggahāyāti iminānukkamena yaṁ vuttaṁ taṁ
  sandhāya āsannāsannapadānaṁ uparūparipadehi saddhiṁ yojitattā
  saṅkhalikabandhanasadisattā saṅkhalikanayanti vuttaṁ. Saṅkhalikanayaṁ katvāti
  sambandho. Yaṁ saṅghasuṭṭhu taṁ saṅghaphāsu yaṁ saṅghasuṭṭhu taṁ
  dummaṅkūnaṁ puggalānaṁ niggahāyāti evamādinā dasasu padesu ekamekaṁ
  padaṁ tadavasesehi navanavapadehi yojetvā yaṁ vuttaṁ taṁ sandhāya
  ekekapadamūlakaṁ dasakkhattuṁ yojanaṁ katvāti vuttaṁ. Atthasatantiādīsu
  saṅkhalikanaye tāva purimapurimapadānaṁ vasena dhammasataṁ veditabbaṁ.
  Pacchimapacchimānaṁ vasena atthasataṁ daṭṭhabbaṁ. Kathaṁ. Kiñcāpi
  parivāre yaṁ saṅghasuṭṭhu taṁ saṅghaphāsūtiādinā saṅkhalikanaye
  khaṇḍacakkameva vuttaṁ tathāpi teneva nayena baddhacakkassāpi nayo
  dinno tasmā yaṁ saṅghasuṭṭhu taṁ saṅghaphāsūtiādiṁ vatvā yaṁ
  vinayānuggahāya taṁ saṅghasuṭṭhūti yojetvā baddhacakkaṁ kātabbaṁ.
  Evaṁ yaṁ saṅghaphāsu taṁ dummaṅkūnaṁ puggalānaṁ niggahāyātiādiṁ
  vatvāpi yaṁ vinayānuggahāya taṁ saṅghasuṭṭhu yaṁ saṅghasuṭṭhu taṁ saṅghaphāsūti
-------------------------------------------------
[page 059]
  Yojetvā baddhacakkaṁ kātabbaṁ. Iminānukkamena sesapadesupi
  yojitesu saṅkhalikanaye dasa baddhacakkāni honti. Tesu ekekasmiṁ
  cakke purimapurimapadānaṁ vasena dasa dasa dhammā pacchimapacchimapadānaṁ
  vasena dasa dasa atthāti saṅkhalikanaye atthasataṁ dhammasatañca
  sampajjati. Ekamūlakanaye pana yaṁ saṅghasuṭṭhu taṁ saṅghaphāsu yaṁ
  saṅghasuṭṭhu taṁ dummaṅkūnaṁ puggalānaṁ niggahāyāti evamādinā ekameva
  padaṁ sesehi navahi padehi yojitanti purimapadassa ekattā ekameva
  dhammapadaṁ naveva atthapadāni honti. Tasmā ekamūlakanaye dasasu
  padesu ekamekaṁ mūlaṁ katvā dasakkhattuṁ yojanāya katāya dhammapadāni
  dasa atthapadāni navutīti atthasataṁ dhammasatañca na sampajjati.
  Tasmā ekamūlakanaye saṅkhalikanaye vuttanayena atthasataṁ dhammasatañca
  aggahetvā yaṁ tattha dasadhammapadānaṁ navutiatthapadānaṁ ca vasena padasataṁ
  vuttaṁ taṁ sabbaṁ dhammasatanti gahetvā tadatthajotanavasena aṭṭhakathāyaṁ
  vuttāni saṅghasuṭṭhubhāvādīni atthapadāni atthasatanti evaṁ gahite
  atthasataṁ dhammasatañca sampajjati. Evaṁ tāva atthasataṁ dhammasataṁ
  ca veditabbaṁ. Dve ca niruttisatānīti ettha pana atthajotikānaṁ
  niruttīnaṁ vasena niruttisataṁ dhammabhūtānaṁ niruttīnaṁ vasena niruttisatanti
  dve niruttisatāni veditabbāni. Cattāri ñāṇasatānīti atthasate
  ñāṇasataṁ dhammasate ñāṇasataṁ dvīsu niruttisatesu dve ñāṇasatānīti
-------------------------------------------------
[page 060]
  Cattāri ñāṇasatāni. Evañca pana bhikkhaveti ettha casaddo
  bhinnakkamena yojetabboti āha uddiseyyātha cāti. Kathaṁ
  panettha uddiseyyāthāti vutte pariyāpuṇeyyāthāti ādiatthasambhavoti
  āha atirekānayanattho hi ettha casaddoti. Vuttatthato
  atirekassatthassa ānayanaṁ atirekānayanaṁ. So attho etassāti
  atirekānayanattho. Avuttasamuccayatthoti vuttaṁ hoti. Asaṁvāsoti
  vuttattā daḷhaṁ katvāti vuttaṁ.
     Iti samantapāsādikāya vinayaṭṭhakathāya sāratthadīpaniyaṁ
                  paṭhamappaññattikathā niṭṭhitā.
      [25] Anuttānapadavaṇṇanāti uttānaṁ vuccati pākaṭaṁ.
  Tappaṭikkhepena anuttānaṁ apākaṭaṁ appacuraṁ duviññeyyañca.
  Anuttānānaṁ padānaṁ vaṇṇanā anuttānapadavaṇṇanā.
  Uttānapadavaṇṇanāya payojanābhāvato anuttānaggahaṇaṁ. Pacurapaṭisevano
  hotīti bahulapaṭisevano hoti. Divase divase nirantaraṁ paṭisevatīti
  attho. Pacuratthe vattamānavacananti sabbadā paṭisevanābhāvepi
  iha mallā yujjhantītiādīsu viya bahulavuttiṁ upādāya vattamānavacanaṁ.
  Āhiṇḍantāti vicarantā. Aññesupīti aññesupi bhikkhūsu.
  Sahoḍhagahitoti saha bhaṇḍena gahito. Attano micchāgāhena
  lesaoḍḍanena vā paripuṇṇatthampi paṭhamappaññattiṁ aññathā
-------------------------------------------------
[page 061]
  Karonto tañca kho manussitthiyā no tiracchānagatāyāti āha.
  Dassananti sānurāgadassanaṁ. Gahaṇanti anurāgavaseneva hatthena
  gahaṇaṁ. Āmasanaṁ attano sarīrena tassā sarīrassa upari
  āmasanamattaṁ. Phusanaṁ tato daḷhataraṁ katvā samphusanaṁ. Ghaṭṭanaṁ tatopi
  daḷhataraṁ katvā sarīrena sarīrassa ghaṭṭanaṁ. Taṁ sabbampīti dassanādi
  sabbampi. Daḷhataraṁ sikkhāpadamakāsīti imasmiṁ adhikāre
  anuppaññattiyā sikkhāpadassa daḷhīkaraṇaṁ sithilakaraṇañca pasaṅgato
  āpannaṁ vibhajitvā dassetukāmo duvidhaṁ hi sikkhāpadantiādimāha.
      [26] Tattha yassa sacittakassa sikkhāpadassa cittaṁ akusalameva
  hoti taṁ lokavajjaṁ. Yassa sacittakācittakapakkhasahitassa ca
  acittakassa ca sacittakapakkhe cittaṁ akusalameva hoti tampi
  surāpānādi lokavajjanti imamatthaṁ sampiṇḍetvā dassetuṁ yassa
  sacittakapakkhe cittaṁ akusalameva hoti taṁ lokavajjaṁ nāmāti
  vuttaṁ. Sacittakapakkheti hi idaṁ vacanaṁ acittakaṁ sandhāya vuttaṁ.
  Na hi ekaṁsato sacittakassa sacittakapakkheti visesane payojanaṁ atthi.
  Sacittakapakkheti ca vatthuvītikkamavijānanacittena sacittakapakkheti
  gahetabbaṁ na paṇṇattivijānanacittena. Yadi hi na vaṭṭatīti
  paṇṇattivijānanacittenāpi yassa sikkhāpadassa sacittakapakkhe cittaṁ
  akusalameva tampi lokavajjanti vadeyya. Sabbesaṁ
-------------------------------------------------
[page 062]
  Paṇṇattivajjasikkhāpadānampi lokavajjatā āpajjeyya paṇṇattivajjānampi na
  vaṭṭatīti jānitvā vītikkame akusalacittasseva sambhavato. Na hi
  bhagavato āṇaṁ jānitvā maddantassa kusalacittaṁ uppajjati
  anādariyavasena paṭighacittasseva uppajjanato. Apicettha sacittakapakkhe
  cittaṁ kusalamevāti vacanato acittakassa vatthuajānanavasena
  acittakapakkhe cittaṁ akusalamevāti ayaṁ niyamo natthīti viññāyati. Yadi
  hi acittakassa acittakapakkhepi cittaṁ akusalameva siyā
  sacittakapakkheti idaṁ visesanaṁ niratthakaṁ siyā. Yassa cittaṁ akusalameva
  hoti taṁ lokavajjanti hi ettake vutte surāti ajānitvā
  pivantassa gandhavaṇṇakādibhāvaṁ ajānitvā tāni limpantīnaṁ bhikkhunīnaṁ
  ca vināpi akusalacittena āpattisambhavato ekantākusalaṁ
  sacittakasikkhāpadaṁ ṭhapetvā surāpānādiacittakasikkhāpadānaṁ lokavajjatā na
  siyāti tesaṁpi saṅgaṇhanatthaṁ yassa sacittakapakkhe cittaṁ akusalameva
  hoti taṁ lokavajjanti vuttaṁ. Teneva cūḷagaṇṭhīpade
  majjhimagaṇṭhīpade ca vuttaṁ ekaṁ sattaṁ māressāmīti tasmiṁyeva padese
  nipannaṁ aññaṁ mārentassa pāṇasāmaññassa atthitāya yathā
  pāṇātipāto hoti evaṁ ekaṁ majjaṁ pivissāmīti aññaṁ majjaṁ
  pivantassa majjasāmaññassa atthitāya akusalameva hoti yathā
  pana kaṭṭhasaññāya sappaṁ ghātentassa pāṇātipāto na hoti
-------------------------------------------------
[page 063]
  Evaṁ nāḷikerapānasaññāya majjaṁ pivantassa akusalaṁ na hotīti.
  Keci pana vadanti sāmaṇerassa surāti ajānitvā pivantassa
  pārājiko natthi akusalaṁ pana hotīti. Taṁ tesaṁ matimattaṁ.
  Bhikkhuno ajānitvāpi bījato paṭṭhāya majjaṁ pivantassa pācittiyaṁ
  sāmaṇero jānitvā pivanto sīlabhedaṁ āpajjati na ajānitvāti
  ettakameva hi aṭṭhakathāyaṁ vuttaṁ akusalaṁ pana hotīti na vuttanti.
  Aparaṁpi vadanti ajānitvā pivantassāpi sotāpannassa mukhaṁ surā na
  pavisati kammapathappattākusalacitteneva pātabbatoti. Taṁpi na
  sundaraṁ. Bodhisatte kucchigate bodhisattamātu sīlaṁ viya hi idaṁpi
  ariyasāvakānaṁ dhammatāsiddhanti veditabbaṁ. Teneva dīghanikāye
  kūṭadantasuttaṭṭhakathāyaṁ vuttaṁ bhavantarepi ariyasāvako jīvitahetupi
  pāṇaṁ na hanati suraṁ na pivati sace pana surañca khīrañca missetvā
  mukhe pakkhipanti khīrameva pavisati na surā. Yathā kiṁ. Yathā
  koñcasakuṇānaṁ khīramissake udake khīrameva pavisati na udakaṁ idaṁ
  yonisiddhanti ce idaṁpi dhammatāsiddhanti veditabbanti. Yadi evaṁ
  surāpānasikkhāpadaṭṭhakathāyaṁ vatthuajānanatāya cettha acittakatā
  veditabbā akusaleneva pātabbatāya lokavajjatāti kasmā vuttaṁ.
  Nāyaṁ doso. Ayaṁ hettha adhippāyo sacittakapakkhe akusalacitteneva
  pātabbatāya lokavajjatāti. Imināyeva hi adhippāyena aññesupi
-------------------------------------------------
[page 064]
  Lokavajjesu acittakasikkhāpadesu akusalacittatāyeva vuttā na
  pana ticittatā. Teneva bhikkhunīvibhaṅgaṭṭhakathāyaṁ vuttaṁ giraggasamajjaṁ
  cittāgārasikkhāpadaṁ saṅghāṇi itthālaṅkāro gandhavaṇṇako
  vāsitakapiññāko bhikkhunīādīhi ummaddanaparimaddanāti imāni dasa
  sikkhāpadāni acittakāni lokavajjāni akusalacittānīti. Ayaṁ
  panettha adhippāyo vināpi cittena āpajjitabbattā acittakāni
  citte pana sati akusaleneva āpajjitabbattā lokavajjāni ceva
  akusalacittāni cāti. Tasmā bhikkhuvibhaṅge āgatāni
  surāpānauyyutatauyyodhikasikkhāpadāni tīṇi bhikkhunīvibhaṅge āgatāni
  giraggasamajjādīni dasāti imesaṁ terasannaṁ acittakasikkhāpadānaṁ
  lokavajjatādassanatthaṁ sacittakapakkheti idaṁ visesanaṁ katanti niṭṭhamettha
  gantabbaṁ. Yasmā pana paṇṇattivajjassa vatthuvītikkamavijānanacittena
  sacittakapakkhe cittaṁ siyā kusalaṁ siyā akusalaṁ siyā abyākataṁ
  tasmā tassa sacittakapakkhe cittaṁ akusalamevāti ayaṁ niyamo
  natthīti sesaṁ paṇṇattivajjanti vuttaṁ. Rundhantīti vītikkamaṁ
  rundhantī. Dvāraṁ pidahantīti vītikkamalesassa dvāraṁ pidahantī.
  Sotaṁ pacchindamānāti uparūpari vītikkamasotaṁ pacchindamānā.
  Athavā rundhantīti anāpattilesaṁ rundhantī. Dvāraṁ pidahantīti
  anāpattilesassa dvāraṁ pidahantī. Sotaṁ pacchindamānāti
-------------------------------------------------
[page 065]
  Anāpattisotaṁ pacchindamānā. Āpattiṁyeva kurumānāti vuttaṁ hoti.
  Nanu ca lokavajje kāci anuppaññatti uppajjamānā sithilaṁ
  karontīpi uppajjati tasmā lokavajje anuppaññatti uppajjamānā
  .pe. Gāḷhataraṁ karontī uppajjatīti idaṁ kasmā vuttanti āha
  aññatra adhimānā aññatra supinantātiādiṁ. Aññatra
  adhimānāti imissā anuppaññattiyā vītikkamābhāvāti kāraṇaṁ
  vuttaṁ. Aññatra supinantāti imissā abbohārikattāti kāraṇaṁ
  vuttaṁ. Tattha vītikkamābhāvāti pāpiccho icchāpakatotiādivītikkamābhāvā.
  Uttarimanussadhammehi pāpiccho icchāpakato uttarimanussadhammaṁ
  ullapatīti vacanato visaṁvādanādhippāyena musā bhaṇanto
  pārājiko hoti. Ayampana adhimānena adhigatasaññī hutvā
  ullapati na sikkhāpadaṁ vītikkamitukāmo tasmā aññatra adhimānāti
  ayaṁ anuppaññatti uppajjamānā vītikkamābhāvā anāpattikarā
  jātā. Abbohārikattāti supinante vijjamānāyapi cetanāya
  vītikkamacchāyāya ca abbohārikattā. Kiñcāpi hi supinante
  mocanassādacetanā saṁvijjati kadāci upakkamanampi hoti. Tathāpi
  thīnamiddhena abhibhūtattā taṁ cittaṁ abbohārikaṁ cittassa
  abbohārikattā upakkamanakiriyāpavattanikāpi cetanā abbohārikā.
  Teneva atthesā bhikkhave cetanā sā ca kho abbohārikāti bhagavatā
-------------------------------------------------
[page 066]
  Vuttā. Tasmā aññatra supinantāti ayaṁ anuppaññatti abbohārikattā
  anāpattikarā jātā. Akate vītikkameti kukkuccāyantā
  na bhuñjiṁsūtiādīsu viya vītikkame akate. Sithilaṁ karontīti paṭhamaṁ
  sāmaññato bandhasikkhāpadaṁ mocetvā attano visaye
  anāpattikaraṇavasena sithilaṁ karontī. Dvāraṁ dadamānāti anāpattiyā
  dvāraṁ dadamānā. Tenevāha aparāparaṁ anāpattiṁ kurumānāti.
  Nanu ca sañcarittasikkhāpade antamaso taṅkhaṇikāyapīti anuppaññatti
  uppajjamānā āpattiṁyeva karontī uppannā taṁ kasmā anāpattiṁ
  kurumānā uppajjatīti vuttanti āha antamaso taṅkhaṇikāyapīti
  ādiṁ. Udāyinā bhikkhunā taṅkhaṇikāya sañcarittaṁ āpannavatthusmiṁ
  paññattattā kate vītikkameti vuttaṁ. Paññattigatikāva hotīti
  mūlapaññattiyameva antogadhā hoti.
                   Makkaṭīvatthukathā niṭaṭhitā.
      [27] Vesālī nivāso etesanti vesālikāti āha
  vesālivāsinoti. Vajjīsu janapadesu vasantā vajjino vajjīnaṁ puttakā
  vajjiputtakāti āha vajjiraṭṭhe vesāliyaṁ kulānaṁ puttāti.
  Ñātīnaṁ byasananti ñātīnaṁ vināso. So pana ñātīnaṁ vināso
  rājadaṇḍādikāraṇena hotīti āha rājadaṇḍabyādhimaraṇavippavāsanimittenāti.
  Bhogānaṁ byasanaṁ vināso bhogabyasanaṁ. Tañca
-------------------------------------------------
[page 067]
  Hiraññasuvaṇṇadāsīdāsādīnaṁ upabhogaparivavatthūnaṁ rājadaṇḍādinā
  vināsoti āha esa nayo dutiyapadepīti. Buddhaṁ na garahāmāti
  asabbaññū buddhotiādinā buddhaṁ na garahāma. Na dhammagarahinoti
  aniyyāniko dhammotiādinā dhammaṁ na garahāma. Na
  saṅghagarahinoti duppaṭipanno saṅghotiādinā saṅghaṁ na garahāma.
  Aṭṭhattiṁsārammaṇesūti dasa kasiṇā dasa asubhā dasānussatiyo
  cattāro brahmavihārā cattāro āruppā catuddhātuvavatthānaṁ
  āhāre paṭikūlasaññāti imesu cattālīsakammaṭṭhānesu pāliyaṁ
  anāgatattā ālokākāsakasiṇadvayaṁ ṭhapetvā avasesāni gahetvā
  vuttaṁ. Vibhattā kusalā dhammāti imasmiṁ ārammaṇe idaṁ hotīti
  evaṁ vibhattā upacārajjhānena saddhiṁ paṭhamajjhānādayo
  mahaggatakusaladhammā. Teva dhammeti teeva kusaladhamme. Majjhimayāmo
  bhikkhūnaṁ niddākilamathavinodanokāsattā na gahitoti āha paṭhamayāmañca
  pacchimayāmañcāti. Saccāni bujjhati paṭivijjhatīti bodhi
  arahattamaggañāṇaṁ upakārakattena tassa pakkhe bhavā bodhipakkhiyāti
  āha bodhissa pakkhe bhavānaṁ arahattamaggañāṇassa upakārakānanti.
  Cattāro satipaṭṭhānā cattāro sammappadhānā cattāro
  iddhippādā pañcindriyāni pañca balāni sattā bojjhaṅgā ariyo
  aṭṭhaṅgiko maggoti ime sattattiṁsa bodhipakkhiyā dhammā.
-------------------------------------------------
[page 068]
  Gihipalibodhaṁ āvāsapalibodhañca pahāyāti imesaṁyeva dvinnaṁ
  palibodhānaṁ upacchedassa dukkarabhāvato vuttaṁ. Yuttappayuttāti
  sammadeva yuttā. Āsayanti ajjhāsayaṁ. Sikkhaṁ apaccakkhāya
  bhikkhubhāve ṭhatvā paṭisevitamethunānaṁ tesaṁ vajjiputtakānaṁ upasampadaṁ
  anujānanto bhagavā pārājiko hoti asaṁvāsoti evaṁ
  paññattasikkhāpadaṁ samūhanati nāmāti āha yadi hi bhagavā .pe. Paññattaṁ
  samūhaneyyāti. Yo pana bhikkhūti vuttattā pana sikkhaṁ paccakkhāya
  paṭisevitamethunassa upasampadaṁ anujānanto na samūhanati nāma.
  Na hi so bhikkhu hutvā paṭisevati. So āgato na upasampādetabboti
  vacanato sāmaṇerabhūmi anuññātāti āha sāmaṇerabhūmiyaṁ
  pana ṭhitotiādiṁ. Uttamatthanti arahattaṁ nibbānameva vā.
        [28] Nīharitvāti sāsanato nīharitvā. Tathāhi pañcahupāli
  aṅgehi samannāgatena bhikkhunā nānuyuñjitabbaṁ katamehi pañcahi
  suttaṁ na jānāti suttānulomaṁ na jānātīti evamādipariyattisāsanato
  suttaṁ suttānulomañca nīharitvā pakāsesuṁ. Anāpatti evaṁ
  amhākaṁ ācariyānaṁ uggaho paripucchāti bhaṇatīti 1- evamādipariyattisāsanato
  ācariyavādaṁ nīharitvā pakāsesuṁ. Bhārukacchakavatthusmiṁ
  āyasmā upāli evamāha anāpatti āvuso supinantenāti

  *  *  *  *  *  *
  Footnote: 1. Ma. gaṇhātīti.
-------------------------------------------------
[page 069]
  Evamādipariyattisāsanatoeva attano matiṁ nīharitvā pakāsesuṁ. Tāya hi
  attano matiyā thero etadaggaṭṭhānaṁ labhi. Vuttanti
  nāgasenattherena vuttaṁ. Pajjate anena atthoti padaṁ. Bhagavatā
  kaṇṭhādivaṇṇuppattiṭṭhānaṁ āhacca visesetvā bhāsitaṁ padaṁ
  āhaccapadaṁ bhagavatoyeva vacanaṁ. Tenāha āhaccapadanti suttaṁ
  adhippetanti. Idaṁ kappati idaṁ na kappatīti evaṁ avisesetvā yaṁ bhikkhave
  mayā idaṁ na kappatīti appaṭikkhittaṁ tañce akappiyaṁ anulometi
  kappiyaṁ paṭibāhati taṁ vo na kappatītiādinā vuttaṁ sāmaññalakkhaṇaṁ
  idha rasoti adhippetanti āha rasoti suttānulomanti.
  Dhammasaṅgāhakappabhūti ācariyaparamparato ānītā aṭṭhakathātanti idha
  ācariyavaṁsoti adhippetāti āha ācariyavaṁsoti ācariyavādoti.
  Idha vinayavinicchayassa adhikatattā tadanucchavikameva suttaṁ dassento
  āha suttaṁ nāma sakalavinayapiṭake pālīti. Mahāpadesāti
  mahāokāsā. Mahantāni vinayassa patiṭṭhāpanaṭṭhānāni yesu
  patiṭṭhāpito vinayo vinicchayati asandehato mahantāni vā kāraṇāni
  mahāpadesā. Mahantāni vinayavinicchayakāraṇānīti vuttaṁ hoti.
  Atthato pana yaṁ bhikkhavetiādinā vuttā sādhippāyā pāliyeva
  mahāpadesāti vadanti. Tenevāha ye bhagavatā evaṁ
  vuttātiādiṁ. Ime ca mahāpadesā khandhake āgatā tasmā tesaṁ
-------------------------------------------------
[page 070]
  Vinicchayakathā tattheva āvibhavissatīti idha na vuccati. Yadipi tattha
  tattha bhagavatā pavattitā pakiṇṇakadesanāva aṭṭhakathā sā pana
  dhammasaṅgāhakehi paṭhamaṁ tīṇi piṭakāni saṅgāyitvā tassa
  atthavaṇṇanānurūpeneva vācanāmaggaṁ āropitattā ācariyavādoti vuccati
  ācariyā vadanti saṁvaṇṇenti pāliṁ etenāti katvā. Tenāha
  ācariyavādo nāma .pe. Aṭṭhakathātantīti. Tisso saṅgītiyo
  ārūḷhoyeva ca buddhavacanassa atthasaṁvaṇṇanābhūto kathāmaggo
  mahāmahindattherena tambapaṇṇidīpaṁ ābhato pacchā tambapaṇṇiyehi
  mahātherehi sīhalabhāsāya ṭhapito nikāyantaraladdhisaṅkarapariharaṇatthaṁ.
  Kiñcāpi attano mati suttādīhi saṁsandetvāva parikappiyati tathāpi
  sā na suttādīsu visesato niddiṭṭhāti āha suttasuttānulomāacariyavāde
  muñcitvāti. Anubuddhiyāti suttādīniyeva anugatabuddhiyā.
  Nayaggāhenāti suttādito labbhamānanayaggahaṇena.
  Attano matiṁ sāmaññato paṭhamaṁ dassetvā idāni tameva visesetvā
  dassento apicātiādimāha. Idāni tattha paṭipajjitabbākāraṁ
  dassento āha tampana attano matiṁ gahetvā kathentenātiādiṁ.
  Atthenāti attanā sallakkhitena atthena. Ācariyavāde
  otāretabbāti ācariyavāde ñāṇena anuppavesetabbā.
  Sabbadubbalāti puggalassa sayaṁ paṭibhāṇabhāvato. Pamādapāṭhavasena
-------------------------------------------------
[page 071]
  Ācariyavādassa kadāci suttānulomena asaṁsandanāpi siyā so na
  gahetabboti dassento āha ācariyavādopi .pe. Samentoeva
  gahetabboti. Samentameva gahetabbanti yathā suttena saṁsandati
  evaṁ mahāpadesato atthā uddharitabbāti dasseti. Suttānulomassa
  suttekadesattepi sutte viya idaṁ kappati idaṁ na kappatīti
  paricchinditvā āhacca bhāsitaṁ kiñaci natthīti āha suttānulomato
  hi suttameva balavataranti. Appaṭivattiyanti appaṭibāhiyaṁ.
  Kārakasaṅghasadisanti pamāṇattā saṅgītikārakasaṅghasadisaṁ. Buddhānaṁ
  ṭhitakālasadisanti iminā buddheheva kathitattā dharamānabuddhasadisanti
  vuttaṁ hoti. Sutte hi paṭibāhite buddhova paṭibāhito hoti.
  Sakavādī suttaṁ gahetvā kathetīti sakavādī attano suttaṁ gahetvā
  voharati. Paravādī suttānulomanti aññanikāyavādī attano
  nikāye suttānulomaṁ gahetvā katheti. Khepaṁ vā garahaṁ vā
  akatvāti kiṁ imināti khepaṁ vā kimesa bālo vadatīti garahaṁ vā
  akatvā. Suttānulomanti paravādinā vuttaṁ aññanikāye
  suttānulomaṁ. Sutte otāretabbanti sakavādinā attano sutte
  otāretabbaṁ. Suttasmiṁyeva ṭhātabbanti attano sutteyeva
  ṭhātabbaṁ. Evaṁ sesavāresupi atthayojanā kātabbā. Ayanti
  sakavādī. Paroti aññanikāyavādī. Evaṁ sesesupi. Nanu ca
-------------------------------------------------
[page 072]
  Suttānulomato suttameva balavataranti heṭṭhā vuttaṁ idha pana
  suttānulome suttaṁ otāretabbantiādi kasmā vuttanti.
  Nāyaṁ virodho. Suttānulomato suttameva balavataranti hi idaṁ
  sakamateyeva suttaṁ sandhāya vuttaṁ. Tattha hi sakamatipariyāpannameva
  suttādiṁ sandhāya attano mati sabbadubbalā attano matito
  ācariyavādo balavataro ācariyavādato suttānulomaṁ balavataraṁ
  suttānulomato suttameva balavataranti ca vuttaṁ. Idha pana
  paravādinā ānītaṁ aññanikāye suttaṁ sandhāya suttānulome suttaṁ
  otāretabbantiādi vuttaṁ. Tasmā paravādinā ānītaṁ suttādi
  attano suttānuloma ācariyavāda attanomatīsu otāretvā samentaṁyeva
  gahetabbaṁ itaraṁ na gahetabbanti ayaṁ nayo idha vuccatīti na koci
  pubbāparavirodho. Bāhirakasuttanti tisso saṅgītiyo anārūḷhaṁ.
  Guḷhavessantarādīni mahāsaṅghikanikāyavāsīnaṁ suttāni.
  Vedallādīnanti ādisaddena guḷhaummaṅgādiggahaṇaṁ veditabbaṁ. Itaraṁ
  gārayhasuttaṁ na gahetabbaṁ attano matiyameva ṭhātabbanti iminā
  aññanikāyato ānītasuttatopi sakanikāye attano matiyeva
  balavatarāti dasseti. Sakavādī suttaṁ gahetvā katheti paravādīpi
  suttamevātievamādinā samānajātikānaṁ vasena vāro na vutto.
  Suttassa sutteyeva otāraṇaṁ bhinnaṁ viya hutvā na paññāyati
-------------------------------------------------
[page 073]
  Vuttanayeneva ca sakkā yojetunti. Idāni sakavādīparavādīnaṁ
  kappiyākappiyādibhāvaṁ sandhāya vivāde uppanne tattha
  paṭipajjitabbavidhiṁ dassento āha atha panāyaṁ kappiyanti gahetvā
  kathetītiādiṁ. Tattha sutte ca suttānulome ca otāretabbanti
  sakavādinā attanoyeva sutte ca suttānulome ca otāretabbaṁ.
  Paro kāraṇaṁ na vindatīti paravādī kāraṇaṁ na labhati. Suttato
  bahuṁ kāraṇañca vinicchayañca dassetīti paravādī attano suttato
  bahuṁ kāraṇaṁ vinicchayañca āharitvā dasseti. Sādhūti sampaṭicchitvā
  akappiyeeva ṭhātabbanti iminā attano nikāye suttādīni
  alabhantena sakavādinā paravādīvacaneyeva ṭhātabbanti vadati. Dvinnampi
  kāraṇacchāyā dissatīti sakavādīparavādīnaṁ ubhinnampi kappiyākappiyabhāvasādhakaṁ
  kāraṇapaṭirūpakaṁ dissati. Yadi dvinnampi kāraṇacchāyā
  dissati kasmā akappiyeyeva ṭhātabbanti āha vinayaṁ hi patvātiādiṁ.
  Vinayaṁ hi patvāti vuttamevatthaṁ pākaṭataraṁ katvā dassento
  āha kappiyākappiyavicāraṇaṁ āgammāti. Rundhitabbantiādīsu
  dūviññeyyavinicchaye kappiyākappiyabhāve sati kappiyanti gahaṇaṁ
  rundhitabbaṁ. Akappiyanti gahaṇaṁ gāḷhaṁ kātabbaṁ. Aparāparampavattaṁ
  kappiyaggahaṇasotaṁ pacchinditabbaṁ garukabhāvasaṅkhāte akappiyabhāveyeva
  ṭhātabbanti attho. Bahūhi suttavinicchayakāraṇehīti bahūhi suttehi
-------------------------------------------------
[page 074]
  Ceva tato ānītavinicchayakāraṇehi ca. Attano gahaṇaṁ na
  visajjetabbanti sakavādinā attano akappiyanti gahaṇaṁ na visajjitabbaṁ.
  Idāni vuttamevatthaṁ nigamento evantiādimāha. Tattha yoti
  sakavādīparavādīsu yokoci. Keci pana sakavādīsuyeva yokoci
  idhādhippetoti vadanti. Evaṁ sante atha panāyaṁ kappiyanti
  gahetvā kathetītiādīsu sabbattha ubhopi sakavādinoyeva siyuṁ
  heṭṭhā vuttasseva nigamavasena evantiādīnaṁ vuttattā tasmā
  taṁ na gahetabbaṁ. Atirekakāraṇaṁ labhatīti ettha suttādīsu
  purimapurimaṁ atirekakāraṇaṁ nāma. Yo vā suttādīsu catūsu bahutaraṁ
  kāraṇaṁ labhati so atirekakāraṇaṁ labhati nāma.
      [29] Suṭṭhu pavatti etassāti suppavatti. Suṭṭhu pavattati
  sīlenāti vā suppavatti. Tenāha suppavattīti suṭṭhu pavattanti.
  Vācāya uggataṁ vācuggataṁ. Vacasā paggahitanti vuttaṁ hoti.
  Suttatoti imassa vivaraṇaṁ pālitoti. Ettha ca suttaṁ nāma
  sakalaṁ vinayapiṭakanti vuttattā pālitoti tadatthadīpakā aññāyeva
  pāli veditabbā. Anubyañjanasoti imassa vivaraṇaṁ paripucchato
  ca aṭṭhakathāto cāti. Pāliṁ anugantvā atthassa byañjanato
  pakāsanato anubyañjananti hi paripucchā aṭṭhakathā ca vuccati.
  Ettha ca aṭṭhakathāya visuṁ gahitattā paripucchāti theravādo vutto.
-------------------------------------------------
[page 075]
  Saṅghabhedassa pubbabhāge pavattakalahassetaṁ adhivacanaṁ saṅgharājīti.
  Kukkuccakoti aṇumattesupi vajjesupi bhayadassanavasena kukkuccaṁ
  uppādento. Tantiṁ avisaṁvādetvāti pāliṁ aññathā akatvā.
  Avokkamantoti atikkamanto. Vitthunatīti atthaṁ adisvā nitthunati.
  Vipphandatīti kampati. Santiṭṭhituṁ na sakkotīti ekasmiṁyeva atthe
  patiṭṭhātuṁ na sakkoti. Tenāha yaṁ yaṁ parena vuccati taṁ taṁ
  anujānātīti. Paravādaṁ gaṇhātīti ucchumhi kasaṭaṁ yāvajīvikaṁ raso
  sattāhakāliko tadubhayavinimutto ca ucchu nāma visuṁ natthi tasmā
  ucchupi vikāle vaṭṭatīti paravādinā vutte tampi gaṇhāti.
  Ekekalomanti palitaṁ sandhāya vuttaṁ. Yamhīti yasmiṁ puggale.
  Parikkhayaṁ pariyādānanti atthato ekaṁ. Ācariyaparamparā kho
  panassa suggahitā hotīti ettha ācariyaparamparāti ācariyānaṁ
  vinicchayaparamparā. Teneva vakkhati yathā ācariyo ca
  ācariyācariyo ca pāliñca paripucchañca vadanti tathā ñātuṁ vaṭṭatīti.
  Pubbāparānusandhitoti idaṁ pubbavacanaṁ idaṁ aparavacanaṁ ayamanusandhīti
  evaṁ pubbāparānusandhito. Ācariyaparamparanti imasseva vevacanaṁ
  therataraṅganti. Therapaṭipāṭinti attho. Dve tayo parivaṭṭāti
  dve tisso paramparā.
      [30] Imehi ca pana tīhi lakkhaṇehīti suttamassa svāgataṁ
-------------------------------------------------
[page 076]
  Hotītiādinā heṭṭhā vuttehi tīhi lakkhaṇehi. Ettha ca
  paṭhamena lakkhaṇena vinayassa suṭṭhu uggahitabhāvo vutto. Dutiyena
  uggahitena acalatā suppatiṭṭhitatā vuttā. Tatiyena yaṁ pāliyā
  aṭṭhakathāya ca natthi tampi ācariyavacanena vinicchituṁ samatthatā
  vuttā. Otiṇṇe vattusminti codanāsaṅkhāte vītikkamasaṅkhāte
  vā vatthusmiṁ saṅghamajjhe otiṇṇe osaṭeti attho. Vuttameva
  vibhāvento codakena ca cuditakena ca vutte vattabbeti āha.
  Keci pana codakena ca otiṇṇe vatthusmiṁ cuditakena ca vutte
  vattabbeti evaṁ yojenti. Apare pana codakena ca cuditakena ca
  vutte vinayadharena vattabbeti evampi yojenti. Codakena ca
  cuditakena ca vutte vattabbeti ayameva pana yojanā sundaratarāti
  veditabbā. Vatthu oloketabbanti tassa tassa sikkhāpadassa
  vatthu oloketabbaṁ. Tiṇena vā paṇṇena vā .pe. Yo
  āgaccheyya āpatti dukkaṭassāti hi idaṁ nissaggiye
  aññātakaviññatti sikkhāpadassa vatthusmiṁ paññattaṁ.
  Thullaccayadubbhāsitāpattīnaṁ mātikāya anāgatattā pañcannaṁ āpattīnaṁ aññataranti
  vuttaṁ. Aññataraṁ vā āpattinti kāle vikālasaññī āpatti
  dukkaṭassa kāle vematiko āpatti dukkaṭassāti evamādinā
  āgataṁ dukkaṭaṁ sandhāya vuttaṁ. Sikkhāpadantaresūti vinītavatthuṁ
-------------------------------------------------
[page 077]
  Anto katvā ekekasmiṁ sikkhāpadantare.
      [31] Sukhumāti attanopi duviññeyyasabhāvassa lahuparivattino
  cittassa sīghaparivattitāya vuttaṁ. Tenāha cittalahukāti. Cittaṁ
  lahu sīghaṁ parivatti etesanti cittalahukā. Teti te vītikkame.
  Taṁvatthukanti te adinnādānamanussaviggahavītikkamā vatthu adhiṭṭhānaṁ
  kāraṇametassāti taṁvatthukaṁ. Sīlāni sodhetvāti yaṁvatthukaṁ kukkuccaṁ
  uppannaṁ taṁ amanasikaritvā avasesasīlāni sodhetvā.
  Pākaṭabhāvato sukhavalañjanatāya ca dvattiṁsākāraṁ tāva manasikarohīti
  vuttaṁ. Aññasmiṁ pana kammaṭṭhāne kataparicayena tadaññaṁ
  manasikātabbaṁ. Kammaṭṭhānaṁ ghaṭiyatīti antarantarā khaṇḍaṁ adassetvā
  cittena saddhiṁ ālambanabhāvena cirakālaṁ ghaṭiyati. Saṅkhārā pākaṭā
  hutvā upaṭṭhahantīti vipassanākammaṭṭhāniko ce tassa saṅkhārā
  pākaṭā hutvā upaṭṭhahanti. Sace katapārājikavītikkamo bhaveyya
  tassa satipi assaritukāmatāya vippaṭisāravatthuvasena punappunaṁ taṁ
  upaṭṭhahatīti cittekaggataṁ na vindati. Tena vuttaṁ kammaṭṭhānaṁ
  na ghaṭiyatītiādi. Attanāva jānātīti sayameva jānāti.
  Paccatte cetaṁ karaṇavacanaṁ. Attā jānātīti vuttaṁ hoti.
  Aññā ca devatā jānantīti ārakkhadevatāhi aññā
  paracittaviduniyo devatā ca jānanti.
-------------------------------------------------
[page 078]
  Niṭṭhitā catubbidhavinayakathā vinayadharassa ca lakkhaṇādikathā.
      [32] Tasmāti yasmā panasaddaṁ apanetvā aniyamena
  puggaladīpakaṁ yosaddameva āha tasmā. Etthāti imasmiṁ yosadde.
  Panasaddassa nipātamattattā yosaddasseva atthaṁ pakāsento
  yokocīti vuttaṁ hotīti āha. Yokoci nāmāti yo vā so vā
  yokocīti vutto. Vāsadhurayutto vāti vipassanādhurayutto vā.
  Sīlesūti pakatīsu. Bhikkhatīti yācati. Labhanto vā alabhanto
  vāti yokoci bhikkhati bhikkhaṁ esati gavesati so taṁ labhatu vā
  mā vā tathāpi bhikkhatīti bhikkhūti ayamettha adhippāyo. Ariyāya
  yācanāyāti uddissa ariyā tiṭṭhanti esā ariyānaṁ yācanāti
  evaṁ vuttāya ariyāya yācanāya na kapaṇaddhikavaṇibbakayācakānaṁ
  viya dehi dehīti evaṁ pavattāya yācanāya. Bhikkhācariyanti
  uñchācariyaṁ. Ajjhupagatattāti anuṭṭhitattā. Kājabhattanti kājehi
  ānītaṁ bhattaṁ. Agghalassavaṇṇabhedenāti agghādīnaṁ purimapakativijahanena.
  Purimapakativijahanaṁ hettha bhedoti adhippetaṁ. Dhovitvā
  apanetuṁ asakkuṇeyyasabhāvaṁ malaṁ. Tathā apanetuṁ sakkuṇeyyasabhāvā
  jallikā. Bhinnapaṭadharoti nibbacanaṁ bhinnapaṭadhare bhikkhusaddassa
  nirūḷhattā kataṁ. Upanissayasampannanti pubbe
  aṭṭhaparikkhāradānopanissayasampannaṁ. Yo hi cīvarādike aṭṭha parikkhāre
-------------------------------------------------
[page 079]
  Pattacīvarameva vā sotāpannādiariyassa puthujjanasseva vā sīlasampannassa
  datvā idaṁ parikkhāradānaṁ anāgate ehibhikkhubhāvāya paccayo hotūti
  patthanaṁ paṭṭhapesi. Tassa taṁ sati adhikārasampattiyaṁ buddhānaṁ
  sammukhībhāve iddhimayaparikkhāralābhāya saṁvattatīti veditabbaṁ.
  Brahmaghosanti uttamaghosaṁ brahmuno ghosasadisaṁ vā ghosaṁ.
  Brahmacariyanti sāsanabrahmacariyaṁ maggabrahmacariyañca. Dukkhassa sammā
  antakiriyāyāti yojetabbaṁ. Bhaṇḍūti muṇḍo. Vāsīti
  dantakaṭṭhacchedanavāsī. Bandhananti kāyabandhanaṁ. Yutto bhāvanānuyogo
  assāti yuttayogo. Tassa yuttayogassa. Bhāvanānuyogamanuyuttassāti
  vuttaṁ hoti. Iriyāpathasampannatāvibhāvanatthaṁ vassasatikatthero
  viyāti vuttaṁ. Buddhova pabbajjācariyo upasampadācariyo
  ca assāti buddhācariyako. Paṭhamabodhiyampi paṭhamakāleyeva
  sesaupasampadānaṁ abhāvoti āha paṭhamabodhiyaṁ ekasmiṁ kāleti.
  Pañca pañcavaggiyattherāti pañcavaggiyattherā pañca. Tīṇi
  satanti tīṇi satāni. Gāthābandhasukhatthaṁ vacanavipallāso kato.
  Eko ca theroti aṅgulimālattheraṁ sandhāya vuttaṁ. Na vuttāti
  aṭṭhakathāyaṁ na vuttā. Tatthāti vinayapāliyaṁ.
      [33] Veḷuvanamahāvihāre gandhakuṭiyaṁ nisinnoyeva bhagavā
  mahākassapattherassa attānaṁ uddissa pabbajitabhāvaṁ viditvā tassa
-------------------------------------------------
[page 080]
  Paccuggamanaṁ karonto tigāvutaṁ maggaṁ ekova gantvā bahuputtanigrodhamūle
  pallaṅkaṁ ābhujitvā nisinno attano santikaṁ āgantvā
  paramanipaccakāraṁ dassetvā satthā me bhante bhagavā sāvakohamasmi
  satthā me bhante bhagavā sāvakohamasmīti tikkhattuṁ attano sāvakattaṁ
  sāvetvā ṭhitassa mahākassapattherassa nipaccakāramahattataṁ attano
  ca mahānubhāvataṁ dīpetuṁ yassa aññassa ajānaṁyeva jānāmīti
  paṭiññassa bāhirakassa satthuno evaṁ sabbacetasā samannāgato
  pasannacitto sāvako evarūpaṁ paramanipaccakāraṁ kareyya tassa
  vaṇḍacchinnatālapakkaṁ 1- viya gīvato muddhāpi vipateyya sattadhā vā phaleyyāti
  dassento yo kho kassapa evaṁ sabbacetasā samannāgataṁ sāvakaṁ
  ajānaṁyeva vadeyya jānāmīti apassaṁyeva vadeyya passāmīti muddhāpi
  tassa vipateyya sattadhā vā phaleyya ahaṁ kho kassapa jānaṁyeva
  vadāmi jānāmīti passaṁyeva vadāmi passāmīti vatvā
  jātimadamānamadarūpamadappahānatthaṁ tīhi ovādehi mahākassapattheraṁ ovadanto
  tasmā tiha te kassapātiādimāha. Tattha tasmātihāti tasmā
  icceva vuttaṁ hoti. Yasmā ahaṁ jānantova jānāmīti passantoeva
  ca passāmīti vadāmi tasmāti attho. Tikārahakārānipātā.
  Ihāti vā imasmiṁ sāsane. Takāro padasandhivasena āgato.
  Evaṁ sikkhitabbanti idāni vuccamānākārena sikkhitabbaṁ. Tibbanti
-------------------------------------------------
[page 081]
  Bahalaṁ mahantaṁ. Hirottappañcāti hirī ca ottappañca.
  Paccupaṭṭhitaṁ bhavissatīti upasaṅkamanato paṭhamatarameva upaṭṭhitaṁ
  bhavissati. Tathāhi sati tesaṁ purato assa sagāravasappatissatā
  saṇṭhāti yo ca therādīsu hirottappaṁ upaṭṭhapetvā upasaṅkamati
  therādayopi taṁ sahirikā saottappā ca hutvā upasaṅkamanantīti
  ayamettha ānisaṁso. Kusalūpasaṁhitanti kusalanissitaṁ.
  Anavajjadhammanissitanti attho. Aṭṭhikatvāti attānaṁ tena dhammena
  atthikaṁ katvā taṁ vā dhammaṁ esa mayhaṁ dhammoti atthaṁ katvā.
  Manasikatvāti citte ṭhapetvā. Sabbaṁ cetaso samannāharitvāti
  cittassa thokampi bahi gantuṁ adento sabbena samannāhāracittena
  samannāharitvā. Ohitasototi ṭhapitasoto. Dhamme nihitasototi
  attho. Evaṁ hi te sikkhitabbanti ñāṇasotañca pasādasotañca
  odahitvā mayā desitaṁ dhammaṁ sakkaccameva suṇissāmīti evaṁ hi
  te sikkhitabbaṁ. Sātasahagatā ca me kāyagatāsatīti asubhesu ceva
  ānāpāne ca paṭhamajjhānavasena sukhasampayuttā kāyagatāsati.
  Yo ca panāyaṁ tividho ovādo therassa ayameva pabbajjā ca
  upasampadā ca ahosi. Kasiṇārammaṇaṁ rūpāvacarajjhānaṁ
  rūpasaññā. Saññāsīsena hettha jhānaṁ vuttaṁ. Tadeva ca
  uddhumātakapaṭibhāgārammaṇattā uddhumātakasaññāti vuttaṁ.
-------------------------------------------------
[page 082]
  Sopākasāmaṇero bhagavatā puṭṭho ete dve rūpāvacarabhāvena
  ekatthā byañjanameva nānanti āha. Āraddhacittoti
  ārādhitacitto. Garudhammapaṭiggahaṇādiupasampadā upari vitthārato
  sayameva āvibhavissati.
      [34] Kalyāṇaputhujjanādayoti ettha bahunnaṁ nānappakārānaṁ
  sakkāyadiṭṭhiādīnaṁ avihatattā janeti tāhi vā janitoti puthujjano.
  Kalyāṇo ca so puthujjano cāti kalyāṇaputhujjano. So ādi
  yesaṁ sotāpannādīnaṁ te kalyāṇaputhujjanādayo. Kalyāṇaggahaṇena
  cettha andhaputhujjanaṁ nivatteti. Dvidhā hi puthujjanā andhaputhujjano
  kalyāṇaputhujjanoti. Vuttaṁ hetaṁ
        duve puthujjanā vuttā buddhenādiccabandhunā
        andho puthujjano eko kalyāṇeko puthujjanoti.
      [35] Tattha yesaṁ khandhadhātuāyatanādīsu uggahaparipucchāsavana-
  dhāraṇapaccavekkhaṇāni natthi te andhaputhujjanā. Yesaṁ tāni
  atthi te kalyāṇaputhujjanā. Bhadrāya paññāya bhadrāya vimuttiyāti
  yojetabbaṁ. Sīlenātiādīsu sīlanti catupārisuddhasīlaṁ. Samādhīti
  vipassanāpādakā aṭṭha samāpattiyo. Paññāti lokiyalokuttarañāṇaṁ.
  Vimuttīti ariyaphalavimutti. Vimuttiñāṇadassananti ekūnavīsatividhaṁ
  paccavekkhaṇañāṇaṁ. Yathāsambhavena cettha yojanā
-------------------------------------------------
[page 083]
  Veditabbā. Kalyāṇaputhujjanassa hi sīlādayo tayoeva sambhavanti
  ariyānaṁ pana sabbepi sīlādayo. Sāro bhikkhūtipi kalyāṇaputhujjanādayova
  vuttāti āha tehiyeva sīlasārādīhītiādiṁ. Athavā
  nippariyāyato khīṇāsavova sāro bhikkhu nāmāti āha
  vigatakilesapheggubhāvato vātiādiṁ. Yopi kalyāṇaputhujjano
  anulomapaṭipadāya paripūrikārī sīlasampanno indriyesu guttadvāro bhojane
  mattaññū jāgariyānuyogamanuyutto pubbarattāpararattaṁ bodhipakkhiyānaṁ
  dhammānaṁ bhāvanānuyogamanuyutto viharati ajja vā sve vā aññataraṁ
  sāmaññaphalaṁ adhigamissāmīti sopi vuccati sikkhatīti sekkhoti
  āha puthujjanakalyāṇakena saddhinti. Satta ariyāti cattāro
  maggaṭṭhā heṭṭhimā ca tayo phalaṭṭhāti ime satta ariyā.
  Tisso sikkhāti adhisīlādikā tisso sikkhā. Sikkhāsu jātoti
  vā sekkho. Ariyapuggalo hi ariyāya jātiyā jāyamāno sikkhāsu
  jāyati na yoniyaṁ. Sikkhanasīloti vā sekkho. Puggalādhiṭṭhānāya
  vā kathāya sekkhassa ayanti anaññasādhāraṇā maggaphalattayadhammā
  sekkhapariyāyena vuttā. Asekkhoti ca yattha sekkhabhāvāsaṅkā
  atthi tatthāyaṁ paṭisedhoti lokiyanibbānesu asekkhabhāvānāpatti
  daṭṭhabbā. Sīlasamādhipaññāsaṅkhātā hi sikkhā attano
  paṭipakkhakilesehi vippamuttā parisuddhā upakkilesānaṁ ārammaṇabhāvampi
-------------------------------------------------
[page 084]
  Anupagamanato ete sikkhāti vattuṁ yuttā aṭṭhasupi maggaphalesu
  vijjanti tasmā catummaggaheṭṭhimaphalattayasamaṅgino viya
  arahattaphalasamaṅgīpi tāsu sikkhāsu jātoti taṁsamaṅgino arahato itaresaṁ
  viya sekkhatte sati sekkhassa ayanti sikkhā sīlaṁ etassāti ca
  sekkhoti vattabbo siyāti tannivattanatthaṁ asekkhoti
  yathāvuttasekkhabhāvapaṭisedho kato. Arahattaphale hi pavattamānā sikkhā
  pariniṭṭhitasikkhākiccattā na sikkhākiccaṁ karonti kevalaṁ
  sikkhāphalabhāveneva pavattanti tasmā tā na sikkhāvacanaṁ arahanti nāpi
  taṁsamaṅgī sekkhavacanaṁ na ca sikkhanasīlo sikkhāsu jātoti ca vattabbataṁ
  arahati. Heṭṭhimaphalesu pana sikkhā sakadāgāmimaggavipassanādīnaṁ
  upanissayabhāvato sikkhākiccaṁ karontīti sikkhāvacanaṁ arahanti
  taṁsamaṅgino ca sekkhavacanaṁ sikkhanasīlā sikkhāsu jātāti ca vattabbataṁ
  arahanti. Sikkhantīti sekkhāti apariyositasikkhānaṁ dassitattā
  na sikkhatīti asekkhoti iminā pariyositasikkho dassito na
  sikkhārahitoti āha sekkhadhamme atikkamma .pe. Khīṇāsavo asekkhoti
  vuccatīti. Vuḍḍhippattasikkho vā asekkho. Etasmiṁ hi atthe
  sekkhadhammesueva ṭhitassa kassaci ariyassa asekkhabhāvāpattīti
  arahattamaggadhammā vuḍḍhippattā ca yathāvuttehi atthehi sekkhāti katvā
  taṁsamaṅgino aggamaggaṭṭhassa asekkhabhāvo āpannoti. Na
-------------------------------------------------
[page 085]
  Taṁsadisesu tabbohārato. Arahattamaggato hi ninnānākaraṇaṁ
  arahattaphalaṁ ṭhapetvā pariññākiccākaraṇaṁ vipākabhāvañca tasmā teeva
  sekkhā aggaphaladhammabhāvaṁ āpannāti sakkā vattuṁ. Kusalasukhato
  ca vipākasukhaṁ santataratāya paṇītataranti vuḍḍhippattā ca te
  dhammā hontīti taṁsamaṅgī asekkhoti vuccatīti.
      [36] Sabbantimena pariyāyenāti sabbantimena paricchedena.
  Upasampadākammassa adhikārattā pañcavaggakaraṇīyeti vuttaṁ.
  Pañcannaṁ vaggo samūhoti pañcavaggo. Pañcaparimāṇayutto
  vā vaggo pañcavaggo. Tena kattabbaṁ kammaṁ pañcavaggakaraṇīyaṁ.
  Yāvatikā bhikkhūti yattakā bhikkhū. Kammappattāti kammārahā
  pārājikaṁ anāpannā anukkhittā ca. Upasampadākammassa
  pañcavaggakaraṇīyattā pañceva bhikkhū kammappattā ettakehipi
  kammasiddhito. Itare chandārahā. Ñatticatutthenāti ettha kiñcāpi
  ñatti sabbapaṭhamaṁ vuccati tissannaṁ pana anusāvanānaṁ
  atthabyañjanabhedābhāvato atthabyañjanabhinnā ñatti tāsaṁ catutthāti
  katvā ñatticatutthanti vuccati. Byañjanānurūpameva aṭṭhakathāyaṁ
  tīhi anusāvanāhi ekāya ca ñattiyāti vuttaṁ. Atthappavattikkamena
  pana ekāya ñattiyā tīhi anusāvanāhīti vattabbaṁ.
  Vatthuñattianusāvanasīmāparisasampattisampannattāti ettha vatthūti
-------------------------------------------------
[page 086]
  Upasampadāpekkho puggalo. So ṭhapetvā onavīsativassaṁ antimavatthuṁ
  ajjhāpannapubbaṁ paṇḍakādayo ca ekādasa abhabbapuggale
  veditabbo. Onavīsativassādayo hi terasa puggalā upasampadāya
  avatthu. Ime pana ṭhapetvā aññasmiṁ upasampadāpekkhe sati
  upasampadākammaṁ vatthusampattisampannaṁ nāma hoti.
  Vatthusaṅghapuggalañattīnaṁ aparāmasanāni pacchā ñattiṭṭhapanañcāti ime tāva
  pañca ñattidosā. Tattha ayaṁ itthannāmoti upasampadāpekkhassa
  akittanaṁ vatthuaparāmasanaṁ nāma. Suṇātu me bhante saṅghoti
  ettha suṇātu me bhanteti vatvā saṅghoti abhaṇanaṁ saṅghāparāmasanaṁ
  nāma. Itthannāmassa upasampadāpekkhoti upajjhāyassa akittanaṁ
  puggalāparāmasanaṁ nāma. Sabbena sabbaṁ ñattiyā anuccāraṇaṁ
  ñattiaparāmasanaṁ nāma. Paṭhamaṁ kammavācaṁ niṭṭhāpetvā esā
  ñattīti vatvā khamati saṅghassāti evaṁ ñattikittanaṁ pacchā ñattiṭṭhapanaṁ
  nāma. Iti imehi dosehi vimuttāya ñattiyā sampannaṁ
  ñattisampattisampannaṁ nāma. Vatthusaṅghapuggalānaṁ aparāmasanāni
  sāvanāya hāpanaṁ akāle sāvananti ime pañca anusāvanadosā.
  Tattha vatthādīnaṁ aparāmasanāni ñattiyaṁ vuttasadisāneva. Tīsu pana
  anusāvanāsu yattha katthaci etesaṁ aparāmasanaṁ aparāmasanameva.
  Sabbena sabbaṁ pana kammavācaṁ avatvā catukkhattuṁ ñattikittanameva
-------------------------------------------------
[page 087]
  Athavā pana kammavācantare akkharassa vā padassa vā anuccāraṇaṁ
  vā duruccāraṇaṁ vā sāvanāya hāpanaṁ nāma. Sāvanāya anokāse
  paṭhamaṁ ñattiṁ aṭṭhapetvā anusāvanakaraṇaṁ akāle sāvanaṁ nāma.
  Iti imehi dosehi vimuttāya anusāvanāya sampannaṁ
  anusāvanasampattisampannaṁ nāma. Vipattisīmālakkhaṇaṁ samatikkantāya pana
  sīmāya kataṁ sīmāsampattisampannaṁ nāma. Yāvatikā bhikkhū
  kammappattā tesaṁ anāgamanaṁ chaddārahānaṁ chandassa anāharaṇaṁ
  sammukhībhūtānaṁ paṭikkosananti ime pana tayo parisadosā. Tehi vimuttāya
  parisāya kataṁ parisasampattisampannaṁ nāma. Upasampadākammavācāsaṅkhātaṁ
  bhagavato vacanaṁ upasampadākammakaraṇassa kāraṇattā ṭhānaṁ.
  Yathā ca taṁ kattabbanti bhagavatā anusiṭṭhaṁ tathā katattā tadanucchavikaṁ
  yathāvuttaṁ anūnaṁ ñattianusāvanaṁ uppaṭipāṭiyā ca avuttaṁ
  ṭhānārahaṁ. Yathā kattabbanti hi bhagavatā vuttaṁ tathā akate
  upasampadākammassa karaṇaṁ na hotīti na taṁ ṭhānārahaṁ. Tenāha
  kāraṇārahena satthusāsanārahenāti. Iminā ñattianusāvanasampattiyo
  kathitāti veditabbā. Samaggena saṅghenāti iminā pana
  parisasampatti kathitāva. Akuppenāti iminā pārisesato
  vatthusīmāsampattiyo kathitāti veditabbā. Aṭṭhakathāyaṁ pana
  akuppalakkhaṇaṁ ekattha sampiṇḍetvā dassetuṁ akuppenāti imassa
-------------------------------------------------
[page 088]
  Vatthuñattianusāvanasīmāparisasampattisampannattā akopetabbataṁ
  appaṭikkositabbataṁ upagatenāti attho vutto. Keci pana
  ṭhānārahenāti ettha na hatthacchinno pabbājetabbotiādi satthusāsanaṁ
  ṭhānanti vadanti. Ñatticatutthena kammenāti imasmiṁ adhikāre
  pasaṅgato āharitvā yaṁ kammalakkhaṇaṁ sabbāṭṭhakathāsu papañcitaṁ
  taṁ yathā āgataṭṭhāneyeva dassetukāmo idha tassa avacane tattheva
  vacane ca payojanaṁ dassetuṁ imasmiṁ pana ṭhāne ṭhatvātiādimāha.
  Aṭṭhasu upasampadāsu ehibhikkhūpasampadā saraṇagamanaupasampadā
  ovādapaṭiggahaṇaupasampadā pañhābyākaraṇaupasampadāti imāhi
  catūhi upasampadāhi upasampannānaṁ lokavajjasikkhāpadavītikkame
  abhabbattā garudhammapaṭiggahaṇaupasampadā dūtenaupasampadā
  aṭṭhavācikāupasampadāti imāsañca tissannaṁ upasampadānaṁ bhikkhunīnaṁyeva
  anuññātattā ñatticatuttheneva kammena upasampanno gahitoti
  veditabbo. Tathāhi ehibhikkhūpasampadā antimabhavikānaṁyeva
  saraṇagamanaupasampadā parisuddhānaṁ ovādapaṭiggahaṇapañhābyākaraṇaupasampadā
  mahākassapasopākānaṁ. Na ca te bhabbā pārājikādilokavajjaṁ
  āpajjituṁ. Garudhammapaṭiggahaṇādayo ca bhikkhunīnaṁyeva.
  Ayañca bhikkhu tasmā ettha ñatticatutthena upasampannova gahitoti
  veditabbo. Paṇṇattivajjesu pana sikkhāpadesu aññepi
-------------------------------------------------
[page 089]
  Ehibhikkhūpasampadāya upasampannādayo saṅgahaṁ gacchanti. Tepi hi
  sahaseyyādipaṇṇattivajjaṁ āpattiṁ āpajjantiyeva. Yadi evaṁ
  paṇṇattivajjesupi sikkhāpadesu ayaṁ imasmiṁ ettha adhippeto
  bhikkhūti ñatticatuttheneva kammena upasampanno kasmā vuttoti.
  Sabbasikkhāpadavītikkamārahattā sabbakālikattā ca.
  Ehibhikkhūpasampannādayo hi na sabbasikkhāpadavītikkamārahā asabbakālikā
  ca. Tathā hi aṭṭhasu upasampadāsu ñatticatutthakammaupasampadā
  dūtenaupasampadā aṭṭhavācikāupasampadāti imā tissoyeva thāvarā.
  Sesā buddhe dharamāneyeva ahesuṁ. Teneva ca bhikkhunīvibhaṅgepi tatra
  yāyaṁ bhikkhunī samaggena ubhatosaṅghena ñatticatutthena kammena akuppena
  ṭhānārahena upasampannā ayaṁ imasmiṁ ettha adhippetā bhikkhunīti.
  Dūtenaupasampadāya aṭṭhavācikāupasampadāya ca upasampannaṁ
  antokatvā ubhatosaṅghena ñatticatuttheneva kammena upasampannā bhikkhunī
  vuttā. Na garudhammapaṭiggahaṇaupasampadāya upasampannā tassā
  upasampadāya pāṭipuggalikabhāvato asabbakālikattā.
  Garudhammapaṭiggahaṇaupasampadā hi mahāpajāpatiyāeva anuññātattā
  pāṭipuggalikāti tasmā sabbasikkhāpadavītikkamārahaṁ sabbakālikāya
  ñatticatutthakammaupasampadāya upasampannameva gahetvā
  sabbasikkhāpadāni paññattānīti gahetabbaṁ. Yadi evaṁ paṇṇattivajjesu
-------------------------------------------------
[page 090]
  Sikkhāpadesu ca ehibhikkhūpasampannādīnampi saṅgaho kathaṁ viññāyatīti.
  Atthato āpannattā. Tathā hi dve puggalā abhabbā
  āpattiṁ āpajjituṁ buddhā ca paccekabuddhā ca dve puggalā
  bhabbā āpattiṁ āpajjituṁ bhikkhū ca bhikkhuniyo cāti sāmaññato
  vuttattā ehibhikkhūpasampannādayopi asañcicca asatiyā acittakaṁ
  paṇṇattivajjaṁ sahaseyyādiāpattiṁ āpajjantīti atthato āpannanti
  ayamettha sāro. Yaṁ panettha ito aññathā kenaci papañcitaṁ
  na taṁ sārato paccetabbaṁ. Niruttivasenāti nibbacanavasena.
  Abhilāpavasenāti vohāravasena. Anuppannāya kammavācāyāti
  anuppannāya ñatticatutthakammavācāya. Guṇavasenāti sīlāditaṁtaṁguṇayogato.
  Ettha ca bhindati pāpake akusale dhammeti bhikkhūti
  nibbacanaṁ veditabbaṁ.
      [37] Sikkhitabbāti āsevitabbā. Uttamanti visiṭṭhaṁ.
  Adhisīlādīsu vijjamānāsu sīlādīhipi bhavitabbaṁ. Yathā hi
  omakatarappamāṇaṁ chattaṁ vā dhajaṁ vā upādāya atirekappamāṇaṁ atichattaṁ
  atidhajoti vuccati evamihāpi anukkaṭṭhasīlaṁ upādāya adhisīlena
  bhavitabbaṁ tathā anukkaṭṭhaṁ cittaṁ paññañca upādāya adhicittena
  adhipaññāya ca bhavitabbanti manasikatvā sīlādiṁ sarūpato
  vibhāvetukāmo katamaṁ panettha sīlantiādimāha. Aṭṭhaṅgasīlaṁ
-------------------------------------------------
[page 091]
  Dasaṅgasīleyeva antogadhattā visuṁ aggahetvā pañcaṅgadasaṅgasīlanti
  ettakameva vuttaṁ. Pāṭimokkhasaṁvarasīlanti cārittavārittavasena
  duvidhaṁ vinayapiṭakapariyāpannaṁ sikkhāpadasīlaṁ. Taṁ hi yo naṁ pāti
  rakkhati taṁ mokkheti moceti āpāyikādīhi dukkhehīti pātimokkhanti
  vuccati. Saṁvaraṇaṁ saṁvaro kāyavācāhi avītikkamo. Pātimokkhaṁ
  eva saṁvaro pātimokkhasaṁvaro. Soeva sīlanaṭṭhena sīlanti
  pātimokkhasaṁvarasīlaṁ. Aparo nayo. Kilesānaṁ balavabhāvato
  pāpakiriyāya sukarabhāvato puññakiriyāya ca dukkarabhāvato bahukkhattuṁ
  apāyesu patanasīloti pātī puthujjano. Aniccatāya vā bhavādīsu
  kammavegukkhitto ghaṭiyantaṁ viya anavaṭṭhānena paribbhamanato
  gamanasīloti pātī. Maraṇavasena vā tamhi tamhi sattanikāye
  attabhāvassa pātanasīloti pātī. Sattasantāno cittameva vā.
  Taṁ pātinaṁ saṁsāradukkhato mokkhetīti pāṭimokkhaṁ. Cittassa hi
  vimokkhena satto vimuttoti vuccati. Vuttaṁ hi cittavodānā
  visujjhantīti anupādāya āsavehi cittaṁ vimuttanti ca. Athavā
  avijjādinā hetunā saṁsāre patati gacchati pavattatīti pātī.
  Avijjānīvaraṇānaṁ sattānaṁ taṇhāsaṁyojanānaṁ sandhāvitaṁ saṁsaritanti
  hi vuttaṁ. Tassa pātino sattassa taṇhādisaṅkilesattayato
  mokkho etenāti pātimokkho. Kaṇṭhakāḷotiādīnaṁ viyassa
-------------------------------------------------
[page 092]
  Samāsasiddhi veditabbā. Athavā pāteti vinipāteti dukkhehīti
  pāti cittaṁ. Vuttaṁ hi cittena nīyati loko cittena parikassatīti.
  Tassa pātino mokkho etenāti pātimokkho. Patati vā
  etena apāyadukkhe saṁsāradukkhe cāti pāti taṇhāsaṅkileso.
  Vuttaṁ hi taṇhā janeti purisaṁ taṇhādutiyo purisoti ca
  ādi. Tato pātito mokkhoti pātimokkho. Athavā patati
  etthāti pāti cha ajjhattikabāhirāni āyatanāni. Vuttaṁ hi
  chasu loko samuppanno chasu kubbati santhavanti. Tato cha
  ajjhattikabāhirāyatanasaṅkhātato pātito mokkhoti pātimokkho.
  Athavā pāto vinipāto assa atthīti pātī saṁsāro. Tato
  mokkhoti pātimokkho. Athavā sabbalokādhipatibhāvato dhammissaro
  bhagavā patīti vuccati. Muccati etanāti mokkho. Patino
  mokkho tena paññattattāti patimokkho. Patimokkhoeva
  pātimokkho. Sabbaguṇānaṁ vā mūlabhāvato uttamaṭṭhena pati ca
  so yathāvuttena atthena mokkho cāti patimokkho. Patimokkhoeva
  pātimokkho. Tathā hi vuttaṁ pāṭimokkhanti mukhametaṁ pamukhametanti
  vitthāro. Athavā paiti pakāre atīti accantatthe nipāto.
  Tasmā pakārehi accantaṁ mokkhetīti pātimokkho. Idaṁ hi
  sīlaṁ sayaṁ tadaṅgavasena samādhisahitaṁ paññāsahitañca vikkhambhanavasena
-------------------------------------------------
[page 093]
  Samucchedavasena ca accantaṁ mokkheti mocetīti pātimokkho. Paṭi
  paṭi mokkhoti vā paṭimokkho. Tamhā tamhā vītikkamadosato
  paccekaṁ mokkhoti attho. Paṭimokkhoeva pāṭimokkho.
  Mokkho vā nibbānaṁ. Tassa mokkhassa paṭibimbabhūtoti
  paṭimokkho. Sīlasaṁvaro hi suriyassa aruṇuggamanaṁ viya nibbānassa
  udayabhūto tappaṭibhāgo ca yathārahaṁ kilesanibbāpanato.
  Paṭimokkhoyeva pāṭimokkho. Paṭivattati mokkhābhimukhanti vā
  paṭimokkhaṁ. Paṭimokkhameva pāṭimokkhanti evantāvettha
  pāṭimokkhasaddassa attho veditabbo.
      [38] Saṁvarati pidahati etenāti saṁvaro. Pāṭimokkhameva
  saṁvaro pāṭimokkhasaṁvaro. Soeva sīlaṁ pāṭimokkhasaṁvarasīlaṁ.
  Atthato panetaṁ vītikkamitabbato viratiyo cetanā ca. Adhisīlanti
  vuccatīti anavasesakāyikavācasikasaṁvarabhāvato ca maggasīlassa
  padaṭṭhānabhāvato ca pāṭimokkhasaṁvarasīlaṁ adhikaṁ visiṭṭhaṁ sīlanti adhisīlanti
  vuccati. Pajjotānanti ālokānaṁ. Nanu ca paccekabuddhāpi
  dhammatāvasena pāṭimokkhasaṁvarasīlena samannāgatāva honti evaṁ
  sati kasmā buddhuppādeyeva pavattati na vinā buddhuppādāti
  niyametvā vuttanti āha na hi taṁ paññattiṁ uddharitvātiādiṁ.
  Kiñcāpi paccekabuddhā pāṭimokkhasaṁvarasīlasamannāgatā honti na
-------------------------------------------------
[page 094]
  Pana tesaṁ vasena vitthārikaṁ hutvā pavattatīti adhippāyo. Imasmiṁ
  vatthusmiṁ imasmiṁ vītikkame idaṁ nāma hotīti paññāpanaṁ aññesaṁ
  avisayo buddhānaṁyeva esa visayo buddhānaṁ balanti āha buddhāeva
  panātiādiṁ. Lokiyasīlassa adhisīlabhāvo pariyāyenāti nippariyāyameva
  taṁ dassetuṁ pāṭimokkhasaṁvaratopi ca maggaphalasampayuttameva sīlaṁ
  adhisīlanti vuttaṁ. Na hi taṁ samāpanno bhikkhūti gahaṭṭhesu
  sotāpannānaṁ sadāravītikkamasambhavato vuttaṁ. Tathā hi te saputtadārā
  agāraṁ ajjhāvasanti. Samādapanaṁ samādānañcāti aññesaṁ
  samādapanaṁ sayaṁ samādānañca. Adhicittanti vuccatīti maggasamādhissa
  adhiṭṭhānabhāvato adhicittanti vuccati. Na vinā buddhuppādāti
  kiñcāpi paccekabuddhānaṁ vipassanāpādakaṁ aṭṭhasamāpatticittaṁ hotiyeva
  na pana te tattha aññe samādāpetuṁ sakkontīti na tesaṁ vasena
  vitthārikaṁ hutvā pavattatīti adhippāyo. Vipassanāpaññāyapi
  adhipaññatāsādhane na vinā buddhuppādāti vacanaṁ imināva
  adhippāyena vuttanti veditabbaṁ. Lokiyacittassa adhicittā
  pariyāyenāti nippariyāyameva taṁ dassetuṁ tatopi ca maggaphalacittameva
  adhicittanti āha. Taṁ pana idha anadhippetanti iminā
  aṭṭhakathāvacanena lokiyacittavasena adhicittasikkhāpi idha adhippetāti
  viññāyati. Na hi taṁ samāpanno bhikkhu methunaṁ dhammaṁ paṭisevatīti ca
-------------------------------------------------
[page 095]
  Iminā lokiyādhicittaṁ samāpanno methunaṁ dhammaṁ paṭisevatīti āpannaṁ.
  Adhipaññāniddese ca tatopi ca maggaphalapaññāva adhipaññāti
  vatvā sā pana idha anadhippetā na hi taṁ samāpanno bhikkhu
  methunaṁ dhammaṁ paṭisevatīti vuttattā lokiyapaññāvasena adhipaññāsikkhāyapi
  idhādhippetabhāvo taṁ samāpannassa methunadhammapaṭisevanañca
  aṭṭhakathāyaṁ anuññātanti viññāyati. Idañca sabbaṁ tatra yāyaṁ
  adhisīlasikkhā ayaṁ imasmiṁ atthe adhippetā sikkhāti imāya pāliyā
  na sameti. Ayaṁ hi pāli adhisīlasikkhāva idhādhippetā na itarāti
  dīpeti. Tasmā pāliyā aṭṭhakathāya ca evamadhippāyo
  veditabbo. Lokiyādhicittādhipaññāsamāpannassa tathārūpapaccayaṁ paṭicca
  methunaṁ dhammaṁ paṭisevissāmīti citte uppanne tato adhicittato
  adhipaññāto ca parihāni sambhavatīti taṁ dvayaṁ samāpannena na
  sakkā methunaṁ dhammaṁ paṭisevitunti pāliyaṁ adhisīlasikkhāva vuttā.
  Adhisīlasikkhaṁ hi yāva vītikkamaṁ na karoti tāva samāpannova
  hoti na hi cittuppādamattena pāṭimokkhasaṁvarasīlaṁ bhinnaṁ nāma
  hotīti. Aṭṭhakathāyaṁ pana lokiyādhicittato adhipaññāto ca
  parihāyitvāpi bhikkhuno methunadhammapaṭisevanaṁ kadāci bhaveyyāti taṁ dvayaṁ
  appaṭikkhipitvā maggaphaladhammānaṁ akuppasabhāvattā taṁ samāpannassa
  bhikkhuno tato parihāyitvā methunadhammapaṭisevanaṁ nāma na kadāci
-------------------------------------------------
[page 096]
  Sambhavatīti lokuttarādhicittādhipaññānaṁyeva paṭikkhepo katoti
  veditabbo. Atthi dinnaṁ atthi yiṭṭhanti ādinayappavattanti iminā
  tattha katamaṁ kammassakatāñāṇaṁ atthi dinnaṁ atthi yiṭṭhaṁ atthi
  hutaṁ atthi sukatadukkaṭānaṁ kammānaṁ phalaṁ vipāko atthi ayaṁ loko
  atthi paraloko atthi mātā atthi pitā atthi sattā opapātikā
  atthi loke samaṇabrāhmaṇā sammaggatā sammāpaṭipannā ye
  imañca lokaṁ parañca lokaṁ sayaṁ abhiññā sacchikatvā pavedentīti
  yā evarūpā paññā pajānanā amoho dhammavicayo sammādiṭṭhi
  idaṁ vuccati kammassakatāñāṇaṁ ṭhapetvā saccānulomikañāṇaṁ
  sabbāpi sāsavā kusalā paññā kammassakatāñāṇanti imaṁ
  vibhaṅgapāliṁ saṅgaṇhāti. Tattha atthi dinnantiādīsu dinnapaccayā
  phalaṁ atthīti iminā upāyena attho veditabbo. Dinnanti ca
  deyyadhammasīsena dānaṁ vuttaṁ. Yiṭṭhanti mahāyāgo sabbasādhāraṇaṁ
  mahādānanti attho. Hutanti pahonakasakkāro adhippeto.
  Atthi mātā atthi pitāti mātāpitūsu sammāpaṭipattimicchāpaṭipattīnaṁ
  phalasambhavo vutto. Idaṁ vuccatīti yaṁ ñāṇaṁ idaṁ kammaṁ
  sakaṁ idaṁ no sakanti jānāti idaṁ kammassakatāñāṇaṁ nāma
  vuccatīti attho. Tattha tividhaṁ kāyaduccaritaṁ catubbidhaṁ vacīduccaritaṁ
  tividhaṁ manoduccaritanti idaṁ na sakakammaṁ nāma. Tīsu dvāresu
-------------------------------------------------
[page 097]
  Dasavidhampi sucaritaṁ sakakammaṁ nāma. Attano vāpi hotu parassa
  vā sabbampi akusalaṁ na sakakammaṁ nāma. Kasmā. Atthabhañjanato
  anatthajananato ca. Attano vā hotu parassa vā
  sabbampi kusalaṁ sakakammaṁ nāma. Kasmā. Anatthabhañjanato
  atthajananato ca. Evaṁ jānanasamatthe imasmiṁ kammassakatāñāṇe
  ṭhatvā bahuṁ dānaṁ datvā sīlaṁ pūretvā uposathaṁ samādayitvā
  sukhena sukhaṁ sampattiyā sampattiṁ anubhavitvā nibbānaṁ pattānaṁ
  sattānaṁ gaṇanaparicchedo natthi. Ṭhapetvā saccānulomikañāṇanti
  maggasaccassa paramatthasaccassa ca anulomanato saccānulomikanti
  laddhanāmaṁ vipassanāñāṇaṁ ṭhapetvā avasesā sabbāpi sāsavā
  kusalā paññā kammassakatāñāṇamevāti attho.
  Tilakkhaṇākāraparicchedakanti aniccādilakkhaṇattayassa hutvā
  abhāvādiākāraparicchindanakaṁ. Adhipaññāti vuccatīti maggapaññāya
  adhiṭṭhānabhāvato vipassanāñāṇaṁ adhipaññāti vuccati.
         Kalyāṇakārī kalyāṇaṁ pāpakārī ca pāpakaṁ
         anubhoti dvayaṁ cetaṁ anubandhaṁ hi kārakanti
  evaṁ atīte anāgate ca vaṭṭamūlakadukkhasallakkhaṇavasena saṁvegavatthukāya
  vimuttiākaṅkhāya paccayabhūtā kammassakatāpaññā adhipaññātipi
  vadanti. Lokiyapaññāya adhipaññābhāvo pariyāyenāti
-------------------------------------------------
[page 098]
  Nippariyāyameva taṁ dassetuṁ tatopi ca maggaphalapaññāva
  adhipaññāti vuttaṁ.
      [39] Saha ājīvanti etthāti sājīvoti sabbaṁ sikkhāpadaṁ
  vuttanti āha sabbampi .pe. Tasmā sājīvanti vuccatīti. Tattha
  sikkhāpadanti nāmakāyo padakāyo niruttikāyo byañjanakāyoti
  vuttaṁ bhagavato vacanasaṅkhātaṁ sikkhāpadaṁ. Sabhāgavuttinoti
  samānavuttikā sadisappavattikāti attho. Tasmiṁ sikkhatīti ettha
  ādheyyāpekkhattā adhikaraṇassa kimādheyyamapekkhitvā tasminti
  adhikaraṇaṁ niddiṭṭhanti āha taṁ sikkhāpadaṁ cittassa adhikaraṇaṁ katvāti.
  Taṁ sājīvasaṅkhātaṁ sikkhāpadaṁ yathā sikkhāpadaṁ nu kho sikkhāmi na
  sikkhāmīti evampavattivasena sikkhāpadavisayattā tadādheyyabhūtassa
  cittassa adhikaraṇaṁ katvāti attho. Nanu ca sikkhāsājīvasamāpannoti
  imassa padabhājanaṁ karontena yaṁ sikkhaṁ sājīvañca
  samāpanno tadubhayaṁ dassetvā tesu sikkhati tena vuccati
  sikkhāsājīvasamāpannoti vattabbaṁ siyā evamavatvā tasmiṁ sikkhati
  tena vuccati sājīvasamāpannoti ettakameva kasmā vuttanti
  antolīnacodanaṁ sandhāyāha nakevalañcāyametasmintiādiṁ. Tassā
  ca sikkhāyāti tassā adhisīlasaṅkhātāya sikkhāya. Sikkhaṁ paripūrentoti
  sīlasaṁvaraṁ paripūrento vārittasīlavasena
-------------------------------------------------
[page 099]
  Viratisampayuttacetanaṁ cārittasīlavasena virativippayuttacetanañca attani
  pavattentoti attho. Tasmiñca sikkhāpade avītikkamanto sikkhatīti
  nāmakāyo padakāyo niruttikāyo byañjanakāyoti evaṁ vuttaṁ
  bhagavato vacanasaṅkhātaṁ sikkhāpadaṁ avītikkamanto hutvā tasmiṁ
  yathāvuttasikkhāpade sikkhatīti attho. Sīlasaṁvarapūraṇaṁ sājīvānatikkamanañcāti
  idameva ca dvayaṁ idha sikkhanaṁ nāmāti adhippāyo.
  Tattha sājīvānatikkamo sikkhāpāripūriyā paccayo. Sājīvānatikkamanato
  hi yāva maggā sikkhā pāripūrī hoti. Apicettha sikkhaṁ
  paripūrento sikkhatīti iminā viraticetanāsaṅkhātassa sīlasaṁvarassa
  visesato santāne pavattakālova gahito. Avītikkamanto
  sikkhatīti iminā pana appavattakālopi. Sikkhaṁ hi paripūraṇavasena
  attani pavattentopi niddādivasena appavattentopi vītikkamābhāvā
  avītikkamanto sikkhatīti vuccati.
      [40] Apaccakkhāya apaccekkhāyāti ubhayathāpi pāṭhoti tīsupi
  gaṇṭhipadesu vuttaṁ. Dubbalye āvikatepīti yannūnāhaṁ buddhaṁ
  paccakkheyyantiādinā dubbalabhāve pakāsitepi. Sikkhāya pana
  paccakkhātāyāti buddhaṁ paccakkhāmītiādinā sikkhāya
  paccakkhātāya. Yasmā dirattavacane gahite tena purimapacchimapadāni
  saṁsiliṭṭhāni honti na tasmiṁ aggahite tasmā dirattavacanena
-------------------------------------------------
[page 100]
  Byañjanasiliṭṭhatāmattameva payojananti āha byañjanasiliṭṭhatāyāti.
  Mukhārūḷhatāyāti yasmā evarūpaṁ vacanaṁ lokassa mukhamārūḷhaṁ
  tasmāti attho. Byañjanaṁ sampādetīti tassa visuṁ
  atthābhāvato vuttamevatthaṁ aññapadena dīpento byañjanaṁ
  sampādeti. Vuttamevatthaṁ kāraṇena vibhāvento āha
  parivārikapadavirahitaṁ hītiādiṁ. Atthadīpakaṁ padaṁ atthapadaṁ.
  Sikkhāpaccakkhānassāti buddhaṁ paccakkhāmītiādisikkhāpaccakkhānavacanassa.
  Buddhaṁ paccakkhāmītiādīsu evaṁ kho bhikkhave dubbalyāvikammañceva
  hoti sikkhā ca paccakkhātāti vuttattā ubhayampi hotīti āha
  ekaccaṁ dubbalyāvikammaṁ attho hotīti. Kiñcāpi buddhaṁ
  paccakkhāmītiādisikkhāpaccakkhānavacanassa dubbalyāvikammapadattho na
  hoti tathāpi buddhaṁ paccakkhāmīti vutte sikkhāparipūraṇe dubbalabhāvassapi
  gamyamānattā sikkhāpaccakkhānassa ekaccaṁ dubbalyāvikammaṁ
  attho hotīti vuttaṁ. Naṁ sandhāyāti naṁ atthabhūtaṁ dubbalyāvikammaṁ
  sandhāya.
      [41] Visesāvisesanti ettha yena dubbalyāvikammameva hoti
  na sikkhāpaccakkhānaṁ tattha sikkhāpaccakkhānadubbalyāvikammānaṁ
  atthi viseso yena pana sikkhāpaccakkhānañceva dubbalyāvikammañca
  hoti tattha nevatthi visesoti veditabbaṁ. Kaṭha kicchajīvaneti
-------------------------------------------------
[page 101]
  Jīvaneti dhātūsu paṭhitattā vuttaṁ kicchajīvikappattoti. Ukkaṇṭhanaṁ
  ukkaṇṭhā kicchajīvikā. Taṁ ito pattoti ukkaṇṭhito. Itoti
  ito ṭhānato ito vihārato vā. Etthāti gantumicchitaṁ padesaṁ
  vadati. Anabhiratiyā pīḷito vikkhittacitto hutvā sīsaṁ ukkhipitvā
  uddhamukho ito cito ca olokento āhiṇḍatīti āha uddhaṁ kaṇṭhaṁ
  katvā viharamānoti. Aṭṭiyamānoti ettha aṭṭamiva attānamācaratīti
  aṭṭiyatīti aṭṭiyasaddassa antogadhaupamānabhūtakammattā
  upameyyabhūtena attanāva sakammakattaṁ na bhikkhubhāvenāti āha
  bhikkhubhāvanti bhikkhubhāvenāti. Na hi so bhikkhubhāvaṁ aṭṭamiva ācarati
  kiñcarahi attānaṁ tasmā bhikkhubhāvena karaṇabhūtena attānaṁ
  aṭṭiyamānoti evamettha attho daṭṭhabboti āha karaṇatthe
  upayogavacananti. Kaṇṭhe ālaggena aṭṭiyeyyāti ettha pana
  karaṇattheyeva karaṇavacananti āha yathālakkhaṇaṁ karaṇavacaneneva vuttanti.
  Kattuatthe vā upayogavacanaṁ daṭṭhabbanti āha tena vā
  bhikkhubhāvenātiādiṁ. Tena kattubhūtena bhikkhubhāvenāti attho.
  Imasmiṁ panatthe aṭṭaṁ karotīti aṭṭiyatīti aṭṭiyasaddaṁ
  nipphādetvā tato kammani mānasadde kate aṭṭiyamānoti padasiddhi
  veditabbā. Tenevāha aṭṭiyamāno pīḷiyamānoti.
  Jigucchamānoti iminā pana sambandhe kariyamāne bhikkhubhāvanti
-------------------------------------------------
[page 102]
  Upayogattheeva upayogavacananti āha asuciṁ viya taṁ jigucchantoti. Taṁ
  bhikkhubhāvaṁ jigucchantoti attho. Sacāhanti sace ahaṁ.
  Paccakkhānākārena vuttānīti paccakkheyyaṁ paccakkheyyanti vuttattā
  paccakkhānākārasambandhena vuttāni. Bhāvavikappākārenāti assaṁ
  assanti āgatattā yaṁ yaṁ bhavitukāmo tassa tassa bhāvassa
  vikappākārena. Bhikkhubhāvato aññabhāvavikappākārenāti
  adhippāyo. Na ussahāmīti attano tattha ussāhābhāvaṁ dasseti.
  Na visahāmīti ekabhattādīnaṁ asayhabhāvaṁ dasseti. Na ramāmīti
  pabbajjāmūlakaṁ natthi me sukhanti dasseti. Nābhiramāmīti
  pabbajjāya attano santosābhāvaṁ dasseti. Idāni sikkhāpaccakkhānavāre
  ṭhatvā ayaṁ vinicchayo veditabbo. Tattha sāmaññā
  cavitukāmotiādīhi padehi cittaniyamaṁ dasseti. Buddhaṁ
  dhammantiādīhi padehi khettaniyamaṁ dasseti. Yathā hi loke sassānaṁ
  rūhanaṭṭhānaṁ khettanti vuccati evamidampi sikkhāpaccakkhānassa
  rūhanaṭṭhānattā khettanti vuccati. Paccakkhāmi dhārehīti etena
  kālaniyamaṁ dasseti. Vadatīti iminā payoganiyamaṁ dasseti.
  Alamme buddhena kinnu me buddhena na mamattho buddhena
  sumuttāhaṁ buddhenātiādīhi anāmaṭṭhakālavasenapi paccakkhānaṁ
  hotīti dasseti. Viññāpetīti iminā vijānananiyamaṁ dasseti.
-------------------------------------------------
[page 103]
  Ummattako sikkhaṁ paccakkhāti ummattakassa santike sikkhaṁ
  paccakkhātītiādīhi puggalaniyamaṁ dasseti. Ariyakena milakkhassa santike
  sikkhaṁ paccakkhāti so ca na paṭivijānāti apaccakkhātā hoti
  sikkhātiādīhi puggalādiniyame satipi vijānananiyamāsambhavaṁ dasseti.
  Davāya sikkhaṁ paccakkhāti apaccakkhātā hoti sikkhātiādīhi
  khettādiniyame satipi cittaniyamābhāvena na rūhatīti dasseti.
  Sāvetukāmo na sāveti apaccakkhātā hoti sikkhāti iminā
  cittaniyamepi sati payoganiyamābhāvena na rūhatīti dasseti.
  Aviññussa sāveti viññussa na sāvetīti etehi
  cittakkhettakālappayogapuggalavijānananiyamepi sati yaṁ puggalaṁ uddissa sāveti
  tasseva savanena rūhati na aññassāti dasseti. Sabbaso
  vā pana na sāveti apaccakkhātā hoti sikkhāti idaṁ pana
  cittādiniyameneva sikkhā paccakkhātā hoti na aññathāti dassanatthaṁ vuttaṁ.
  Tasmā cittakkhettakālappayogapuggalavijānananiyamavasena sikkhāya
  paccakkhānaṁ ñatvā tadabhāvena apaccakkhānaṁ veditabbaṁ. Kathaṁ.
  Upasampannabhāvato cavitukāmatācitteneva hi sikkhāpaccakkhānaṁ hoti
  na davā vā ravā vā bhaṇantassa. Evaṁ cittavasena
  sikkhāpaccakkhānaṁ hoti na tadabhāvena. Tathā buddhaṁ paccakkhāmi dhammaṁ
  paccakkhāmi saṅghaṁ paccakkhāmi sikkhaṁ vinayaṁ pāṭimokkhaṁ uddesaṁ
-------------------------------------------------
[page 104]
  Upajjhāyaṁ ācariyaṁ saddhivihārikaṁ antevāsikaṁ samānupajjhāyakaṁ
  samānācariyakaṁ sabrahmacāriṁ paccakkhāmīti evaṁ vuttānaṁ buddhādīnaṁ
  catuddasannaṁ gihīti maṁ dhārehi upāsako ārāmiko sāmaṇero
  titthiyo titthiyasāvako assamaṇo asakyaputtiyoti maṁ dhārehīti
  evaṁ vuttānaṁ gihiādīnaṁ aṭṭhannañcāti imesaṁ dvāvīsatiyā khettapadānaṁ
  yassa kassaci savevacanassa vasena tesu ca yaṅkiñci vattukāmassa
  yaṅkiñci vadatopi sikkhāpaccakkhānaṁ hoti na rukkhādīnaṁ aññatarassa
  nāmaṁ gahetvā sikkhaṁ paccakkhantassa. Evaṁ khettavasena
  sikkhāpaccakkhānaṁ hoti na tadabhāvena. Tattha yadetaṁ paccakkhāmīti
  ca maṁ dhārehīti ca vuttaṁ vattamānakālavacanaṁ yāni ca alaṁ me
  buddhena kinnu me buddhena na mamattho buddhena sumuttāhaṁ
  buddhenātiādinā nayena ākhyātavasena kālaṁ anāmasitvā purimehi
  cuddasahi padehi saddhiṁ yojetvā vuttāni alaṁ metiādīni
  cattāri padāni tesaṁyeva savevacanānaṁ vasena paccakkhānaṁ hoti.
  Na paccakkhāsinti vā paccakkhissanti vā maṁ dhāresīti vā
  dhāressasīti vā yannūnāhaṁ paccakkheyyanti vāti ādīni
  atītānāgataparikappavacanāni bhaṇantassa. Evaṁ vattamānakālavasena ceva
  anāmaṭṭhakālavasena ca paccakkhānaṁ hoti na tadabhāvena. Payogo
  pana duvidho kāyiko vācasiko. Tattha buddhaṁ
-------------------------------------------------
[page 105]
  Paccakkhāmītiādinā nayena yāya kāyaci bhāsāya vacībhedaṁ katvā
  vācasikappayogeneva paccakkhānaṁ hoti na akkharalikhanaṁ vā hatthamuddhādidassanaṁ
  vā kāyappayogaṁ karontassa. Evaṁ vācasikappayogeneva
  paccakkhānaṁ hoti na tadabhāvena. Puggalo pana duvidho yo ca
  paccakkhāti yassa ca paccakkhāti. Tattha yo ca paccakkhāti so sace
  ummattakakhittacittavedanaṭṭānaṁ aññataro na hoti. Yassa pana
  paccakkhāti so sace manussajātiko hoti na ca ummattakādīnaṁ
  aññataro sammukhībhūto ca sikkhāpaccakkhānaṁ hoti. Na hi
  asammukhībhūtassa dūtena vā paṇṇena vā ārocanaṁ rūhati.
  Evaṁ yathāvuttapuggalavasena paccakkhānaṁ hoti na tadabhāvena.
  Vijānanampi niyamitāniyamitavasena duvidhaṁ. Tattha yassa yesaṁ vā
  niyamitvā imassa imesaṁ vā ārocemīti vadati. Sace te yathā
  pakatiyā loke manussā vacanaṁ sutvā āvajjanasamaye jānanti
  evaṁ tassa vacanānantarameva tassa ayaṁ ukkaṇṭhitoti vā gihibhāvaṁ
  paṭṭhayatīti vā yena kenaci ākārena sikkhāpaccakkhānabhāvaṁ jānanti
  paccakkhātā hoti sikkhā. Atha aparabhāge kiṁ iminā vuttanti
  cintetvā jānanti aññe vā jānanti apaccakkhātāva hoti
  sikkhā. Aniyamitvā ārocentassa pana sace vuttanayeneva yokoci
  manussajātiko vacanatthaṁ jānāti paccakkhātāva hoti sikkhā.
-------------------------------------------------
[page 106]
  Evaṁ vijānanavasena paccakkhānaṁ hoti na tadabhāvena. Iti imesaṁ
  vuttappakārānaṁ cittādīnaṁ vaseneva sikkhāpaccakkhānaṁ hoti na
  aññathāti daṭṭhabbaṁ. Vadatīti vacībhedappayogaṁ dassetvā tadanantaraṁ
  viññāpetīti vuttattā teneva vacībhedena adhippāyaviññāpanaṁ
  idhādhippetaṁ na yena kenaci upāyenāti āha teneva vacībhedenāti.
  Padapaccābhaṭṭhaṁ katvāti padaparāvuttiṁ katvā. Idañca
  padappayogassa aniyamitattā vuttaṁ. Yathā hi loke āhara pattaṁ
  pattaṁ āharāti aniyamitena padappayogena tadatthaviññāpanaṁ diṭṭhaṁ
  evamidhāpi buddhaṁ paccakkhāmi paccakkhāmi buddhanti aniyamitena
  padappayogena tadatthaviññāpanaṁ hotiyevāti adhippāyo. Buddhaṁ
  paccakkhāmīti atthappadhāno ayaṁ niddeso na saddappadhānoti
  āha milakkhabhāsāsu vā aññatarabhāsāya etamatthaṁ vadeyyāti.
  Magadhabhāsato avasiṭṭhā sabbāpi andhadamiḷādibhāsā milakkhabhāsāti
  veditabbā. Khettapadesu ekaṁ vattukāmo sacepi aññaṁ vadeyya
  khettapadantogadhattā paccakkhātāva hoti sikkhāti dassento āha
  buddhaṁ paccakkhāmīti vattukāmotiādiṁ. Yadipi buddhaṁ paccakkhāmīti
  vattuṁ anicchanto cittena taṁ paṭikkhipitvā aññaṁ vattukāmo
  puna virajjhitvā tameva vadeyya tathāpi sāsanato cavitukāmatācitte
  sati khettapadasseva vuttattā aṅgapāripūrisambhavato hoteva
-------------------------------------------------
[page 107]
  Sikkhāpaccakkhānanti veditabbaṁ. Khettameva otiṇṇanti
  sikkhāpaccakkhānassa rūhaṇaṭṭhānabhūtaṁ khettameva otiṇṇaṁ. Paccakkhāmi
  dhārehīti vattamānakālassa padhānabhāvena vattumicchitattā
  atītānāgataparikappavacanehi nevatthi sikkhāpaccakkhānanti dassento āha
  sace pana buddhaṁ paccakkhinti vātiādiṁ. Vadati viññāpetīti
  ettha vadatīti iminā payogassa niyamitattā ekassa santike
  attano vacībhedappayogeneva sikkhāpaccakkhānaṁ hoti na
  dūtasāsanādippayogenāti dassento āha dūtaṁ vā pahiṇatītiādiṁ.
  Tattha mama sikkhāpaccakkhānabhāvaṁ kathehīti mukhasāsanavasena dūtaṁ vā
  pahiṇatīti vuttaṁ. Paṇṇe likhitvā pahiṇanavasena sāsanaṁ vā
  pesetīti vuttaṁ. Rukkhādīsu akkharāni likhitvā dassanavasena
  akkharaṁ vā chindatīti vuttaṁ. Hatthamuddhāya vā tamatthaṁ ārocetīti
  hatthena adhippāyaviññāpanaṁ sandhāya vuttaṁ. Adhippāyaviññāpako
  hi hatthavikāro hatthamuddhā. Hatthasaddo cettha
  hatthekadesesu aṅgulīsu daṭṭhabbo na sabbaṁ hatthaṁ mukhe
  pakkhipissāmītiādīsu viya. Tasmā adhippāyaviññāpakena
  aṅgulisaṅkocādinā hatthavikārena tamatthaṁ ārocetīti evamettha attho
  daṭṭhabbo. Cittasampayuttanti paccakkhātukāmatācittasampayuttaṁ.
  Idāni vijānanavasena sikkhāpaccakkhānaṁ niyamitāniyamitavasena dvidhā
-------------------------------------------------
[page 108]
  Veditabbanti dassento āha yadi ayameva jānātūtiādiṁ.
  Ayañca vibhāgo vadati viññāpetīti ekavisayattā yassa vadati
  tasseva vijānanaṁ adhippetaṁ na aññassāti iminā nayena laddhoti
  daṭṭhabbaṁ. Na hi yassa vadati tato aññaṁ viññāpetīti
  ayamattho sambhavati. Soeva jānātīti avadhāraṇena tasmiṁ
  ajānanteyeva aññassa jānanaṁ paṭikkhipati. Tenevāha atha
  so na jānāti añño samīpe ṭhito jānāti apaccakkhātā
  hoti sikkhāti. Tasmā ayameva jānātūti ekaṁ niyamitvā
  ārocite yadi sopi jānāti aññopi niyamitassa pana niyamitavasena
  vijānanasambhavato sikkhāpaccakkhānaṁ hotiyevāti daṭṭhabbaṁ
  añño mā jānātūti aniyamitattā. Dvinnampi niyamitvāti
  idaṁ dve vā jānantu eko vā imesaṁyeva dvinnaṁ ārocemīti
  evaṁ niyamitvā ārocanaṁ sandhāya vuttaṁ. Tenevāha ekasmiṁ
  jānante dvīsu jānantesupīti. Tasmā dveyeva jānantu eko
  mā jānātūti evaṁ dvinnaṁ niyamitvā ārocite dvīsuyeva jānantesu
  sikkhāpaccakkhānaṁ hoti na ekasmiṁ jānanteti vadanti.
  Sabhāgeti vissāsike. Parisaṅkamānoti sace te jāneyyuṁ maṁ
  vāressantīti āsaṅkamāno. Samayaññūti sāsanācārakusalo.
  Idha na pana tadadhippāyajānanamattenapi samayaññū nāma hoti.
-------------------------------------------------
[page 109]
  Tenevāha ukkaṇṭhito ayaṁ .pe. Sāsanato cutoti jānātīti.
  Tasmā buddhaṁ paccakkhāmīti imassa atthaṁ ñatvāpi sace ayaṁ
  bhikkhubhāvato cavitukāmo gihī vā hotukāmoti na jānāti
  apaccakkhātāva hoti sikkhā. Sace pana buddhaṁ paccakkhāmīti vacanassa
  atthaṁ ajānitvāpi ukkaṇṭhito gihī hotukāmoti adhippāyaṁ jānāti
  paccakkhātāva hoti sikkhā. Aññasmiṁ khaṇe sotaviññāṇavīthiyā
  saddaggahaṇaṁ aññasmiṁyeva ca manoviññāṇavīthiyā tadatthavijānananti
  āha taṁkhaṇeyeva pana apubbaṁ acarimaṁ dujjānanti. Na
  hi ekasmiṁyeva khaṇe saddassavanaṁ tadatthavijānanañca sambhavati.
  Tathāhi ghaṭoti vā paṭoti vā kenaci vutte tattha ghasaddaṁ
  paccuppannaṁ gahetvā ekā sotaviññāṇavīthi uppajjitvā nirujjhati.
  Tadanantaraṁ ekā manoviññāṇavīthi tameva atītaṁ gahetvā uppajjati.
  Evaṁ tena vuttavacane yattakāni akkharāni honti.
  Tesu ekamekaṁ akkharaṁ paccuppannamatītañca gahetvā sotaviññāṇavīthiyā
  manoviññāṇavīthiyā ca uppajjitvā niruddhāya avasāne
  tāni akkharāni sampiṇḍetvā akkharasamūhaṁ gahetvā ekā
  manoviññāṇavīthi uppajjitvā nirujjhati. Tadanantaraṁ ayamakkharasamūho
  ekassa nāmanti nāmapaññattiggahaṇavasena aparāya
  manoviññāṇavīthiyā uppajjitvā niruddhāya tadanantaraṁ uppannāya
-------------------------------------------------
[page 110]
  Manoviññāṇavīthiyā ayametassa atthoti pakatiyā tadatthavijānanaṁ sambhavati.
  Āvajjanasamayenāti bhummatthe karaṇavacanaṁ. Atthābhogasamayeti
  attho. Idāni tameva āvajjanasamayaṁ vibhāvento āha yathā
  pakatiyā .pe. Jānantīti. Teneva vacībhedena adhippāyaviññāpanassa
  idhādhippetattā aparabhāge kiṁ iminā vuttanti kaṅkhantassa
  cirena adhippāyavijānanaṁ aññenapi kenaci upāyantarena
  sambhavati na kevalaṁ vacībhedamattenāti āha atha aparabhāge .pe.
  Apaccakkhātā hoti sikkhāti. Gihī bhavissāmīti vutte atthabhedo
  kālabhedo ca hotīti apaccakkhātā hoti sikkhā. Dhārehīti
  hi imassa yo attho kālo ca na so bhavissāmīti etassa.
  Gihī homīti vutte pana atthabhedoyeva na kālabhedo homīti
  vattamānakālasseva vuttattā. Gihī jātomhi gihimhīti etthāpi
  atthassa ceva kālassa ca bhinnattā apaccakkhātā hoti sikkhā.
  Ajja paṭṭhāyāti idaṁ tathāvuttepi dosābhāvato paripuṇṇaṁ katvā
  vuttaṁ. Dhārehīti atthappadhānattā niddesassa pariyāyavacanehipi
  sikkhāpaccakkhānaṁ hotiyevāti dassento āha jānāhītiādiṁ.
  Dhārehi jānāhi sañjānāhi manasikarohīti hi etāni padāni
  atthato kālato ca abhinnāni. Purimāneva cuddasāti
  buddhādisabrahmacāripariyantāni. Hotu bhavatūti idaṁpi paṭikkhepatthamevāti
-------------------------------------------------
[page 111]
  Āha hotu pariyattanti atthoti. Vaṇṇapaṭṭhānanti mahāsaṅghikānaṁ
  buddhaguṇaparidīpakaṁ ekaṁ suttanti vadanti. Upāligāthāsūti
                 dhīrassa vigatamohassa
                 pabhinnakhīlassa vijitavijayassa
                 anīghassa susamacittassa
                 suddhasīlassa 1- sādhupaññassa
                 vessantarassa vimalassa
                 bhagavato tassa sāvakohamasmi
                 akathaṁkathissa tusitassa
                 vantalokāmisassa pamuditassa
                 katasamaṇassa manujassa
                 antimasarīradharassa narassa
                 anopamassa virajassa
                 bhagavato tassa sāvakohamasmi
                 asaṁsayassa kusalassa
                 venayikassa sārathivarassa
                 anuttarassa ruciradhammassa
                 nikaṅkhassa pabhassarassa 2-
                 mānacchinnassa dhīrassa 3-

  *  *  *  *  *  *
  Footnote: 1. buddhasīlassātipi. 2. pabhāsakarassātipi. 3. vīrassātipi.
-------------------------------------------------
[page 112]
                 Bhagavato tassa sāvakohamasmi
                 nisabhassa appameyyassa
                 gambhīrassa monappattassa
                 khemaṅkarassa vedassa
                 dhammaṭṭhassa susaṁvutattassa
                 1- saṅgātivattassa muttassa
                 bhagavato tassa sāvakohamasmi
                 nāgassa pantasenāsanassa 2-
                 khīṇasaṁyojanassa muttassa
                 paṭimantakassa dhonassa 3-
                 pannaddhajassa vītarāgassa
                 dantassa nippapañcassa
                 bhagavato tassa sāvakohamasmi
                 isisattamassa akuhassa
                 tevijjassa brahmapattassa
                 nhātakassa padakassa
                 pasatthassa 4- viditavedassa
                 purindadassa sakkassa

  *  *  *  *  *  *
  Footnote: 1. saṅgātigassātipi. 2. Ma. pantasenassa
  3. monassātipi. 4. Ma. passaddhassa.
-------------------------------------------------
[page 113]
                 Bhagavato tassa sāvakohamasmi
                 ariyassa bhāvitattassa
                 pattippattassa veyyākaraṇassa
                 satimato vipassissa
                 anabhiṇatassa no 1- apalātassa 2-
                 anejassa vasippattassa
                 bhagavato tassa sāvakohamasmi
                 sammatattassa 3- jhāyissa
                 anudantagatantarassa 4- suddhassa
                 asitassa appabhitassa 5-
                 pavivittassa aggappattassa
                 tiṇṇassa tārayantassa
                 bhagavato tassa sāvakohamasmi
                 santassa bhūripaññassa
                 mahāpaññassa viditalokassa 6-
                 tathāgatassa sugatassa
                 appaṭipuggalassa asamassa

  *  *  *  *  *  *
  Footnote: 1. Ma. anabhilātassino. 2. apaṇatassātipi.
  3. Sī. samaggatassa. Ma. samuggatassa.
  4. Ma. ananugatantarassa. 5. Sī. appaṇihitassa. Ma. hitassa.
  6. Ma. vītalobhassa.
-------------------------------------------------
[page 114]
                 Visāradassa nipuṇassa
                 bhagavato tassa sāvakohamasmi
                 taṇhacchinnassa buddhassa
                 vītadhūmassa anupalittassa
                 āhuneyyassa yakkhassa
                 uttamapuggalassa atulassa
                 mahato yasaggappattassa
                 bhagavato tassa sāvakohamasmīti
  evaṁ upāligahapatinā vuttāsu upālisutte 1- āgatagāthāsu.
      [42] Yathārutamevāti yathāvuttameva. Pāliyaṁ āgatamevāti
  adhippāyo. Sammāsambuddhaṁ anantabuddhiṁ anomabuddhiṁ bodhipaññāṇanti
  imāni vaṇṇapaṭṭhāne āgatanāmāni. Dhīrantiādīni
  pana upāligāthāsu āgatanāmāni. Tattha bodhi vuccati
  sabbaññutañāṇaṁ. Taṁ sañjānanahetuttā paññāṇaṁ etassāti
  bodhipaññāṇo bhagavā. Dhiyo paññāyo 2- rāti gaṇhāti sevatīti
  vā dhīro. Samucchinnasabbacetokhīlattā pabhinnakhīlo.
  Sabbaputhujjane vijiniṁsu vijayanti vijinissanti cāti vijayā. Ke te.
  Maccumārakilesamāradevaputtamārā. Te vijitā vijayā etenāti

  *  *  *  *  *  *
  Footnote: 1. upālivādasuttantipidaṁ vuccati. 2. Ma. dhiyā paññāya.
-------------------------------------------------
[page 115]
  Vijitavijayo bhagavā. Kilesamāramaccumāravijayeneva panettha
  abhisaṅkhārakkhandhamārāpi vijitāva hontīti daṭṭhabbaṁ.
      [43] Svākkhātantiādīsu sātthasabyañjanakevalaparipuṇṇa-
  parisuddhabrahmacariyassa pakāsanato svākkhāto dhammo.
  Atthavipallāsābhāvato vā suṭṭhu akkhātoti svākkhātoti vattabbe
  ādimhi susaddassa ṭhitattā kalopaṁ katvā svākhātoti vuttaṁ 1-.
  Yathā hi aññatitthiyānaṁ dhammassa attho vipallāsaṁ āpajjati
  antarāyikāti vuttadhammānaṁ antarāyikattābhāvato niyyānikāti ca
  vuttadhammānaṁ niyyānikattābhāvato tena te aññatitthiyā
  durakkhātadhammāyeva honti na tathā bhagavato dhammassa attho vipallāsaṁ
  āpajjati ime dhammā antarāyikā ime niyyānikāti evaṁ
  vuttadhammānaṁ tathābhāvānatikkamanatoti evaṁ tāva pariyattidhammo
  svākkhāto. Lokuttaradhammo pana nibbānānurūpāya paṭipattiyā
  paṭipadānurūpassa ca nibbānassa akkhātattā svākkhāto. Yathāha.
  Supaññattā kho pana tena bhagavatā sāvakānaṁ nibbānagāminī paṭipadā
  saṁsandati nibbānañca paṭipadā ca seyyathāpi nāma gaṅgodakaṁ
  yamunodakena saṁsandati sameti evameva supaññattā kho pana tena

  *  *  *  *  *  *
  Footnote: 1. iti vattabbetiādi vuttantipariyosānaṁ idaṁ
  vākyaṁ marammapotthake na dissati.
-------------------------------------------------
[page 116]
  Bhagavatā sāvakānaṁ nibbānagāminī paṭipadā saṁsandati nibbānañca
  paṭipadā cāti. Ariyamaggo cettha antadvayaṁ anupagamma
  majjhimāpaṭipadābhūtova majjhimāpaṭipadāti akkhātattā svākkhāto.
  Sāmaññaphalāni paṭippassaddhakilesāneva paṭippassaddhakilesānīti
  akkhātattā svākkhātāni. Nibbānaṁ sassatāmatatāṇaleṇādisabhāvameva
  sassatādisabhāvavasena akkhātattā svākkhātanti evaṁ lokuttaradhammopi
  svākkhāto. Ariyamaggo attano santāne rāgādīnaṁ
  abhāvaṁ karontena ariyapuggalena sāmaṁ daṭṭhabbo ariyamaggena mama
  rāgādayo pahīnāti sayaṁ attanā anaññaneyyena passitabboti
  sandiṭṭhi. Sandiṭṭhieva sandiṭṭhiko. Apica navavidho lokuttaradhammo
  yena yena adhigato hoti tena tena ariyasāvakena
  parasaddhāya gantabbataṁ hitvā paccakkhañāṇena sayaṁ daṭṭhabboti
  sandiṭṭhiko. Athavā pasatthā diṭṭhi sandiṭṭhi. Sandiṭṭhiyā
  jayatīti sandiṭṭhiko. Tathāhettha ariyamaggo sampayuttāya ariyaphalaṁ
  kāraṇabhūtāya nibbānaṁ visayībhūtāya sandiṭṭhiyā kilese jayati tasmā
  yathā rathena jayatīti rathiko evaṁ navavidhopi lokuttaradhammo
  sandiṭṭhiyā jayatīti sandiṭṭhiko. Athavā diṭṭhanti dassanaṁ vuccati.
  Diṭaṭhameva sandiṭṭhaṁ. Sandassananti attho. Sandiṭṭhaṁ arahatīti
  sandiṭṭhiko. Navalokuttaradhammo hi bhāvanābhisamayavasena
-------------------------------------------------
[page 117]
  Sacchikiriyābhisamayavasena ca diṭṭhamānoyeva vaṭṭabhayaṁ nivatteti tasmā yathā
  vatthamarahatīti vatthiko evaṁ sandiṭṭhaṁ arahatīti sandiṭṭhiko.
  Attano phaladānaṁ sandhāya nāssa āgametabbo kālo atthīti
  akālo. Yathā hi lokiyakusalassa upapajje aparāpariyetiādinā
  phaladānaṁ paṭiāgametabbo kālo atthi na evametassāti attho.
  Akāloyeva akāliko. Na pañcāhasattāhādibhedaṁ kālaṁ khepetvā
  phalaṁ deti attano pana pavattisamanantarameva phaladoti vuttaṁ hoti.
  Athavā attano phalappadāne vippakaṭṭho dūro kālo patto
  upagato assāti kāliko kālantaraphaladāyī. Ko so.
  Lokiyo kusaladhammo. Ayampana samanantaraphaladāyakattā na kālikoti
  akāliko. Maggameva hi sandhāya akālikoti idaṁ vuttaṁ. Ehi
  passa imaṁ dhammanti evaṁ pavattaṁ ehipassavidhiṁ arahatīti
  ehipassiko. Kasmā panesa taṁ vidhiṁ arahatīti. Paramatthato
  vijjamānattā parisuddhattā ca. Rittamuṭṭhiyaṁ hi hiraññaṁ vā suvaṇṇaṁ
  vā atthīti vatvāpi ehi passa imanti na sakkā vattuṁ. Kasmā.
  Avijjamānattā. Vijjamānampi ca gūthaṁ vā muttaṁ vā
  manuññabhāvappakāsanena cittasampahaṁsanatthaṁ ehi passa imanti na sakkā
  vattuṁ. Apica kho naṁ tiṇehi vā paṇṇehi vā paṭicchādetabbameva
  hoti. Kasmā. Aparisuddhattā. Ayaṁ pana navavidhopi
-------------------------------------------------
[page 118]
  Lokuttaradhammo sabhāvato ca vijjamāno vigatavalāhake ākāse
  sampuṇṇacandamaṇḍalaṁ viya paṇḍukambale nikkhittajātimaṇi viya
  ca parisuddho. Tasmā vijjamānattā parisuddhattā ca ehipassavidhiṁ
  arahatīti ehipassiko. Upanetabboti opanayiko. Ayampanettha
  vinicchayo. Upanayanaṁ upanayo. Ādittaṁ celaṁ vā sīsaṁ vā
  ajjhupekkhitvāpi bhāvanāvasena attano citte upanayanaṁ uppādanaṁ
  arahatīti opanayiko. Idaṁ saṅkhate lokuttaradhamme yujjati.
  Asaṅkhato pana attano citte ārammaṇabhāvena upanayanaṁ arahatīti
  opanayiko. Sacchikiriyāvasena allīyanaṁ arahatīti attho.
  Athavā nibbānaṁ upaneti ariyapuggalanti ariyamaggo upaneyyo.
  Sacchikātabbataṁ upanetabboti phalanibbānadhammo upaneyyo.
  Upaneyyoeva opanayiko. Sabbehipi ugghatitaññūādīhi viññūhi
  bhāvito me maggo adhigataṁ phalaṁ sacchikato nirodhoti attani
  veditabboti paccattaṁ veditabbo viññūhi. Na hi upajjhāyena
  bhāvite magge 1- saddhivihārikassa kilesā pahīyanti na so tassa
  phalasamāpattiyā phāsu viharati na tena sacchikataṁ nibbānaṁ
  sacchikaroti tasmā naesa parassa sīse ābharaṇaṁ viya daṭṭhabbo
  attano pana citteyeva daṭṭhabbo anubhavitabbo viññūhīti vuttaṁ
  hoti. Asaṅkhatanti saṅgamma samāgamma paccayasamodhānalakkhaṇena

  *  *  *  *  *  *
  Footnote: 1. Ma. bhāvitena maggena.
-------------------------------------------------
[page 119]
  Saṅgamena sannipatitvā anurūpehi paccayehi akataṁ anibbattitanti
  asaṅkhataṁ. Natthi ettha matanti amataṁ. Etasmiṁ vā adhigate
  natthi puggalassa mataṁ maraṇanti amataṁ. Kiñcāpi ettha svākkhātaṁ
  dhammaṁ paccakkhāmītiādinā sabbattha dhammasaddappayogo dassito.
  Tathāpi dhammasaddena yojetvā vuttavevacanena paccakkhānaṁ nāma
  na hotīti svākkhātaṁ paccakkhāmītiādinā vuttepi sikkhāpaccakkhānaṁ
  hotiyevāti daṭṭhabbaṁ. Svākkhātaṁ dhammantiādinā pana
  dhammasaddappayogo svākkhātādisaddānaṁ dhammavisesanabhāvadassanatthaṁ katoti
  veditabbaṁ. Ekadhammakkhandhassāpi nāmanti ettha paṭhamadhammakkhandhaṁ
  dutiyadhammakkhandhaṁ pucchādhammakkhandhaṁ visajjanādhammakkhandhantiādinā
  dhammakkhandhanāmāni veditabbāni.
      [44] Supaṭipannanti svākkhāte dhammavinaye yathānusiṭṭhaṁ
  paṭipannattā supaṭipannaṁ. Majjhimāya paṭipadāya antadvayaṁ anupagamma
  paṭipannattā kāyavacīmanovaṅkakuṭilajimhadosappahānāya paṭipannattā
  ca ujupaṭipannaṁ. Ñāyo vuccati nibbānaṁ ariyamaggādīhi ñāyati
  paṭivijjhiyati sacchikariyatīti katvā. Tadatthāya paṭipannattā
  ñāyapaṭipannaṁ. Yathā paṭipannā guṇasambhāvanāya parehi kariyamānaṁ
  paccuṭṭhānādisāmīcikammaṁ arahanti tathā paṭipannattā sāmīcipaṭipannaṁ.
  Yugalavasena paṭhamamaggaṭṭho phalaṭṭhoti idamekaṁ yugalanti
-------------------------------------------------
[page 120]
  Evaṁ cattāri purisayugāni honti. Ettha pana catuppurisayugaṁ
  saṅghanti vattabbe cattārīti vibhattilopaṁ akatvā niddeso katoti
  daṭṭhabbaṁ. Cattāri purisayugāni etthāti catuppurisayugoti hi
  saṅgho vuccati. Aṭṭhapurisapuggalanti purisapuggalavasena eko
  paṭhamamaggaṭṭho eko phalaṭṭhoti iminā nayena aṭṭheva purisapuggalā
  honti. Aṭṭha purisapuggalā etthāti aṭṭhapurisapuggalo saṅgho.
  Ettha ca purisoti vā puggaloti vā ekatthānetāni padāni.
  Veneyyavasena panetaṁ vuttaṁ. Āhuneyyantiādīsu ānetvā
  hunitabbanti āhunaṁ. Dūratopi ānetvā sīlavantesu dātabbānaṁ
  catunnaṁ paccayānametaṁ adhivacanaṁ. Taṁ āhunaṁ paṭiggahetuṁ yutto
  tassa mahapphalabhāvakaraṇatoti āhuneyyo saṅgho. Athavā dūratopi
  āgantvā sabbasāpateyyampi ettha hunitabbanti āhavanīyo.
  Sakkādīnampi vā āhavanaṁ arahatīti āhavanīyo. Yocāyaṁ brāhmaṇānaṁ
  āhavanīyo aggi yattha hutaṁ mahapphalanti tesaṁ laddhi. Sace
  hutassa mahapphalatāya āhavanīyo saṅghova āhavanīyo. Saṅghe
  hutaṁ hi mahapphalaṁ hoti. Yathāha.
        Yo ca vassasataṁ jantu aggiṁ paricare vane
        ekañca bhāvitattānaṁ muhuttamapi pūjaye
        sāyeva pūjanā seyyo yañce vassasataṁ hutanti.
-------------------------------------------------
[page 121]
  Tadetaṁ nikāyantare āhavanīyoti padaṁ idha āhuneyyoti iminā
  padena atthato ekaṁ. Byañjanato panettha kiñcimattameva nānaṁ.
  Pāhuneyyanti ettha pana pāhunaṁ vuccati disāvidisato āgatānaṁ
  piyamanāpānaṁ ñātimittānaṁ atthāya sakkārena paṭiyattaṁ āgantukadānaṁ.
  Tampi ṭhapetvā te tathārūpe piyamittādike pāhunake
  saṅghasseva dātuṁ yuttaṁ. Saṅghova taṁ paṭiggahetuṁ yutto.
  Saṅghasadiso hi pāhunako natthi. Tathāhesa ekabuddhantare
  vītivatteva dissati abbokiṇṇañca piyamanāpattakarehi sīlādidhammehi
  samannāgatoti evaṁ pāhunamassa dātuṁ yuttaṁ. Pāhunañca
  paṭiggahetuṁ yuttoti pāhuneyyo. Dakkhanti etāya sattā
  yathādhippetāhi sampattīhi vaḍḍhantīti dakkhiṇā paralokaṁ saddahitvā
  dātabbadānaṁ. Taṁ dakkhiṇaṁ arahatīti dakkhiṇeyyo. Dakkhiṇāya
  vā hito. Yasmā naṁ mahapphalakaraṇatāya visodhetīti dakkhiṇeyyo.
  Ubho hatthe sirasi patiṭṭhāpetvā sabbalokena kariyamānaṁ
  añjalīkammaṁ arahatīti añjalīkaraṇīyo. Anuttaraṁ puññakkhettanti
  sabbalokassa asadisaṁ puññavirūhanaṭṭhānaṁ. Yathā hi rañño vā
  amaccassa vā sālīnaṁ vā yavānaṁ vā virūhanaṭṭhānaṁ rañño
  sālikkhettaṁ yavakkhettanti vuccati evaṁ saṅgho sabbalokassa
  puññānaṁ virūhanaṭṭhānaṁ. Saṅghaṁ nissāya hi lokassa
-------------------------------------------------
[page 122]
  Nānappakārahitasukhasaṁvattanikāni puññāni virūhanti tasmā saṅgho
  anuttaraṁ puññakkhettaṁ lokassa. Etthāpi supaṭipannaṁ
  saṅghantiādinā sabbattha saṅghasaddappayogo supaṭipannādisaddānaṁ
  saṅghavisesanabhāvadassanatthaṁ kato tasmā supaṭipannaṁ paccakkhāmītiādinā
  vuttepi sikkhāpaccakkhānaṁ hotiyevāti daṭṭhabbaṁ.
      [45] Sikkhāvevacanesu pana sikkhāsaddaṁ vinā kevalaṁ
  bhikkhusaddo bhikkhunīsaddo ca sikkhāya adhivacanaṁ na hotīti bhikkhusikkhaṁ
  bhikkhunīsikkhanti vutteyeva sīsaṁ eti. Adhisīlādayo pana
  sikkhāevāti adhisīlaṁ paccakkhāmītiādinā vuttepi sīsaṁ eti.
  Paṭhamapārājikantiādinā sikkhāpadānaṁyeva gahaṇaṁ veditabbaṁ na
  āpattīnaṁ. Upajjhāyavevacanesu upajjhāyo hutvā yo pabbājesi
  ceva upasampādesi ca taṁ sandhāya yo maṁ pabbājesītiādi
  vuttaṁ. Yassa mūlenāti yassa padhānabhāvena kāraṇabhāvena vā.
  Yassa mūlaṁ padhānabhāvo kāraṇabhāvo vā etissāti yassamūlikā
  pabbajjā upasampadā ca. Mūlasaddassa sāpekkhabhāvepi
  niccasāpekkhatāya gamakattā taddhitavutti daṭṭhabbā. Ācariyavevacanesu
  pana yo upajjhaṁ adatvā ācariyo hutvā pabbājesi kammavācācariyo
  hutvā upasampādesi ca taṁ sandhāya yo maṁ pabbājesi
  yo maṁ anussāvesīti vuttaṁ. Imehi dvīhi vacanehi pabbajjācariyo
-------------------------------------------------
[page 123]
  Ca upasampadācariyo ca dassito. Yāhaṁ nissāya vasāmīti
  nissayācariyaṁ dasseti. Yāhaṁ uddisāpemītiādinā pana dhammācariyo
  vutto. Tattha uddisāpemīti pāṭhaṁ uddisāpemi. Paripucchāmīti
  uggahitapāṭhassa atthaṁ paripucchāmi. Saddhivihārikavevacanādīsu ca
  vuttānusāreneva attho veditabbo. Tassa mūleti ettha pana
  tassa santiketi attho daṭṭhabbo.
      [46] Ogallakoti 1- khuppipāsādidukkhaparetānaṁ khīṇasukhānaṁ
  nahānādisarīrapaṭijagganarahitānaṁ kapaṇamanussānametaṁ adhivacanaṁ.
  Molibaddhoti sikhābaddho omukkamakuṭo vā. Kiñcāpi dvevāciko
  upāsako paṭhamabodhiyaṁyeva sambhavati tathāpi tadā labbhamānanāmaṁ
  gahetvā vuttepi sikkhāpaccakkhānaṁ hoti yevāti dassanatthaṁ dvevāciko
  upāsakoti vuttaṁ. Dvevācikoti idameva panettha vevacananti
  daṭṭhabbaṁ. Tasmā dvevācikoti maṁ dhārehīti ettakepi vutte
  sīsaṁ eti. Evaṁ sesesupi. Kumārakoti kumārāvattho ativiya
  daharasāmaṇero. Celakoti tato mahantataro khuddakasāmaṇero.
  Peṭakoti majjhimo. Moṇigalloti mahāsāmaṇero. Samaṇuddesoti
  pana avisesato sāmaṇerādhivacanaṁ. Niggaṇṭhupaṭṭhākotiādīnipi
  titthiyasāvakavevacanānīti daṭṭhabbaṁ. Dussīloti nissīlo
  sīlavirahito. Pāpadhammoti dussīlattāeva hīnajjhāsayatāya

  *  *  *  *  *  *
  Footnote: 1. Sī. otallakoti. Ma. okallakoti.
-------------------------------------------------
[page 124]
  Lāmakasabhāvo. Asucisaṅkassarasamācāroti aparisuddhakāyakammāditāya
  asuci hutvā saṅkāya saritabbasamācāro. Dussīlo hi kiñcideva
  asāruppaṁ disvā idaṁ asukena kataṁ bhavissatīti paresaṁ āsaṅkanīyo
  hoti. Kenacideva vā karaṇīyena samantayante bhikkhū disvā kacci
  nukho ime mayā kataṁ kammaṁ jānitvā mantentīti attanoyeva
  saṅkāya saritabbasamācāro. Paṭicchannakammantoti lajjitabbatāya
  paṭicchādetabbakammanto. Assamaṇoti na samaṇo. Salākaggahaṇādīsu
  ahampi samaṇoti micchāpaṭiññāya samaṇapaṭiñño.
  Aseṭṭhacāritāya abrahmacārī. Uposathādīsu ahampi brahmacārīti
  micchāpaṭiññāya brahmacārīpaṭiñño. Pūtinā kammena
  sīlavipattiyā anto anupaviṭṭhattā antopūti. Chahi dvārehi
  rāgādikilesānussavanena tintattā avassuto. Sañjātarāgādikacavarattā
  sīlavantehi chaḍḍetabbattā ca kasambujāto. Koṇḍoti
  dussīlādhivacanametaṁ. Yāni vā panaññānipi atthi buddhavevacanāni
  vātiādinā yaṁsaddaparāmaṭṭhānaṁ buddhādivevacanānaṁyeva taṁsaddena
  parāmasanaṁ hotīti āha tehi ākārehi .pe. Buddhādīnaṁ
  vevacanehīti. Kathaṁ pana tāni ākārādisaddehi vohariyantīti āha
  vevacanāni hītiādiṁ. Saṇṭhānavantānaṁ buddhādīnaṁ saṇṭhānadīpanaṁ
  tāva hotu saṇṭhānarahitānaṁ pana dhammasikkhādīnaṁ kathanti āha
-------------------------------------------------
[page 125]
  Sikkhāpaccakkhānasaṇṭhānattāeva vāti. Sikkhāpaccakkhānarūpāni
  hi vevacanāni sikkhāpaccakkhānasaṇṭhānānīti vuccanti. Evaṁ khoti
  ettha khoti avadhāraṇatthe nipātoti āha evamevāti.
      [47] Mucchāparetoti mucchāya abhibhūto. Vacanatthavijānanasamatthaṁ
  tiracchānagataṁ dassetuṁ nāgamāṇavakassātiādi vuttaṁ.
  Tihetukapaṭisandhikāti yebhuyyavasena vuttaṁ. Na hi sabbāpi devatā
  tihetukapaṭisandhikāva honti dvihetukānampi sambhavato. Atikhippaṁ
  jānantīti devatānaṁ bhavaṅgaparivāsassa manussānaṁ viya adandhabhāvato
  vuttaṁ. Sabhāgassāti purisassa. Visabhāgassāti mātugāmassa.
  Anariyakoti māgadhavohārato añño. Davāti sahasā. Ravāti
  virajjhitvā. Aññaṁ bhaṇissāmīti aññaṁ bhaṇanto buddhaṁ
  paccakkhāmīti bhaṇatīti yojetabbaṁ. Akkharasamayānabhiññatāya vā
  karaṇasampattiyā abhāvato vā kathetabbaṁ kathetumasakkonto hutvā
  aññaṁ kathento ravā bhaṇati nāma. Ubhayathāpi aññaṁ bhaṇitukāmassa
  aññabhaṇanaṁ samānanti āha purimena ko visesoti. Vācetīti
  pāliṁ kathento aññaṁ uggaṇhāpento vā vāceti. Paripucchatīti
  pāliyā atthaṁ paripucchanto pāliṁ paripucchati. Uggaṇhātīti
  aññassa santike pāliṁ uggaṇhāti. Sajjhāyaṁ karotīti
  uggahitapāliṁ sajjhāyati. Vaṇṇetīti pāliyā atthaṁ saṁvaṇṇento
-------------------------------------------------
[page 126]
  Pāliṁ vaṇṇeti. Mahallakassa kiñci ajānanato avidheyyindriyatāya 1-
  vā potthakarūpasadisassāti vuttaṁ. Mattikāya katarūpasadisassāti
  attho. Garumedhassāti ārammaṇesu lahuppavattiyā abhāvato
  dandhagatikatāya garupaññassa. Mandapaññassāti vuttaṁ hoti.
  Sabbaso vāti iminā idaṁ paraṁ sāvessāmi sikkhaṁ paccakkhāmīti
  evaṁ pavattacittuppādassa abhāvaṁ dasseti. Yasmā pana asati
  evarūpe cittuppāde kenaci pariyāyena tathāvidhaṁ vacībhedaṁ katvā
  sāvanaṁ nāma neva sambhavati tasmā vuttaṁ buddhaṁ paccakkhāmītiādīsu
  .pe. Vacībhedaṁ katvā na sāvetīti.
      [48] Niddisitabbassāti vivaritabbassa pakāsetabbassa.
  Kilesehīti ahirikādīhi kilesehi. Ito paṭṭhāyāti duṭṭhullapadato
  paṭṭhāya. Tassa kammassāti methunadhammapaṭisevanasaṅkhātassa
  kammassa. Dassanantiādi vuttanayameva. Assāti methunadhammassa.
  Dvīhi dvīhi samāpajjitabbā dvayadvayasamāpattīti āha dvayena
  dvayena samāpajjitabboti. Rāgapariyuṭṭhānena sadisabhāvāpattiyā
  mithunānaṁ idaṁ methunaṁ. Methunameva dhammo methunadhammoti āha
  ubhinnaṁ rattānantiādiṁ. Tattha rattānanti methunarāgena

  *  *  *  *  *  *
  Footnote: 1. Ma. aviditindriyatāya.
-------------------------------------------------
[page 127]
  Rattānaṁ. Sārattānanti teneva rāgena ativiya rattānaṁ
  rattavaṇṇamāpādikānaṁ. Avassutānanti lokassādamittasanthavavasena
  uppannamethunarāgena tintānaṁ. Pariyuṭṭhitānanti methunarāguppattiyā
  pariyonaddhacittānaṁ. Sadisānanti rattatādīhi sadisānaṁ.
      [49] Yasmā paṭisevati nāmāti padaṁ mātikāya natthi tasmā
  paṭisevati nāmāti kasmā uddhaṭanti yo maññati tassa kāraṇaṁ
  dassento paṭiseveyyāti ettha .pe. Mātikāpadanti āha.
  Itthiyā nimittenāti idaṁ maggena gacchatītiādi viya daṭṭhabbaṁ.
  Yathā hi maggena gacchatīti vutte maggaṁ gacchati magge vā gacchatīti
  ayamattho labbhati evaṁ itthiyā nimittena pavesetīti vutte
  itthiyā nimittaṁ paveseti nimitte vā pavesetīti ayamattho labbhati.
  Idañca yebhuyyavasena purisappayogadassanatthaṁ vuttaṁ. Nimittaṁ
  aṅgajātanti atthato ekaṁ. Pavesanaṁ nāma na bahicchupanamattanti
  āha vātena asamphuṭṭhe allokāseti. Abbhantaraṁ hi pavesento
  pavesetīti vuccati na bahicchupanto. Abbhantaranti ca pakatiyā
  sabbaso pihitassa nimittassa vātena asamphuṭṭhokāso vuccatīti.
  Idāni sabbathā lesokāsapidahanatthaṁ itthīnimitte purisanimitte ca
  labbhamānaṁ pavesanakāle aññamaññaṁ samphassārahaṁ padesavisesaṁ
  vibhajitvā dassento itthīnimitte cattāri passānītiādimāha.
-------------------------------------------------
[page 128]
  Vātena asamphuṭṭhe hi allokāse yattha katthaci ekenapi padesena
  chupitvā pavesento pavesetīti vuccati. Vemajjhanti yathā cattāri
  passāni asamphusanto paveseti evaṁ katavivarassa itthīnimittassa
  heṭṭhimatalaṁ vuccati. Purisanimitte pana majjhanti aggakoṭiṁ sandhāya
  vadati. Uparīti aggakoṭito uparibhāgappadeso. Idañca majjhena
  sammiñjitvā pavesentassa majjhimapabbasammiñjitaṅguliṁ katthaci
  pavesentassa aṅguliyā majjhimapabbapiṭṭhisadisaṁ aṅgajātassa
  uparibhāgavemajjhaṁ sandhāya vuttaṁ. Heṭṭhā pavesentoti itthīnimittassa
  heṭṭhimabhāgena chupantaṁ pavesento. Majjhena pavesentoti
  abbhantaratalaṁ chupitvā majjhena pavesento. Katthaci acchupantaṁ
  pavesetvā nīharantassa hi natthi pārājikaṁ dukkaṭaṁ pana hoti
  chinnasīsavatthusmiṁ vivaṭakate mukhe acchupantaṁ pavesetvā nīharantassa viya.
  Majjheneva chupantaṁ pavesentoti aggakoṭiyā chupantaṁ pavesento.
  Majjhimapabbapiṭṭhiyā sammiñjitaṅgulinti sambandho. Athavā
  sammiñjitaṅguliṁ majjhimapabbapiṭṭhiyā pavesento viyāti yojetabbaṁ.
  Saṅkocetvāti nimittaṁ majjhena bhinditvā. Uparibhāgenāti saṅkocitassa
  uparibhāgakoṭiyā. Idāni purisanimittassa heṭṭhāvuttesu chasu
  ṭhānesu uparīti vuttaṭṭhānantarassa vasena visuṁ cattāri passāni
  gahetvā purisanimitte dasadhā ṭhānabhedaṁ dassento
-------------------------------------------------
[page 129]
  Tatthātiādimāha. Heṭṭhā pana visuṁ tāni aggahetvā cattāri passānīti
  vacanasāmaññato visuṁ visuṁ labbhamānāni ekajjhaṁ gahetvā chaṭṭhānāni
  vuttāni. Tulādaṇḍasadisaṁ pavesentassāti ujukaṁ pavesentassa.
  Nimitte jātanti attano nimitte jātaṁ. Cammakhīlanti
  nimitte uṭṭhitacammameva. Uṇṇigaṇḍotipi vadanti. Nimitte
  jātampi cammakhīlādi nimittamevāti āha āpatti pārājikassāti.
  Upahatakāyappasādanti avatvā naṭṭhakāyappasādanti vacanaṁ upādinnabhāvassa
  natthitādassanatthaṁ. Tenevāha matacammaṁ vā sukkhapiḷakaṁ
  vāti. Sati hi upādinnabhāve upahatepi kāyappasāde
  upahatindriyavatthusmiṁ viya pārājikāpattiyeva siyā. Matacammaṁ pana
  sukkhapiḷakañca anupādinnakaṁ. Upādinnakeyeva ca pārājikāpatti.
  Tenāha āpatti dukkaṭassāti. Na ca evaṁ karontassa anāpatti
  sakkā vattunti dukkaṭaṁ vuttaṁ. Itthīnimittassa pana naṭṭhepi
  upādinnabhāve pārājikāpattiyeva mate akkhayite yebhuyyena akkhayite
  ca pārājikāpattīti vacanato. Methunassādenāti iminā
  kāyasaṁsaggarāgaṁ nivatteti. Sati hi kāyasaṁsaggarāge saṅghādisesova
  siyā. Bījānipi nimittasaṅkhaṁ na gacchantīti dukkaṭameva vuttaṁ.
  Nimittena nimittaṁ pavesetīti hi vuttaṁ.
      [50] Idāni imissā methunakathāya asabbhirūpattā īdisaṁ
-------------------------------------------------
[page 130]
  Ṭhānaṁ kathentehi suṇantehi ca evaṁ paṭipajjitabbanti anusāsanto
  ayañca methunakathā nāmātiādimāha. Methunakathāya rāgavuḍḍhihetuttā
  hāsavisayattā ca tadubhayanivattanatthaṁ paṭikūlamanasikārādīsu
  niyojeti. Paṭikūlamanasikārena hi rāgo nivattati. Samaṇasaññādīsu
  paccupaṭṭhitesu hāso nivattati. Sattānuddayāyāti sattānaṁ
  apāyadukkhādīhi anurakkhaṇatthaṁ. Lokānukampāyāti sattalokavisayāya
  anukampāya. Mukhaṁ apidhāyāti mukhaṁ apidahitvā. Yena kenaci
  pamādena kadāci mandahāso bhaveyya tadā garuttaṁ kuppeyya
  tasmā tādise kāle garubhāvassa avikopanatthaṁ vijanakena 1- mukhaṁ
  paṭicchādetvā nisīditabbanti adhippāyo. Athavā mukhaṁ
  apidhāyāti mukhaṁ pidahitvāti attho. Vijanakena mukhaṁ paṭicchādetvā
  hasamānena na nisīditabbanti adhippāyo. Dantavidaṁsakanti dante
  dassetvā. Vivaritvāti attho. Tabbhītenāti saṅkocaṁ anāpajjantena
  ussāhajātenāti attho. Yadi hi īdisaṁ nāma asabbhiṁ kathemīti
  saṅkocaṁ āpajjeyya atthavibhāvanaṁ na siyā tasmā tādisena
  sammāsambuddhenapi tāva īdisaṁ kathitaṁ kimaṅgaṁ panāhaṁ na kathemīti
  evaṁ ussāhajātena kathetabbanti adhippāyo. Satthupaṭibhāgenāti
  satthukappena. Satthusadisenāti attho.
      [51] Tiracchānesu gatāyāti tiracchānesu uppannāya.

  *  *  *  *  *  *
  Footnote: 1. Ma. bījakena.
-------------------------------------------------
[page 131]
  Yasmā tiracchānagatā nāma atikhuddakāpi honti yesaṁ maggesu
  tilaphalamattampi pavesanaṁ nappahoti tasmā na sabbāva
  tiracchānagatitthiyo pārājikavatthubhūtāti pavesanappahonakavasena
  labbhamānatiracchānagatitthiyo paricchinditvā dassento pārājikavatthubhūtāeva
  cetthātiādimāha. Apādānaṁ ahimacchātiādigāthā pārājikavatthūnaṁ
  heṭṭhimaparicchedadassanatthaṁ porāṇehi ṭhapitā. Tattha ahīti
  jātiniddesena sabbāpi sappajāti saṅgahitāti āha ahiggahaṇena
  .pe. Dīghajāti saṅgahitāti. Tattha gonasāti sappaviseso
  yesaṁ piṭṭhīsu mahantāni maṇḍalāni sandissanti. Macchaggahaṇaṁ
  odakajātiyā upalakkhaṇapadanti āha macchaggahaṇena .pe.
  Udakajāti saṅgahitāti. Teneva maṇḍūkakacchapānaṁ sapādakattepi
  udakajātikattā saṅgaho kato. Mukhasaṇṭhānanti oṭṭhacammasaṇṭhānaṁ.
  Vaṇasaṅkhepaṁ gacchatīti vaṇasaṅgahaṁ gacchati navasu
  vaṇamukhesu saṅgahitattāti adhippāyo. Vaṇe thullaccayañca
  amaggena amaggaṁ paveseti āpatti thullaccayassāti imassa suttassa
  vasena veditabbaṁ. Tasmiṁ hi sutte dvīsu sambhinnavaṇesu ekena
  vaṇena pavesetvā dutiyena nīharantassa thullaccayaṁ vuttaṁ.
  Vakkhati ca imassa suttassa anulomavasena sabbattha vaṇasaṅkhepe
  thullaccayaṁ veditabbanti. Kukkuṭiggahaṇampi sabbāya pakkhijātiyā
-------------------------------------------------
[page 132]
  Upalakkhaṇapadanti āha kukkuṭiggahaṇena .pe. Pakkhijāti
  saṅgahitāti. Majjāriggahaṇampi catuppadajātiyā upalakkhaṇapadanti
  veditabbaṁ. Tenāha majjāriggahaṇena .pe. Catuppadajātiṁ
  saṅgahitāti. Rukkhasunakhā nāma kalandakātipi vadanti. Maṅgusāti
  naṅkulā.
      [52] Parājitasaddo upasaggassa vuḍḍhiṁ katvā takārassa ca
  kakāraṁ katvā pārājikoti niddiṭṭhoti āha pārājikoti
  parājitoti. Katthaci āpattīti pārājikena dhammena
  anuddhaṁseyyātigaṇṭhīpadesu vuttaṁ. Parājayatīti pārājikaṁ pārājikāti ca
  kattusādhanena pārājikasaddena sikkhāpadaṁ āpatti ca vuccatīti dassento
  āha yo taṁ atikkamatītiādiṁ. Puggalo pana kammasādhanena
  pārājikasaddena vuccatīti dassento āha puggalo yasmā
  parājitotiādiṁ. Etameva hi atthaṁ sandhāyāti taṁ āpattiṁ āpanno
  puggalo parājito hoti parājayamāpannoti etamatthaṁ sandhāya.
  Cuto paraddhotiādinā hi taṁ āpattiṁ āpannapuggalo cuto hoti
  parājito parājayaṁ āpannoti ayamattho viññāyati. Na pana
  puggalo pārājiko nāma hotīti etamatthaṁ sandhāyāti evamattho
  gahetabbo. Na hi parivāragāthā puggalavuttipārājikasaddassa
-------------------------------------------------
[page 133]
  Nibbacanadassanatthaṁ vuttā āpattivuttīnaṁ pārājikādisaddānaṁ
  nibbacanavibhāgappasaṅge vuttattā. Ayaṁ hi parivāragāthāya attho
  yadidaṁ puggalāpattisikkhāpadapārājikesu āpattipārājikaṁ nāma vuttaṁ
  taṁ āpajjanto puggalo yasmā parājito parājayamāpanno
  saddhammā cuto paraddho bhaṭṭho niraṅkato ca hoti anīhaṭe tasmiṁ
  puggale puna uposathapavāraṇādibhedo saṁvāso natthi tenetaṁ iti
  vuccati tena kāraṇena etaṁ āpattipārājikaṁ iti vuccatīti.
  Ayaṁ panettha saṅkhepattho. Yasmā parājito hoti etena
  tasmā etaṁ pārājikanti vuccatīti. Paribhaṭṭhoti sāsanato bhaṭṭho
  parihīnoti attho. Chinnoti antarā khaṇḍito. Saddhiṁ yojanāyāti
  padayojanāya saddhiṁ. Catubbidhaṁ saṅghakammanti apalokanādivasena
  catubbidhaṁ saṅghakammaṁ. Sīmāparicchinnehīti ekasīmāpariyāpannehi.
  Pakatattā nāma pārājikaṁ anāpannā anukkhittā ca. Pañcavidhopīti
  nidānuddesādivasena pañcavidhopi. Nahāpitapubbakānaṁ viya odissa
  anuññātaṁ ṭhapetvā avasesaṁ sabbampi sikkhāpadaṁ sabbehipi
  lajjipuggalehi anatikkamanīyattā vuttaṁ sabbehipi lajjipuggalehi
  samaṁ sikkhitabbabhāvatoti. Samanti saddhiṁ ekappahārena vā.
  Sikkhitabbabhāvatoti anatikkamanavasena uggahaparipucchādinā ca
  sikkhitabbabhāvato. Sāmaññasikkhāpadesu idaṁ tayā na sikkhitabbanti
-------------------------------------------------
[page 134]
  Evaṁ abahikātabbato na ekopi tato bahiddhā sandissatīti
  vuttaṁ.
      [53] Yantaṁ vuttanti sambandho. Na kevalaṁ itthiyāeva
  nimittaṁ pārājikavatthūti iminā kevalaṁ itthiyāeva nimittaṁ
  pārājikavatthu na hoti atha kho ubhatobyañjanakapaṇḍakapurisānampi
  nimittaṁ pārājikavatthūti dasseti. Na ca manussitthiyāevāti
  iminā pana manussitthiyāeva nimittaṁ pārājikavatthu na hoti
  amanussitthītiracchānagatitthīamanussubhatobyañjanakādīnampi nimittaṁ
  pārājikavatthūti dasseti. Vatthumeva na hotīti amanussitthippasaṅgena
  āgataṁ suvaṇṇarajatādimayaṁ paṭikkhipatīti tīsupi gaṇṭhīpadesu vuttaṁ.
  Taṁ yuttaṁ viya na dissati. Na hi ito pubbe amanussitthiggahaṇaṁ
  kataṁ atthi yena tappasaṅgo siyā idāneva hi tisso
  itthiyotiādinā amanussitthiggahaṇaṁ kataṁ na ca amanussitthiggahaṇena
  suvaṇṇarajatādimayānaṁ pasaṅgo yutto manussāmanussatiraccachānajātivasena
  tidhā katvā pārājikavatthubhūtasattānaṁ niddesena suvaṇṇarajatādimayānaṁ
  pasaṅgassa nivattitattā. Tathā hi itthīpurisādīsu
  manussāmanussādīsu vā yaṅkiñci anāmasitvā avisesena methunaṁ
  dhammaṁ paṭiseveyyāti ettakameva mātikāyaṁ vuttaṁ. Tassa
  padabhājane ca paṭisevati nāmāti mātikāpadaṁ uddharitvā yo nimittena
-------------------------------------------------
[page 135]
  Nimittaṁ aṅgajātena aṅgajātaṁ antamaso tilaphalamattampi paveseti
  eso paṭisevati nāmāti paṭisevanākārova dassito. Na ca
  pārājikavatthubhūtanimittanissayā manussāmanussatiracchānagataitthīpurisa-
  paṇḍakaubhatobyañjanakā niyametvā dassitā. Tasmā itthiyāeva
  nukho nimittaṁ pārājikavatthu udāhu aññesampīti
  evamādisandeho siyā. Nimittavohāro ca suvaṇṇartādimayarūpakesu
  ca labbhatiyeva. Teneva vinītavatthūsu lepacittassa nimittaṁ
  aṅgajātena chupi dārudhītalikāya nimittaṁ aṅgajātena chupīti vuttaṁ.
  Tasmā nimittasāmaññato suvaṇṇarajatādimayānampi nimittaṁ
  pārājikavatthu hoti na hotīti kassaci āsaṅkā siyā. Teneva
  lepacittādivatthūsu tassa kukkuccaṁ ahosīti vuttaṁ. Tasmā
  tadāsaṅkānivattanatthaṁ pārājikavatthubhūtasattaniyamanatthañca jātivasena
  manussāmanussādito tidhā katvā pārājikavatthubhūtasatte bhagavā
  vibhajitvā dassesi. Tasmā vatthumeva na hotīti nimittasāmaññato
  pasaṅgāgataṁ suvaṇṇarajatādimayānaṁ nimittaṁ paṭikkhipatīti vattabbaṁ.
  Tayo maggeti bhummatthe upayogavacananti āha tīsu maggesūti attho
  veditabboti. Evaṁ sabbatthāti iminā dve maggeti etthāpi
  dvīsu maggesūti attho veditabboti atidissati. Assāti
  ākhyātikapadanti tassa atthaṁ dassento hotīti āha.
-------------------------------------------------
[page 136]
  Gaṇṭhīpadesu pana assāti puggalaṁ parāmasitvā hotūti vacanaseso
  dassitotipi atthavikappo dassito. Na heso sundaratato. Yadi hi
  vacanaseso adhippeto siyā hotīti vattabbaṁ. Teneva aññasmiṁ
  atthavikappe hotīti vacanaseso kato.
      [54] Sādiyantassevāti ettha sādiyanaṁ nāma sevetukāmatācittassa
  upaṭṭhāpananti āha paṭisevanacittasamaṅgissāti. Paṭipakkhaṁ
  atthayantīti sikkhākāmānaṁ bhikkhūnaṁ paṭipakkhaṁ dussīlabhāvaṁ
  atthayantīti gaṇṭhīpadesu vuttaṁ. Attano veripuggalassa pana
  paṭipakkhabhūtaṁ kiñci amittaṁ atthayanti gavesantīti evamettha attho
  daṭṭhabbo. Paccatthikā hi attano veriṁ nāsetukāmā tassa
  paṭipakkhabhūtaṁ kiñci amittaṁ attano sahāyabhāvamupagacchantaṁ icchanti.
  Rājapaccatthikādīnaṁ uparivakkhamānattā tadanurūpavasena atthaṁ dassento
  bhikkhūyeva paccatthikā bhikkhupaccatthikāti āha. Bhikkhussa paccatthikā
  bhikkhupaccatthikāti evampana vuccamāne bhikkhussa paccatthikā
  rājādayopi ettheva saṅgayhantīti rājapaccatthikādayo visuṁ na
  vattabbā siyuṁ aññattha pana bhikkhussa paccatthikā
  bhikkhupaccatthikāti ayamattho labbhateva sāsanapaccatthikāti yathā.
  Issāpakatāti paresaṁ lābhasakkārādiasahanalakkhaṇāya issāya
  abhibhūtā. Nipparipphandanti paripphandavirahitaṁ. Yathā calituṁ
-------------------------------------------------
[page 137]
  Parivattituṁ na sakkoti tathā gahetvāti attho. Sampayojentīti
  vaccamaggena saddhiṁ yojenti. Tasmiṁ khaṇeti tasmiṁ pavesanakkhaṇe.
  Aggato yāva mūlā pavesanakālo pavesanakkhaṇoti vuccati.
  Sādiyanaṁ nāma sevanacittassa uppādananti āha sevanacittaṁ
  upaṭṭhapetīti. Paviṭṭhakāleti aṅgajātassa yattakaṁ ṭhānaṁ
  pavesanārahaṁ tattakaṁ anavasesato paviṭṭhakāle. Evaṁ paviṭṭhassa
  uddharaṇārambhato antarāṭhitakālo ṭhitaṁ nāma. Aṭṭhakathāyampana
  mātugāmassa sukkavisaṭṭhiṁ patvā sabbathā vāyāmato oramitvā
  ṭhitakālaṁ sandhāya sukkavisaṭṭhisamayeti vuttaṁ. Uddharaṇaṁ nāma yāva
  aggā nīharaṇakāloti āha nīharaṇakāle paṭisevanacittaṁ upaṭṭhapetīti.
  Aṅgārakāsunti aṅgārarāsiṁ. Evarūpe kāle asādiyanaṁ nāma
  na sabbesaṁ visayoti āha imaṁ hi evarūpaṁ āraddhavipassakantiādiṁ. Ekādasahi
  aggīhīti rāgadosamohajātijarāmaraṇasokaparidevadukkhadomanassupāyāsasaṅkhātehi
  ekādasahi aggīhi. Rāgādayo hi anudahanaṭṭhena aggīti vuccanti. Te hi
  yassa santi taṁ niddahanti mahāpariḷāhā ca honti dunnibbāpayā ca.
  Bhagavatā ca dummaṅkūnaṁ puggalānaṁ niggaho icchitoyevāti āha
  paccatthikānañcassa manorathavighātaṁ karontoti. Assāti asādiyantassa
  yathāvuttaguṇasamaṅgissa.
-------------------------------------------------
[page 138]
      [55] Akkhayitanimittā akkhayitasaddena vuttā uttarapadalopenāti
  āha soṇasigālādīhi akkhayitanimittanti. Akkhayitaṁ
  nimittaṁ yassā sā akkhayitanimittā. Jāgarantintiādi
  visesanarahitattā suddhikacatukkānīti vuttaṁ. Samānācariyakattherāti
  ekācariyassa pāṭhantevāsikā. Mahābhayeti brahmatissabhaye. Gaṅgāya
  aparabhāgo aparagaṅgaṁ. Vata reti garahatthe nipāto. Visajjantena
  kiṁ kātabbanti āha niccakālaṁ sotabbantiādiṁ. Evaṁ
  vinayagarukānanti iminā upari tehi vuccamānavinicchayassa garukaraṇīyatāya
  kāraṇaṁ vuttaṁ. Sabbaṁ pariyādiyitvāti sabbaṁ pārājikakkhettaṁ
  anavasesato gahetvā. Sotaṁ chinditvāti pārājikakkhette
  vītikkamasotaṁ chinditvā. Appaññattabhāvato yuttiabhāvato ca
  pārājikacchāyā panettha na dissatīti vuttaṁ. Keci pana
  upaḍḍhakkhayitabhāvassa dubbinicchayattā tattha pārājikaṁ na paññapesīti vadanti.
  Taṁ akāraṇaṁ na ca dubbinicchayatā appaññattikāraṇaṁ yebhuyyakkhayitādīsupi
  dubbinicchayabhāvassa samānattā. Upaḍḍhakkhayitato hi
  kiñcideva adhikaṁ onaṁ vā yadi khāditaṁ siyā tampi yebhuyyena
  khayitaṁ akkhayitanti saṅkhaṁ gacchatīti upaḍḍhakkhayitamiva yebhuyyakkhayitānipi
  dubbinicchayāneva. Apica upaḍḍhakkhayitaṁ yadi sabhāvato
  pārājikakkhettaṁ siyā na tattha bhagavā dubbinicchayanti pārājikaṁ na
-------------------------------------------------
[page 139]
  Paññapeti. Idāni therena katavinicchayameva upatthambhetvā aparampi
  tattha kāraṇaṁ dassento apicātiādimāha. Nimitte
  appamattakāpi maṁsarāji sace avasiṭṭhā hoti taṁ yebhuyyakkhayitameva
  hoti tato parampana sabbaso khayite nimitte dukkaṭamevāti
  dassento āha tato paraṁ thullaccayaṁ natthīti. Athavā yebhuyyena
  khayitaṁ nāma vaccamaggapassāvamaggamukhānaṁ catūsu koṭṭhāsesu dve
  koṭṭhāse atikkamma yāva tatiyakoṭṭhāsassa pariyosānā khāditaṁ.
  Tato parampana tatiyakoṭṭhāsaṁ atikkamma yāva catutthakoṭṭhāsassa
  pariyosānā khāditaṁ dukkaṭavatthūti veditabbaṁ. Matasarīrasmiṁyeva
  veditabbanti mataṁ yebhuyyena akkhayitantiādivacanato. Yadipi
  nimittaṁ sabbaso khayitantiādi sabbaṁ jīvamānakasarīrameva sandhāya
  vuttanti mahāgaṇṭhīpade vuttaṁ. Kenaci pana taṁ vīmaṁsitvā gahetabbanti
  likhitaṁ. Kimettha vīmaṁsitabbaṁ. Jīvamānakasarīrasseva adhikatattā
  matasarīre labbhamānassa vinicchayassa visuṁ vakkhamānattā ca. Teneva
  mātikaṭṭhakathāyampi jīvamānakasarīrassa vuttappakāre magge sacepi
  tacādīni anavasesetvā sabbaso chinne nimittasaṇṭhānamattaṁ paññāyati
  tattha antamaso aṅgajāte uṭṭhitaṁ anaṭṭhakāyappasādaṁ piḷakaṁ
  vā cammakhīlaṁ vā pavesentassāpi sevanacitte sati pārājikaṁ
  naṭṭhakāyappasādaṁ sukkhapiḷakaṁ vā matacammaṁ vā lomaṁ vā
-------------------------------------------------
[page 140]
  Pavesentassa dukkaṭaṁ sace nimittasaṇṭhānamattampi anavasesetvā sabbaso
  maggo uppāṭito tattha upakkamato vaṇasaṅkhepavasena thullaccayanti
  jīvamānakasarīrasmiṁyeva yathāvuttavinicchayo dassito. Sabbaso khayitanti
  nimittappadese bahi ṭhitaṁ chavicammaṁ sabbaso chinditvā soṇasigālādīhi
  khayitasadisaṁ kataṁ. Tenevāha chavicammaṁ natthīti. Nimittamaṁsassa
  pana abbhantare chavicammassa ca vijjamānattā nimittasaṇṭhānaṁ
  paññāyatīti vuttaṁ. Tenevāha pavesanaṁ jāyatīti. Nimittasaṇṭhānaṁ
  pana anavasesetvāti nimittākārena ṭhitaṁ chavicammamaṁsādiṁ
  anavasesetvā. Jīvamānakasarīre labbhamānavisesaṁ dassetvā idāni
  matasarīre labbhamānavisesaṁ dassento āha matasarīre panātiādiṁ.
  Manussānaṁ jīvamānasarīretiādinā pana akkhiādayopi vaṇasaṅgahaṁ
  gacchantīti vaṇena ekaparicchedaṁ katvā akkhiādīsupi thullaccayaṁ
  vuttaṁ. Tesañca vaṇasaṅgaho navadvāro mahāvaṇoti
  evamādisuttānusārena veditabbo. Tiracchānagatānaṁ akkhikaṇṇavaṇesu dukkaṭaṁ
  pana aṭṭhakathāpamāṇena gahetabbaṁ. Yathā hi manussāmanussatiracchānagatesu
  vaccamaggapassāvamaggamukhānaṁ pārājikavatthubhāve nānākaraṇaṁ
  natthi evaṁ akkhiādīnampi thullaccayādivatthubhāve ninnānākaraṇena
  bhavitabbaṁ. Vaṇe thullaccayañca amaggena amaggaṁ paveseti āpatti
  thullaccayassāti sāmaññato vuttaṁ. Na pana manussānanti visesanaṁ
-------------------------------------------------
[page 141]
  Atthi. Yadipi tiracchānagatānaṁ vaṇesu thullaccayena na bhavitabbaṁ.
  Kharakamukhamaṇḍūkassa 1- mukhasaṇṭhāne vaṇasaṅkhepato thullaccayaṁ na
  vattabbaṁ. Vuttañca tasmā aṭṭhakathācariyāevettha pamāṇaṁ.
  Bhagavato adhippāyaññuno hi aṭṭhakathācariyā teneva vuttaṁ
            buddhena dhammo vinayo ca vutto
            so tassa puttehi tatheva ñātotiādi.
  Manussānanti itthīpurisapaṇḍakaubhatobyañjanānaṁ sāmaññato vuttaṁ.
  Vatthikosesūti vatthipuṭesu purisānaṁ aṅgajātakosesu. Matasarīraṁ
  yāva uddhumātakādibhāvena kuṭṭhitaṁ na hoti tāva allasarīranti
  veditabbaṁ. Tenāha yadā pana sarīraṁ uddhumātakaṁ hotītiādiṁ.
  Pārājikavatthuñca thullaccayavatthuñca vijahatīti ettha pārājikavatthubhāvaṁ
  thullaccayavatthubhāvañca vijahatīti attho veditabbo. Matānaṁ
  tiracchānagatānanti sambandho. Methunarāgena vatthikosaṁ pavesentassa
  thullaccayaṁ vuttanti āha vatthikosaṁ appavesentoti. Itthiyā
  appavesentoti itthiyā nimittaṁ appavesento. Appavesentoti ca
  pavesanādhippāyassa abhāvaṁ dasseti. Pavesanādhippāyena bahi
  chupantassa pana methunassa pubbapayogattā dukkaṭeneva bhavitabbaṁ.
  Nimittena nimittaṁ chupati thullaccayanti idañca na ca bhikkhave rattacittena

  *  *  *  *  *  *
  Footnote: 1. Ma. paṭaṅga.
-------------------------------------------------
[page 142]
  Aṅgajātaṁ chupitabbaṁ yo chupeyya āpatti thullaccayassāti imassa
  suttassa vasena vuttaṁ. Tattha ca kesañci aññathāpi atthavikappassa
  bījaṁ 1- dassento mahāaṭṭhakathāyampanātiādimāha. Tattha
  kiñcāpi katvā mahāaṭṭhakathaṁ sarīranti vuttaṁ. Tathāpi sesāṭṭhakathāsu
  methunarāgena mukhenāti vacanassa abhāvaṁ dassetuṁ mahāaṭṭhakathāyampanāti
  vuttaṁ. Aṅgajātenāti avuttattā avisesenāti vuttaṁ. Idāni
  mahāaṭṭhakathāyaṁ vuttaṁ pāliyā saṁsandetvā dassento yantāva
  mahāaṭṭhakathāyantiādimāha. Itarathā hi dukkaṭaṁ siyāti pakatimukhena
  chupantassa visāṇādiggahaṇe viya dukkaṭaṁ siyā. Evaṁ mahāaṭṭhakathaṁ
  pāliyā saṁsandetvā idāni tattha kesañci aññathā atthavikappaṁ
  dassento keci panātiādimāha. Saṅghādisesoti kāyasaṁsaggasikkhāpadena
  saṅghādiseso. Vuttanayenevāti methunarāgeneva. Nimittamukhenāti
  vuttattā tiracchānagatitthiyā passāvamaggaṁ methunarāgena pakatimukhena
  chupantassa dukkaṭanti veditabbaṁ. Kāyasaṁsaggarāgena dukkaṭanti
  nimittamukhena vā pakatimukhena vā kāyasaṁsaggarāgena chupantassa dukkaṭameva.
      [56] Paṭipannakassāti āraddhavipassakassa. Upādinnakanti
  kāyindriyaṁ sandhāya vuttaṁ. Upādinnakena phusatīti upādinnakena
  phusiyati ghaṭṭiyatīti evaṁ kammani yakāralopena attho veditabbo.

  *  *  *  *  *  *
  Footnote: 1. Ma. vidhiṁ.
-------------------------------------------------
[page 143]
  Athavā evaṁ karonto kiñci upādinnakaṁ upādinnakena na phusati
  na ghaṭṭetīti evamettha attho daṭṭhabbo. Lesaṁ oḍessantīti
  lesaṁ samuṭṭhāpessanti. Parikappessantīti vuttaṁ hoti. Santhatādibhedehi
  bhinditvāti santhatādivisesanehi visesetvā. Santhatādīhi
  catūhi yojetvāti vuttaṁ hoti. Santhatāyāti ekadese
  samudāyavohāro paṭo daḍḍhotiādīsu viya. Yathā hi paṭassa ekadesepi
  daḍḍhe paṭo daḍḍhoti voharanti evaṁ itthiyā vaccamaggādīsu
  kasmiñca magge santhate itthī santhatāti vuccati. Tenāha
  santhatā nāmātiādiṁ. Vatthādīni anto appavesetvā bahi
  ṭhapetvā bandhanaṁ sandhāya paliveṭhetvāti vuttaṁ. Ekadese
  samudāyavohāravaseneva bhikkhupi santhatoti vuccatīti āha santhato
  nāmātiādiṁ. Yattake paviṭṭheti tilaphalamatte paviṭṭhe.
  Akkhiādīnaṁ santhatattepi yathāvatthukamevāti āha thullaccayakkhette
  thullaccayaṁ dukkaṭakkhette dukkaṭameva hotīti. Khāṇuṁ ghaṭṭentassa
  dukkaṭanti itthīnimittassa anto khāṇuṁ pavesetvā samatalaṁ
  atirittaṁ vā khāṇuṁ ghaṭṭentassa dukkaṭaṁ pavesābhāvato. Sace pana
  īsakaṁ anto pavisitvā ṭhitaṁ khāṇumeva aṅgajātena chupati
  pārājikameva. Tassa talanti veḷunaḷādikassa anto talaṁ. Vinītavatthūsu
  tena kho pana samayena aññataro bhikkhu sīvathikaṁ gantvā chinnasīsaṁ
-------------------------------------------------
[page 144]
  Passitvā vaṭṭakate 1- mukhe acchupantaṁ aṅgajātaṁ paveseti tassa
  kukkuccaṁ ahosi anāpatti bhikkhu pārājikassa āpatti dukkaṭassāti
  vuttattā tassa suttassa anulomato ākāsagatameva katvā
  pavesetvā nīharati dukkaṭanti vuttaṁ. Bahiddhā khāṇuketi anto
  pavesitaveṇupabbādikassa bahi nikkhantakhāṇuke. Methunarāgena
  indriyabaddhānindriyabaddhasantānesu yattha katthaci upakkamantassa na
  sakkā anāpattiyā bhavitunti dukkaṭamevāti vuttaṁ. Teneva
  vinītavatthumhi aṭṭhikesu upakkamantassa dukkaṭaṁ vuttaṁ.
  Sāmaññacodanāya 2- pakaraṇato visesavinicchayoti āha dhuttāti
  methunupasaṁhitakhiḍḍāpasutātiādiṁ. Idāni sāmaññatopi atthasambhavaṁ dassento
  itthīdhutta surādhuttādayo vāti āha. Hadayanti hadayamaṁsaṁ.
      [57] Paṭiññākaraṇaṁ natthīti pucchitabbābhāvato. Na hi
  dūsako kena cittena vītikkamaṁ akāsi jānitvā akāsi udāhu
  ajānitvāti evaṁ pucchāya arahati. Tatthevāti vesāliyaṁ
  mahāvaneeva. Sabbaṅgagatanti ṭhapetvā kesalomadantanakhānaṁ
  maṁsavinimuttaṭṭhānañceva thaddhasukkhacammañca udakamiva telabindu avasesaṁ
  sabbasarīraṁ byāpetvā ṭhitaṁ. Sarīrakampādīnīti ādisaddena akkhīnaṁ
  pītavaṇṇādiṁ saṅgaṇhāti. Pittakosake ṭhitanti hadayapapphāsānaṁ

  *  *  *  *  *  *
  Footnote: 1. vivaṭṭakatetipi dissati. 2. Ma. sāmaññajotanāya.
-------------------------------------------------
[page 145]
  Antare yakanamaṁsaṁ nissāya patiṭṭhite mahākosātakīkosasadise
  pittakose ṭhitaṁ. Kupiteti pittakosato calitvā bahi nikkhante.
  Visaṭṭhacittoti visaṭṭhapakaticitto. Yakkhummattakoti yakkhā kira
  yassa cittaṁ khipitukāmā honti tassa setamukhaṁ nīlodaraṁ
  surattahatthapādaṁ mahāsīsaṁ pajjalitanettaṁ bheravaṁ vā attabhāvaṁ nimminitvā
  dassenti bheravaṁ vā saddaṁ sāventi kathentasseva vā mukhe
  hatthaṁ pakkhipitvā hadayaṁ maddanti tena so satto ummattako
  hoti khittacitto. Tenāha bheravāni vā ārammaṇāni dassetvātiādiṁ.
  Tattha bheravānīti dassanamatteneva sattānaṁ bhayaṁ chambhitattaṁ
  lomahaṁsaṁ uppādetuṁ samatthāni. Niccameva ummattako hotīti
  yassa pittakosato pittaṁ calitvā bahi nikkhantaṁ hoti taṁ sandhāya
  vuttaṁ. Yassa pana pittaṁ calitvā pittakoseyeva ṭhitaṁ hoti bahi
  anikkhantaṁ so antarantarā saññaṁ paṭilabhati na niccameva
  ummattako hotīti veditabbaṁ. Ñatvāti saññāpaṭilābhena
  jānitvā. Adhimattāyāti adhikappamāṇāya.
                  Padabhājanīyavaṇṇanā niṭṭhitā.
      [58] Pakiṇṇakanti vomissakanayaṁ. Samuṭṭhānanti uppattikāraṇaṁ.
  Kiriyātiādi nidassanamattaṁ. Akiriyādīnampi saṅgaho
  daṭṭhabbo. Vedanāyāti sahayoge karaṇavacanaṁ. Vedanāya saha
-------------------------------------------------
[page 146]
  Kusalañcāti vuttaṁ hoti. Sabbasaṅgāhiyavasenāti sabbesaṁ
  sikkhāpadānaṁ saṅgāhakavasena. Cha sikkhāpadasamuṭṭhānānīti kāyo vācā
  kāyavācā kāyacittaṁ vācācittaṁ kāyavācācittanti evaṁ vuttāni
  cha āpattisamuṭṭhānāni. Āpattiyeva hi sikkhāpadasīsena vuttā.
  Samuṭṭhānādayo hi āpattiyā honti na sikkhāpadassa. Imesu
  pana chasu samuṭṭhānesu purimāni tīṇi acittakāni pacchimāni
  sacittakāni. Tesu ekena vā dvīhi vā tīhi vā catūhi vā
  chahi vā samuṭṭhānehi āpattiyo samuṭṭhahanti. Pañcasamuṭṭhānā
  āpatti nāma natthi. Tattha ekasamuṭṭhānā catutthena ca pañcamena
  ca chaṭṭhena ca samuṭṭhānena samuṭṭhāti na aññena. Dvisamuṭṭhānā
  paṭhamacatutthehi ca dutiyapañcamehi ca tatiyachaṭṭhehi ca catutthachaṭṭhehi
  ca pañcamachaṭṭhehi ca samuṭṭhānehi samuṭṭhāti na aññehi.
  Tisamuṭṭhānā paṭhamehi ca tīhi pacchimehi ca tīhi samuṭṭhānehi samuṭṭhāti
  na aññehi. Catussamuṭṭhānā paṭhamatatiyacatutthachaṭṭhehi ca
  dutiyatatiyapañcamachaṭṭhehi ca samuṭṭhānehi samuṭṭhāti na aññehi.
  Chassamuṭṭhānā chahipi samuṭṭhāti. Sikkhāpadaṁ nāma atthi
  chassamuṭṭhānanti etthāpi sikkhāpadasīsena āpatti vuttāti
  veditabbā. Teneva vakkhati sabbametaṁ āpattiyaṁ yujjati
  sikkhāpadasīsena pana aṭṭhakathāsu desanā ārūḷhāti. Kāyādīhi chahi
-------------------------------------------------
[page 147]
  Samuṭṭhānaṁ uppatti etassāti chassamuṭṭhānaṁ. Cha vā samuṭṭhānāni
  etassāti chassamuṭṭhānaṁ. Atthi catussamuṭṭhānanti kāyo kāyavācā
  kāyacittaṁ kāyavācācittanti imāni cattāri vācā kāyavācā
  vācācittaṁ kāyavācācittanti imāni vā cattāri samuṭṭhānāni
  etassāti catussamuṭṭhānaṁ. Atthi tisamuṭṭhānanti kāyo vācā
  kāyavācāti imāni tīṇi kāyacittaṁ vācācittaṁ kāyavācācittanti
  imāni vā tīṇi samuṭṭhānāni etassāti tisamuṭṭhānaṁ.
  Dvisamuṭṭhānaṁ ekasamuṭṭhānañca samuṭṭhānasīsavasena dassento atthi
  kaṭhinasamuṭṭhānantiādimāha. Terasa hi samuṭṭhānasīsāni
  paṭhamapārājikasamuṭṭhānaṁ adinnādānasamuṭṭhānaṁ sañcarittasamuṭṭhānaṁ
  samanubhāsanasamuṭṭhānaṁ kaṭhinasamuṭṭhānaṁ eḷakalomasamuṭṭhānaṁ
  padasodhammasamuṭṭhānaṁ addhānasamuṭṭhānaṁ theyyasatthasamuṭṭhānaṁ
  dhammadesanāsamuṭṭhānaṁ bhūtārocanasamuṭṭhānaṁ corīvuṭṭhāpanasamuṭṭhānaṁ
  ananuññātasamuṭṭhānanti. Tattha atthi chassamuṭṭhānanti iminā
  sañcarittasamuṭṭhānaṁ vuttaṁ. Atthi catussamuṭṭhānanti iminā pana
  addhānasamuṭṭhānaṁ ananuññātasamuṭṭhānañca saṅgahitaṁ. Yaṁ hi
  paṭhamatatiyacatutthachaṭṭhehi samuṭṭhāti idaṁ addhānasamuṭṭhānaṁ. Yaṁ pana
  dutiyatatiyapañcamachaṭṭhehi samuṭṭhāti idaṁ ananuññātasamuṭṭhānaṁ. Atthi
  tisamuṭṭhānanti iminā adinnādānasamuṭṭhānaṁ bhūtārocanasamuṭṭhānañca
-------------------------------------------------
[page 148]
  Saṅgahitaṁ. Yaṁ hi sacittakehi tīhi samuṭṭhānehi samuṭṭhāti idaṁ
  adinnādānasamuṭṭhānaṁ. Yampana acittakehi tīhi samuṭṭhāti idaṁ
  bhūtārocanasamuṭṭhānaṁ. Atthi kaṭhinasamuṭṭhānantiādinā pana
  avasesasamuṭṭhānasīsena dvisamuṭṭhānaṁ ekasamuṭṭhānañca saṅgaṇhāti.
  Tathā hi yaṁ tatiyachaṭṭhehi samuṭṭhāti idaṁ kaṭhinasamuṭṭhānanti vuccati.
  Yaṁ paṭhamacatutthehi samuṭṭhāti idaṁ eḷakalomasamuṭṭhānaṁ. Yaṁ chaṭṭheneva
  samuṭṭhāti idaṁ dhuranikkhepasamuṭṭhānaṁ. Samanubhāsanasamuṭṭhānantipi
  tasseva nāmaṁ. Ādisaddasaṅgahitesu pana
  paṭhamapārājikasamuṭṭhānapadasodhammatheyyasatthadhammadesanācorīvuṭṭhāpanasamuṭṭhānesu
  yaṁ kāyacittato samuṭṭhāti idaṁ paṭhamapārājikasamuṭṭhānaṁ. Yaṁ dutiyapañcamehi
  samuṭṭhāti idaṁ padasodhammasamuṭṭhānaṁ. Yaṁ catutthachaṭṭhehi samuṭṭhāti
  idaṁ theyyasatthasamuṭṭhānaṁ. Yaṁ pañcameneva samuṭṭhāti idaṁ
  dhammadesanāsamuṭṭhānaṁ. Yaṁ pañcamachaṭṭhehi samuṭṭhāti idaṁ
  corīvuṭṭhāpanasamuṭṭhānanti veditabbaṁ.
      [59] Evaṁ samuṭṭhānavasena sabbasikkhāpadāni terasadhā dassetvā
  idāni kiriyāvasena pañcadhā dassento tatrāpi kiñci kiriyato
  samuṭṭhātītiādimāha. Tattha kiñcīti sikkhāpadasīsena āpattiṁ
  vadati. Tasmā yā kāyena vā vācāya vā paṭhavīkhaṇanādīsu viya
  vītikkamaṁ karontassa hoti ayaṁ kiriyato samuṭṭhāti nāma.
-------------------------------------------------
[page 149]
  Yā kāyavācāya kattabbaṁ akarontassa hoti paṭhamakaṭhināpatti viya
  ayaṁ akiriyato samuṭṭhāti nāma. Yā karontassa ca akarontassa
  ca hoti aññātikāya bhikkhuniyā hatthato cīvarapaṭiggahaṇāpatti
  viya ayaṁ kiriyākiriyato samuṭṭhāti nāma. Yā siyā karontassa
  ca siyā akarontassa ca hoti rūpiyapaṭiggahaṇāpatti viya ayaṁ
  siyā kiriyato siyā akiriyato samuṭṭhāti nāma. Yā siyā
  karontassa ca siyā karontassa ca akarontassa ca hoti
  kuṭikārāpatti viya ayaṁ siyā kiriyato siyā kiriyākiriyato samuṭṭhāti
  nāma. Idāni sabbasikkhāpadāni saññāvasena dvidhā katvā
  dassento tatrāpi atthi saññāvimokkhantiādimāha. Saññāya
  abhāvena vimokkho assāti saññāvimokkhanti majjhepadalopasamāso
  daṭṭhabbo. Yato hi vītikkamasaññāya abhāvena muccati idaṁ
  saññāvimokkhanti vuccati. Cittaṅgaṁ labhatiyevāti
  kāyacittādisacittakasamuṭṭhāneheva samuṭṭhahanato labhatiyevāti avadhāraṇena no
  na labhatīti dasseti. Tasmā yaṁ cittaṅgaṁ labhati na labhati ca taṁ
  itaranti vuttaṁ itarasaddassa vuttapaṭiyogavisayattā. Puna
  sabbasikkhāpadāni cittavasena dvidhā dassento puna atthi
  sacittakantiādimāha. Yaṁ saheva cittena āpajjatīti yaṁ sacittakeneva
  samuṭṭhānena āpajjati no acittakena. Vināpīti apisaddena sahāpi
-------------------------------------------------
[page 150]
  Cittena āpajjatīti dasseti. Yaṁ hi kadāci acittakena kadāci
  sacittakena samuṭṭhānena samuṭṭhāti taṁ acittakanti vuccati. Ettha
  ca saññādukaṁ anāpattimukhena vuttaṁ sacittakadukaṁ āpattimukhena
  vuttanti idametesaṁ nānākaraṇanti veditabbaṁ. Lokavajjadukassa
  heṭṭhāvuttalakkhaṇattā taṁ avibhajitvā idāni sabbasikkhāpadāni
  kammavasena duvidhāni kusalādivasena vedanāvasena ca tividhāni hontīti
  dassento kammakusalavedanāvasenātiādimāha. Ettha pana
  kiñcāpi aṭṭhakathāsu āgatanayena kāyakammaṁ vacīkammanti kammavasena
  dukaṁ vuttaṁ. Tikameva pana dassetuṁ vaṭṭati. Sabbameva hi sikkhāpadaṁ
  kāyadvāre āpajjitabbato vacīdvāre āpajjitabbato kāyavacīdvāre
  āpajjitabbato ca tividhaṁ hoti. Teneva mātikaṭṭhakathāyaṁ vuttaṁ
  sabbā ca kāyakammavacīkammatadubhayavasena tividhā honti tattha
  kāyadvāre āpajjitabbā kāyakammanti vuccati vacīdvāre
  āpajjitabbā vacīkammanti vuccati ubhayattha āpajjitabbā kāyakammaṁ
  vacīkammañcāti. Tatoyeva ca adinnādānasikkhāpadādīsu kāyakammaṁ
  vacīkammanti tadubhayavasena dassitaṁ. Atthi pana sikkhāpadaṁ
  kusalantiādinā āpattiṁ āpajjanto kusalacittasamaṅgī vā āpajjati
  akusalacittasamaṅagī vā abyākatacittasamaṅgī vāti dasseti na pana
  kusalāpi āpatti atthīti dasseti. Na hi kusalā āpatti nāma
-------------------------------------------------
[page 151]
  Atthi āpattādhikaraṇaṁ siyā akusalaṁ siyā abyākataṁ natthi āpattādhikaraṇaṁ
  kusalanti vacanato. Dasa kāmāvacarakiriyācittānīti
  hasituppādavoṭṭhabbanehi saddhiṁ aṭṭha mahākiriyācittāni. Dvinnaṁ
  abhiññācittānaṁ āpattisamuṭṭhāpakattaṁ paññattiṁ ajānantassa
  iddhivikubbanādīsu daṭṭhabbaṁ. Yaṁ kusalacittena āpajjatīti yaṁ
  sikkhāpadasīsena gahitaṁ āpattiṁ kusalacittasamaṅgī āpajjati. Iminā
  pana vacanena taṁ kusalanti āpattiyā vuccamāno kusalabhāvo
  pariyāyatova na paramatthatoti dasseti. Kusalacittena hi āpattiṁ āpajjanto
  saviññattikaṁ aviññattikaṁ vā sikkhāpadavītikkamākārappavattarūpakkhandhasaṅkhātaṁ
  abyākatāpattiṁ āpajjati. Itarehi itaranti
  itarehi akusalābyākatacittehi yaṁ āpajjati taṁ itaraṁ.
  Akusalaṁ abyākatañcāti attho. Idañca āpattiṁ āpajjanto
  akusalacittasamaṅgī vā āpajjati kusalābyākatacittasamaṅgī vāti
  dassanatthaṁ vuttaṁ. Evaṁ santepi sabbasikkhāpadesu kiñci
  akusalacittameva kiñci kusalābyākatavasena dvicittaṁ kiñci sabbesaṁ
  vasena ticittanti ayameva pabhedo labbhati na aññoti
  veditabbaṁ. Tivedanaṁ dvivedanaṁ ekavedananti idañca yathāvuttavedanāvaseneva
  labbhati nāññathāti daṭṭhabbaṁ. Nipajjitvā nirodhaṁ
  samāpannassa sahaseyyavasena tadākārappavattarūpakkhandhasseva
-------------------------------------------------
[page 152]
  Āpattibhāvato atthi avedanantipi vattabbe taṁ kadāci karahaci yadicchakaṁ
  sambhavatīti aggahetvā yebhuyyavasena labbhamānaṁyeva gahetvā vuttanti
  veditabbaṁ. Idāni yathāvuttasamuṭṭhānādīni imasmiṁ saṁvaṇṇiyamānasikkhāpade
  vibhajitvā dassento imaṁ pakiṇṇakaṁ viditvātiādimāha.
  Tattha viditvāti imassa veditabbanti iminā aparakālakiriyāvacanena
  sambandho veditabbo. Kiriyāsamuṭṭhānanti idaṁ
  yebhuyyavasena vuttaṁ parupakkame sati sādiyantassa
  akiriyasamuṭṭhānabhāvato. Manodvāre āpatti nāma natthīti idampi
  bāhullavaseneva vuttanti vadanti. Cittaṁ panettha aṅgamattaṁ hotīti
  paṭhamapārājikaṁ kāyacittato samuṭṭhātīti cittamettha āpattiyā
  aṅgameva hoti. Na tassa vasena kammabhāvo labbhatīti
  viññattijanakavasena kāyadvāre pavattattā tassa cittassa vasena imassa
  sikkhāpadassa manokammabhāvo na labbhatīti attho. Sikkhāpadassa
  heṭṭhā vuttanayena paññattibhāvato sabbañcetaṁ āpattiyaṁ yujjatīti
  vuttaṁ. Na hi yathāvuttasamuṭṭhānādi paññattiyaṁ yujjati.
      [60] Idaṁ kinti kathetukāmatāya pucchati. Vinītāni vinicchitāni
  vatthūni vinītavatthūni. Tāni hi āpattiṁ tvaṁ bhikkhu āpanno
  pārājikaṁ anāpatti bhikkhu pārājikassa āpatti saṅghādisesassa
  anāpatti bhikkhu asādiyantassātiādinā bhagavatāyeva
-------------------------------------------------
[page 153]
  Vinicchitāni. Tenāha bhagavatā sayaṁ vinicchitānanti. Udānagāthāti 1-
  uddesagāthā. Saṅgahagāthāti vuttaṁ hoti. Vatthugāthāti
  tena kho pana samayena aññataro bhikkhūtiādikā nidānavatthudīpikā
  vinītavatthupāliyeva tesaṁ tesaṁ vatthūnaṁ ganthanato vatthugāthāti vuttā.
  Na chando vicittalakkhaṇena. Gāthānaṁ vatthu vatthugāthāti evaṁ
  vā ettha attho daṭṭhabbo. Etthāti vinītavatthūsu. Dutiyādīnanti
  dutiyapārājikādīnaṁ. Dutiyādīni vinicchitabbānīti yojetabbaṁ.
  Sippikānanti cittakārādisippikānaṁ. Yaṁ passitvā passitvā
  cittakārādayo cittakammādīni uggaṇhantā karonti taṁ paṭicchannakarūpanti
  vuccati. Purimāni dve vatthūnīti makkaṭīvatthuṁ vajjīputtakavatthuñca.
  Tāni pana kiñcāpi anuppaññattiyaṁ āgatāneva tathāpi bhagavatā
  sayaṁ vinicchitavatthubhāvato adinnādānādīsu anuppaññattiyaṁ āgatāni
  rajakādivatthūni viya puna vinītavatthūsu pakkhittāni. Yadi evaṁ
  tassa kukkuccaṁ ahosīti idaṁ virujjheyya anuppaññattiyaṁ hi
  aññe bhikkhū disvā taṁ bhikkhuṁ codesunti. Saccametaṁ. Tehi
  pana bhikkhūhi anuppaññattiyaṁ vuttanayena codetvā nanu āvuso
  tatheva taṁ hotīti vutte tassa kukkuccaṁ ahosīti gahetabbaṁ.
  Bhagavato etamatthaṁ ārocesīti idañca tehi bhikkhūhi
  anuppaññattiyaṁ vuttanayeneva bhagavato ārocite saccaṁ kira tvaṁ bhikkhu

  *  *  *  *  *  *
  Footnote: 1. uddānagāthā bhaveyya.
-------------------------------------------------
[page 154]
  Makkaṭiyā methunaṁ dhammaṁ paṭisevīti bhagavatā puṭṭho samāno saccaṁ
  bhagavāti bhagavato etamatthaṁ ārocesīti gahetabbaṁ.
  Vajjīputtakavatthumhi pana sikkhaṁ apaccakkhāya dubbalayaṁ anāvikatvā methunaṁ
  dhammaṁ paṭisevitvā vibbhamitvā ye ānandattheraṁ upasaṅkamitvā
  puna pabbajjaṁ upasampadañca yāciṁsu. Te sandhāya aṭṭhānametaṁ
  ānanda anavakāso yaṁ tathāgato vajjīnaṁ vā vajjīputtakānaṁ vā
  kāraṇā sāvakānaṁ pārājikasikkhāpadaṁ paññattaṁ samūhaneyyātiādi
  anuppaññattiyaṁ vuttaṁ. Ye pana avibbhamitvā saliṅge
  ṭhitāyeva uppannakukkuccā bhagavato etamatthaṁ ārocesuṁ. Te
  sandhāya āpattiṁ tumhe bhikkhave āpannā pārājikanti idha vuttaṁ.
  Keci pana imaṁ adhippāyaṁ ajānantā aññameva makkaṭīvatthuṁ
  vajjīputtakavatthuñca vinītavatthūsu āgatanti vadanti. Kuse gaṇṭhitvāti
  kusatiṇāni gaṇṭhitvā. Kesehīti manussakesehi. Taṁ rāganti
  kāyasaṁsaggarāgaṁ. Ñatvāti sayameva jānitvā. Yadi
  kāyasaṁsaggarāgena kataṁ kāyasaṁsaggarāgasikkhāpadassa vinītavatthūsu avatvā
  idha kasmā vuttanti. Vuccate. Kiñcāpi taṁ kāyasaṁsaggarāgena
  kataṁ tassa pana bhikkhuno pārājikakkhette katupakkamattā
  pārājikannu kho ahaṁ āpannoti pārājikavisayaṁ kukkuccaṁ ahosīti idha
  vuttaṁ. Tenevāha anāpatti bhikkhu pārājikassa āpatti
-------------------------------------------------
[page 155]
  Saṅghādisesassāti. Atidassanīyāti divasampi passantānaṁ atittikaraṇato
  ativiya dassanayoggā. Vaṇṇapokkharatāyāti ettha pokkharatā
  vuccati sundarabhāvo. Vaṇṇassa pokkharatā vaṇṇapokkharatā.
  Tāya vaṇṇapokkharatāya. Vaṇṇasampattiyāti attho. Porāṇā
  pana pokkharanti sarīraṁ vadanti. Vaṇṇaṁ vaṇṇameva. Tesaṁ matena
  vaṇṇañca pokkharañca vaṇṇapokkharāni tesaṁ bhāvo vaṇṇapokkharatā
  tasmā vaṇṇapokkharatāyāti parisuddhena vaṇṇena ceva
  sarīrasaṇṭhānasampattiyā cāti attho. Athavā vaṇṇasampannaṁ
  pokkharaṁ vaṇṇapokkharanti uttarapadalopo pubbapadassa daṭṭhabbo.
  Tassa bhāvo vaṇṇapokkharatā. Tāya vaṇṇapokkharatāya.
  Vaṇṇasampannasarīratāyāti attho. Paddhaṁsesīti abhibhavīti attho.
  Kathampana asādiyantī nisīdīti āha asaddhammādhippāyena .pe.
  Khāṇukā viyāti. Na limpatīti na allīyati. Kāmesūti
  vatthukāmakilesakāmesu. Idaṁ vuttaṁ hoti yathā paduminipaṇṇe
  udakabindu na saṇṭhāti yathā ca sūcimukhe sāsapo na santiṭṭhati
  evameva yo abbhantare duvidhenapi kāmena na limpati tasmiṁ kāme
  na saṇṭhāti tamhaṁ brāhmaṇaṁ vadāmīti.
      [61] Purisasaṇṭhānaṁ antarahitaṁ itthīsaṇṭhānaṁ uppannanti
  phalassa vināsuppādadassanena kāraṇassapi vināsuppādā vuttāti
-------------------------------------------------
[page 156]
  Daṭṭhabbaṁ. Purisindriye hi naṭṭhe purisasaṇṭhānaṁ antaradhāyati
  itthindriye samuppanne itthīsaṇṭhānaṁ pātubhavati. Tathāhi yassa
  itthindriyaṁ uppajjati tassa purisindriyaṁ uppajjatīti no yassa
  vā pana purisindriyaṁ uppajjati tassa itthindriyaṁ uppajjatīti
  noti yamakapakaraṇe vuttattā indriyadvayassa ekasmiṁ santāne
  sahappavattiyā asambhavato yasmiṁ khaṇe itthindriyaṁ pātubhavati
  tato pubbe sattarasamacittato paṭṭhāya purisindriyaṁ na uppajjati.
  Tato pubbe uppannesu ca purisindriyesu sahajarūpehi saddhiṁ
  kamena niruddhesu tasmiṁ santāne itthindriyaṁ uppajjati. Tato
  purisasaṇṭhānākārena pavattesu kammajarūpesu sesarūpesu ca kiñci
  kālaṁ pavattitvā niruddhesu itthīsaṇṭhānākārena ca
  catujarūpasantatiyā pavattāya purisasaṇṭhānaṁ antarahitaṁ itthīsaṇṭhānaṁ
  pātubhūtanti vuccati. Itthiyā purisaliṅgapātubhāvepi ayameva nayo
  veditabbo. Purisaliṅgaṁ uttamaṁ itthīliṅgaṁ hīnanti iminā ca
  purisindriyassa uttamabhāvo itthindriyassa ca hīnabhāvo vuttoti
  daṭṭhabbaṁ. Na hi itthindriyassa hīnukkaṭṭhabhāvaṁ vinā tannissayassa
  liṅgassa hīnukkaṭṭhatā sambhavati. Purisaliṅgaṁ balavākusalena
  antaradhāyatītiādināpi indriyasseva vināsuppādā vuttāti
  daṭṭhabbaṁ. Indriye hi vinaṭṭhe uppanne ca tannissayassa
-------------------------------------------------
[page 157]
  Liṅgassāpi antaradhānaṁ patiṭṭhānañca sambhavati. Kathampanettha
  purisaliṅgaṁ balavākusalena antaradhāyati itthīliṅgaṁ dubbalakusalena
  patiṭṭhātīti. Vuccate. Paṭisandhiyaṁ tāva purisindriyuppādakaṁ
  anupahatasāmatthiyaṁ balavakusalakammaṁ yāvatāyukaṁ purisindriyameva
  uppādeti. Antarā pana kenaci laddhapaccayena paradārikattādinā
  balavākusalakammena upahatasāmatthiyaṁ tadeva paṭisandhidāyakaṁ kusalakammaṁ
  dubbalībhūtaṁ purisindriyameva anuppādetvā attano sāmatthiyānurūpaṁ
  itthindriyaṁ pavatte uppādeti. Yadā pana paṭisandhidānakāleyeva
  kenaci laddhapaccayena paradārikattādinā balavākusalakammena
  purisindriyuppādanasāmatthiyaṁ upahataṁ hoti. Tadā dubbalībhūtaṁ kusalakammaṁ
  purisindriyaṁ anuppādetvā paṭisandhiyaṁyeva itthindriyaṁ uppādeti.
  Tasmā purisaliṅgaṁ balavākusalena antaradhāyati itthīliṅgaṁ
  dubbalakusalena patiṭṭhātīti vuccati. Dubbalākusalena antaradhāyatīti
  paradārikattādibalavākusalakammassa purisindriyuppādanavibandhakassa
  dubbalabhāve sati antaradhāyantaṁ itthīliṅgaṁ dubbalākusalena antaradhāyatīti
  vuttaṁ. Tathāhi paradārikattādibalavākusalakammena bādhitattā
  purisindriyuppādane asamatthaṁ paṭisandhiyaṁ itthiyā itthindriyuppādakaṁ
  dubbalakusalakammaṁ yadā pavattiyaṁ brahmacariyavāsamicchācārapaṭivirativasena
  purisattapaṭṭhanāvasena vā katupacitabalavakusalakammena
-------------------------------------------------
[page 158]
  Āhitasāmatthiyaṁ purisindriyuppādanasamatthaṁ itthindriyaṁ anuppādetvā
  attano sāmatthiyānurūpaṁ purisindriyaṁ uppādeti tadā
  purisindriyuppādanavibandhakassa balavākusalakammassa dubbalabhāve sati taṁ
  itthindriyaṁ antarahitanti itthīliṅgaṁ antaradhāyantaṁ dubbalākusalena
  antaradhāyatīti vuccati. Yathāvuttanayeneva balavatā kusalakammena
  purisindriyassa uppāditattā purisaliṅgaṁ balavakusalena patiṭṭhātīti
  vuccati. Pubbe itthībhūtassa paṭisandhiyaṁ purisindriyuppādepi
  ayameva nayo veditabbo. Ubhayampi akusalena antaradhāyati kusalena
  paṭilabbhatīti idaṁ sugatibhavaṁ sandhāya vuttaṁ. Duggatiyaṁ pana ubhinnaṁ
  upatti vināso ca akusalakammenevāti daṭṭhabbaṁ. Ubhinnampi
  sahaseyyāpatti hotīti yo pana bhikkhu mātugāmena sahaseyyaṁ
  kappeyya pācittiyaṁ yā pana bhikkhunī purisena sahaseyyaṁ kappeyya
  pācittiyanti vuttattā ubhinnampi sahaseyyavasena pācittiyāpatti
  hoti. Dukkhīti cetodukkhasamaṅgitāya dukkhī. Dummanoti dosena
  duṭṭhamano virūpamano vā domanassābhibhūtatāya. Samassāsetabboti
  vatvā samassāsetabbavidhiṁ dassento hotu mā cintayitthātiādimāha.
  Anāvaṭoti avārito. Dhammoti pariyattipaṭipattipaṭivedhasaṅkhāto
  tividhopi saddhammo. Saggo ca maggo ca saggamaggo.
  Saggassa vā maggo saggamaggo. Saggupapattisādhikā paṭipatti.
-------------------------------------------------
[page 159]
  Bhikkhuniyā saddhiṁ saṁvidhāya addhānamaggagamane āpatti pariharitabbāti
  dassento saṁvidahanaṁ parimocetvāti āha. Mayaṁ amukannāma ṭhānaṁ
  gacchāmāti vatvā ehi saddhiṁ gamissāmātiādinā asaṁvidahitattā
  anāpatti. Bahigāmeti attano vasanagāmato bahi.
  Gāmantaranadīpārarattivippavāsagaṇaohīyanāpattīhi anāpattīti dutiyikā bhikkhunī
  pakkantā vā hotītiādinā vuttānāpattilakkhaṇehi saṁsandanato
  vuttaṁ. Ārādhikāti cittārādhane samatthā. Tā kopetvāti
  tā pariccajitvā. Lajjiniyo .pe. Labbhatīti saṅgahe asati
  ukkaṇṭhitvā vibbhameyyāpīti saṅgahavaseneva vuttaṁ. Alajjiniyo
  .pe. Labbhatīti alajjibhāvato asantapakkhaṁ bhajantīti vuttaṁ.
  Aññā ñātikā .pe. Vaṭṭatīti idampana imissā āveṇikaṁ
  katvā aṭṭhakathāyaṁ anuññātanti vadanti. Bhikkhubhāvepīti
  bhikkhukālepi. Parisāvacaroti upajjhāyo ca ācariyo ca hutvā
  parisupaṭṭhāpako. Aññassa santike nissayo gahetabboti tassa
  santike upasampannehi saddhivihārikehi aññassa ācariyassa santike
  nissayo gahetabbo. Taṁ nissāya vasantehipīti antevāsike
  sandhāya vadati. Upajjhā gahetabbāti upasampadatthaṁ upajjhā
  gahetabbā. Aññassa santike upasampajjitabbanti vuttaṁ hoti.
  Vinayakammanti vikappanaṁ sandhāya vuttaṁ. Puna kātabbanti puna
-------------------------------------------------
[page 160]
  Vikappetabbaṁ. Puna paṭiggahetvā sattāhaṁ vaṭṭatīti anujānāmi
  bhikkhave bhikkhunīnaṁ sannidhiṁ bhikkhūhi bhikkhūnaṁ sannidhiṁ bhikkhunīhi
  paṭiggāhāpetvā paribhuñjitunti vacanato puna paṭiggahitaṁ tadahu sāmisampi
  vaṭṭatīti dassanatthaṁ vuttaṁ. Sattame divaseti idañca nissaggiyaṁ
  anāpajjitvāva punapi sattāhaṁ paribhuñjituṁ vaṭṭatīti dassanatthaṁ
  vuttaṁ. Yasmā pana bhikkhuniyā nissaggiyaṁ bhikkhussa vaṭṭati
  bhikkhussa nissaggiyaṁ bhikkhuniyā vaṭṭati tasmā aṭṭhamepi divase
  liṅgaparivatte sati anissajjitvāva antosattāhe paribhuñjituṁ
  vaṭṭatīti vadanti. Taṁ pakatatto rakkhatīti aparivattaliṅgo taṁ
  paṭiggahaṇavijahanato rakkhati. Avibhattatāya paṭiggahaṇaṁ na vijahatīti
  adhippāyo. Sāmaṁ gahetvāna nikkhipeyyāti paṭiggahetvā
  sayaṁ nikkhipeyya. Paribhuñjantassa āpattīti liṅgaparivatte sati
  paṭiggahaṇavijahanato puna appaṭiggahetvā paribhuñjantassa
  āpatti. Hīnāyāvattanenāti pārājikaṁ āpannassa
  gihibhāvupagamanenāti tīsupi gaṇṭhīpadesu vuttaṁ. Taṁ suvuttaṁ. Na hi
  pārājikaṁ anāpannassa sikkhaṁ apaccakkhāya vibbhamissāmīti
  gihiliṅgaggahaṇamattena bhikkhubhāvo vinassati. Pārājikaṁ āpannova
  bhikkhuliṅge ṭhito yāva na paṭijānāti tāva attheva tassa
  bhikkhubhāvo. Na heso anupasampannasaṅkhaṁ gacchati. Tathāhi so
-------------------------------------------------
[page 161]
  Saṁvāsaṁ sādiyantopi theyyasaṁvāsako na hoti sahaseyyādiāpattiṁ
  na janeti omasavāde pācittiyañca janeti. Teneva asuddho
  hoti puggalo aññataraṁ pārājikaṁ dhammaṁ ajjhāpanno tañce
  suddhidiṭṭhi samāno okāsaṁ kārāpetvā akkosādhippāyo vadati
  āpatti omasavādassāti omasavāde pācittiyaṁ vuttaṁ. Asati
  hi bhikkhubhāve dukkaṭaṁ vadeyya sati ca bhikkhubhāve paṭiggahitassa
  paṭiggahaṇavijahanaṁ nāma ayuttaṁ. Tasmā sabbaso bhikkhubhāvassa
  abhāvato pārājikaṁ āpajjitvā gihiliṅgaggahaṇena gihibhāvupagamanaṁ
  idha hīnāyāvattananti adhippetaṁ. Na pana pakatattassa gihiliṅgaggahaṇamattaṁ.
  Teneva katthaci sikkhāpaccakkhānena samānagatikattā
  hīnāyāvattanaṁ visuṁ na gaṇhanti. Sikkhāpaccakkhānena paṭiggahaṇavijahane
  vutte pārājikaṁ āpannassa gihibhāvupagamane sabbaso bhikkhubhāvassa
  abhāvato vattabbameva natthīti. Tathāhi buddhadattācariyena attano
  vinayavinicchaye
              acchedagāhanirapekkhanisaggato ca
              sikkhāpahānamaraṇehi ca liṅgabhedā
              dānena tassa ca parassa abhikkhukassa
              sabbaṁ paṭiggahaṇameti vināsamevanti
  ettakameva vuttaṁ. Tathā dhammasirittherenāpi
-------------------------------------------------
[page 162]
        Sikkhāmaraṇaliṅgehi anapekkhavisaggato
        acchedānupasampanna- dānā gāhopasammatīti
  vuttaṁ. Yadi ca pakatattassa gihiliṅgaggahaṇamattenāpi paṭiggahaṇaṁ
  vijaheyya tepi ācariyā visuṁ tampi vadeyyuṁ na vuttañca tato
  viññāyati pakatattassa gihiliṅgaggahaṇamattaṁ idha hīnāyāvattananti
  nādhippetanti. Bhikkhuniyā pana sikkhāpaccakkhānassa abhāvato
  gihiliṅgaggahaṇamattenapi paṭiggahaṇaṁ vijahati. Anapekkhavisajjanenāti
  aññassa adatvāva anatthikatāya natthi iminā kammaṁ na idāni
  naṁ paribhuñjissāmīti vatthūsu vā puna paṭiggahetvā paribhuñjissāmīti
  paṭiggahaṇe vā anapekkhavisajjanena. Acchinditvā gāhenāti
  corādīhi acchinditvā gahaṇena. Etthāti bhikkhuvihāre.
  Uparopakāti tena ropitā rukkhagacchā. Terasasu sammatīsūti
  bhattuddesakasenāsanapaññāpakabhaṇḍāgārikacīvarapaṭiggāhakacīvarabhājaka-
  yāgubhājakaphalabhājakakhajjabhājakāppamattakavisajjakasāṭiyagāhāpakapatta-
  gāhāpakāarāmikapesakasāmaṇerapesakasammatisaṅkhātāsu terasasu
  sammatīsu. Kāmaṁ purimikāya pacchimikāya ca senāsanaggāho
  paṭippassambhatiyeva. Purimikāya pana senāsanaggāhe paṭippassaddhe
  pacchimikāya aññattha upagantuṁ sakkāti purimikāya
  senāsanaggāhapaṭippassaddhiṁ visuṁ dassetvā pacchimikāya senāsanaggāhe
-------------------------------------------------
[page 163]
  Paṭippassaddhe na sakkā aññattha upagantunti tattha bhikkhūhi kattabbasaṅgahaṁ
  dassento sace pacchimikāya senāsane gahitetiādimāha.
  Pakkhamānattameva dātabbanti bhikkhunīnaṁ paṭicchannāyapi āpattiyā
  mānattacārasseva anuññātattā. Puna pakkhamānattameva
  dātabbanti bhikkhukāle ciṇṇamānattābhāvato. Bhikkhunīhi
  abbhānakammaṁ kātabbanti bhikkhukāle ciṇṇamānattatāya bhikkhunīkālepi
  ciṇṇamānattā icceva saṅkhaṁ gacchatīti katvā vuttaṁ. Sace
  akusalavipāke .pe. Chārattaṁ mānattameva dātabbanti mānattaṁ
  carantassa liṅgaparivattādhikārattā vuttaṁ. Sace pana bhikkhukāle
  paṭicchannāya sādhāraṇāpattiyā parivasantassa asamādinnaparivāsassa
  vā liṅgaṁ parivattati tassa bhikkhunīkāle pakkhamānattaṁ carantassa
  akusalavipāke parikkhīṇe puna liṅge parivattite parivāsaṁ datvā
  parivuṭṭhaparivāsassa chārattaṁ mānattaṁ dātabbanti vadanti.
  Sañcaritāpattīti sādhāraṇāpattidassanatthaṁ vuttaṁ. Parivāsadānaṁ natthīti
  bhikkhukāle appaṭicchannabhāvato. Bhikkhunīkāle pana ārocitāpi
  sādhāraṇāpatti sace bhikkhukāle anārocitā paṭicchannāva hotīti
  vadanti. Bhikkhūhi mānatte adinneti aciṇṇamānattāya
  liṅgaparivatte sati bhikkhunībhāve ṭhitāyapi tā supaṭippassaddhāevāti
  sambandho. Yā āpattiyo pubbe paṭippassaddhāti yā
-------------------------------------------------
[page 164]
  Asādhāraṇāpattiyo pubbe bhikkhubhāve paṭippassaddhā. Pārājikaṁ
  āpannassa liṅgaparivatte sati santānassa ekattā na puna sā
  upasampadaṁ labhati tathā vibbhantāpi bhikkhunī liṅgaparivatte sati
  puna upasampadaṁ na labhatīti vadanti.
    [62] Anupādinnakesūti adhikārattā upādinnakepi eseva
  nayoti vuttanti cūḷagaṇṭhīpade majjhimagaṇṭhīpade ca vuttaṁ. Taṁ
  duvuttaṁ. Na hi upādinnakesu nimitte upakkamantassa dukkaṭaṁ
  dissati. Tathāhi upādinnakesu nimitte appavesetvā bahi
  upakkamantassa thullaccayaṁ vuttaṁ na ca bhikkhave rattacittena aṅgajātaṁ
  chupitabbaṁ yo chupeyya āpatti thullaccayassāti vuttattā.
  Ettha ca yaṁ vattabbaṁ taṁ aṭṭhakathāyaṁ pubbe vicāritameva.
  Dukkaṭamevāti mocanarāgassa abhāvato. Tathevāti muccatu vā
  mā vāti imamatthaṁ atidissati. Avisayoti asādiyanaṁ nāma evarūpe
  ṭhāne dukkaranti katvā vuttaṁ. Mātugāmassa vacanaṁ gahetvāti
  ahaṁ vāyamissāmi tvaṁ mā vāyamītiādinā vuttavacanaṁ gahetvā.
  Ubhayavāyāmeneva āpattīti saññāya tvaṁ mā vāyamīti vuttaṁ.
  Vaṭṭakateti imassa atthaṁ dassento vivaṭeti āha. Pārājikabhayena
  ākāsagatameva katvā pavesanādīni karontassa sahasā tālukaṁ
  vā passaṁ vā aṅgajātaṁ phusati ce dukkaṭameva methunarāgassa
-------------------------------------------------
[page 165]
  Abhāvatoti vadanti. Upaparikkhitvā gahetabbo. Suphussitāti
  suṭṭhu pihitā. Antomukhe okāso natthīti dantānaṁ supihitabhāvato
  antomukhe pavesetuṁ okāso natthi. Uppāṭite pana oṭṭhamaṁse
  danteyeva upakkamantassa thullaccayanti kharakamukhamaṇḍūkassa 1-
  mukhasaṇṭhāne viya vaṇasaṅkhepavasena thullaccayaṁ. Methunarāgena itthiyā
  appavesento nimittena nimittaṁ chupati thullaccayanti iminā vā
  lakkhaṇena samānattā idhāpi thullaccayaṁ vuttaṁ. Bahi
  nikkhantadantajivhāsupi eseva nayo. Amuccante thullaccayanti ceteti
  upakkamati na muccati āpatti thullaccayassāti vacanato.
  Nijjhāmataṇhikādītiādisaddena khuppipāsikādipetīnaṁ saṅgaho daṭṭhabbo.
  Allīyitumpi na sakkāti nijjhāmataṇhikānaṁ lomakūpehi
  samuṭṭhitāggijālāhi niccaṁ pajjalitasarīratāya khuppipāsikādīnaṁ ativiya
  paṭikūlavirūpavibhacchāṭṭhicammāvasiṭṭhaniccāturasarīratāya āmasitumpi na sakkā.
  Devatā viya sampattiṁ anubhontīti ettha yāsanti sāmivacanaṁ yāti
  paccattavacanena vipariṇāmetvā yojetabbaṁ yā devatā viya sampattiṁ
  anubhontīti. Dassanādīsu dassanaṁ nāma bhikkhunā tāsaṁ dassanaṁ.
  Gahaṇampi bhikkhunāva tāsaṁ aṅgapaccaṅgaggahaṇaṁ. Āmasanādīni pana
  tāsaṁ kiccāni. Tattha āmasanaṁ nāma attano sarīrena bhikkhuno

  *  *  *  *  *  *
  Footnote: 1. Ma. paṭaṅgamukhamaṇḍūkassa.
-------------------------------------------------
[page 166]
  Sarīrassa upari āmasanamattaṁ. Phusanaṁ tato daḷhataraṁ katvā
  samphusanaṁ. Ghaṭṭanaṁ tatopi daḷhataraṁ katvā sarīrena sarīrassa ghaṭṭanaṁ.
  Visaññaṁ katvāti yathā so katampi upakkamanaṁ na jānāti evaṁ
  katvā. Yadipi āmasanādi tassā kiccaṁ tathāpi teneva anāpattiṁ
  avatvā taṁ puggalaṁ visaññaṁ katvāti vacanato akatavisañño jānitvā
  sādiyati ce pārājikameva. Bhikkhuno pana dassanagahaṇesu sati
  asādiyanaṁ nāma na hotīti dassanagahaṇesu paññāyamānesu
  anāpatti na vuttā. Yadi pana paṭhamaṁ dassanagahaṇesu sati pacchā
  taṁ puggalaṁ visaññaṁ katvā āmasanādīni karontī attano manorathaṁ
  pūretvā gacchati natthi pārājikaṁ. Upahatakāyappasādoti
  anaṭṭhepi kāyappasāde kāyaviññāṇuppādane asamatthatāpādanavasena
  vāmapittādīhi upahatakāyappasādo. Sevanacittavasena
  āpattīti yathā santhatanimittavasena upādinnaphassaṁ avindantassāpi
  sevanacittavasena āpatti evamidhāpi pittavātādinā
  upahatakāyappasādattā avediyantassāpi sevanacittavasena āpatti. Nanu
  ca chupitamattavatthusmiṁ methunaṁ dhammaṁ paṭisevissāmīti chupitamatte
  vippaṭisārī ahosīti vuttattā methunassa pubbapayoge dukkaṭena
  bhavitabbaṁ atha kasmā āpatti saṅghādisesassāti vuttanti imaṁ
  antolīnacodanaṁ manasikatvā taṁ pariharituṁ yo methunantiādi āraddhaṁ.
-------------------------------------------------
[page 167]
  Tattha sīsanti maggena maggapaṭipādanaṁ. Taṁ hi payogānaṁ
  matthakasadisattā sīsanti vuttaṁ tato paraṁ payogābhāvato. Dukkaṭe
  tiṭṭhantīti dukkaṭaṁ janenti. Dukkaṭaṁ hi janentā hatthaggāhādayo
  payogā dukkaṭe tiṭṭhantīti vuttā aññissā āpattiyā janakavasena
  appavattanato. Jātipupphagumbānanti jātisumanagumbānaṁ.
  Ussannatāyāti bāhullato. Upacāreti āsannappadese. Tena
  vātupatthambhenāti aṅgamaṅgāni vātupatthaddhāni hontīti evaṁ
  vuttavātupatthambhena. Iminā niddokkamanassa kāraṇaṁ vuttaṁ.
  Ekarasanti āvajjanādivīthicittehi abbokiṇṇaṁ. Saṅgāmasīsayodho
  bhikkhūti yasmā kilesārīhi anabhibhūto hutvā te parājesi tasmā
  saṅgāmamukhe yodhasadiso bhikkhu.
      [63] Uppanne vatthusminti methunavatthusmiṁ uppanne.
  Parivattakadvāramevāti saṁvaraṇavivaraṇavasena ito cito ca
  parivattanayoggadvārameva. Rukkhasūcikaṇṭakadvāranti rukkhasūcidvārañca
  kaṇṭakadvārañca. Rukkhasūcidvāraṁ kaṇṭakadvāramicceva vā pāṭho.
  Yaṁ ubhosu passesu rukkhatthambhe nikkhaṇitvā tattha vijjhitvā
  majjhe dve tisso rukkhasūciyo pavesetvā karonti taṁ
  rukkhasūcidvāraṁ. Pavesananikkhamanakāle apanetvā thakanayoggaṁ ekāya
  bahūni vā kaṇṭakasākhāhi kataṁ kaṇṭakadvāraṁ.
-------------------------------------------------
[page 168]
  Cakkalakayuttadvāranti heṭṭhā ekaṁ cakkaṁ yojetvā kataṁ mahādvāraṁ yaṁ na
  sakkā ekena saṁvarituṁ vivarituñca. Gopetvāti rajjūhi gaṇṭhetvā.
  Ekaṁ dussasāṇidvāramevāti ettha kilañjasāṇidvārampi saṅgahaṁ
  gacchati. Yattha dvāraṁ saṁvaritvā nipajjituṁ na sakkā hoti tattha
  kattabbavidhiṁ dassetuṁ sace bahunnaṁ valañjanaṭṭhānaṁ hotītiādi
  vuttaṁ. Bahunnaṁ avalañjanaṭṭhānepi ekaṁ āpucchitvā nipajjituṁ
  vaṭṭatiyeva. Atha bhikkhū .pe. Nisinnā hontīti idaṁ tattha
  bhikkhūnaṁ sannihitabhāvasandassanatthaṁ vuttaṁ. Nisinno vā pana hotu
  nipanno vā yena kenaci iriyāpathena samannāgato sace tattha
  sannihito hoti ābhogaṁ kātuṁ vaṭṭatīti tīsupi gaṇṭhīpadesu vuttaṁ.
  Keci pana nisinnā hontīti vacanato sace nipannā honti ābhogaṁ
  kātuṁ na vaṭṭatīti vadanti. Taṁ na sundaraṁ. Yadi hi nisinnā
  hontīti vacanato nipanne ābhogaṁ kātuṁ na vaṭṭati ṭhitepi caṅkamantepi
  ābhogaṁ kātuṁ na vaṭṭati. Na hi nisinnavacanaṁ nipannaṁyeva nivatteti.
  Tasmā nisinnā hontīti idaṁ tattha tesaṁ atthitāmattasandassanatthaṁ
  na sesairiyāpathasamaṅgitānivattanatthaṁ evaṁ santepi nipajjitvā
  niddāyanto asantapakkhe ṭhitattā ābhogāraho na hotīti amhākaṁ
  khanti. Asantapakkhe ṭhitattāyeva hi raho nisajjāya nipajjitvā
  niddāyanto anāpattiṁ na karotīti vuttaṁ. Dvārasaṁvaraṇaṁ nāma
-------------------------------------------------
[page 169]
  Bhikkhunīādīnaṁ pavesananivāraṇatthanti āha bhikkhuniṁ vā mātugāmaṁ vā
  āpucchituṁ na vaṭṭatīti. Itthīubhatobyañjanaṁ itthīpaṇḍakañca
  āpucchituṁ na vaṭṭatīti vadanti. Mātugāmassa antogabbhe
  ṭhitabhāvaṁ jānitvāpi dvāre yathāvuttavidhiṁ katvā nipajjantassa
  anāpatti. Nisseṇiṁ āropetvāti uparitalaṁ āropetvā visaṅkharitvā
  bhūmiyaṁ pātetvā chaḍḍetvā vā nipajjitumpi vaṭṭati. Dvepi
  dvārāni jaggitabbānīti ettha sace ekasmiṁ dvāre kavāṭaṁ vā
  natthi heṭṭhā vuttanayena saṁvarituṁ vā na sakkā itaraṁ dvāraṁ
  asaṁvaritvāpi nipajjituṁ vaṭṭati. Bhikkhācārā paṭikkammāti bhikkhācārato
  nivattitvā. Dvārapālassāti dvārakoṭṭhake mahādvāre
  nisseṇimūle vā ṭhatvā dvārarakkhaṇakassa. Pacchimānaṁ bhāroti
  ekānubandhanavasena āgacchante sandhāya vuttaṁ. Asaṁvutadvāre
  antogabbhe vāti yojetabbaṁ. Bahi vāti gabbhato bahi.
  Nipajjanakālepi .pe. Vaṭṭatiyevāti ettha dvārajagganakassa
  tadadhīnattā tadā tassa tattha sannihitāsannihitabhāvaṁ anupadhāretvāpi
  ābhogaṁ kātuṁ vaṭṭatiyevāti vadanti. Yena kenaci parikkhitteti
  pākārena vā vatiyā vā yena kenaci parikkhitte. Parikkhepassa
  uccato pamāṇaṁ sahaseyyappahonake vuttanayeneva veditabbanti
  vadanti. Yadi pana ekasmiṁ padese parikkhepo vuttappamāṇato
-------------------------------------------------
[page 170]
  Nīcataro hoti vaṭṭati. Mahāpariveṇaṁ hotīti mahantaṁ aṅgaṇaṁ
  hoti. Mahābodhiaṅgaṇalohapāsādāṅgaṇasadisanti bahusañcāradassanatthaṁ
  vuttaṁ na mahāparicchedadassanatthaṁ. Aruṇe uggate
  uṭṭhahati anāpattīti suddhacittena nipannassa niddāyantasseva aruṇe
  uggate niddāvaseneva anāpatti. Pabujjhitvā puna supati
  āpattīti aruṇe uggate pabujjhitvā aruṇuggamanaṁ ajānitvāpi
  anuṭṭhahitvāva sayitasantānena sayantassa āpatti. Purāruṇe
  pabujjhitvāpi ajānitvā sayitasantānena sayantassāpi aruṇe
  uggate āpattiyeva. Yathāparicchedameva vuṭṭhātīti aruṇe uggateyeva
  uṭṭhahati. Tassa āpattīti asuddhacitteneva nipannattā
  niddāyantassāpi aruṇe uggate divā paṭisallāṇamūlikā āpatti.
  Evaṁ nipajjanto anādariyadukkaṭā na muccatīti vuttattā
  asuddhacittena nipajjanto aruṇuggamanato puretaraṁ uṭṭhahantopi
  anuṭṭhahantopi nipajjanakāleyeva anādariyadukkaṭaṁ āpajjati. Divā
  paṭisallāṇamūlikaṁ pana dukkaṭaṁ aruṇe uggateyeva āpajjati.
  Yaṁ panettha tīsupi gaṇṭhīpadesu vuttaṁ rattiṁ dvāraṁ saṁvaritvā
  nipanno sace aruṇuggamanavelāyaṁ dvāre vivaṭepi nipajjati tassa
  āpatti akkhette saṁvaritvā nipannattā aruṇuggamanavelāyaṁ
  vivaṭepi dvāre nipajjissāmīti rattiṁ dvāraṁ saṁvaritvāpi nipannassa
-------------------------------------------------
[page 171]
  Akkhette pihitattā nipajjanakāle anādariyadukkaṭaṁ aruṇe
  uggate mūladukkaṭañca 1- hoti rattiṁ pihitepi apihitepi dvāre
  nipannassa aruṇuggamanakkhaṇeyeva apihitadvāre pihite pihitadvāre
  ca puna vivaritvā pihite khette pihitattā anāpattīti. Taṁ
  aṭṭhakathāya na sameti. Rattiṁ dvāraṁ asaṁvaritvā nipannasseva
  hi aruṇuggamane āpatti aṭṭhakathāyaṁ dassitā. Tasmā khette
  vā pihitaṁ hotu akkhette vā saṁvaraṇamevettha pamāṇanti amhākaṁ
  khanti. Niddāvasena nipajjatīti niddābhibhūtatāya ekapassena nipajjati
  evaṁ pana nipanno nipanno nāma na hotīti anāpatti vuttā.
  Apassāya supantassāti kaṭiyā piṭṭhivemajjhassa ca antare
  appamattakampi padesaṁ bhūmiṁ aphusāpetvā thambhādiṁ apassāya supantassa.
  Sahasā vuṭṭhātīti pakkhalitvā patito viya sahasā vuṭṭhāti.
  Tattheva sayati na vuṭṭhātīti niddābhibhūtatāya supanto na vuṭṭhāti
  na mucchāpareto. Teneva avasattā āpatti na dissatīti na
  vuttaṁ. Ekabhaṅgenāti ekassa passassa bhañjanena. Heṭṭhā
  vuttanayena pāde bhūmito amocetvāva ekaṁ passaṁ bhañjitvā
  nāmetvā nipannoti vuttaṁ hoti. Mahāaṭṭhakathāyaṁ pana
  mahāpadumattherena vuttanti sambandho. Mucchitvā patitattā therena

  *  *  *  *  *  *
  Footnote: 1. Ma. nipajjanamūladukkaṭañca.
-------------------------------------------------
[page 172]
  Avasattā āpatti na dissatīti vuttaṁ. Ācariyā pana yathā
  yakkhaggahitako bandhitvā nipajjāpito ca paravaso hoti evaṁ
  aparavasattā mucchitvā patito kiñci kālaṁ jānitvāpi nipajjatīti
  anāpattiṁ na vadanti. Yo ca yakkhaggahitako yo ca bandhitvā
  nipajjāpitoti imassa mahāaṭṭhakathāvādassa pacchimattā soyeva
  pamāṇato gahetabbo. Tathā ca vakkhati sabbattha yo yo
  aṭṭhakathāvādo vā theravādo vā pacchā vuccati sova pamāṇato
  daṭṭhabbo. Yakkhaggahitaggahaṇeneva cettha visaññībhūtopi saṅgahitoti
  veditabbaṁ. Ekabhaṅgena nipanno pana atthato anipannattā
  muccatiyevāti mahāaṭṭhakathāvādena so appaṭikkhittova hotīti
  daṭṭhabbaṁ. Divā saṁvaritvā nipannassa kenaci vivaṭepi dvāre
  anāpatti nipajjanakāle saṁvaritvā nipannattā. Sace divā
  saṁvaritvā dvārasamīpe nipanno pacchā sayameva dvāraṁ vivarati
  evampi vaṭṭati. Acittakā cāyaṁ āpatti kiriyā ca akiriyā ca.
  Apade padaṁ karonto viyāti vatvā puna tamevatthaṁ āvikaronto
  ākāse padaṁ dassento viyāti āha. Etadagganti eso aggo.
  Yadidanti yo ayaṁ. Sesamettha uttānameva.
           Iti samantapāsādikāya vinayaṭṭhakathāya sāratthadīpaniyaṁ
                 paṭhamapārājikavaṇṇanā niṭṭhitā.
-------------------------------------------------
[page 173]
                     Dutiyapārājikavaṇṇanā
      [64] Tatridantiādi heṭṭhā vuttatthameva. Adutiyena
  jinena yaṁ dutiyaṁ pārājikaṁ pakāsitaṁ tassa idāni yasmā
  saṁvaṇṇanākkamo patto tasmā yaṁ suviññeyyaṁ yañca pubbe pakāsitaṁ
  taṁ sabbaṁ vajjayitvā assa dutiyassa ayaṁ saṁvaṇṇanā hotīti
  sambandho. Rājagaheti ettha duggajanapadaṭṭhānavisesasampadādiyogato
  padhānabhāvena rājūhi gahitaṁ pariggahitanti rājagahanti āha
  mandhātu .pe. Vuccatīti. Tattha mahāgovindena mahāsattena
  pariggahitaṁ reṇunā pariggahitameva hotīti mahāgovindaggahaṇaṁ.
  Mahāgovindapariggahitatākittanaṁ hi tadā reṇunā magadharājena
  pariggahitabhāvupalakkhaṇaṁ. Tassa hi so purohito. Mahāgovindoti
  mahānubhāvo purātano eko magadharājāti keci. Pariggahitattāti
  rājadhānībhāvena pariggahitattā. Gayhatīti gaho. Rājūnaṁ gahoti
  rājagahaṁ. Nagarasaddāpekkhāya napuṁsakaniddeso. Aññepettha
  pakāreti nagaramāpane raññā kāritasabbaggahattā rājagahaṁ
  gijjhakūṭādīhi parikkhittattā pabbatarājehi parikkhittagehasadisantipi
  rājagahaṁ sampannabhavanatāya rājagahanaṁ 1- gehantipi rājagahaṁ

  *  *  *  *  *  *
  Footnote: 1. Ma. rājamānaṁ.
-------------------------------------------------
[page 174]
  Suvihitārakkhatāya anatthāvahabhāvena upagatānaṁ paṭirājūnaṁ gahabhūtantipi
  rājagahaṁ rājūhi svādhiṭṭhitattā tesaṁ gahaṁ gehabhūtantipi rājagahaṁ
  ārāmarāmaṇeyyakādīhi rājadhānī nivāsasukhatādinā sattehi mamattavasena
  gayhati pariggayhatīti vā rājagahanti edise pakāre.
  So pana padeso ṭhānavisesabhāvena uḷārasattaparibhogoti āha
  tampanetantiādiṁ. Tattha buddhakāle cakkavattikāle cāti idaṁ
  yebhuyyavasena vuttaṁ. Tesanti yakkhānaṁ. Vasanavananti
  āpānabhūmibhūtaṁ upavanaṁ. Gijjhā ettha vasantīti gijjhaṁ kūṭaṁ. Taṁ
  etassāti gijjhakūṭo. Gijjho viyāti vā gijjhaṁ kūṭaṁ. Taṁ
  etassāti gijjhakūṭo pabbato. Gijjhasadisakūṭoti gijjhakūṭoti
  vā majjhapadalopasamāso yathā sākapatthavoti. Tasmiṁ gijjhakūṭe.
  Tenāha gijjhā vātiādiṁ.
      [65] Tato paraṁ saṅghoti tiṇṇaṁ janānaṁ upari saṅgho
  catuvaggakaraṇīyādikammappattattā. Tasmiṁ pabbate sannipatitvā
  samāpattiyā vītināmentīti yathāphāsukaṭṭhāne piṇḍāya caritvā
  katabhattakiccā āgantvā cetiyagabbhe yamakamahādvāraṁ vivarantā
  viya taṁ pabbataṁ dvedhā katvā anto pavisitvā
  rattiṭṭhānadivāṭṭhānāni māpetvā tattha samāpattiyā vītināmenti. Kadā
  panete tattha vasiṁsu. Atīte kira anuppanne tathāgate bārāṇasiṁ
-------------------------------------------------
[page 175]
  Upanissāya ekasmiṁ gāmake ekā kuladhītā khettaṁ rakkhati.
  Tassā khettakuṭiyā vīhiyo bhajjantiyā tattha mahākarañjapupphappamāṇā
  mahantamahantā manoharā pañcasatamattā lājā jāyiṁsu.
  Sā te gahetvā mahati paduminipatte ṭhapesi. Tasmiṁ ca samaye
  eko paccekabuddho tassā anuggahaṇatthaṁ avidūre khettapāḷiyā
  gacchati. Sā taṁ disvā pasannamānasā supupphitaṁ mahantaṁ ekaṁ
  padumaṁ gahetvā tattha lāje pakkhipitvā paccekabuddhaṁ
  upasaṅkamitvā pañcahi lājasatehi saddhiṁ taṁ padumapupphaṁ datvā
  pañcappatiṭṭhitena vanditvā imassa bhante puññassa ānubhāvena
  ānubhāvasampanne pañcasataputte labheyyanti pañca puttasatāni paṭṭhesi.
  Tasmiṁyeva ca khaṇe pañcasatā migaluddakā sambhatasambhārā
  paripakkapaccekabodhiñāṇā tasseva paccekabuddhassa madhuramaṁsaṁ datvā etissā
  puttā bhaveyyāmāti paṭṭhayiṁsu. Atītāsu anekāsu jātīsu tassā
  puttabhāvena āgatattā tathā tesaṁ ahosi. Sā yāvatāyukaṁ
  ṭhatvā devaloke nibbattā tato cutā jātassare padumagabbhe
  nibbatti. Tameko tāpaso disvā paṭijaggi. Tassā padasā
  vicarantiyā paduddhāre paduddhāre bhūmito padumāni uṭṭhahanti.
  Eko vanacarako disvā bārāṇasīrañño ārocesi. Rājā taṁ
  ānetvā aggamahesiṁ akāsi. Tassā gabbho saṇṭhāsi.
-------------------------------------------------
[page 176]
  Mahāpadumakumāro mātukucchiyaṁ vasi. Sesā bahi nikkhantaṁ gabbhamalaṁ
  nissāya saṁsedajabhāvena nibbattā. Upapātikabhāvenāti keci.
  Te vayappattā uyyāne padumassare kīḷantā ekekasmiṁ padume
  nisīditvā khayavayaṁ paṭṭhapetvā paccekabodhiñāṇaṁ nibbattayiṁsu.
  Ayaṁ tesaṁ byākaraṇagāthā ahosi.
                Saroruhaṁ padumapalāsamatrajaṁ
                supupphitaṁ bhamaragaṇānuciṇṇaṁ
                aniccatāya vayataṁ viditvā
                eko care khaggavisāṇakappoti.
  Tasmiṁ kāle te tattha vasiṁsu. Tadā cassa pabbatassa isigilīti
  samaññā udapādi. Ime isīti ime paccekabuddhaisī. Samaññāyati
  etāyāti samaññā. Nāmanti attho.
      [66] Tiṇacchadanā kuṭiyo majjhapadalopasamāsaṁ katvā ekadese
  vā samudāyavohāravasena tiṇakuṭiyoti vuttā. Tā ca vassaṁ
  upagacchiṁsūti vacanato vassupagamanārahā sadvārabandhāeva veditabbāti
  āha tiṇacchadanā sadvārabandhā kuṭiyoti. Vassaṁ upagacchantenāti
  vassāvāsaṁ upagacchantena. Nālakapaṭipadanti moneyyante
  upaññissantiādinā satthārā nālakattherassa desitaṁ
  puthujjanakālato pabhūti kilesacittaṁ anuppādetvā paṭipajjitabbaṁ
-------------------------------------------------
[page 177]
  Moneyyapaṭipadaṁ. Taṁ pana paṭipadaṁ sutvā nālakatthero tīsu ṭhānesu
  appiccho ahosi dassane savane pucchāyāti. So hi
  desanāpariyosāne pasannacitto bhagavantaṁ vanditvā vanaṁ paviṭṭho puna
  aho vatāhaṁ bhagavantaṁ passeyyanti lolabhāvaṁ na janesi. Ayamassa
  dassane appicchatā. Tathā aho vatāhaṁ puna dhammadesanaṁ
  suṇeyyanti lolabhāvaṁ na janesi. Ayamassa savane appicchatā. Tathā
  aho vatāhaṁ puna moneyyapaṭipadaṁ puccheyyanti lolabhāvaṁ na janesi.
  Ayamassa pucchāya appicchatā. So evaṁ appiccho samāno
  pabbatapādaṁ pavisitvā ekavanasaṇḍe dve divasāni na vasi
  ekarukkhamūle dve divasāni na nisīdi ekagāme dve divasāni piṇḍāya
  na pāvisi. Iti vanato vanaṁ rukkhato rukkhaṁ gāmato gāmaṁ
  āhiṇḍanto anurūpapaṭipadaṁ paṭipajjitvā aggaphale patiṭṭhāsi. Ekassa
  bhagavato kāle ekoyeva naṁ pūreti. Imaṁ hi moneyyapaṭipadaṁ
  ukkaṭṭhaṁ katvā pūrento bhikkhu satteva māsāni jīvati. Majjhimaṁ
  katvā pūrento satta vassāni. Mudukaṁ katvā pūrento soḷasa
  vassāni. Ayampana thero ukkaṭṭhaṁ katvā pūresi. Tasmā
  satta māse ṭhatvā attano āyusaṅkhārassa parikkhayaṁ ñatvā
  nahāyitvā nivāsetvā kāyabandhanaṁ bandhitvā dviguṇaṁ saṅghāṭiṁ
  pārupitvā dasabalābhimukho pañcappatiṭṭhitena vanditvā añjaliṁ
-------------------------------------------------
[page 178]
  Paggahetvā hiṅgulakapabbataṁ nissāya ṭhitakova anupādisesāya
  nibbānadhātuyā parinibbāyi. Tassa parinibbutabhāvaṁ ñatvā bhagavā
  bhikkhusaṅghena saddhiṁ tattha gantvā sarīrakiccaṁ katvā dhātuyo gāhāpetvā
  cetiyaṁ patiṭṭhāpetvā agamāsi. Evarūpaṁ paṭipadaṁ paṭipannenāpi
  vassaṁ upagacchantena channe sadvārabandheyeva ṭhāne upagantabbaṁ
  appicchataṁ nissāyapi sikkhāpadassa anatikkamanīyattāti dassetuṁ
  nālakapaṭipadaṁ paṭipannenāpīti vuttaṁ.
      [67] Pañcannaṁ chadanānanti tiṇapaṇṇaiṭṭhakasilāsudhāsaṅkhātānaṁ
  pañcannaṁ chadanānaṁ. Na bhikkhave asenāsanikena vassaṁ
  upagantabbanti vacībhedaṁ katvā vassupagamanaṁ sandhāyesa paṭikkhepo
  na ālayakaraṇavasena upagamanaṁ sandhāyāti vadanti. Pāliyā pana
  avisesattā aṭṭhakathāyañca nālakapaṭipadaṁ paṭipannenāpītiādinā
  avisesena daḷhaṁ katvā vuttattā asenāsanikassa nāvādiṁ vinā
  aññattha ālayo na vaṭṭatīti amhākaṁ khanti. Nāvāsatthavajesuyeva
  hi anujānāmi bhikkhave nāvāyaṁ vassaṁ upagantuntiādinā sati
  asati vā senāsane vassupagamanassa visuṁ anuññātattā na
  bhikkhave asenāsanikena vassaṁ upagantabbanti ayampaṭikkhepo tattha
  na labbhatīti asati senāsane ālayavasenapi nāvādīsu upagamanaṁ
  vuttaṁ. Anudhammatāti vattaṁ. Rattiṭṭhānadivāṭṭhānādīnīti
-------------------------------------------------
[page 179]
  Ādisaddena vaccakuṭipassāvaṭṭhānādiṁ saṅgaṇhāti. Katikavattāni ca
  khandhakavattāni ca adhiṭṭhāyāti pariyattidhammo nāma tividhampi
  saddhammaṁ patiṭṭhāpeti tasmā sakkaccaṁ uddisatha uddisāpetha
  sajjhāyaṁ karotha padhānaghare vasantānaṁ saṅghaṭṭanaṁ akatvā
  antovihāre nisīditvā uddisatha uddisāpetha sajjhāyaṁ karotha
  dhammassavanaṁ samiddhaṁ karotha pabbājentā sodhetvā pabbājetha sodhetvā
  upasampādetha sodhetvā nissayaṁ detha ekopi hi kulaputto
  pabbajjañca upasampadañca labhitvā sakalaṁ sāsanaṁ patiṭṭhāpeti
  attano thāmena yattakāni sakkotha tattakāni dhutaṅgāni samādiyatha
  antovassaṁ nāmetaṁ sakaladivasaṁ rattiyā ca paṭhamamajjhimapacchimayāmesu
  appamattehi bhavitabbaṁ vīriyaṁ ārabhitabbaṁ porāṇakā mahātherāpi
  sabbapalibodhe chinditvā antovasse ekacariyavattaṁ pūrayiṁsu bhassesu
  mattaṁ jānitvā dasavatthukathaṁ dasāsubhadasānussatiaṭṭhattiṁsārammaṇakathaṁ
  kātuṁ vaṭṭati āgantukānaṁ vattaṁ kātuṁ sattāhakaraṇīyena gatānaṁ
  apaloketvā dātuṁ vaṭṭati viggāhikapisuṇapharusavacanāni mā vadatha
  divase divase sīlāni āvajjentā caturārakkhaṁ ahāpentā
  manasikārabahulā viharatha cetiyaṁ vā bodhiṁ vā vandantena
  gandhamālaṁ vā pūjentena pattaṁ vā thavikāya pakkhipantena na
  kathetabbaṁ antogāme manussehi saddhiṁ paccayasaṁyuttakathā vā
-------------------------------------------------
[page 180]
  Visabhāgakathā vā na kathetabbā rakkhitindriyehi bhavitabbaṁ
  khandhakavattañca sekhiyavattañca pūretabbanti evamādinā katikavattāni
  khandhakavattāni ca adhiṭṭhahitvā. Anujānāmi bhikkhave vassaṁ vuṭṭhānaṁ
  tīhi ṭhānehi pavāretunti vuṭṭhavassānaṁ pavāraṇāya anuññātattā
  imassa suttassa vasena pavāraṇādivasassa aruṇuggamanato paṭṭhāya
  appavāritāpi vuṭṭhavassāti vuccanti. Kiñcāpi imaṁ temāsaṁ vassaṁ
  upemīti vacanato pavāraṇādivasassa temāsantogadhattā taṁ divasaṁ
  yāva na pavārenti tāva vassaṁ vasantā nāma honti. Tathāpi
  ekadesena avuṭṭhampi taṁ divasaṁ vuṭṭhabhāgāpekkhāya vuṭṭhameva hotīti
  katvā evaṁ vuttaṁ katākatabhāgāpekkhāya samudāye pavattakatākatavohāro
  viya. Vippakataṁ hi yaṅkiñci katākatanti vuccati.
  Anujānāmi bhikkhave vassaṁ vuṭṭhānaṁ kaṭhinaṁ attharitunti imassa pana
  suttassa vasena nippariyāyato mahāpavāraṇāya pavāritā
  pāṭipadadivasato paṭṭhāya vuṭṭhavassāti vuccantīti dassetuṁ mahāpavāraṇāya
  pavāritātiādi vuttaṁ. Pāṭipadadivasato paṭṭhāya hi vassānassa
  pacchime māse kaṭhinatthāro anuññāto parivāre kaṭhinassa
  atthāramāso jānitabboti vassānassa pacchimo māso jānitabboti
  vuttattā. Mahāpavāraṇāya pavāritāti idañca purimikāya
  vassūpagatānaṁ sabhāvadassanamattaṁ. Kenaci antarāyena appavāritāpi
-------------------------------------------------
[page 181]
  Vuṭṭhavassāicceva vuccanti. Āpucchitabbāti vatvā idāni
  āpucchanavidhiṁ dassento sace imaṁ kuṭintiādimāha. Paṭijagganakaṁ
  vā na labhatīti vihārapaccante kate paṭijagganakaṁ na labhati. Te
  pana bhikkhū janapadacārikaṁ pakkamiṁsūti sambandho. Addhānagamane
  cārikāvohāro sāsane nirūḷho. Kiñcāpi ayaṁ cārikā nāma
  mahājanasaṅgahatthaṁ buddhānaṁyeva labbhati. Buddhe upādāya pana
  rūḷhisaddavasena sāvakānampi vuccati kilañjādīhi katavījanīnampi
  tālavaṇṭavohāro viya. Saṅgopitvāti ekasmiṁ padese rāsiṁ
  katvā. Idāni tameva saṅgopanavidhiṁ dassento yathā ca
  ṭhapitantiādimāha. Na ovassiyatīti anovassakaṁ. Kammani akasaddo
  daṭṭhabbo. Yathā ca ṭhapitaṁ na ovassiyati na temiyatīti attho.
  Anavayoti ettha vayoti hāni āyavayotiādīsu viya. Natthi
  etassa attano sippe vayo onatāti anavayoti āha anūno
  paripuṇṇasippoti. Ācariyassa kammaṁ ācariyakanti āha
  ācariyakammeti. Piṭṭhisaṅghāṭo dvārabāhā. Kaṭṭhakammaṁ thambhādi.
  Telatambamattikāyāti telamissatambamattikāya. Kuṭikāya
  karaṇabhāvanti kuṭiyā katabhāvaṁ. Saddasatthavidūhi kiṁsaddayoge
  anāgatavacanassa icchitattā vuttaṁ tassa lakkhaṇaṁ saddasatthato
  pariyesitabbanti. Mettāpubbabhāganti mettājhānassa pubbabhāgabhūtaṁ
-------------------------------------------------
[page 182]
  Sabbasattesu hitapharaṇamettaṁ. Kasmā panetaṁ vuttaṁ nanu anudayāsaddo
  karuṇāya pavattatīti. Saccametaṁ ayaṁ pana anudayāsaddo
  anurakkhaṇamattaṁ antonītaṁ katvā pavattamāno mattāya karuṇāya
  ca pavattatīti idha mettāya pavattamāno vutto tasmā
  suvuttametaṁ etena mettāpubbabhāgaṁ dassetīti. Karuṇāpubbabhāganti
  karuṇājhānassa pubbabhāgabhūtaṁ sattesu anukampamattaṁ. Cikkhallaṁ
  mattikā. Tassa maddanaṁ udakaṁ āsiñcitvā hatthādīhi parimaddanaṁ.
  Mettākaruṇānanti appanāppattamettākaruṇānaṁ. Kiñcāpi therena
  sañcicca khuddānukhuddakā pāṇā maraṇādhippāyena na
  byābādhitā. Tathāpi karuṇāya abhāvena evaṁ kate ime pāṇā
  vinassissantīti anupaparikkhitvā katattā theraṁ vigarahi. Janānaṁ
  samūho janatāti āha pacchimo janasamūhoti. Pātabyabhāvanti
  vināsetabbataṁ. Pāṇātipātaṁ karontānanti therena akatepi
  pāṇātipāte parehi sallakkhaṇākāraṁ dasseti. Imassa diṭṭhānugatinti
  imassa diṭṭhiyā anugamanaṁ. Ghaṁsitabbeti ghaṭṭayitabbe. Vināsitabbeti
  attho. Evaṁ maññīti yathā therena kataṁ evaṁ mā maññi.
  Mā pacchimā janatā pāṇesu pātabyataṁ āpajjīti vacanato yo bhikkhu
  iṭṭhakapacanapattapacanakuṭikaraṇavihārakārāpanavihārasammajjanapaṭaggidāna-
  kūpapokkharaṇīkhaṇāpanādīsu yattha khuddānukhuddakānaṁ pāṇānaṁ
-------------------------------------------------
[page 183]
  Vihiṁsā bhavissatīti jānāti tena tādise padese kappiyavacanaṁ
  vatvāpi na taṁ kammaṁ kāretabbanti dasseti. Tattha tattha vuttameva
  āpattinti paṭhavīkhaṇanabhūtagāmapātabyatādīsu vuttapācittiyādiāpattiṁ.
  Ādikammikattā anāpattīti kuṭikaraṇapaccayā anāpatti.
  Sikkhāpadaṁ atikkamitvāti na ca bhikkhave sabbamattikāmayā kuṭikā
  kātabbā yo kareyya āpatti dukkaṭassāti vuttasikkhāpadaṁ
  atikkamitvā. Yadi aññena kataṁ labhitvā vasantassa anāpatti
  siyā na bhagavā taṁ kuṭikaṁ bhindāpeyyāti āha kataṁ labhitvā
  tattha vasantānampi dukkaṭamevāti. Yathā tathā vā missā hotūti
  heṭṭhā mattikā upari dabbasambhārātiādinā nayena kenaci
  ākārena missā hotu. Giñjakāvasathasaṅkhepenāti ettha giñjakā
  vuccanti iṭṭhakā. Giñjakāhieva kato āvasatho giñjakāvasatho.
  Iṭṭhakāmayassa āvasathassetaṁ adhivacanaṁ. Taṁ kira āvasathaṁ yathā
  sudhāparikammena payojanaṁ natthi evaṁ iṭṭhakāhieva cinitvā
  chādetvā karonti. Tulādaṇḍakavāṭaphalakāni pana dārumayāneva.
  Vikirantāti cuṇṇavicuṇṇaṁ karontā. Kissāti kena kāraṇena.
  Vayakammampi atthīti dvārakavāṭādiabhisaṅkharaṇādīsu katavayakammampi
  atthi. Bhikkhūnaṁ akappiyattāeva titthiyānurūpattā titthiyaddhajo.
  Mahāaṭṭhakathāyaṁ vuttakāraṇesu attano adhippetakāraṇadvayaṁ
-------------------------------------------------
[page 184]
  Patiṭṭhāpetvā aparānipi tattha vuttakāraṇāni dassento āha
  aṭṭhakathāyampana aññānipi kāraṇāni vuttānītiādiṁ. Tattha
  sattānudayāyāti tādisāya kuṭikāya karaṇapaccayā vinassamānasattesu
  anudayāya. Yasmā sabbamattikāmayā kuṭi sukarā bhindituṁ tasmā
  tattha ca ṭhapitaṁ pattacīvarādi aguttaṁ hoti corādīhi avaharituṁ
  sakkā. Tena vuttaṁ pattacīvaraguttatthāyāti.
  Senāsanabāhullapaṭisedhanatthāyāti senāsanānaṁ bahullabhāvanisedhanatthāya.
  Tādisassa vā senāsanassa abhisaṅkharaṇe bhikkhūnaṁ uddesaparipucchādīni
  sesakammāni pariccajitvā niccabyāvaṭatānisedhanatthaṁ. Anupavajjoti
  dosaṁ āropetvā na vattabbo.
      [68] Pālimuttakavinicchayesu tañca kho .pe. Na
  vaṇṇamaṭṭhatthāyāti idaṁ chattadaṇḍaggāhakasalākapañjaravinaddhanaṁ sandhāyāti
  vadanti. Sabbatthāti chattadaṇḍe sabbattha. Āraggenāti
  nikhādanamukhena. Ghaṭakampi vāḷarūpampi bhinditvā dhāretabbanti
  sace tādisaṁ akappiyachattaṁ labhati ghaṭakampi vāḷarūpampi bhinditvā
  tacchetvā dhāretabbaṁ. Suttakena vā daṇḍo veṭhetabboti yathā
  chattadaṇḍe lekhā na paññāyati tathā veṭhetabbo.
  Daṇḍabundheti daṇḍamūle. Chattadaṇḍassa heṭṭhimataleti attho.
  Chattamaṇḍalikanti chattassa anto khuddakamaṇḍalaṁ. Ukkiritvāti
-------------------------------------------------
[page 185]
  Uṭṭhapetvā. Sā vaṭṭatīti yadipi rajjukehi na bandhanti
  bandhitumpana yuttaṭṭhānattā vaṭṭati. Nānāsuttakehīti nānāvaṇṇehi
  suttehi. Idañca tathā karontānaṁ karaṇappakāradassanatthaṁ vuttaṁ.
  Ekavaṇṇasuttakenāpi vuttappakārena sibbituṁ na vaṭṭatiyeva.
  Paṭamukheti paṭakoṭiyaṁ. Dvinnaṁ paṭānaṁ saṅghāṭitaṭṭhānaṁ sandhāyetaṁ
  vuttaṁ. Pariyanteti cīvarapariyante. Anuvātaṁ sandhāyetaṁ vuttaṁ.
  Veṇinti varakasīsākārena sibbanaṁ. Saṅkhalikanti viḷālabandhanākārena
  sibbanaṁ. Veṇiṁ saṅkhalikanti cettha upayogavacanaṁ karontīti
  karaṇakiriyāpekkhaṁ. Agghiyagayamuggarādīnīti ettha agghiyaṁ nāma
  cetiyasaṇṭhānena sibbanaṁ. Mūle tanukaṁ agge mahantaṁ katvā
  tadākārena sibbanaṁ gayaṁ. Mūle ca agge ca ekasadisaṁ katvā
  muggarākārena sibbanaṁ muggaro. Kakkaṭakakkhīni ukkirantīti
  gaṇṭhikapaṭṭapāsakapaṭṭānaṁ antehi pāḷibandhaṁ katvā kakkaṭakānaṁ
  akkhisaṇṭhānaṁ uṭṭhapenti karontīti attho. Koṇasuttapīḷakāti
  gaṇṭhikapāsavaṭṭīnaṁ koṇehi nīhaṭasuttānaṁ koṭiyoti tīsupi gaṇṭhīpadesu
  vuttaṁ. Kathampana tā pīḷikā duviññeyyarūpe kātabbāti. Koṇehi
  nīhaṭasuttānaṁ antesu ekavāraṁ gaṇṭhikakaraṇena vā puna nivattetvā
  sibbanena vā duviññeyyasabhāvaṁ katvā suttakoṭiyo rassaṁ katvā
  chinditabbā. Dhammasirittherena pana koṇasuttā ca pīḷakā
-------------------------------------------------
[page 186]
  Duviññeyyāva kappareti vuttaṁ. Tathā ācariyabuddhadattattherenāpi
  suttā ca pīḷakā tattha duviññeyyāva dīpitāti vuttaṁ. Tasmā
  tesaṁ matena koṇasuttā ca pīḷakā ca koṇasuttapīḷakāti evamettha
  attho daṭṭhabbo. Maṇināti masāragallādipāsāṇena. Na
  ghaṭṭetabbanti na ghaṁsitabbaṁ. Aṁsavaddhakakāyabandhanāni pana saṅkhādīhi
  ghaṁsituṁ vaṭṭati. Pāsakaṁ katvā bandhitabbanti rajanakāle bandhitabbaṁ
  sesakāle mocetvā ṭhapetabbaṁ. Gaṇṭhiketi dantamayādigaṇṭhike.
  Pīḷakāti vinduṁ vinduṁ katvā uṭṭhāpetabbapīḷakā. Telavaṇṇoti
  samaṇasāruppavaṇṇaṁ sandhāya vuttaṁ. Maṇivaṇṇaṁ pana pattaṁ
  aññena kataṁ labhitvā paribhuñjituṁ vaṭṭatīti vadanti.
  Pattamaṇḍaleti tipusīsādimaye pattamaṇḍale. Na bhikkhave citrāni
  pattamaṇdalāni dhāretabbāni rūpakākiṇṇāni bhattikammakatānīti
  vuttattā bhattikammaṁ na vaṭṭatīti vuttaṁ. Anujānāmi bhikkhave
  makaradantakaṁ chinditunti vacanato makaradantakampana vaṭṭatīti vuttaṁ.
  Makaramukhanti makaramukhasaṇṭhānaṁ. Deḍḍubhasīsanti udakasappasīsasaṇṭhānaṁ.
  Acchīnīti kuñjaracchisaṇṭhānāni. Rajjukakāyabandhanaṁ ekameva vaṭṭatīti
  rajjukaṁ bandhantena ekaguṇameva katvā bandhituṁ vaṭṭati. Majjhe
  bhinditvā diguṇaṁ katvā bandhituṁ na vaṭṭati. Dviguṇaṁ pana
  akatvā ekarajjukameva satavārampi punappunaṁ āvijjhitvā bandhituṁ
-------------------------------------------------
[page 187]
  Vaṭṭati. Ekampi na vaṭṭatīti ekaguṇampi katvā bandhituṁ na
  vaṭṭati. Bahū rajjuke .pe. Vaṭṭatīti idaṁ kāyabandhanaṁ sandhāya
  vuttaṁ na dasā sandhāya. Īdisaṁ hi kāyabandhanaṁ bandhituṁ
  vaṭṭati. Teneva ācariyabuddhadattattherena vuttaṁ
      ekarajjumayaṁ vuttaṁ muninā kāyabandhanaṁ
      tañca pāmaṅgasaṇṭhānaṁ ekampi ca na vaṭṭati
      rajjuke ekato katvā bahū ekāya rajjuyā
      nirantaraṁ hi veṭhetvā kataṁ vaṭṭati bandhitunti.
  Murajjampana kāyabandhanaṁ na vaṭṭati na bhikkhave uccāvacāni
  kāyabandhanāni dhāretabbāni kalābukaṁ deḍḍubhakaṁ murajjaṁ maddavīṇaṁ
  yo dhāreyya āpatti dukkaṭassāti vuttattā. Kimpana bahū
  rajjuke ekato katvā ekena nirantaraṁ veṭhetvā kataṁ murajjasaṅkhaṁ
  na gacchatīti. Āma na gacchati murajjaṁ hi nāma nānāvaṇṇehi
  suttehi murajjavaṭṭisaṇṭhānaṁ veṭhetvā kataṁ. Keci pana murajjanti
  bahū rajjuke ekato saṅkaḍḍhitvā ekāya rajjuyā pariveṭhetvā
  katarajjūti vadanti. Taṁ na gahetabbaṁ. Yadi cetaṁ murajjaṁ siyā
  bahū rajjuke ekato katvā ekena nirantaraṁ veṭhetvā kataṁ
  bahurajjukanti na vattabbaṁ. Taṁ vaṭṭatīti idaṁ virujjheyya. Murajjampana
  pāmaṅgasaṇṭhānañca dasāsu vaṭṭati kāyabandhanassa dasā jīranti
-------------------------------------------------
[page 188]
  Anujānāmi bhikkhave murajjaṁ maddavīṇanti vuttattā. Teneva
  vakkhati anujānāmi bhikkhave maddavīṇanti idaṁ dasāsuyeva
  anuññātanti. Kāyabandhanavitheti kāyabandhanassa pavananto jīrati
  anujānāmi bhikkhave vithanti vuttattā kāyabandhanassa pāsante dasāmūle
  tassa thirabhāvatthaṁ kattabbe dantavisāṇādimaye vithe. Aṭṭha
  maṅgalāni nāma saṅkho cakkaṁ puṇṇakumbho gadā sirīvaccho aṅkuso
  dhajaṁ sovatthikanti vadanti. Paricchedalekhāmattanti ubhosu koṭīsu
  kātabbaparicchedarājimattaṁ. Ujukamevāti vuttattā
  caturassādivaṅkagatikaṁ na vaṭṭati. Chattadaṇḍadhamakarakāñjanināḷikā
  nānāvaṇṇalekhā parikammakatā na vaṭṭantīti vadanti. Ārakaṇṭaketi
  potthakādiabhisaṅkharaṇatthaṁ kate dīghamukhasatthake. Vaṭṭamaṇikanti
  vaṭṭaṁ katvā aggakoṭiyaṁ uṭṭhāpetabbabubbuḷaṁ. Aññaṁ vā
  vaṇṇamaṭṭhanti iminā pīḷakādiṁ saṅgaṇhāti. Maṇikanti ekāvaṭṭamaṇiṁ.
  Pīḷakanti sāsapamattikā muttarājisadisā bahū vaṭṭalekhā. Imasmiṁ
  adhikāre avuttattā lekhaniyaṁ yaṅkiñci vaṇṇamaṭṭhaṁ vaṭṭatīti vadanti.
  Valitakanti majjhe valiṁ uṭṭhāpetvā. Maṇḍalaṁ hotīti uttarāraṇiyā
  pavesanatthaṁ āvāṭamaṇḍalaṁ hoti. Kiñcāpi ettha
  dantakaṭṭhacchedanavāsiyeva vuttā mahāvāsiyampi pana na vaṭṭatiyeva.
  Ujukameva bandhitunti sambandho. Ubhosu vā passesu ekapasse
-------------------------------------------------
[page 189]
  Vāti vacanaseso. Kattarayaṭṭhikoṭiyaṁ katāyovalayānipi vaṭṭanti
  yesaṁ aññamaññasaṅghaṭṭanena saddo niccharati. Āmaṇḍasāraketi
  āmalakehi katabhājane. Bhummattharaṇeti cittakaṭasārakacittattharaṇādike
  parikammakatāya bhūmiyā attharitabbāttharaṇe. Pānīyaghaṭeti
  iminā kuṇḍikasarakepi saṅgaṇhāti. Vījaneti caturassavījane.
  Sabbaṁ .pe. Vaṭṭatīti yathāvuttesu mañcapīṭhādīsu itthīrūpaṁ
  vinā sabbaṁ mālākammalatākammādi vaṇṇamaṭṭhaṁ bhikkhuno vaṭṭati.
  Senāsane kiñci paṭisedhetabbaṁ natthi aññatra viruddhasenāsanāti
  etthāyamadhippāyo senāsanaparikkhāresu paṭisedhetabbaṁ nāma kiñci
  natthi viruddhasenāsanampana sayameva paṭikkhipitabbanti. Aññesanti
  sīmasāmino vuttā. Rājavallabhā paranikāyikāpi ekanikāyikāpi
  uposathapavāraṇānaṁ antarāyakarā alajjino rājakulupagā vuccanti.
  Tesaṁ lajjiparisāti tesaṁ sīmasāmikānaṁ pakkhā hutvā anubalaṁ dātuṁ
  samatthā lajjiparisā. Sukatamevāti aññesaṁ santakepi attano
  sīmāya anto vuttavidhinā kataṁ sukatameva.
      [69] Devena gahitadārūnīti raññā pariggahitadārūni. Rañño
  santakānīti vuttaṁ hoti. Khaṇḍākhaṇḍaṁ karontoti khuddakaṁ
  mahantañca khaṇḍaṁ karonto. Kulabhogaissariyādīhi mahatī mattā
  pamāṇaṁ etassāti mahāmatto. Tenāha mahatiyā issariyamattāya
-------------------------------------------------
[page 190]
  Samannāgatoti. Avajjhāyantīti heṭṭhā katvā olokenti cintenti
  vā. Tenāha avajānantātiādiṁ. Lāmakato vā cintentīti
  nihīnato cintenti. Kathentīti kiṁ nāmetaṁ kiṁ nāmetanti
  aññamaññaṁ kathenti. Kathaṁ panettha dārūnīti bahuvacanaṁ adinnanti
  ekavacanena saddhiṁ sambandhamupagacchatīti āha adinnaṁ ādiyassatīti ayaṁ
  ujjhāyanatthotiādiṁ. Ujjhāyanassa adinnādānavisayattā
  adinnādānaṁ ujjhāyanatthoti vuttaṁ. Satipi panettha gopakena
  dinnadārūnaṁ gahaṇe ujukaṁ avatvā lesena gahitattā thero adinnaṁ
  ādiyatīti veditabbo. Vacanabhedeti ekavacanabahuvacanānaṁ bhede.
      [70] Sabbāvantaṁ parisanti bhikkhubhikkhunīādisabbāvayavavantaṁ
  parisaṁ. Sabbā catupparisasaṅkhātā pajā ettha atthīti sabbāvantā
  parisā. Senā etassa atthīti seniko. Senikoeva
  seniyo. Bimbisāroti tassa nāmanti ettha bimbīti suvaṇṇaṁ
  tasmā sārasuvaṇṇasadisavaṇṇatāya bimbisāroti vuccatīti
  veditabbo. Catuttho bhāgo pādoti veditabboti imināva
  sabbajanapadesu kahāpaṇassa vīsatimo bhāgo māsakoti idañca vuttameva
  hotīti daṭṭhabbaṁ. Porāṇasatthānurūpalakkhaṇasampannā uppāditā
  nīlakahāpaṇāti veditabbā. Rudradāmena uppādito rudradāmako.
  So kira nīlakahāpaṇassa tibhāgaṁ agghati. Yasmiṁ pana dese
-------------------------------------------------
[page 191]
  Nīlakahāpaṇā na santi tatthāpi nīlakahāpaṇānaṁ valañjanaṭṭhāne
  ca avalañjanaṭṭhāne ca samānāgghavasena pavattamānaṁ bhaṇḍaṁ gahetvā
  nīlakahāpaṇavaseneva paricchedo kātabboti vadanti.
      [71] Tassattho .pe. Vuttanayeneva veditabboti iminā
  bhagavatā bhikkhūnaṁ idaṁ sikkhāpadaṁ evaṁ paññattaṁ hoti ca idañca
  aññaṁ vatthu udapādīti evaṁ paṭhamapārājikavaṇṇanāyaṁ vuttanayeneva
  tassattho veditabbo idāni yantaṁ aññaṁ vatthu uppannaṁ taṁ
  dassetuṁ tena kho pana samayenāti ādimāhāti evaṁ
  anuppaññattisambandho ca tattha vuttanayeneva veditabboti dasseti.
  Rajakā attharanti etthāti rajakattharaṇaṁ. Rajakattharaṇanti rajakatitthaṁ
  vuccatīti āha rajakatitthaṁ gantvāti. Vuttamevatthaṁ vibhāvento
  āha taṁ hītiādiṁ.
      [72] Abhinavaniviṭṭho ekakuṭikādigāmo yāva manussā
  pavisitvā vāsaṁ na kappenti tāva gāmasaṅkhaṁ na gacchatīti
  vadanti. Tasmā tattha gāmappavesanāpucchādikiccampi natthi.
  Yakkhapariggahabhūtoti saupaddavavasena vuttaṁ. Yakkhanagarādiṁ vā
  saṅgaṇhāti. Yakkhanagarampi āpanādīsu dissamānesu gāmasaṅkhaṁ
  gacchati adissamānesu na gacchati. Tasmā yakkhanagarampi pavisantena
  āpaṇādīsu dissamānesu sabbaṁ gāmappavesanavattaṁ kātabbaṁ
-------------------------------------------------
[page 192]
  Adissamānesu na kātabbanti vadanti. Punapi āgantukāmāti
  iminā tesaṁ tattha sāpekkhabhāvaṁ dasseti. Yato pana nirapekkhāva
  hutvā pakkamanti so gāmasaṅkhaṁ na gacchati. Tasmā tattha
  gāmappavesanāpucchādikiccampi natthi. Nanu gāmā vā araññā
  vāti ettakameva mātikāyaṁ vuttaṁ tasmā gāmalakkhaṇaṁ dassetvā
  araññameva dassetabbaṁ siyā gāmupacāro nāmātiādi pana
  kasmā vuttanti āha gāmupacārotiādi araññaparicchedadassanatthaṁ
  vuttanti. Gāmupacāre hi dassite ṭhapetvā gāmañca
  gāmupacārañca avasesaṁ araññaṁ nāmāti araññaparicchedo sakkā
  dassetuṁ. Idañca gāmagāmupacāre asaṅkarato dassetuṁ vuttaṁ.
  Mātikāyampana gāmaggahaṇeneva gāmupacāropi saṅgahitoti daṭṭhabbaṁ.
  Gāmupacāro hi loke gāmasaṅkhameva gacchati. Evañca katvā
  mātikāya anavasesāvaharaṇaṭṭhānapariggaho siddho hoti.
  Indakhīleti ummāre. Araññasaṅkhepaṁ gacchatīti nikkhamitvā bahiindakhīlā
  sabbametaṁ araññanti abhidhamme vuttattā. Vemajjhameva
  indakhīloti vuccatīti indakhīlaṭṭhāniyattā asatipi indakhīle vemajjhameva
  tathā vuccati. Yattha pana dvārabāhāpi natthi tattha
  ubhosu passesu vatiyā vā pākārassa vā koṭi vemajjhameva
  indakhīlaṭṭhāniyattā indakhīloti gahetabbaṁ. Uṭṭhāpentoti
-------------------------------------------------
[page 193]
  Palāpento. Luthitvāti parivattetvā. Majjhimassa purisassāti
  thāmamajjhimassa purisassa. Iminā pana vacanena suppamusalapātopi
  baladassanavaseneva katoti daṭṭhabbaṁ. Kurundaṭṭhakathāyaṁ mahāpaccariyañca
  gharupacāro gāmoti adhippāyena gharupacāre ṭhitassa leḍḍupāto
  gāmupacāroti vuttaṁ. Dvāreti nimbakosassa udakapatanaṭṭhānato
  abbhantaraṁ sandhāya vuttaṁ. Antogeheti ca pamukhassa abbhantarameva
  sandhāya vuttaṁ. Kataparikkhepoti imināva gharassa samantato
  tattako paricchedo gharupacāro nāmāti vuttaṁ hoti. Yassa
  pana gharassa samantato gorūpānaṁ pavesananivāraṇatthaṁ pākāravatiādīhi
  parikkhepo kato hoti tattha sova parikkhepo gharupacāro.
  Suppapātādiparicchedo pana aparikkhittagharaṁ sandhāya vuttoti
  daṭṭhabbaṁ. Idamettha pamāṇanti vikālagāmappavesanādīsu
  gāmagāmupacārānaṁ asaṅkarato vinicchayassa veditabbattā. Kurundīādīsu
  vuttanayena hi gharupacārassa gāmoti āpannattā gharagharupacāragāmagāmupacārānaṁ
  saṅkaro siyā. Evaṁ sabbatthāti iminā ito
  pubbepi pacchimasseva vādasseva pamāṇabhāvaṁ dasseti. Keci pana
  ito paṭṭhāya vakkhamānaṁ vādaṁ sandhāya vuttanti vadanti. Taṁ
  na gahetabbaṁ. Sesampīti gāmupacāralakkhaṇaṁ sandhāya vadati.
  Tatrāti tasmiṁ gāmupacāraggahaṇe. Tassa gāmaparicchedadassanatthanti
-------------------------------------------------
[page 194]
  Tassa aparicchedassa gāmassa gāmaparicchedaṁ dassetunti attho.
  Yadi evaṁ gāmo nāmāti padaṁ uddharitvā aparikkhittassa gāmassa
  gharupacāre ṭhitassa majjhimassa purisassa leḍḍupāto kasmā na
  vuttanti. Gāmo nāmāti idha avuttampi adhikāravasena
  labbhatiyevāti vadanti. Apare pana bhaṇanti gāmupacāro nāmāti
  imināva gāmassa ca gāmupacārassa ca saṅgaho daṭṭhabbo. Kathaṁ.
  Gāmassa upacāro gāmupacāroti evaṁ viggahe kariyamāne
  parikkhittassa gāmassa indakhīle ṭhitassa majjhimassa purisassa
  leḍḍupātoti iminā parikkhittassa gāmassa gāmupacāralakkhaṇaṁ dassitaṁ
  hoti. Gāmasaṅkhāto upacāro gāmupacāroti evaṁ pana gayhamāne
  aparikkhittassa gāmassa gharupacāre ṭhitassa majjhimassa purisassa
  leḍḍupātoti iminā aparikkhittassa gāmassa gāmaparicchedo
  dassitoti sakkā viññātunti. Gharupacāre ṭhitassa majjhimassa purisassa
  leḍḍupātoti imināva parikkhittassāpi gāmassa sace leḍḍupātato
  dūre parikkhepo hoti leḍḍupātoyeva gāmaparicchedoti
  gahetabbanti vadanti. Pubbe vuttanayenevāti parikkhittassa gāmassa
  vuttanayeneva. Saṅkiyatīti missiyati. Etthāti
  gharagharupacāragāmagāmupacāresu. Vikālagāmappavesane parikkhittassa gāmassa
  parikkhepaṁ atikkamantassa āpatti pācittiyassa aparikkhittassa
-------------------------------------------------
[page 195]
  Gāmassa upacāraṁ okkamantassa āpatti pācittiyassāti vuttattā
  gāmagāmupacārānaṁ asaṅkaratā icchitabbāti āha asaṅkarato cettha
  vinicchayo veditabbo vikāle gāmappavesanādīsūti. Ettha ca
  parikkhittassa gāmassa parikkhepaṁ aparikkhittassa parikkhepārahaṭṭhānaṁ
  atikkamantassa vikālagāmappavesanāpatti hotīti keci vadanti.
  Taṁ na gahetabbaṁ padabhājanīyampana parikkhittassa gāmassa parikkhepaṁ
  atikkamantassa āpatti pācittiyassa aparikkhittassa gāmassa
  upacāraṁ okkamantassa āpatti pācittiyassāti vuttattā.
  Aparikkhittassa gāmassa gharupacārato paṭṭhāya dutiyaleḍḍupātasaṅkhātassa
  gāmupacārassa okkamane āpatti veditabbā. Teneva
  vikālagāmappavesanasikkhāpadaṭṭhakathāyaṁ aparikkhittassa gāmassa upacāro
  adinnādāne vuttanayeneva veditabboti vuttaṁ. Mātikaṭṭhakathāyampi
  vuttaṁ yvāyaṁ aparikkhittassa gāmassa upacāro dassito tassa
  vasena vikālagāmappavesanādīsu āpatti paricchinditabbāti. Yadi
  evaṁ vikāle gāmaṁ paviseyyāti iminā virujjhatīti. Na virujjhati
  gāmupacārassāpi gāmaggahaṇena gahitattā tasmā parikkhittassa
  gāmassa parikkhepaṁ atikkamantassa aparikkhittassa upacāraṁ
  okkamantassa vikālagāmappavesanāpatti hotīti niṭṭhamettha gantabbaṁ.
  Vikāle gāmappavesanādīsūti ādisaddena gharagharupacārādīsu ṭhitānaṁ
-------------------------------------------------
[page 196]
  Uppannalābhabhājanādiṁ saṅgaṇhāti. Nikkhamitvā bahi indakhīlāti
  indakhīlato bahi nikkhamitvāti attho. Ettha ca vinayapariyāyena
  tāva ṭhapetvā gāmañca gāmupacārañca avasesaṁ araññanti
  āgataṁ. Suttantapariyāyena āraññakaṁ bhikkhuṁ sandhāya āraññakannāma
  senāsanaṁ pañcadhanusatikaṁ pacchimanti āgataṁ. Vinayasuttantā ubhopi
  pariyāyadesanā nāma. Abhidhammo pana nippariyāyadesanāti
  nippariyāyatova gāmavinimuttaṁ ṭhānaṁ araññameva hotīti abhidhammapariyāyena
  araññaṁ dassetuṁ nikkhamitvā bahi indakhīlāti vuttaṁ. Ācariyadhanu
  nāma pakatihatthena navavidatthippamāṇaṁ jiyāya pana āropitāya
  catuhatthappamāṇanti vadanti. Lesokāsanisedhanatthanti mayā neva
  gāme na araññe haṭaṁ ghare vā gharupacāragāmupacāresu vā
  aññatarasminti vattuṁ mā labhatūti vuttaṁ hoti.
      [73] Kappiyanti anurūpavasena vuttaṁ. Akappiyampi pana
  appaṭiggahitaṁ ce adinnasaṅkhameva gacchati. Pariccāgādimhi akate
  idaṁ mayhaṁ santakanti aviditampi parapariggahitameva mātāpitūnaṁ
  accayena mandānaṁ uttānaseyyakānaṁ dārakānaṁ santakamiva. Yassa
  vasena puriso thenoti vuccati taṁ theyyanti āha avaharaṇacittassetaṁ
  adhivacananti. Saṅkhāsaddo ñāṇakoṭṭhāsapaññattigaṇanāsu
  dissati. Saṅkhāyekaṁ paṭisevatītiādīsu hi ñāṇe
-------------------------------------------------
[page 197]
  Dissati. Papañcasaṅkhā samudācarantītiādīsu koṭṭhāse. Tesaṁ
  tesaṁ dhammānaṁ saṅkhā samaññātiādīsu paññattiyaṁ. Na sukaraṁ
  saṅkhātuntiādīsu gaṇanāyaṁ. Tattha koṭṭhāsavacanaṁ saṅkhāsaddaṁ
  sandhāyāha saṅkhā saṅkhātanti atthato ekanti. Tenāha koṭṭhāsassetaṁ
  adhivacananti. Papañcasaṅkhāti taṇhāmānadiṭṭhisaṅkhātā
  papañcakoṭṭhāsā. Eko cittakoṭṭhāsoti yañca pubbabhāge
  avaharissāmīti pavattaṁ cittaṁ yañca gamanādisādhakaṁ parāmasanādisādhakaṁ vā
  majjhe pavattaṁ yañca ṭhānācāvanappayogasādhakaṁ tesu ayameveko
  pacchimo cittakoṭṭhāso idhādhippetoti keci vadanti. Cūḷagaṇṭhīpade
  pana onamāsakamāsakaonapañcamāsakapañcamāsakāvaharaṇacittesu
  eko cittakoṭṭhāsoti vuttaṁ. Anekappabhedattā cittassa eko
  cittakoṭṭhāsoti vuttanti mahāgaṇṭhīpade majjhimagaṇṭhīpade ca
  vuttaṁ. Idamevettha sundarataraṁ theyyacittasaṅkhāto eko
  cittakoṭṭhāsoti vuttattā. Theyyasaṅkhātenāti theyyacittakoṭṭhāsena
  karaṇabhūtena. Na vissāsatāvakālikādigāhavasappavattacittakoṭṭhāsenāti
  vuttaṁ hoti.
      [74] Abhiyogavasenāti aṭṭakaraṇavasena. Abhiyuñjatīti codeti.
  Aṭṭaṁ karotīti attho. Parikappitaṭṭhānanti okāsaparikappanavasena
  parikappitappadesaṁ. Suṅkaghāṭanti ettha rājadeyyassa bhāgassa
-------------------------------------------------
[page 198]
  Etaṁ adhivacanaṁ suṅkoti. So ettha haññati adatvā gacchantehīti
  suṅkaghāṭo. Ettha paviṭṭhehi suṅko dātabboti
  rukkhapabbatādisaññāṇena niyamitappadesassetaṁ adhivacanaṁ.
      [75] Ākulāti saṅkulā. Luḷitāti viloḷitā. Katthacīti
  ekissā aṭṭhakathāya. Ekaṁ pañcakaṁ dassitanti parapariggahitañca
  hoti pariggahitasaññī ca garuko ca hoti parikkhāro pañcamāsako
  vā atirekapañcamāsako vā theyyacittañca paccupaṭṭhitaṁ
  hoti āmasati āpatti dukkaṭassa phandāpeti āpatti
  thullaccayassa ṭhānā cāveti āpatti pārājikassāti evaṁ
  vuttapañcāvahāraṅgāni ekaṁ pañcakanti dassitaṁ. Dve pañcakāni dassitānīti
  chahi ākārehi adinnaṁ ādiyantassa āpatti pārājikassa na ca
  sakasaññī na ca vissāsaggāhī na ca tāvakālikaṁ garuko ca
  hoti parikkhāro pañcamāsako vā atirekapañcamāsako vā
  theyyacittañca paccupaṭṭhitaṁ hoti āmasati āpatti dukkaṭassa
  phandāpeti āpatti thullaccayassa ṭhānā cāveti āpatti pārājikassāti
  evaṁ vuttesu chasu padesu ekaṁ apanetvā avasesāni pañca padāni
  ekaṁ pañcakanti dassetvā heṭṭhāvuttapañcakañca gahetvā dve
  pañcakāni dassitāni. Ettha panāti pañcahākārehi adinnaṁ
  ādiyantassātiādīsu. Sabbehipi padehīti parapariggahitañca
-------------------------------------------------
[page 199]
  Hotītiādīhi padehi. Labbhamānāniyeva pañcakānīti pañcavīsatiyā
  avahāresu labbhamānapañcakāni. Pañcannaṁ avahārānaṁ samūho pañcakaṁ.
  Sako hattho sahattho. Tena nibbatto tassa vā sambandhīti
  sāhatthiko avahāro. Sāhatthikādi pañcakaṁ sāhatthikapañcakanti
  ādipadavasena nāmalābho daṭṭhabbo kusalāditikassa kusalattikavohāro
  viya. Imināva nayena pubbapayogādi pañcakaṁ pubbapayogapañcakaṁ
  theyyāvahārādi pañcakaṁ theyyāvahārapañcakanti nāmalābho
  daṭṭhabbo. Tatiyapañcamesu pañcakesūti sāhatthikapañcakatheyyāvahārapañcakesu.
  Labbhamānapadavasenāti sāhatthikapañcake labbhamānassa
  nissaggiyāvahārapadassa vasena theyyāvahārapañcake
  labbhamānassa parikappāvahārapadassa ca vasena yojetabbanti attho.
  Āṇattiyā nibbatto avahāro āṇattiko. Nissajjanaṁ nissaggo.
  Suṅkaghāṭaṭṭhāne parikappitokāse vā ṭhatvā bhaṇḍassa bahi pātanaṁ.
  Nissaggova nissaggiko. Kiriyāsiddhito puretarameva
  pārājikāpattisaṅkhātaṁ atthaṁ sādhetīti atthasādhako. Asukassa bhaṇḍaṁ yadā
  sakkosi tadā avaharāti evarūpo hi āṇāpanappayogo parassa
  telakumbhiyā pādagghanakaṁ telaṁ avassaṁ pivanakānaṁ upāhanādīnaṁ
  nikkhepappayogo ca āṇattassa bhaṇḍaggahaṇato upāhanādīnaṁ
  telapānato ca puretarameva pārājikāpattisaṅkhātaṁ atthaṁ sādheti.
-------------------------------------------------
[page 200]
  Sāhatthikappayogopi hi evarūpo atthasādhakoti vuccati. Vuttaṁ
  hetaṁ mātikaṭṭhakathāyaṁ atthasādhako nāma asukassa bhaṇḍaṁ yadā
  sakkosi tadā taṁ avaharāti āṇāpeti tattha sace paro
  anantarāyiko hutvā taṁ avaharati āṇāpakassa āṇattikkhaṇeyeva
  pārājikaṁ parassa vā pana telakumbhiyā pādagghanakaṁ telaṁ avassaṁ
  pivanakāni upāhanādīni pakkhipati hatthato muttamatteyeva
  pārājikanti. Dhurassa nikkhipanaṁ dhuranikkhepo. Ārāmābhiyuñjanādīsu
  attano ca parassa ca dānaggahaṇesu nirussāhabhāvāpajjanaṁ. Sahatthā
  avaharatīti sahatthena gaṇhāti. Asukassa bhaṇḍaṁ avaharāti aññaṁ
  āṇāpetīti etthāpi āṇāpakassa āṇattikkhaṇeyeva āpatti
  daṭṭhabbā. Yadi evaṁ imassa atthasādhakassa ca ko visesoti.
  Taṅkhaṇaṁyeva gahaṇe niyuñjanaṁ āṇattikappayogo kālantarena
  gahaṇatthaṁ niyogo atthasādhakoti ayametesaṁ viseso. Tenevāha
  asukassa bhaṇḍaṁ yadā sakkosi tadā avaharāti āṇāpetīti.
  Ettha ca āṇāpanappayogova atthasādhakoti dassito. Sāhatthikavasenāpi
  atthasādhakappayogo pana upari āvibhavissati. Dhuranikkhepo
  pana upanikkhittabhaṇḍavasena veditabboti idaṁ nidassanamattaṁ.
  Ārāmābhiyuñjanādīsupi tāvakālikabhaṇḍadeyyānaṁ adānepi eseva nayo.
  Āṇattivasena pubbappayogo veditabboti vuttattā anantarāyena
-------------------------------------------------
[page 201]
  Gaṇhantassa asukassa bhaṇḍaṁ avaharāti āṇāpanaṁ bhaṇḍaggahaṇato
  pubbattā pubbappayogo. Payogena saha vattamāno avahāro
  sahappayogo. Asukaṁ nāma bhaṇḍaṁ harissāmāti saṁvidahitvā
  sammantayitvā avaharaṇaṁ saṁvidhāvahāro. Saṅketakammaṁ nāma
  pubbaṇhādikālaparicchedavasena sañjānanakammaṁ. Nimittakammaṁ nāma
  saññuppādanatthaṁ akkhinikkhaṇanādinimittakaraṇaṁ. Ṭhānā cāvanavasena
  sahappayogoti idaṁ pana nidassanamattaṁ daṭṭhabbaṁ. Khīlasaṅkamanādīsupi
  asati ca ṭhānā cāvane sahappayogo daṭṭhabbo. Vuttaṁ hetaṁ
  mātikaṭṭhakathāyaṁ ṭhānā cāvanavasena khīlādīni saṅkāmetvā
  khettādiggahaṇavasena ca sahappayogo veditabboti. Theno vuccati coro.
  Tassa bhāvo theyyaṁ. Tena avaharaṇaṁ theyyāvahāro. Yo hi
  sandhicchedādīni katvā adissamāno harati tulākūṭamānakūṭakūṭakahāpaṇādīhi
  vā vañcetvā gaṇhāti tassevaṁ gaṇhato avahāro
  theyyāvahāro. Pasayha abhibhavitvā avaharaṇaṁ pasayhāvahāro.
  Yo hi pasayha balakkārena paresaṁ santakaṁ gaṇhāti
  gāmaghātakādayo viya attano pattabalito vā vuttanayena adhikaṁ
  gaṇhāti rājabhaṭādayo viya tassevaṁ gaṇhato avahāro
  pasayhāvahāro. Bhaṇḍavasena ca okāsavasena ca parikappetvā
  avaharaṇaṁ parikappāvahāro. Tiṇapaṇṇādīhi aṅgulimuddikādiṁ
-------------------------------------------------
[page 202]
  Paṭicchādetvā pacchā tassa paṭicchannassa avaharaṇaṁ paṭicchannāvahāro.
  Kusaṁ saṅkāmetvā avaharaṇaṁ kusāvahāro. Tulayitvāti upaparikkhitvā.
  Sāmīcīti vattaṁ. Āpatti pana natthīti adhippāyo.
      [76] Mahājanasammadoti mahājanasaṅkhobho. Bhaṭṭhe janakāyeti
  apagate janakāye. Idañca kāsāvaṁ attano santakaṁ katvā
  etasseva bhikkhuno dehīti kiṁkāraṇā evamāha. Cīvarasāmikena
  yasmā dhuranikkhepo kato tasmā tassa adinnaṁ gahetuṁ na vaṭṭati.
  Avahārakopi vippaṭisārassa uppannakālato paṭṭhāya cīvarasāmikaṁ
  pariyesanto vicarati dassāmīti. Cīvarasāmikena ca mametanti vutte
  etenapi avahārakena ālayo pariccatto tasmā evamāha.
  Yahi evaṁ cīvarasāmikoyeva attano santakaṁ gaṇhāhīti kasmā na
  vuttoti. Ubhinnampi kukkuccavinodanatthaṁ. Kathaṁ. Avahārakassa
  mayā sahatthena na dinnaṁ bhaṇḍadeyyametanti kukkuccaṁ uppajjeyya
  itarassa mayā paṭhamaṁ dhuranikkhepaṁ katvā pacchā adinnaṁ gahitanti
  kukkuccaṁ uppajjeyyāti. Samagghanti appagghaṁ. Dāruatthaṁ pana
  pharatīti dārūhi kattabbakiccaṁ sādheti. Mayi santetiādi sabbaṁ
  raññā pasādena vuttaṁ. Therena pana ananucchavikaṁ katanti na
  maññitabbaṁ. Ekadivasaṁ dantakaṭṭhacchedanādinā yā ayaṁ agghahāni
  vuttā sā sabbā bhaṇḍasāminā kīṇitvā gahitameva sandhāya
-------------------------------------------------
[page 203]
  Vuttā. Sabbampanetaṁ aṭṭhakathācariyappamāṇena gahetabbaṁ.
  Pāsāṇañca sakkharañca pāsāṇasakkharaṁ. Dhāreyyatthaṁ vicakkhaṇoti imasseva
  vivaraṇaṁ āpattiṁ vā anāpattiṁ vātiādi.
      [77] Akkhadassāti ettha akkhasaddena kira vinicchayasālā
  vuccati. Tattha nisīditvā vajjāvajjaṁ nirupayantīti 1- akkhadassāti
  vuccanti dhammavinicchanakā. Haneyyunti ettha hananaṁ nāma
  hatthapādādīhi pothanañceva sīsādicchedanañca hotīti āha haneyyunti
  potheyyuñceva chindeyyuñcāti. Teneva padabhājaniyañca hatthena
  vā pādena vā kasāya vā vettena vā aḍḍhadaṇḍakena vā
  chejjāya vā haneyyunti vuttaṁ. Tattha aḍḍhadaṇḍakenāti
  dvihatthappamāṇena rassamuggarena veḷupesikāya vā. Chejjāyāti
  hatthapādasīsādīnaṁ chedanena. Nīhareyyunti gāmanigamādito
  nīhareyyuṁ. Corosi .pe. Thenosīti ettha paribhāseyyunti padaṁ
  ajjhāharitvā attho veditabboti āha corosīti evamādīni ca
  vatvā paribhāseyyunti.
      [78] Yantaṁ bhaṇḍaṁ dassitanti sambandho. Yattha yattha ṭhitanti
  bhūmiādīsu yattha yattha ṭhitaṁ. Yathā yathā ādānaṁ gacchatīti
  bhūmiādīsu ṭhitaṁ bhaṇḍaṁ sabbaso avaharaṇepi yena yena ākārena

  *  *  *  *  *  *
  Footnote: 1. Ma. passantīti.
-------------------------------------------------
[page 204]
  Gahaṇaṁ upagacchati. Phandāpeti sabbattha dukkaṭamevāti ettha
  uṭṭhahissāmīti phandāpetvā puna anuṭṭhahitvā tatheva sayantassāpi
  aṅgapaccaṅgaṁ aphandāpetvā ekappayogena uṭṭhahantassāpi
  dukkaṭamevāti daṭṭhabbaṁ. Aññasmiṁ vā gamanassa anupakāreti yathā
  dvārapidahane kumbhiṭṭhānagamanassa anupakārattā anāpatti evaṁ
  aññasmiṁ gamanassa anupakāre kāyavacīkamme anāpatti. Vācāya
  vācāyāti ekekatthadīpikāya vācāya vācāya. Upaladdhoti ñāto.
  Puññāni ca karissāmāti ettha musāvādaṁ katvā puññāni ca
  karissāmāti vadantassa dukkaṭamevāti tīsupi gaṇṭhīpadesu vuttaṁ.
  Taṁ imasmiṁyeva padese aṭṭhakathāvacanena virujjhati. Tathāhi yaṁ yaṁ
  vacanaṁ musā tattha tattha pācittiyanti ca na hi adinnādānassa
  pubbappayoge pācittiyaṭṭhāne dukkaṭannāma atthīti ca vakkhati.
  Evampana vuttena virujjhati musāvādaṁ katvā puññāni ca karissāmāti
  vadantassa pācittiyena saddhiṁ dukkaṭanti. Tathāhi akappiyapaṭhaviṁ
  khaṇantānaṁ dukkaṭehi saddhiṁ pācittiyānīti mahāpaccariyaṁ vuttanti
  ca yathā ca idha evaṁ sabbattha pācittiyaṭṭhāne dukkaṭā na
  muccatīti ca vakkhati. Sace pana kusalacitto puññāni karissāmīti
  vadati anāpatti buddhapūjaṁ vā dhammapūjaṁ vā saṅghabhattaṁ vā
  karissāmāti kusalaṁ uppādeti kusalacittena gamane anāpattīti ca
-------------------------------------------------
[page 205]
  Yathā ca idha evaṁ sabbattha atheyyacittassa anāpattīti ca
  vakkhamānattā. Pamādalikhitanti veditabbanti aparabhāge potthakārūḷhakāle
  pamajjitvā likhitanti veditabbaṁ. Pāliyaṁ sesaṭṭhakathāsu ca
  kuddālaṁ vā piṭakaṁ vāti idameva dvayaṁ vatvā vāsīpharasūnaṁ avuttattā
  tesampi saṅkhepaṭṭhakathādīsu āgatabhāvaṁ dassetuṁ saṅkhepaṭṭhakathāyampana
  mahāpaccariyañcātiādi vuttaṁ. Theyyacittena katattā
  dukkaṭehi saddhiṁ pācittiyānīti vuttaṁ. Tato paraṁ sabbakiriyāsūti
  bījaggahaṇato paraṁ kattabbakiriyāsu. Sabbaṁ purimanayenevāti yāva
  piṭakapariyosānā hatthavārapadavāre dukkaṭaṁ.
      [79] Therehi dassitanti pubbappayogasahappayogadukkaṭesu
  asammohatthaṁ samodhānetvā dhammasaṅgāmakattherehi dassitaṁ. Sabbesampi
  dukkaṭānaṁ imesuyeva aṭṭhasu saṅgahetabbabhāvato itarehi sattahi
  dukkaṭehi vinimuttaṁ vinayadukkaṭeyeva saṅgahetabbanti vadanti. Dasavidhaṁ
  ratananti muttā maṇi veḷuriyo saṅkho silā pavāḷaṁ rajataṁ jātarūpaṁ
  lohitaṅgo masāragallanti evamāgataṁ dasavidhaṁ ratanaṁ.
              Muttā maṇi veḷuriyo ca saṅkho
              silā pavāḷaṁ rajatañca hemaṁ
              salohitaṅgañca masāragallaṁ
              dasseti dhīro ratanāni jaññāti
-------------------------------------------------
[page 206]
  Hi vuttaṁ. Sattavidhaṁ dhaññanti sāli vīhi yavo kaṅgu kudrūsako
  varako godhumoti imaṁ sattavidhaṁ dhaññaṁ. Āvudhabhaṇḍādintiādisaddena
  tūriyabhaṇḍaitthīrūpādiṁ saṅgaṇhāti. Anāmasitabbe vatthumhi
  dukkaṭaṁ anāmāsadukkaṭaṁ. Durupaciṇṇadukkaṭanti na kattabbanti
  vāritassa katattā duṭṭhaṁ āciṇṇaṁ caritanti durupaciṇṇaṁ. Tasmiṁ
  dukkaṭaṁ durupaciṇṇadukkaṭaṁ. Vinaye paññattaṁ dukkaṭaṁ vinayadukkaṭaṁ.
  Saṅghabhedāya parakkamatīti sutvā taṁ nivāraṇatthāya ñāte atthe
  avadantassa ñātadukkaṭaṁ. Ekādasa samanubhāsanā nāma
  bhikkhupāṭimokkhe cattāro yāvatatiyakā saṅghādisesā ariṭṭhasikkhāpadanti
  pañca bhikkhunīpāṭimokkhe ekaṁ yāvatatiyakaṁ pārājikaṁ cattāro
  saṅghādisesā caṇḍakāḷīsikkhāpadanti cha. Vassāvāsādiṁ
  paṭissuṇitvā na sampādentassa paṭissavanimittaṁ dukkaṭaṁ paṭissavadukkaṭaṁ.
        Pubbasahappayoge ca anāmāsadurupaciṇṇe
        vinaye ceva ñāte ca ñattiyā ca paṭissave
        aṭṭhete dukkaṭā vuttā vinaye vinayaññunā.
      [80] Sahappayogato paṭṭhāyeva cettha purimā purimā
  āpattiyo paṭippassambhantīti āha atha dhuranikkhepaṁ akatvātiādiṁ.
  Tattha dhuranikkhepaṁ akatvāti vuttattā dhuranikkhepaṁ katvā khaṇantassa
  purimāpattiyo na paṭippassambhantīti daṭṭhabbaṁ. Viyūhanadukkaṭaṁ
-------------------------------------------------
[page 207]
  Paṭippassambhati uddharaṇadukkaṭe patiṭṭhātīti idaṁ pāliyaṁ
  āgatānukkamena dassetuṁ vuttaṁ. Yadi pana paṁsuṁ uddharitvā saussāhova
  puna khaṇati uddharaṇadukkaṭaṁ paṭippassambhati khaṇanadukkaṭe patiṭṭhāti.
  Kataṁ karaṇaṁ kiriyāti atthato ekanti āha virūpā sā
  kiriyāti. Idāni vuttamevatthaṁ parivārapāliyā nidassento vuttaṁpi
  cetantiādimāha. Tattha aparaddhaṁ viraddhaṁ khalitanti sabbametaṁ
  yañca dukkaṭanti ettha vuttassa dukkaṭassa pariyāyavacanaṁ. Yaṁ hi
  duṭṭhaṁ kataṁ virūpaṁ vā kataṁ taṁ dukkaṭaṁ. Taṁ panetaṁ yathā satthārā
  vuttaṁ evaṁ akatattā aparaddhaṁ kusalaṁ virajjhitvā pavattattā viraddhaṁ
  ariyavaṁsappaṭipadaṁ anārūḷhattā khalitaṁ. Yaṁ manusso kareti
  idampanettha opammanidassanaṁ. Tassattho yathā yaṁ loke manusso
  āvi vā yadi vā raho pāpaṁ karoti taṁ dukkaṭanti pavedenti
  evamidampi buddhapaṭikuṭṭhena lāmakabhāvena pāpaṁ tasmā dukkaṭanti
  veditabbanti. Yathā dukkhā kucchitā vā gati dugatīti vattabbe
  duggatīti vuttaṁ yathā ca kaṭukaṁ phalametassāti kaṭukaphalanti vattabbe
  kaṭukapphalanti vuttaṁ evamidhāpi thūlattā accayattā ca thūlaccayanti
  vattabbe thullaccayanti vuttanti dassetuṁ samparāye ca
  duggatītiādimāha. Saṁyoge pana kate saṁyogaparassa rassattaṁ siddhamevāti
  manasikatvā saṁyogabhāvo veditabboti ettakameva vuttaṁ. Ekassa
-------------------------------------------------
[page 208]
  Mūleti ekassa santike. Accayo tena samo natthīti desanāgāminīsu
  accayesu tena samo thūlo accayo natthi. Tenetaṁ iti
  vuccatīti thūlattā accayassa evaṁ thullaccayanti vuccatīti attho.
  Sabbatthāpi āmasane dukkaṭaṁ phandāpane thullaccayañca visuṁ visuṁ
  theyyacittena āmasanaphandāpanappayogaṁ karontasseva hoti
  ekappayogena gaṇhantassa pana uddhāre pārājikameva na
  dukkaṭathullaccayānīti vadanti. Sahappayogaṁ pana akatvāti ettha
  pubbappayoge āpannāpattīnaṁ paṭippassaddhiyā abhāvato sahappayogaṁ
  katvāpi lajjidhammaṁ okkantena pubbappayoge āpannāpattiyo
  desetabbāti tīsupi gaṇṭhīpadesu vuttaṁ. Aṭṭhakathāvacanaṁ pana kate
  sahappayoge pubbappayoge āpannāpattīnampi paṭippassaddhiṁ dīpeti.
  Aññathā sahappayogaṁ pana akatvāti idaṁ visesanameva niratthakaṁ siyā.
  Yañca heṭṭhā vuttaṁ sace panassa tattha jātake tiṇarukkhalatādimhi
  chinnepi lajjidhammo okkamati saṁvaro uppajjati chedanapaccayā
  dukkaṭaṁ desetvā muccatīti tampi sahappayoge kate pubbappayoge
  āpannāpattīnaṁ paṭippassaddhimeva dīpeti sahappayoge chedanapaccayā
  āpannadukkaṭasseva desanāya vuttattā. Sahappayogato
  paṭṭhāyevāti ca idaṁ sahappayogaṁ pattassa tato pubbe āpannānaṁ
  pubbappayogāpattīnaṁ paṭippassaddhiṁ dīpeti. Tenahi ayamattho
-------------------------------------------------
[page 209]
  Viññāyati yāva sahappayogaṁ na pāpuṇāti tāva pubbe
  āpannāpattīnaṁ paṭippassaddhi na hoti sahappayogaṁ pattakālato
  pana paṭṭhāya tāsampi paṭippassaddhi hotīti. Tasmā suṭṭhu
  upaparikkhitvā yuttataraṁ gahetabbaṁ. Bahukāpi āpattiyo hontu
  ekameva desetvā muccatīti etthāyamadhippāyo sace
  khaṇanaviyūhanuddharaṇesu dasa dasa katvā āpattiyo āpannā tāsu uddharaṇe
  dasa āpattiyo desetvā muccati visabhāgakiriyaṁ patvā
  purimapurimāpattīnaṁ paṭippassaddhattāti. Jātivasena pana samānakiriyāya
  āpannāpattiyo ekattena gahetvā ekameva desetvā muccatīti
  vuttaṁ. Tasmā imināpi kurundaṭṭhakathāvacanena paṭhamameva
  mahāaṭṭhakathāyaṁ vuttapurimāpattipaṭippassaddhiyeva samatthayati na pana
  ubhinnaṁ aṭṭhakathānaṁ atthato nānākaraṇaṁ atthi. Aparampettha
  pakāraṁ vaṇṇayanti samānakiriyāsupi purimapurimakhaṇanapaccayā
  āpannāpattiyo pacchimapacchimakhaṇanaṁ patvā paṭippassambhantīti iminā
  adhippāyena paṁsukhaṇanādīsu ca lajjidhamme uppanne bahukāpi
  āpattiyo hontu ekameva desetvā muccatīti kurundaṭṭhakathāyaṁ
  vuttanti. Evañca sati bahukāpi āpattiyo hontūti na vattabbaṁ
  bhaveyya vuttañca tasmā visabhāgakiriyameva patvā purimāpattīnaṁ
  paṭippassaddhiṁ icchanteneva bahukāsupi āpattīsu ekameva desetvā
-------------------------------------------------
[page 210]
  Muccatīti imasmiṁ ṭhāne visuṁyeveko desanākkamo dassitotipi
  vadanti. Ayametesaṁ adhippāyo yathā idha purimāpattīnaṁ
  paṭippassaddhi aṭṭhakathācariyappamāṇena gahitā evaṁ bahukāsupi āpattīsu
  ekameva desetvā muccatīti idampi idha aṭṭhakathācariyappamāṇatoyeva
  veditabbaṁ. Yathā ca pāliyaṁ pācittiyaṭṭhānepi
  dukkaṭameva hotīti idha āveṇikaṁ katvā āpattiviseso dassito
  evaṁ purimāpattīnaṁ paṭippassaddhiviseso ca desanāviseso ca
  aṭṭhakathācariyehi dassitoti.
      [81] Heṭṭhato osīdantoti sāmikesu āgantvā apassitvā
  gatesu gaṇhissāmīti theyyacittena heṭṭhā bhūmiyaṁ osīdanto.
  Bundhenāti kumbhiyā heṭṭhimatalena. Evaṁ ekaṭṭhāne ṭhitāya
  kumbhiyā ṭhānā cāvanaṁ chahi ākārehi veditabbanti sambandho.
  Valayaṁ nīharati pārājikanti ākāsagataṁ akatvā ghaṁsitvā nīharantassa
  chinnakoṭito nīhaṭamatte pārājikaṁ. Ito cito ca sāretīti
  ghaṁsentoyeva ākāsagataṁ akatvā sāreti. Chinnamatte pārājikanti
  avassañce patati chinnamatte pārājikaṁ. Paricchedoti pañcamāsakaṁ
  vā atirekapañcamāsakaṁ vāti vuttagaṇanaparicchedo. Apabyūhantoti
  heṭṭhā ṭhitaṁ gaṇhissāmīti hatthena dvidhā karonto.
  Upaḍḍhakumbhiyanti upaḍḍhapuṇṇāya kumbhiyā. Nanu ca
-------------------------------------------------
[page 211]
  Aṭṭhakathācariyappamāṇena saṅkhepaṭṭhakathādīsu vuttampi kasmā na gahetabbanti
  āha vinayavinicchaye hi āgate garuke ṭhātabbanti. Vinayadhammatāti
  vinayagarukānaṁ dhammatā. Vinayagarukā hi vinayavinicchaye āgate garuke
  tiṭṭhanti. Vinayagarukatābyāpanatthaṁ hi vinayagarukoyevettha
  vinayasaddena vutto. Vinayassa vā esā dhammatā tesaṁ
  garukāvaṭṭhānassa 1- vinayavisayattā. Idāni saṅkhepaṭṭhakathādīsu vuttaṁ
  pāliyāpi na sametīti dassento āha apicātiādiṁ. Bhājananti
  pattādibhājanaṁ. Pattādiṁ apūretvā gaṇhantassa anuddhaṭepi
  mukhavaṭṭiparicchedo hoti pūretvā gaṇhantassa pana uddharaṇakāle
  hotīti āha mukhavaṭṭiparicchedena vā uddhārena vāti. Yadā pana
  telakumbhīādīsu telādīnaṁ abahubhāvato bhājanaṁ nimujjāpetvā gahituṁ
  na sakkā hoti tadā mukhavaṭṭiparicchedeneva hoti. Cikkananti
  thaddhaṁ. Ākaḍḍhanavikaḍḍhanayogganti ettha abhimukhaṁ kaḍḍhanaṁ
  ākaḍḍhanaṁ parato kaḍḍhanaṁ vikaḍḍhanaṁ. Paṭinīharitunti attano
  bhājanato paṭinīharituṁ. Hatthato muttamatte pārājikanti
  theyyacittena parasantakaggahaṇapayogasseva katattā. Mahāaṭṭhakathāyameva
  sacepi mariyādaṁ dubbalaṁ katvā sukkhataḷākassa udakanibbahaṇaṭṭhānaṁ
  udakaniddhamanatumbaṁ vā pidahati aññato gamanamagge vā pāḷiṁ

  *  *  *  *  *  *
  Footnote: 1. Ma. garugāravaṭṭhānassa..
-------------------------------------------------
[page 212]
  Bandhati sukkhamātikaṁ vā ujuṁ karoti pacchā deve vuṭṭhe udakaṁ
  āgantvā mariyādaṁ bhindati sabbattha bhaṇḍadeyyanti vuttattā
  tampana tattheva sukkhataḷāke sukkhamātikāya ujukaraṇavinicchayena
  virujjhatīti vuttaṁ. Avahāralakkhaṇanti pañcavīsatiyā avahāresu
  ekampi avahāralakkhaṇaṁ ṭhānācāvanappayogoyeva vā. Uddhāreti
  kumbhiyā phuṭṭhaṭṭhānato kesaggamattepi uddhaṭe. Yuttanti
  ṭhānācāvanappayogasambhavato yuttaṁ. Saṅgopanatthāyāti iminā
  suddhacittataṁ dasseti. Palibuddhissatīti nivāressati. Vuttanayeneva
  pārājikanti hatthato muttamatteyeva pārājikaṁ. Suddhacittova
  uddharatīti kumbhiyaṁ telassa ākiraṇato puretarameva suddhacitto
  nikkhipitvā pacchā suddhacittova uddharati. Neva avahāroti
  theyyacittena avaharaṇappayogassa akatattā. Attano bhājanattā
  pana na gīvāti vuttaṁ. Anāpattimattameva vuttaṁ. Na pana
  evaṁ vicāritanti adhippāyo. Athavā anāpattimattameva
  vuttanti inināpi tattha gīvāti vacanābhāvato na gīvāti pubbe
  vuttaṁ mahāaṭṭhakathāvādameva patiṭṭhapeti. Pacchā dassitena
  kurundīvādenāpi mahāaṭṭhakathāvādova samatthito. Attano bhaṇḍanti
  telākiraṇato puretarameva attano kumbhiyaṁ suddhacittena ṭhapitaṁ
  pītatelaṁ attano parikkhāraṁ. Sammohaṭṭhānanti
-------------------------------------------------
[page 213]
  Āpattivinicchayavasena sammohaṭṭhānaṁ. Bahigataṁ nāma hotīti tato paṭṭhāya
  telassa aṭṭhānabhāvato adhomukhabhāvato ca bahigataṁ nāma hoti. Anto
  paṭṭhāya chinde kariyamāne telassa nikkhamitvā gatagataṭṭhānaṁ
  bhājanasaṅkhameva gacchatīti āha bāhirantato pādagghanake galite
  pārājikanti. Yathā tathā vā katassāti bāhirantato abbhantarato
  vā paṭṭhāya katassa. Majjhe ṭhapetvā katacchiddeti majjhe
  thokaṁ kapālaṁ ṭhapetvā pacchā taṁ chindantena katacchidde.
  Mariyādacchedane anto ṭhatvā bahimukho chindanto bahi antena
  kāretabbo bahi ṭhatvā antomukho chindanto anto antena
  kāretabbo anto ca bahi ca chindanto majjhe ṭhapetvā taṁ
  chindanto majjhena kāretabboti vuttattā taḷākassa mariyādabhedanena
  sametīti vuttaṁ. Idamettha yuttanti anto ca bahi ca
  paṭṭhāya katacchidde majjhena kāretabbo anto paṭṭhāya kate
  pana bāhirantena bahi paṭṭhāya kate abbhantarantena kāretabboti
  ayaṁ tippakāro ettha vemaṭṭhacchidde yutto. Udake
  katappayogassa abhāvato ṭhānācāvanappayogassa abhāvāti vuttaṁ.
  Aṭṭhakathāyaṁ tāva vuttanti mahāaṭṭhakathāyaṁ vuttaṁ. Patthinnassa
  khādanaṁ itarassa pānañca sappiādīnaṁ paribhogoti āha akhāditabbaṁ
  apātabbaṁ vā karotīti. Kathampana tathā karotīti āha uccāraṁ
-------------------------------------------------
[page 214]
  Vā passāvaṁ vātiādiṁ. Kasmā panettha dukkaṭaṁ vuttanti
  āha ṭhānācāvanassa natthitāya dukkaṭanti. Purimadvayanti bhedanaṁ
  chaḍḍanañca. Kasmā na sametīti āha tañhītiādiṁ. Kumbhījajjarakaraṇenāti
  puṇṇakumbhiyā jajjarakaraṇena. Mātikāujukaraṇenāti
  udakapuṇṇāya mātikāya ujukaraṇena. Ekalakkhaṇanti bhedanaṁ
  kumbhījajjarakaraṇena chaḍḍanaṁ mātikāya ujukaraṇena saddhiṁ ekasabhāvaṁ
  ṭhānācāvanappayogasabhāvato. Pacchimaṁ pana dvayanti jhāpanaṁ
  aparibhogakaraṇañca. Ettha evaṁ vinicchayaṁ vadantīti ettha
  mahāaṭṭhakathāyaṁ vutte eke ācariyā evaṁ vinicchayaṁ vadanti.
  Pacchimadvayaṁ sandhāya vuttanti ettha purimapadadvaye vinicchayo
  heṭṭhāvuttānusārena sakkā viññātunti tattha kiñci avatvā
  heṭṭhimapadadvayaṁ sandhāya ṭhānācāvanassa natthitāya dukkaṭanti idaṁ vuttanti
  adhippāyo. Theyyacittenāti attano vā parassa vā
  kātukāmatāvasena uppannatheyyacittena. Vināsetukāmatāyāti
  hatthapādādiṁ chindanto viya kevalaṁ vināsetukāmatāya. Purimapadadvaye kiṁ
  hotīti adhippāyena na kiñci vuttanti āha purimadvaye pana .pe.
  Pārājikanti. Tattha vuttanayena bhindantassa vā chaḍḍentassa
  vāti muggarena pothetvā bhindantassa udakaṁ vā vālikaṁ vā
  ākiritvā uttarāpentassāti attho. Ayuttanti ceti
-------------------------------------------------
[page 215]
  Pāliyaṁ purimapadadvayepi dukkaṭasseva vuttattā purimadvaye .pe.
  Pārājikanti idaṁ ayuttanti yadi tumhākaṁ siyāti attho. Neti
  ayuttabhāvappasaṅgaṁ nisedhetvā tattha kāraṇamāha aññathā
  gahetabbatthatoti. Kathampanettha attho gahetabboti āha pāliyaṁ
  hītiādiṁ. Nāsetukāmatāpakkhe heṭṭhā vuttanayeneva atthassa
  avirujjhanato theyyacittapakkheti vuttaṁ. Evaṁ vinicchayaṁ vadantīti
  ito paṭṭhāya vuttassa sabbassapi ekasseva vacanattā evameke
  vadantīti nigamanavasena vuttaṁ. Idāni yathā vuttavasena pāliyā
  atthe gayhamāne mahāaṭṭhakathāyaṁ catunnaṁpi sāmaññato vuttassa
  pacchimapadadvayaṁ sandhāya vuttanti vacane visesābhāvato pāliyaṁ
  vuttesu catūsu padesu chaḍḍeti vā aparibhogaṁ vā karotīti imesaṁ
  padānaṁ visesābhāvappasaṅgato ca sayaṁ aññathā pāliṁ aṭṭhakathañca
  saṁsanditvā atthaṁ dassetukāmo ayampanettha sāroti ādimāha.
  Vinītavatthumhi saṅghassa puñjakataṁ tiṇaṁ theyyacitto jhāpesīti
  vuttattā vinītavatthumhi tiṇajjhāpako viyāti imināva ṭhānā
  accāvetukāmo vāti etthāpi theyyacittena ṭhānā accāvetukāmoti
  idaṁ vuttameva hotīti daṭṭhabbaṁ. Achaḍḍetukāmoyevāti
  etthāpi theyyacittenāti sambandhitabbaṁ. Idaṁ hi theyyacittapakkhaṁ
  sandhāya vuttaṁ nāsetukāmatāpakkhassa vakkhamānattā. Tenevāha
-------------------------------------------------
[page 216]
  Nāsetukāmatāpakkhe panātiādiṁ. Itarathāpi yujjatīti theyyacittābhāvā
  ṭhānācāvetukāmassāpi dukkaṭaṁ yujjatīti vuttaṁ hoti.
                    Bhummaṭṭhakathā niṭṭhitā.
      [82] Ākāsaṭṭhakathāyaṁ. Mukhatuṇḍakenāti mukhaggena.
  Kalāpaggenāti piñchakalāpassa aggena. Pasāretīti gahaṇatthaṁ
  pasāreti. Aggahetvā vāti leḍḍuādīhi paharitvā nayanavasena
  aggahetvā vā. Ākāsaṭṭhavinicchaye vuccamānepi tappasaṅgena
  ākāsaṭṭhassa vehāsaṭṭhādibhāvamupagatepi asammohatthaṁ yasmiṁ aṅge
  nilīyatītiādi vuttaṁ. Antovatthumhīti parikkhittavatthussa anto.
  Antogāmeti parikkhittagāmassa anto. Aparikkhitte pana vatthumhi
  gāme vā ṭhitaṭṭhānameva ṭhānaṁ. Aṭavīmukhaṁ karotīti araññābhimukhaṁ
  karoti. Rakkhatīti tena payogena tassa icchitaṭṭhānaṁ agatattā
  rakkhati. Bhūmiyā gacchantaṁ sandhāya dutiyapadavāre vāti vuttaṁ.
  Gāmato nikkhantassāti parikkhittagāmato nikkhantassa. Kapiñjaro
  nāma ekā pakkhijāti.
      [83] Vehāsaṭṭhakathāyampana cīvaravaṁse ṭhapitacīvarassa ākaḍḍhane
  yathāvuttappadesātikkamo ekadvaṅgulamattākaḍḍhanena siyāti
  adhippāyena vuttaṁ ekadvaṅgulamattākaḍḍhaneneva pārājikanti. Idañca
  tādisaṁ nātimahantaṁ cīvaravaṁsadaṇḍakaṁ sandhāya vuttaṁ. Mahante
-------------------------------------------------
[page 217]
  Pana tato adhikamattākaḍḍhaneneva siyā. Rajjukena bandhitvāti
  ekāya rajjukoṭiyā cīvaraṁ bandhitvā aparāya koṭiyā cīvaravaṁsaṁ
  bandhitvā ṭhapitacīvaraṁ. Muttamatte aṭṭhatvā patanakasabhāvattā
  mutte pārājikanti vuttaṁ. Ekamekassa phuṭṭhokāsamatte atikkante
  pārājikanti bhittiṁ aphusāpetvā ṭhapitattā vuttaṁ. Bhittiṁ nissāya
  ṭhapitanti paṭipāṭiyā ṭhitesu nāgadantādīsuyeva āropetvā bhittiṁ
  phusāpetvā ṭhapitaṁ. Paṇṇantaraṁ āropetvā ṭhapitāti aññehi
  ṭhapitaṁ sandhāya vuttaṁ.
      [84] Udakaṭṭhakathāyaṁ. Sandamānaudake nikkhittaṁ na tiṭṭhatīti
  āha asandanake udaketi. Anāpattīti hatthavārapadavāresu
  dukkaṭāpattiyā abhāvaṁ sandhāya vuttaṁ. Kaḍḍhatīti heṭṭhato osādeti.
  Uppalādīsūti ādisaddena padumapuṇḍarīkādiṁ saṅgaṇhāti. Rattaṁ
  padumaṁ setaṁ puṇḍarīkaṁ. Setaṁ vā padumaṁ rattaṁ puṇḍarīkaṁ.
  Athavā rattaṁ vā hotu setaṁ vā satapattaṁ padumaṁ onasatapattaṁ
  puṇḍarīkaṁ. Vatthu pūratīti pārājikavatthu pahoti. Tasmiṁ
  chinnamatte pārājikanti udakato accuggatassa udakavinimuttaṭṭhānato
  chedanaṁ sandhāya vuttaṁ. Yaṁ vatthuṁ pūretīti yaṁ pupphaṁ pārājikavatthuṁ
  pūreti. Dasahi pupphehi katakalāpo hatthako. Mahantaṁ kalāpaṁ
  katvā baddhaṁ bhārabaddhaṁ. Rajjukesu tiṇāni santharitvāti ettha
-------------------------------------------------
[page 218]
  Dve rajjukāni udakapiṭṭhe ṭhapetvā tesaṁ upari tiriyato tiṇāni
  santharitvā tesaṁ upari bandhitvā vā abandhitvā vā tiriyatoyeva
  pupphāni ṭhapetvā heṭṭhato gatāni dve rajjukāni ukkhipitvā
  pupphamatthake ṭhapentīti vadanti. Kesaggamattampi yathā ṭhitaṭṭhānato
  cāvetīti pārimantena phuṭṭhokāsaṁ orimantena kesaggamattaṁ cāveti.
  Sakalamudakanti daṇḍena phuṭṭhokāsagataṁ sakalamudakaṁ. Na udakaṁ
  ṭhānanti attanā kataṭṭhānassa aṭṭhānattā. Idaṁ ubhayanti ettha
  bandhanaṁ amocetvā .pe. Pārājikanti idamekaṁ paṭhamaṁ bandhanaṁ .pe.
  Ṭhānaparicchedoti idaṁ dutiyaṁ. Paduminiyanti padumagacche.
  Uppāṭitāyāti parehi attano atthāya uppāṭitāya. Bahi
  ṭhapiteti udakato bahi ṭhapite. Hatthakavasena khuddakaṁ katvā baddhaṁ
  kalāpabaddhaṁ nāma. Bhārabaddhaṁ nāma sīsabhārādivasena baddhaṁ.
  Mūḷālanti kaṇḍaṁ. Pattaṁ vā pupphaṁ vāti idaṁ kaddamassa anto
  pavisitvā ṭhitaṁ sandhāya vuttaṁ. Sakalamudakanti vāpiādīsu
  pariyāpannaṁ sakalamudakaṁ. Niddhamanatumbanti vāpiyā udakassa
  nikkhamanamaggaṁ. Udakavāhakanti mahāmātikaṁ. Na avahāroti idaṁ
  pubbasadisaṁ na hotīti āha kasmā .pe. Evarūpā hi tattha katikāti.
  Avahāro natthīti sabbasādhāraṇe apariggahitaṭṭhāne gahitattā.
  Mātikaṁ āropetvāti khuddakamātikaṁ āropetvā. Maritvā .pe.
-------------------------------------------------
[page 219]
  Tiṭṭhantīti ettha matamacchānaṁyeva tesaṁ santakattā amate gaṇhantassa
  natthi avahāroti vadanti.
      [85] Nāvaṭṭhakathāyaṁ pana yā bandhane mutte ṭhānā na
  cavatīti iminā caṇḍasote bandhanāvaṁ paṭikkhipati. Tāva dukkaṭanti
  bandhanaṁ moceti āpatti dukkaṭassāti evaṁ mocentassa paññattadukkaṭaṁ
  sandhāya vuttaṁ. Thullaccayampi pārājikampi hotīti ettha
  paṭhamaṁ ṭhānā accāvetvā mutte thullaccayaṁ paṭhamaṁ ṭhānā
  cāvetvā mutte pārājikanti veditabbaṁ. Pāse baddhasūkaro
  viyātiādinā vuttaṁ sandhāyāha tattha yutti pubbe vuttāyevāti.
  Vippanaṭṭhā nāvāti visamavātādīhi vināsaṁ patvā udake nimujjitvā
  heṭṭhābhūmitalaṁ appatvā majjhe ṭhitaṁ sandhāya vadati. Teneva
  adho vā opilāpentassa .pe. Nāvātalena phuṭṭhokāsaṁ mukhavaṭṭiṁ
  atikkantamatte pārājikanti vuttaṁ. Opilāpentassāti
  osīdāpentassa. Atikkantamatteti phuṭṭhokāsaṁ atikkantamatte. Eseva
  nayoti muttamatte pārājikanti dasseti. Nāvākaḍḍhanayoggamahāyottatāya
  yottakoṭito paṭṭhāya sakalampi ṭhānanti vuttaṁ.
  Asatipi vāte yathā vātaṁ gaṇhāti tathā ṭhapitattā vātaṁ gaṇhāpetīti
  vuttaṁ. Balavā vāto āgammāti hi iminā asati vāte
-------------------------------------------------
[page 220]
  Ayaṁ payogo katoti dasseti. Teneva puggalassa natthi avahāroti
  vuttaṁ. Sati pana vāte kato payogo ṭhānācāvanappayogoyevāti
  mātikāujukaraṇe viya attheva avahāroti daṭṭhabbaṁ.
  Ṭhānācāvanappayogo na hotīti sukkhamātikāujukaraṇe viya asati vāte
  katappayogattā. Bhaṇḍadeyyaṁ pana hotīti nāvāsāmikassa
  bhaṇḍadeyyaṁ hoti.
      [86] Yānaṭṭhakathāyaṁ. Dukayuttassāti dvīhi goṇehi yuttassa.
  Ayuttanti goṇehi ayuttaṁ. Kappakatāti yathā dvīhi bhāgehi
  heṭṭhā patiṭṭhāti evaṁ katā. Tīṇi vā cattāri vā ṭhānānīti
  akappakatāya upatthambhaniyā vasena tīṇi ṭhānāni kappakatāya vasena
  cattāri ṭhānāni. Tathā paṭhaviyaṁ ṭhapitassa tīṇi ṭhānānīti
  sambandho. Tanti phalakassa vā dārukassa vā upari ṭhapitaṁ paṭhaviyaṁ
  ṭhapitañaca. Dvīhi akkhasīsehīti dvīhi akkhakoṭīhi. Dārūnaṁ upari
  ṭhapitassāti dvinnaṁ dārūnaṁ upari dvīhi akkhakoṭīhi olambetvā
  sakaṭasālāya ṭhapitassa. Heṭṭhimatalassāti sakaṭabāhāya bhūmiṁ phusitvā
  ṭhitassa heṭṭhimabhāgassa. Sesaṁ nāvāya vuttasadisanti iminā yadi
  pana taṁ evaṁ gacchantaṁ pakatigamanaṁ pacchinditvā aññaṁ disābhāgaṁ
  neti pārājikaṁ sayameva yaṅkiñci gāmaṁ sampattaṁ ṭhānā accāventova
  vikkīṇitvā gacchati nevatthi avahāro bhaṇḍadeyyaṁ pana
-------------------------------------------------
[page 221]
  Hotīti imaṁ nayaṁ atidissati.
      [87] Bhāraṭṭhakathāyaṁ. Purimagale galavāṭakoti purimagale
  uparimagalavāṭako. Uraparicchedamajjheti urapariyantassa majjhe.
  Anāṇattattāti asukaṭṭhānaṁ nehīti anāṇattattā. Yo cāyaṁ sīsabhāre
  vuttoti yo cāyaṁ vinicchayo sīsabhāre vutto. Sīsādīhi vā gahito
  hotūti sambandho. Tādisanti tappaṭicchādanasamatthaṁ.
      [88] Ārāmaṭṭhakathāyaṁ. Bandhananti pupphāni vaṇṭe
  patiṭṭhitaṭṭhānaṁ. Abhiyuñjatīti codeti aṭṭaṁ karoti. Adinnādānassa
  payogattāti sahappayogamāha vatthumhiyeva katappayogattā.
  Sahappayogavasena hetaṁ dukkaṭaṁ. Vinicchayappasutanti vinicchaye niyuttaṁ.
  Kakkhaḷoti dāruṇo. Dhuraṁ nikkhipatīti ussāhaṁ ṭhapeti. Attano
  santakakaraṇe nirussāho hotīti attho. Kūṭaṭṭakārakopi sace
  dhuraṁ na nikkhipati natthi avahāroti āha sace sayampi katadhuranikkhepo
  hotīti. Sayampīti abhiyuñjakopi. Katadhuranikkhepoti na dāni naṁ
  imassa dassāmīti evaṁ tassa dāne katadhuranikkhepo.
  Kiṅkārapaṭissāvibhāveti kiṁ karomi kiṁ karomīti evaṁ kiṅkārameva paṭissuṇanto
  vicaratīti kiṅkārapaṭissāvī. Tassa bhāvo kiṅkārapaṭissāvibhāvo.
  Tasmiṁ. Attano vasavattibhāveti vuttaṁ hoti. Ukkocaṁ
  datvāti lañcaṁ datvā. Kūṭavinicchayikānanti kūṭavinicchaye niyuttānaṁ
-------------------------------------------------
[page 222]
  Vinayadharānaṁ. Gaṇhāti avatvā assāmikassa sāmiko
  ayantiādinā pariyāyena vuttepi tassa santakabhāvaṁ paricchinditvā
  pavattavacanattā kūṭavinicchayaṁ karontānaṁ kūṭasakkhīnañca pārājikameva.
  Asatipi cettha ṭhānācāvane ubhinnaṁ dhuranikkhepoyeva ṭhānācāvanaṭṭhāne
  tiṭṭhati. Imasmiṁ hi dhuranikkhepapārājike sāmikassa
  vimatuppādanappayoge kate thullaccayaṁ. Tasseva dhuranikkhepappayoge
  nipphādite pārājikaṁ. Sayaṁ parājayaṁ pāpuṇātīti kūṭaṭṭakārako
  parājayaṁ pāpuṇāti.
      [89] Vihāraṭṭhakathāyaṁ. Vihāropi pariveṇampi āvāsopi
  vihārotveva saṅkhaṁ gacchatīti āha vihāraṁ vātiādiṁ. Tattha
  vihāranti mahāvihāraṁ. Pariveṇanti mahāvihārassa abbhantare visuṁ
  visuṁ pākāraparicchinnaṭṭhānaṁ. Āvāsanti ekaṁ āvasathaṁ. Abhiyoge
  katepi avahārassa asijjhanato vuttaṁ abhiyogo na rūhatīti.
  Gaṇasantake pana paricchinnasāmikattā sakkā dhuraṁ nikkhipāpetunti
  āha dīghabhāṇakādibhedassa pana gaṇassāti. Idhāpi sace ekopi
  dhuraṁ na nikkhipati rakkhatiyeva. Sabbesaṁ dhuranikkhepeneva hi
  pārājikaṁ.
      [90] Khettaṭṭhakathāyaṁ. Satta dhaññānīti
  sālivīhiyavakaṅgukudrūsavarakagodhumānaṁ vasena satta dhaññāni. Nirappitvā
-------------------------------------------------
[page 223]
  Vātiādīsu gaṇhantassāti paccekaṁ yojetabbaṁ. Tattha nirappitvā
  gahaṇaṁ nāma vīhisīsaṁ acchinditvā yathāṭhitameva hatthena gahetvā
  ākaḍḍhitvā bījamattasseva gahaṇaṁ. Ekamekanti ekamekaṁ
  vīhisīsaṁ. Uppāṭetvā vāti muggamāsādīni uddharitvā vā. Yasmiṁ
  bīje vātiādi nirappitvā gahaṇādīsu yathākkamaṁ yojetabbaṁ.
  Sālisīsādīni nirappitvā gaṇhantassa yasmiṁ bīje vatthu pūrati
  ekamekaṁ hattheneva chinditvā gaṇhantassa yasmiṁ sīse vatthu pūrati
  asitena lāyitvā gaṇhantassa yassaṁ muṭṭhiyaṁ vatthu pūrati bahūni
  ekato uppāṭetvā gaṇhantassa yasmiṁ muggamāsādiphale vatthu
  pūratīti evamettha yathākkamo veditabbo. Tasmiṁ bandhanā
  mocitamatteti vacanato tasmiṁ bījādimhi bandhanā mocite sati tato
  anapanītepi pārājikamevāti daṭṭhabbaṁ. Acchijjamānoti acchinno
  hutvā ṭhito. Jaṭitānīti chinnāni acchinnehi saddhiṁ jaṭitāni
  hontīti attho. Sabhusanti palālasahitaṁ. Abhusanti palālarahitaṁ.
  Khīlenāti khāṇukena. Ettha ca khīlasaṅkamanādīsu ubhayaṁ sambhavati
  sahappayogo dhuranikkhepo ca. Yadā hi parassa khettādīsu ekadesaṁ
  khīlasaṅkamanādivasena attano santakaṁ karoti tadā satipi
  paṭhamataraṁ sāmikānaṁ dhuranikkhepe khīlasaṅkamanādi sahappayogaṁ vinā na
  hotīti sahappayogeneva pārājikaṁ. Teneva mātikaṭṭhakathāyaṁ vuttaṁ
-------------------------------------------------
[page 224]
  Ṭhānācāvanavasena khīlādīni saṅkāmetvā khettādiggahaṇavasena ca
  sahappayogo veditabboti. Yadā pana asati dhuranikkhepe khīlasaṅkamanādimattaṁ
  kataṁ tadā vinā dhuranikkhepena na hotīti dhuranikkhepeneva
  pārājikaṁ. Tenevettha tañca kho sāmikānaṁ dhuranikkhepenāti
  vuttaṁ. Evaṁ sabbatthāti yathāvuttamatthaṁ rajjusaṅkamanādīsupi
  atidasseti. Yaṭṭhinti mānadaṇḍaṁ. Ekasmiṁ anāgate thullaccayaṁ
  tasmiṁ āgate pārājikanti ettha sace dārūni nikkhaṇitvā
  tattakeneva gaṇhitukāmo hoti avasāne dārumhi pārājikaṁ. Sace
  tattha sākhāyopi katvā gahetukāmo hoti avasānasākhāya
  pārājikanti veditabbaṁ. Tattakena asakkontoti dārūni nikkhaṇitvā
  vatiṁ kātuṁ asakkonto. Khettamariyādanti vuttamevatthaṁ vibhāvetuṁ
  kedārapālinti vuttaṁ. Vitthataṁ karotīti pubbe vijjamānameva mariyādaṁ
  vitthiṇṇaṁ karoti. Akataṁ vā pana patiṭṭhapetīti pubbe akataṁ
  vā mariyādaṁ ṭhapeti.
      [91] Vatthuṭṭhakathāyaṁ. Tiṇṇaṁ pākārānanti iṭṭhakasilādārūnaṁ
  vasena tiṇṇaṁ pākārānaṁ. Eteneva nayenāti iminā kevalaṁ
  bhūmiṁ sodhetvā .pe. Aparikkhipitvā vāti vuttamatthaṁ nidasseti.
      [92] Gāmaṭṭhakathāyaṁ. Gāmo nāmāti pāliyaṁ na vuttaṁ
  sabbaso gāmalakkhaṇassa pubbe vuttattā.
-------------------------------------------------
[page 225]
     [93] Araññaṭṭhakathāyaṁ. Araññaṁ nāmāti idampana nakevalaṁ
  pubbe vuttāraññalakkhaṇappattimattena araññaṁ idhādhippetaṁ.
  Kinti. Yaṁ attano araññalakkhaṇena araññaṁ parapariggahitañca
  hoti taṁ araññaṁ idhādhippetanti dassetuṁ vuttaṁ. Tenāti puna
  araññavacanena. Na pariggahitabhāvo araññassa lakkhaṇanti yadi hi
  pariggahitabhāvo araññalakkhaṇaṁ siyā araññaṁ nāma yaṁ manussānaṁ
  pariggahitanti ettakameva vadeyyāti adhippāyo. Yanti iminā
  pubbe vuttalakkhaṇameva araññaṁ parāmaṭṭhanti āha yampana attano
  araññalakkhaṇena araññanti. Vinivijjhitvāti ujukameva
  vinivijjhitvā. Paṇṇaṁ vāti tālapaṇṇādipaṇṇaṁ vā. Addhagatopīti
  cirakālaṁ tattheva ṭhitopi. Na gahetabboti ettha pana so parehi
  araññasāmikānaṁ hatthato kīṇitvā tacchetvā tattheva ṭhapito.
  So araññasāmikena anuññātopi na gahetabbo. Sāmikehi
  chaḍḍitoti gahetuṁ vaṭṭatīti paṁsukūlasaññāya gahaṇaṁ vuttaṁ.
  Lakkhaṇacchinnassāpīti araññasāmikānaṁ hatthato kīṇitvā gaṇhantehi
  katasaññāṇassa. Challiyā pariyonaddhaṁ hotīti iminā sāmikānaṁ
  nirapekkhataṁ dīpeti. Tena vuttaṁ gahetuṁ vaṭṭatīti. Yadi sāmikānaṁ
  sāpekkhatā atthi na vaṭṭati. Tāni katāni ajjhāvuṭṭhāni
  ca hontīti tāni gehādīni katāni pariniṭṭhitāni manussehi ca
-------------------------------------------------
[page 226]
  Ajjhāvuṭṭhāni honti. Dārūnipīti gehādīnaṁ katattā tato
  avasiṭṭhadārūni. Etesanti etesaṁ yathāvuttadārūnaṁ. Tesaṁ
  ārakkhaṭṭhānanti tesaṁ araññapālānaṁ ṭhitaṭṭhānaṁ. Dehīti vutte
  dātabbamevāti ettha dehīti vutte dassāmīti ābhogasambhavato dehīti
  avutte adatvāpi gantuṁ vaṭṭatiyeva. Gantuṁ dethāti gamanaṁ detha.
  Adisvā gacchati bhaṇḍadeyyanti yadi suddhacittena gacchati bhaṇḍadeyyaṁ.
  Yattha katthaci nītānampi dārūnaṁ araññasāmikānaṁyeva santakattā
  suddhacittena nikkhantopi puna theyyacittaṁ uppādetvā gacchati
  pārājikamevāti vadanti.
      [94] Udakaṭṭhakathāyaṁ. Mahākucchikā udakapāṭi udakamaṇiko.
  Samekhalā pāṭi udakamaṇikotipi vadanti. Tatthāti tesu bhājanesu.
  Nibbahanaudakanti mahodakaṁ āgantvā taḷākamariyādaṁ mā chindīti
  taḷākarakkhaṇatthaṁ tassa ekapassena vissajjitaudakaṁ. Niddhamanatumbanti
  sassādīnaṁ atthāya udakanikkhamanamaggaṁ. Mariyādaṁ dubbalaṁ
  katvāti idaṁ avassacchindanasabhāvadassanatthaṁ bhaṇḍadeyyavisayadassanatthañca
  vuttaṁ. Mariyādaṁ dubbalaṁ akatvāpi yathāvuttappayoge kate
  mariyādaṁ chinditvā nikkhantaudakagghānurūpena avahārena kāretabbameva.
  Aniggateti anikkhamitvā taḷākasmiṁyeva udake ṭhite.
  Asampatte vāti taḷākato nikkhamitvā mahāmātikāyaeva ṭhite.
-------------------------------------------------
[page 227]
  Anikkhanteti taḷākato anikkhante udake. Subaddhāti bhaṇḍadeyyampi
  na hotīti adhippāyo. Tenāha nikkhante baddhā bhaṇḍadeyyanti.
  Taḷākato nikkhamitvā paresaṁ khuddakamātikāmukhaṁ apāpuṇitvā
  mahāmātikāyaṁyeva ṭhite baddhā ce bhaṇḍadeyyanti attho.
  Anikkhante subaddhā nikkhante baddhā bhaṇḍadeyyanti hi idaṁ dvayaṁ
  heṭṭhāvuttavikappadvayassa yathākkamena vuttaṁ. Natthi avahāroti
  ettha avahāro natthi bhaṇḍadeyyampana hotīti keci vadanti.
  Taḷākagataudakassa sabbasādhāraṇattā taṁ ayuttaṁ viya dissati.
  Anikkhante subaddhāti iminā ca aṭṭhakathāvacanena na sameti. Vatthuṁ
  .pe. Na sametīti ettha taḷākagataudakassa sabbasādhāraṇattā
  apariggahitaṁ idha vatthunti adhippāyo.
      [95] Dantakaṭṭhakathāyaṁ. Tato paṭṭhāya avahāro natthīti
  yathāsukhaṁ bhikkhusaṅgho paribhuñjatūti yathāsukhaṁ paribhogatthāya ṭhapitattā
  vassaggena abhājetabbattā arakkhitabbattā sabbasādhāraṇattā ca
  aññaṁ saṅghikaṁ viya na hotīti theyyacittena gaṇhantassāpi natthi
  avahāro. Vattanti dantakaṭṭhaggahaṇe vattaṁ. Idāni tadeva
  vattaṁ dassento yo hītiādimāha. Puna sāmaṇerā
  āharissantīti keci therā vadeyyunti yojetabbaṁ.
      [96] Vanappatikathāyaṁ. Ujukameva tiṭṭhatīti rukkhabhārena
-------------------------------------------------
[page 228]
  Kiñcideva bhassitvā ṭhitattā hotiyeva ṭhānācāvananti adhippāyena
  vuttanti vadanti. Vātamukhaṁ sodhetīti yathā vāto āgantvā rukkhaṁ
  pāteti evaṁ vātassa āgamanamaggaṁ rundhitvā ṭhitāni sākhāgumbādīni
  chinditvā apanento sodheti. Maṇḍūkakaṇṭakaṁ vā visanti
  maṇḍūkānaṁ naṅguṭṭhe aggakoṭiyaṁ ṭhitakaṇṭakanti vadanti. Ekaṁ
  visamacchakaṇṭakantipi vadanti.
      [97] Haraṇakakathāyaṁ. Haraṇakanti hariyamānaṁ. Abhimukhaṁ katvā
  kaḍḍhanaṁ ākaḍḍhanaṁ. Sesadisākaḍḍhanaṁ vikaḍḍhanaṁ. Pādaṁ agghati
  pārājikamevāti ettha antaṁ na gaṇhāmīti asallakkhitattā antassa
  ca gaṇhissāmīti sallakkhitasseva paṭassa ekadesattā pārājikaṁ
  vuttaṁ. Sahabhaṇḍahārakanti bhaṇḍahārakena saddhiṁ. Santajjetvāti
  dhanuādīhi santajjetvā. Soti bhaṇḍahārako. Anajjhāvuṭṭhakanti
  apariggahitakaṁ. Assāmikanti attho. Āharāpente dātabbanti
  ettha chaḍḍetvā dhuraṁ nikkhipitvā gatānampi nirālayānaṁ puna
  āharāpanassa vuttattā ca bhikkhūnampi attano santake parikkhāre
  acchinditvā parehi gahite tattha dhuranikkhepaṁ katvāpi puna taṁ
  balakkārenapi āharāpetuṁ vaṭṭatīti desavāsino ācariyā vadanti.
  Sīhaladīpavāsino pana taṁ keci ācariyā na icchanti. Teneva
  mahāgaṇṭhīpade majjhimagaṇṭhīpade ca vuttaṁ amhākaṁ pana taṁ na
-------------------------------------------------
[page 229]
  Ruccatīti. Aññesūti mahāpaccarīādīsu. Vicāraṇāeva natthīti
  tatthāpi paṭikkhepābhāvato ayamevatthoti vuttaṁ hoti.
      [98] Upanidhikathāyaṁ. Saṅgopanatthāya attano hatthe
  nikkhittassa bhaṇḍassa guttaṭṭhāne paṭisāmanappayogaṁ vinā aññasmiṁ
  payoge akatepi rajjasaṅkhobhādikāle na dāni tassa dassāmi na
  mayhaṁ dāni dassatīti ubhohipi sakasakaṭṭhāne nisīditvā dhuranikkhepe
  katepi avahāro natthi. Keci panettha pārājikameva
  paṭisāmanappayogassa katattāti vadanti. Attano hatthe nikkhittattāti
  ettha attano hatthe saṅgopanatthāya nikkhittakālato paṭṭhāya
  tappaṭibaddhattā ārakkhāya bhaṇḍasāmikaṭṭhāne ṭhitattā ṭhānassa
  ca tadāyattatāya ṭhānācāvanassa alabbhanato natthi avahāroti
  adhippāyo. Dhammaṁ vācāpetvāti dhammaṁ kathāpetvā. Eseva
  nayoti uddhāreyeva pārājikaṁ. Kasmā. Aññehi asādhāraṇassa
  abhiññāṇassa vuttattā. Aññaṁ tādisameva gaṇhante yujjatīti
  idaṁ saññāṇaṁ kathentena asukasmiṁ ṭhāneti okāsassa ca niyamitattā
  tasmiṁ ṭhāne ṭhitapattaṁ apanetvā tasmiṁyeva okāse aññaṁ
  tādisameva pacchā ṭhapitaṁ pattaṁ sandhāya kathitanti tīsupi gaṇṭhīpadesu
  vuttaṁ. Corena sallakkhitapattassa gahaṇābhāvepi idaṁ thenetvā
  gaṇhissāmīti tasmiṁ okāse ṭhite tādise vatthumatte tassa
-------------------------------------------------
[page 230]
  Theyyacittasabbhāvato aññaṁ tādisameva gaṇhante yujjatīti corassa
  avahāro dassito. Padavārenāti therena nīharitvā dinnapattaṁ
  gahetvā gacchato corassa padavārena. Atādisameva gaṇhante
  yujjatīti mamāyaṁ patto na hotīti vā mayā kathito ayaṁ patto
  na hotīti vā jānitvā theyyacittena gaṇhantassa idaṁ thenetvā
  gaṇhissāmīti vatthumatte theyyacittaṁ uppādetvā gaṇhantassa
  ca avahārasambhavato vuttaṁ. Gāmadvāranti samaṇasāruppavohāramattametaṁ.
  Antogāmaṁ icceva vuttaṁ hoti. Vuttanayeneva
  therassa pārājikanti theyyacittena parasantakassa gahitattā
  uddhāreyeva therassa pārājikaṁ. Corassa dukkaṭanti asuddhacittena
  gahitattā gahitakāle corassa dukkaṭaṁ. Vuttanayeneva ubhinnampi
  dukkaṭanti corassa sāmikena dinnattā pārājikaṁ natthi
  asuddhacittena gahitattā dukkaṭaṁ therassa pana attano santakepi
  asuddhacittatāya dukkaṭaṁ. Āṇattiyā gahitattāti ettha pattacīvaraṁ
  gaṇha asukaṁ nāma gāmaṁ gantvā piṇḍāya carissāmāti evaṁ
  therena katāaṇattiyā. Vihārassa parabhāge upacārato paṭṭhāya
  yāva tassa gāmassa parato upacāro tāva sabbaṁ khettameva
  jātanti adhippāyo. Maggato okkammāti ettha ubhinnaṁ
  sakaṭacakkamaggānaṁ antarāḷampi maggoyevāti daṭṭhabbaṁ. Aṭṭhatvā
-------------------------------------------------
[page 231]
  Anisīditvāti ettha vihāraṁ pavisitvā sīsādīsu bhāraṁ bhūmiyaṁ
  anikkhipitvāva tiṭṭhanto nisīdanto vā vissamitvā theyyacitte
  vūpasante puna theyyacittaṁ uppādetvā gacchati ce paduddhārena
  kāretabbo. Sace bhūmiyaṁ nikkhipitvā puna taṁ gahetvā gacchati
  uddhārena kāretabbo. Kasmā. Āṇāpakassa āṇattiyā yaṁ
  kattabbaṁ tassa tāva pariniṭṭhitattā. Keci pana purimasmiṁ
  theyyacitte avūpasantepi vuttanayeneva vissamitvā gacchato paduddhārena
  uddhārena vā kāretabboti vadanti. Asukaṁ nāma gāmanti
  aniyāmetvā antogāmaṁ gamissāmāti avisesena vutte vihārasāmantā
  sabbepi gocaragāmā khettamevātipi vadanti. Sesanti
  maggūkamanavihārābhimukhagamanādi sabbaṁ. Purimasadisamevāti anāṇattiyā
  gahitepi sāmikassa kathetvā gahitattā heṭṭhāvuttavihārupacārādi sabbaṁ
  khettamevāti katvā vuttaṁ. Eseva nayoti antarāmagge
  theyyacittaṁ uppādetvātiādinā vuttanayaṁ atidissati. Nimitte vā
  kateti cīvaraṁ me kiliṭṭhaṁ ko nukho rajitvā dassatītiādinā
  nimitte kate. Vuttanayamevāti anāṇattassa therena saddhiṁ pattacīvaraṁ
  gahetvā gamanavāre vuttanayameva. Ekapasse vāti vihārassa
  mahantatāya attānaṁ adassetvā ekasmiṁ passe vasanto vā.
  Theyyacittena paribhuñjanto jirāpetīti theyyacitte uppanne
-------------------------------------------------
[page 232]
  Ṭhānācāvanaṁ akatvā nivatthapārutanīhāreneva paribhuñjanto jirāpeti.
  Ṭhānā cāventassa pana theyyacitte sati pārājikameva sīse bhāraṁ
  khandhe karaṇādīsu viya. Yathā tathā vā nassatīti aggiādinā
  vā upacikādīhi khāditaṁ vā nassati. Añño vā kocīti iminā
  pana yena ṭhapitaṁ sopi saṅgahitoti veditabbaṁ. Tava thūlasāṭako
  laddhotiādinā musāvāde dukkaṭaṁ adinnādānappayogattā.
  Itaraṁ gaṇhato uddhāre pārājikanti ettha pavisitvā tava sāṭakaṁ
  gaṇhāhīti imināva upanidhibhāvato muttattā sāmikassa itaraṁ gaṇhatopi
  attano sāṭake ālayassa sambhavato ca uddhāre pārājikanti
  vuttaṁ. Na jānantīti tena vuttavacanaṁ assuṇantā na jānanti.
  Eseva nayoti ettha sace jānitvāpi cittena na sampaṭicchanti
  eseva nayoti daṭṭhabbaṁ. Paṭikkhipantīti ettha cittena
  paṭikkhepopi saṅgahitovāti veditabbaṁ. Yācitā vā ayācitā vāti
  ettha yācitā yadi cittenapi sampaṭicchanti naṭṭhe gīvā.
  Ayācitā pana yadipi cittena sampaṭicchanti natthi gīvā.
  Gahetvā ṭhapetīti ettha cāletvā tasmiṁyeva ṭhāne ṭhapitepi naṭṭhe
  gīvā. Upacāre vijjamāneti bhaṇḍāgārassa samīpe
  uccārapassāvaṭṭhāne vijjamāne. Mayi ca mate saṅghassa ca senāsane
  vinaṭṭheti ettha kevalaṁ saṅghassa senāsanaṁ mā nassīti imināva
-------------------------------------------------
[page 233]
  Adhippāyena vivaritumpi vaṭṭatiyevāti vadanti. Sahāyehi
  bhavitabbanti tehipi kiñci kiñci dātabbanti vuttaṁ hoti. Ayaṁ
  sāmīcīti bhaṇḍāgāre vasantānaṁ idaṁ vattaṁ. Lolamahātheroti
  mando momūho hasitakīḷitappasuto vā mahāthero. Attano
  attano vasanagabbhesu sabhāgabhikkhūnaṁ parikkhāraṁ ṭhapentīti yojetabbaṁ.
  Itarehīti tasmiṁyeva gabbhe vasantehi itarabhikkhūhi. Vihāravāre
  niyutto vihāravāriko vāraṁ katvā vihārarakkhaṇako. Nivāpanti
  bhattavettanaṁ. Paṭipathaṁ gatesūti corānaṁ āgamanaṁ ñatvā
  paṭhamataraṁyeva gantvā saddaṁ karissāmāti corānaṁ abhimukhaṁ gatesu.
  Nissitake jaggantīti attano attano nissitake bhikkhācariyāya
  posentopi nissitakehi vihāraṁ jaggāpenti. Asahāyassa
  adutiyassāti pāṭho yutto. Pacchimaṁ purimasseva vevacanaṁ. Asahāyassa
  vā attadutiyassa vāti imasmiṁ pana pāṭhe ekena ānītaṁ dvinnaṁ
  nappahotīti attadutiyassāpi vāro nivāritoti vadanti. Taṁ yassa
  sabhāgo bhikkhu bhattaṁ ānetvā dātā natthīti iminā na sametīti
  vīmaṁsitabbaṁ. Upajīvantena ṭhātabbanti abbhokāsikarukkhamūlikenāpi
  pākavaṭṭaṁ upanissāya jīvantena ca pattacīvararakkhaṇatthāya vihāravāre
  sampatte ṭhātabbaṁ. Paripucchanti pucchitapañhavisajjanaṁ aṭṭhakathaṁ
  vā. Duguṇanti vassaggena pāpitaṁ vināva dve koṭṭhāseti
-------------------------------------------------
[page 234]
  Vadanti. Pakkhavārenāti aḍḍhamāsavārena.
      [99] Suṅkaghāṭakathāyaṁ. Tato hanantīti tato nīharantā hananti.
  Tanti suṅkaṭṭhānaṁ. Yatoti yato nīhariyamānabhaṇḍato. Rājakanti
  rājāyattaṁ. Tampi rājārahamevāti āha ayamevatthoti. Itoti
  ito bhaṇḍato. Dutiyaṁ pādaṁ atikkāmetīti ettha paṭhamaṁ pādaṁ
  paricchedato bahi ṭhapetvā dutiye pāde uddhaṭamatte pārājikanti
  vadanti uddharitvā bahi aṭṭhapitepi bahi ṭhitoyeva nāma hotīti
  katvā. Yattha yattha padavārena āpatti kāretabbā tattha tattha
  sabbatthāpi eseva nayotipi vadanti. Suṅkaghāṭato bahi
  bahisuṅkaghāṭaṁ. Avassaṁ patanakanti avassaṁ suṅkaghāṭato bahi patanakaṁ.
  Pubbe vuttanayenevāti avassaṁ patanake hatthato muttamatteti vuttaṁ
  hoti. Vaṭṭantaṁ puna anto pavisatīti mahāaṭṭhakathāvacanassa
  kurundīsaṅkhepaṭṭhakathāhi adhippāyo pakāsito. Anto ṭhatvā bahi gacchantaṁ
  rakkhatīti bhikkhuno payogena gamanavegassa antoyeva vūpasantattā.
  Parivattetvā abbhantarimaṁ bahi ṭhapetīti abbhantare ṭhitaṁ puṭakaṁ
  parivattetvā bahi ṭhapeti. Ettha ca abbhantarime puṭake bhūmito
  mocitamatte pārājikanti vadanti. Gacchante yāne vā .pe. Ṭhapetīti
  suṅkaghāṭaṁ apavisitvā bahiyeva ṭhapetīti tīsupi gaṇṭhīpadesu vuttaṁ
  suṅkaṭṭhānassa bahi ṭhapitanti vakkhamānattā. Ācariyā pana
-------------------------------------------------
[page 235]
  Suṅkaṭṭhānassa bahi ṭhitanti pāṭhaṁ vikappetvā paṭhamaṁ antosuṅkaghāṭaṁ
  paviṭṭhesuyeva yānādīsu ṭhapitaṁ pacchāyānena nīhaṭaṁ suṅkaghāṭassa bahi
  ṭhitaṁ na ca tena nītanti atthaṁ vadanti. Ayampana tesaṁ adhippāyo
  suṅkaṭṭhānassa anto paviṭṭhayānādīsu ṭhapitepi bhikkhussa payogaṁ
  vinā aññena nīhaṭattā nevatthi pārājikaṁ atra paviṭṭhassa suṅkaṁ
  gaṇhantūti vuttattā aññena nīhaṭassa bahi ṭhite bhaṇḍadeyyampi
  na hotīti. Ayameva nayo vaṭṭitvā gamissatīti vā añño naṁ
  vaṭṭessatīti vā anto ṭhapitaṁ pacchā sayaṁ vā vaṭṭamānaṁ aññena
  vā vaṭṭitaṁ bahi gacchati rakkhatiyevāti imināva vacanena sametīti
  yuttataro viya dissati. Suṅkaṭṭhānassa anto pavisitvā puna
  paccāgacchatopi tena passena paricchedaṁ atikkamantassa yadi tatopi
  gacchantānaṁ hatthato suṅkaṁ gaṇhanti sīmātikkame pārājikameva.
  Hatthisuttādīsūti hatthisikkhādīsu. Imasmiṁ ṭhāneti yathāvuttayānādīhi
  vuttappakārena nīharaṇe. Anāpattīti tattha sahatthāti vacanato
  aññena harāpentassa anāpatti. Idhāti imasmiṁ adinnādānasikkhāpade.
  Tatrāti tasmiṁ eḷakalomasikkhāpade. Hontīti ettha
  itisaddo hetuattho. Yasmā eḷakalomāni nissaggiyāni honti
  tasmā pācittiyanti attho. Idha anāpattīti imasmiṁ sikkhāpade
  avahārābhāvā anāpatti. Upacāranti suṅkaghāṭaparicchedato bahi
-------------------------------------------------
[page 236]
  Samantā dvinnaṁ leḍḍupātānaṁ abbhantaraṁ vatiāsannappadesasaṅkhātaṁ
  upacāraṁ. Tādisaṁ upacāraṁ okkamitvā pariharaṇe sādīnavattā
  dukkaṭaṁ vuttaṁ. Etthāti suṅkaghāṭe. Dvīhi leḍḍupātehīti
  ayaṁ niyamo ācariyaparamparāgatoti mahāgaṇṭhīpade vuttaṁ.
      [100] Pāṇakathāyaṁ. Tiracchānagatassa ekantena pādagghanakatā
  na sambhavatīti āha ekaṁsena avahārapahonakaṁ pāṇaṁ dassentoti.
  Bhujissaṁ harantassa avahāro natthīti parapariggahitābhāvato.
  Bhujissoti adāso. Āṭhapitoti mātāpitūhi iṇaṁ gaṇhantehi yāva
  iṇadānā ayaṁ tumhākaṁ santike hotūti iṇadāyakānaṁ niyyātito.
  Yasmā mātāpitaro dāsānaṁ viya puttānaṁ na sāmino yesañca
  santike āṭhapito tepi tassa hatthakamme sāmino na tassāti
  āha avahāro natthīti. Dhanaṁ pana gataṭṭhāne vaḍḍhatīti ettha
  āṭhapetvā gahitadhanaṁ vaḍḍhiyā saha avahārakassa gīvāti tīsupi
  gaṇṭhīpadesu vuttaṁ. Antojātaka .pe. Avahāro hotīti ettha
  desacārittavasena attanāva attānaṁ niyyātetvā dāsabyaṁ upagataṁ
  avaharantassāpi pārājikamevāti veditabbaṁ. Gehadāsiyā kucchimhi
  dāsassa jātoti evampi 1- sambhavantaṁ gahetvā vuttaṁ. Gehadāsiyā
  kucchismiṁ pana aññassa jātopi ettheva saṅgahito. Karamarānīto

  *  *  *  *  *  *
  Footnote: 1. Ma. etthantare sambhavatīti atthi.
-------------------------------------------------
[page 237]
  Nāma paradesavilumpitehi rājacorādīhi gahito 1-. Tenāha paradesato
  āharitvātiādiṁ. Tattha paradesato āharitvāti paradesaṁ vilumpakehi
  rājarājamahāmattādīhi mahācorehi paradesato āharitvā.
  Anāpatti pārājikassāti yadi tassa vacanena tatopi adhikaṁ vegaṁ
  na vaḍḍheti anāpatti. Pariyāyenāti pariyāyavacanena.
  Manussaviggahe maraṇavaṇṇaṁ vā saṁvaṇṇeyyāti vuttattā pariyāyakathāyapi
  na muccati. Idha pana adinnaṁ theyyasaṅkhātaṁ ādiyeyyāti
  ādānasseva vuttattā pariyāyakathāya muccati.
      [101] Apadakathāyaṁ. Nāmenāti sappanāmena vā sāmikena
  katanāmena vā. Karaṇḍapuṭanti peḷāya pidhānaṁ. Āhaccāti
  paharitvā.
      [102] Catuppadakathāyaṁ. Bhiṅkacchāpanti bhiṅkabhiṅkātisaddāyanato
  evaṁladdhanāmaṁ hatthipotakaṁ. Antovatthumhīti parikkhitte
  antovatthumhi. Rājaṅgaṇeti parikkhitte nagare vatthudvārato bahi
  rājaṅgaṇe. Hatthisālā ṭhānanti nimbakosato udakapātabbhantaraṁ
  ṭhānaṁ. Bahinagare ṭhitassāti parikkhittanagaraṁ sandhāya vuttaṁ.
  Aparikkhittanagare pana antonagare ṭhitassāpi ṭhitaṭṭhānameva ṭhānaṁ.
  Khaṇḍadvāranti attanā khaṇḍitadvāraṁ. Sākhābhaṅganti

  *  *  *  *  *  *
  Footnote: 1. Ma. karamarānīto nāma bandhagāhagahito.
-------------------------------------------------
[page 238]
  Bhañjitasākhaṁ. Nipannassa dveti bandhanena saddhiṁ dve. Ghātetīti ettha
  theyyacittena vināsentassa sahappayogattā dukkaṭameva na pācittiyanti
  ācariyā vadanti.
      [103] Oṇirakkhakathāyaṁ. Oṇinti oṇītaṁ. Ānītanti
  attho. Oṇirakkhassa santike ṭhapitabhaṇḍaṁ upanidhi viya
  saṅgopanatthāya anikkhipitvā muhuttamattaṁ olokanatthāya ṭhapitattā
  ṭhānācāvanamattena pārājikaṁ janeti.
      [104] Saṁvidhāvahārakathāyaṁ. Sambahulā saṁvidahitvā eko bhaṇḍaṁ
  avaharati āpatti sabbesaṁ pārājikassāti pāliyaṁ avisesena
  vuttattā āṇāpakānaṁ āṇattikkhaṇe āpatti avahārakassa
  uddhāreti yathāsambhavaṁ yojetvā attho gahetabbo āṇattikathāyaṁ
  so taṁ bhaṇḍaṁ avaharati āpatti sabbesaṁ pārājikassātiādīsu
  viya. Etthāpi hi āṇāpakassa āṇattikkhaṇeyeva āpatti
  vuttā. Tathā ca vakkhati atha taṁ bhaṇḍaṁ avassaṁ hāriyaṁ hoti
  yaṁ parato sabbesaṁ āpatti pārājikassāti vuttaṁ tato imassa
  taṅkhaṇeyeva pārājikaṁ hotīti ayaṁ yutti sabbattha veditabbāti.
  Saṁvidhāvahāre ca āṇatti natthīti na vattabbā antevāsikesu
  ekamekassa ekeko māsako sāhatthiko hoti pañca āṇattikāti
  vacanato. Āṇattiyā ca sati āṇāpakassa āṇattikkhaṇeyeva
-------------------------------------------------
[page 239]
  Āpatti icchitabbā na uddhāre. Yadi evaṁ tesu eko bhaṇḍaṁ
  avaharati tassuddhāre sabbesaṁ pārājikanti kasmā vuttanti.
  Nāyaṁ doso. Ettha hi sabbesaṁyeva āpattidassanatthaṁ
  avahārakassāpi āpattisambhavaṭṭhānaṁ dassento tassuddhāre sabbesaṁ
  pārājikanti āha. Na pana āṇāpakānampi uddhāreyeva
  āpattidassanatthanti evamattho gahetabbo. Sambahulā ekaṁ āṇāpenti
  gacchetaṁ āharāti tassuddhāre sabbesaṁ pārājikantiādīsupi evameva
  attho gahetabbo. Athavā saṁvidhāvahāre āṇāpakānampi
  uddhāreyeva āpatti na āṇattikkhaṇeti āveṇikamidaṁ lakkhaṇanti
  aṭṭhakathācariyappamāṇena gahetabbaṁ. Ito vā aññena pakārena
  yathā aṭṭhakathāyaṁ pubbenāparaṁ na virujjhati tathā vīmaṁsitvā
  gahetabbaṁ. Saṁvidhāyāti saṁvidahitvā. Tena nesaṁ dukkaṭāpattiyoti
  āṇattivasena pārājikāpattiyā asambhave sati vuttaṁ. Yadi hi
  te āṇattā avassaṁ taṁ taṁ haranti pārājikāpattiyeva nesaṁ
  daṭṭhabbā na dukkaṭāpatti. Sāhatthiyaṁ vā āṇattiyassa
  āṇattiyaṁ vā sāhatthikassa aṅgaṁ na hotīti bhinnakālavisayattā
  aññamaññassa aṅgaṁ na hoti. Tathāhi sahatthā avaharantassa
  ṭhānācāvane āpatti āṇattiyā pana āṇattikkhaṇeyevāti
  bhinnakālavisayā sāhatthikāṇattikehi āpajjitabbāpattiyo.
-------------------------------------------------
[page 240]
      [105] Saṅketakammakathāyaṁ. Ocarake vuttanayenevāti avassaṁ
  hāriye bhaṇḍetiādinā vuttanayena. Pāliyaṁ taṁ saṅketaṁ pure
  vā pacchā vāti ettha taṁ saṅketanti sāmiatthe upayogavacananti
  daṭṭhabbaṁ. Tassa saṅketassāti attho. Athavā taṁ saṅketaṁ
  appatvā pure vā taṁ saṅketaṁ atikkamma pacchā vāti evamettha
  yojanā veditabbā. Tenevāha ajjāti niyamitaṁ taṁ saṅketaṁ
  atikkammātiādiṁ. Taṁ nimittaṁ pure vā pacchā vāti etthāpi
  imināva nayena attho veditabbo.
      [106] Nimittakammakathāyaṁ. Akkhinikhaṇanādi nimittakammaṁ pana
  lahukaṁ ittarakālaṁ tasmā taṅkhaṇeyeva taṁ bhaṇḍaṁ avaharituṁ na
  sakkā. Tathāhi kiñci bhaṇḍaṁ dūre hoti kiñci bhāriyaṁ taṁ
  gahetuṁ yāva gacchati yāva ukkhipituṁ vāyamati tāva nimittakammassa
  pacchā hoti evaṁ santepi nimittakammato paṭṭhāya gaṇhituṁ
  āraddhattā teneva nimittena avaharatīti vuccati. Yadi evaṁ
  purebhattappayogova esoti vādo pamāṇabhāvaṁ āpajjatīti.
  Nāpajjati. Na hi saṅketakammaṁ viya nimittakammaṁ daṭṭhabbaṁ. Tattha
  hi kālaparicchedo atthi idha natthi. Kālavasena hi saṅketakammaṁ
  vuttaṁ kiriyāvasena nimittakammanti ayametesaṁ viseso. Taṁ nimittaṁ
  pure vā pacchā vā bhaṇḍaṁ avaharati mūlaṭṭhassa anāpattīti idaṁ
-------------------------------------------------
[page 241]
  Pana nimittakaraṇato pure gaṇhantassa ceva tena nimittakamme
  kate gaṇhituṁ anārabhitvā pacchā sayameva gaṇhantassa ca vasena
  vuttaṁ.
      [107] Āṇattikathāyaṁ. Asammohatthanti yasmā saṅketakammādiṁ
  karonto eko purebhattādīsu vā akkhinikkhaṇanādīni vā
  disvā gaṇhāti vadati eko gahetabbabhaṇḍanissitaṁ katvā
  purebhattaṁ evaṁvaṇṇasaṇṭhānaṁ bhaṇḍaṁ gaṇhāti vadati eko tvaṁ
  itthannāmassa pāvada so aññassa pāvadatūtiādinā
  puggalapaṭipāṭiyā ca āṇāpeti tasmā kālavasena kiriyāvasena
  bhaṇḍavasena puggalavasena ca āṇatte visaṅketāvisaṅketavasena etesu
  saṅketakammanimittakammesu asammohatthaṁ. Nimittasaññaṁ katvāti
  īdisaṁ nāma bhaṇḍanti vaṇṇasaṇṭhānādivasena gahaṇassa nimittabhūtaṁ
  saññāṇaṁ katvā. Yathādhippāyaṁ gacchatīti dutiyo tatiyassa tatiyo
  catutthassāti evaṁ paṭipāṭiyā ce vadantīti vuttaṁ hoti. Sace
  pana dutiyo catutthassa āroceti na yathādhippāyaṁ āṇatti gatāti
  nevatthi thullaccayaṁ. Paṭhamaṁ vuttadukkaṭameva hoti. Tadeva hotīti
  bhaṇḍaharaṇaṁ vinā kevalaṁ sāsanapaṭiggahaṇamattasseva siddhattā tadeva
  thullaccayaṁ hoti na dukkaṭaṁ nāpi pārājikanti attho.
  Sabbatthāti īdisesu sabbaṭṭhānesu. Tesampi dukkaṭanti
-------------------------------------------------
[page 242]
  Ārocanapaccayā dukkaṭaṁ. Paṭiggahitamatteti ettha avassaṁ ce
  paṭiggaṇhāti tato pubbeva ācariyassa thullaccayaṁ na pana
  appaṭiggahiteti daṭṭhabbaṁ. Kasmā panassa thullaccayanti āha
  mahājano hi tena pāpe niyojitoti. Mūlaṭṭhasseva dukkaṭanti ayaṁ
  tāva aṭṭhakathānayo. Ācariyā pana visaṅketattāeva mūlaṭṭhassāti
  pāliyaṁ avuttattā paṭiggaṇhantassa cetaṁ dukkaṭaṁ vuttaṁ imināva
  heṭṭhā āgatavāresupi paṭiggaṇhantānaṁ paṭiggahaṇe dukkaṭaṁ
  veditabbaṁ tampana tattha okāsābhāvato avatvā idha vuttanti
  vadanti. Evaṁ puna āṇattiyāpi dukkaṭameva hotīti paṭhamaṁ
  atthasādhakattābhāvato vuttaṁ. Āṇattikkhaṇeyeva pārājikoti
  maggānantaraphalaṁ viya atthasādhikāṇatticetanākkhaṇeyeva pārājiko.
  Badhiratāyāti uccaṁ bhaṇanto badhiratāya vā na sāvetīti vuttaṁ hoti.
  Āṇatto ahaṁ tayāti imasmiṁ vāre puna paṭikkhipitabbabhāvena
  atthasādhakattābhāvato mūlaṭṭhassa natthi pārājikaṁ. Paṇṇe vā
  silāya vā yattha katthaci coriyaṁ kātabbanti likhitvā ṭhapite
  pārājikamevāti tīsupi gaṇṭhīpadesu vuttaṁ. Tampana yasmā
  adinnādānato pariyāyakathāya muccati tasmā vīmaṁsitvā gahetabbaṁ.
  Yadi pana asukasmiṁ nāma ṭhāne asukaṁ nāma bhaṇḍaṁ ṭhitaṁ taṁ
  avaharāti paṇṇe likhitvā kassaci peseti so ce taṁ bhaṇḍaṁ avaharati
-------------------------------------------------
[page 243]
  Āṇattiyā avahaṭannāma hotīti yuttaṁ āṇāpakassa pārājikaṁ.
                    Āṇattikathā niṭṭhitā.
      [108] Tattha tatthāti bhūmaṭṭhathalaṭṭhādīsu. Aṅgañca dassentoti
  yojetabbaṁ. Vatthubhedenāti avaharitabbassa vatthuno
  garukalahukabhedena. Āpattibhedanti pārājikathullaccayadukkaṭānaṁ vasena
  āpattibhedaṁ. Manussabhūtena parena pariggahitaṁ parapariggahitaṁ. Na
  ca sakasaññīti iminā parapariggahitaṁ vatthu kathitaṁ. Na ca vissāsaggāhī
  na ca tāvakālikanti iminā pana parapariggahitasaññā kathitā.
  Na vissāsaggāhitāti vissāsaggāhena aggahitabhāvo. Na
  tāvakālikatāti pacchā dātabbataṁ katvā aggahitabhāvo.
  Anajjhāvatthukanti mamedanti pariggahavasena anajjhāvatthukaṁ araññe
  dārutiṇapaṇṇādi. Chaḍḍitanti kaṭṭhahārakādīhi atibhārāditāya
  anatthikabhāvena araññādīsu chaḍḍitaṁ. Chinnamūlakanti naṭṭhaṁ
  pariyesitvā ālayasaṅkhātassa mūlassa chinnattā chinnamūlakaṁ.
  Assāmikanti anajjhāvatthukādīhi tīhi ākārehi dassitaṁ assāmikaṁ
  vatthu. Ubhayampīti yathāvuttalakkhaṇaṁ assāmikaṁ attano santakañca.
      [109] Yāya seyyāya sayito kālaṁ karoti sā anuṭṭhānaseyyā
  nāma. Cittena pana adhivāsetīti vuttamatthaṁ vibhāvetuṁ
  na kiñci vadatīti vuttaṁ. Pākatikaṁ kātunti yattakaṁ gahitaṁ paribhuttaṁ
-------------------------------------------------
[page 244]
  Vā tattakaṁ dātabbanti vuttaṁ hoti. Paṭidassāmīti yaṁ gahitaṁ
  tadeva vā aññaṁ vā tādisaṁ puna dassāmīti attho. Saṅghasantake
  saṅghaṁ anujānāpetumasakkuṇeyyattā kassaci vatthuno ananujānitabbato
  ca saṅghasantakaṁ pana paṭidātumeva vaṭṭatīti vuttaṁ. Tasmiṁyeva
  attabhāve nibbattāpīti tasmiṁyeva matasarīre uppannāpi.
  Vinītavatthūsu sāṭakataṇhāya tasmiṁyeva matasarīre nibbattapeto viyāti
  daṭṭhabbaṁ. Rukkhādīsu laggitasāṭake vattabbameva natthīti manussehi
  apariggahitaṁ sandhāya vuttaṁ. Sace pana taṁ ārakkhakehi pariggahitaṁ
  hoti gahetuṁ na vaṭṭati. Dārubhaṇḍādīsu bhāriyamidaṁ tvaṁ ekapassaṁ
  ukkhipa ahaṁ ekapassaṁ ukkhipāmīti ubhayesaṁ payogena ekassa vatthuno
  ṭhānā cāvanaṁ sandhāya sāhatthikāṇattikanti vuttaṁ. Idañca
  kāyavācānaṁ īdise ṭhāne aṅgabhāvamattadassanatthaṁ vuttaṁ. Yāya
  pana cetanāya samuṭṭhāpito payogo sāhatthiko āṇattiko vā
  padhānabhāvena ṭhānā cāvanaṁ sādheti tassā vasena āpatti
  kāretabbā. Aññathā sāhatthikaṁ vā āṇattikassa aṅgaṁ na
  hoti āṇattikaṁ vā sāhatthikassāti idaṁ virujjhati.
                  Padabhājanīyavaṇṇanā niṭṭhitā.
      [110] Vinītavatthūsu. Sandhāvatīti suṭṭhu dhāvati. Vidhāvatīti
  vividhā nānappakārena dhāvati. Kāyavacīdvārabhedaṁ vināpīti
-------------------------------------------------
[page 245]
  Kāyacopanaṁ vacībhedañca vinā. Paṭisaṅkhānabalenāti tathāvidhacittuppāde
  ādīnavapaccavekkhaṇabalena. Pucchāsabhāgenāti pucchānurūpena.
  Niruttieva patho niruttipatho. Tasmiṁ niruttipathe. Tenāha
  vohāravacanamatteti. Yathākammaṁ gatoti iminā tassa matabhāvaṁ dasseti.
  Abbhuṇheti iminā vuttameva pariyāyantarena vibhāvetuṁ allasarīreti
  vuttaṁ. Visabhāgasarīreti itthīsarīre. Visabhāgasarīrattā accāsanne
  na bhavitabbanti āha sīse vātiādiṁ. Vaṭṭatīti visabhāgasarīrepi
  attanāva vuttavidhiṁ kātuṁ sāṭakañca gahetuṁ vaṭṭati. Keci pana
  kiñcāpi iminā sikkhāpadena anāpatti itthīrūpaṁ pana āmasantassa
  dukkaṭanti vadanti.
      [111] Kusaṁ saṅkāmetvāti kusaṁ parivattetvā.
  Kūṭamānakūṭakahāpaṇādīhīti ādisaddena tulākūṭakaṁsakūṭavañcanādiṁ saṅgaṇhāti.
  Tattha kūṭamānaṁ hadayabhedasikhābhedarajjubhedavasena tividhaṁ hoti. Tattha
  hadayanti nāḷiādimānabhājanānaṁ abbhantaraṁ. Tassa bhedo chiddakaraṇaṁ
  hadayabhedo. So sappitelādiminanakāle labbhati. Tāni
  hi gaṇhanto heṭṭhā chiddena mānena saṇikaṁ āsiñcāti vatvā
  antobhājane bahuṁ paggharāpetvā gaṇhāti dadanto chiddaṁ pidhāya
  sīghaṁ pūretvā deti. Sikhābhedo tilataṇḍulādiminanakāle labbhati.
  Tāni hi gaṇhanto saṇikaṁ sikhaṁ ussāpetvā gaṇhāti dento
-------------------------------------------------
[page 246]
  Vegena pūretvā sikhaṁ chindanto deti. Rajjubhedo khettavatthuminanakāle
  labbhati. Khettādiṁ minantā hi amahantampi mahantaṁ
  katvā minanti mahantampi amahantaṁ. Kūṭakahāpaṇo pākaṭoyeva.
  Tulākūṭaṁ pana rūpakūṭaṁ aṅgakūṭaṁ gahaṇakūṭaṁ paṭicchannakūṭanti catubbidhaṁ
  hoti. Tattha rūpakūṭaṁ nāma dve tulā sarūpā katvā gaṇhanto
  mahatiyā gaṇhāti dadanto khuddakāya deti. Aṅgakūṭaṁ nāma
  gaṇhanto pacchābhāge hatthena tulaṁ akkamati dadanto
  pubbabhāge akkamati. Gahaṇakūṭaṁ nāma gaṇhanto mūle rajjuṁ gaṇhāti
  dadanto agge. Paṭicchannakūṭaṁ nāma tulaṁ susiraṁ katvā anto
  ayacuṇṇaṁ pakkhipitvā gaṇhanto taṁ pacchābhāge karoti dadanto
  aggabhāge. Kaṁso vuccati suvaṇṇapāti. Tāya vañcanaṁ kaṁsakūṭaṁ.
  Kathaṁ. Ekaṁ suvaṇṇapātiṁ katvā aññā dve tisso lohapātiyo
  suvaṇṇavaṇṇā karonti. Tato janapadaṁ gantvā kiñcideva aḍḍhakulaṁ
  pavisitvā suvaṇṇabhājanāni kīṇathāti vatvā agghe pucchite
  samagghataraṁ dātukāmā honti. Tato tehi kathaṁ imesaṁ suvaṇṇabhāvo
  jānitabboti vutte vīmaṁsitvā gaṇhathāti suvaṇṇapātiṁ
  pāsāṇe ghaṁsitvā sabbapātiyo datvā gacchanti. Vañcanaṁ nāma
  tehi tehi upāyehi paresaṁ vañcanaṁ. Tatridamekaṁ vatthu. Eko
  kira migaluddako migañca migapotakañca gahetvā āgacchati.
-------------------------------------------------
[page 247]
  Tameko dhutto kiṁ bho migo agghati kiṁ migapotakoti āha.
  Migo dve kahāpaṇe migapotako ekanti vutte kahāpaṇaṁ datvā
  migapotakaṁ gahetvā thokaṁ gantvā nivatto na me bho
  migapotakena attho migaṁ me dehīti āha. Tenahi dve kahāpaṇe
  dehīti. So āha nanu bho mayā paṭhamaṁ eko kahāpaṇo dinnoti.
  Āma dinnoti. Imampi migapotakaṁ gaṇha evaṁ so ca kahāpaṇo
  ayañca kahāpaṇagghanako migapotakoti dve kahāpaṇā bhavissantīti.
  So kāraṇaṁ vadatīti sallakkhetvā migapotakaṁ gahetvā migaṁ adāsīti.
      [112] Balasāti balena. Panthaghātaggahaṇena
  himavicarāmosagumbavicarāmosāpi saṅgahitā. Tattha yaṁ himapātasamaye himena
  paṭicchannā hutvā maggapaṭipannaṁ janaṁ mūsanti ayaṁ himavicarāmoso.
  Yaṁ gumbādīhi paṭipannaṁ janaṁ mūsanti ayaṁ gumbavicarāmoso.
  Uddhāreyeva pārājikanti sace sāṭako bhavissati gaṇhissāmīti
  parikappassa pavattattā sāṭakasseva tattha sabbhāvato. Padavārena
  kāretabboti bhūmiyaṁ anikkhipitvāva vīmaṁsitattā vuttaṁ. Pariyuṭṭhitoti
  anubandho. Disvā haṭattā parikappāvahāro na dissatīti iminā
  parikappāvahārassa asambhavaṁ dassento mahāpaccarīādīsu vuttassa
  ayuttabhāvaṁ vibhāveti. Mahāaṭṭhakathāyantiādinā pana
  parikappāvahārasabbhāvaṁ pāliyā saṁsandanabhāvaṁ ca vibhāvento mahāaṭṭhakathāyaṁ
-------------------------------------------------
[page 248]
  Vuttameva suvuttanti dīpeti. Teneva mātikaṭṭhakathāyampi
  mahāaṭṭhakathānayova dassito. Kecīti mahāaṭṭhakathāyameva ekacce
  ācariyā. Mahāpaccariyampanāti panasaddo kecivādato mahāpaccarivādassa
  visesasandassanattho. Tena kecivādo mahāpaccarivādenāpi
  na sametīti dasseti. Mahāaṭṭhakathānayoeva ca mahāpaccarivādenāpi
  saṁsandanato yuttataroti vibhāveti. Alaṅkārabhaṇḍanti
  aṅgulimuddikādialaṅkārabhaṇḍaṁ. Kusaṁ pātetvāti vilīvamayaṁ vā
  tālapaṇṇamayaṁ vā katasaññāṇaṁ yaṅkiñci kusaṁ pātetvā. Samagghataranti
  appagghataraṁ. Parakoṭṭhāsato kuse uddhaṭepi na tāva kusassa
  parivattanaṁ jātanti vuttaṁ uddhāre rakkhatīti.
      [113] Siveyyakanti siviraṭṭhe jātaṁ. Jantāgharavatthusmiṁ yasmā
  ānandatthero tattha anāpattibhāvaṁ jānāti tasmā tassa kukkuccaṁ
  ahosīti na vuttaṁ. Yasmā ca sayaṁ bhagavato nārocesi tasmā
  ārocesīti ekavacanaṁ na vuttaṁ. Vighāsanti khayitāvasesaṁ ucchiṭṭhaṁ
  vā. Kappiyaṁ kārāpetvāti pacāpetvā. Attaguttatthāyāti
  tannimittaupaddavato attānaṁ rakkhaṇatthāya. Jighacchābhibhūtā hi
  sīhādayo attanā khādiyamānaṁ gaṇhantānaṁ anatthampi kareyyuṁ.
  Parānuddayatāyāti sīhādīsu parasattesu anukampāya.
  Jighacchāvinodanatthaṁ hi tehi khādiyamānaṁ te palāpetvā gaṇhato tesu
-------------------------------------------------
[page 249]
  Anukampā nāma na bhavissati.
      [114] Tekaṭulayāguvatthumhi viyāti musāvādasāmaññato vuttaṁ.
  Āṇattehīti sammatena āṇattehi. Āṇattenāti sāmikehi
  āṇattena. Aparassa bhāgaṁ dehīti asantaṁ puggalaṁ dassetvā
  gahitattā bhaṇḍadeyyanti vuttaṁ. Aññenāti yathāvuttehi
  sammatādīhi catūhi aññena. Aparampi bhāgaṁ dehīti vuttepi
  saṅghasantakattā amūlakameva gahitanti uddhāreyeva bhaṇḍagghena
  kāretabboti vuttaṁ. Itarehi dīyamānanti sammatena tena āṇattena
  vā dīyamānaṁ. Evaṁ gaṇhatoti aparampi bhāgaṁ dehīti vatvā vā
  kūṭavassāni gaṇetvā vā gaṇhato. Sudinnanti heṭṭhā sāmikena
  tena āṇattena vā dīyamānaṁ gihisantakaṁ aparassa bhāgaṁ dehīti
  vatvā gaṇhato aparassa abhāvato sāmikasantakameva hotīti
  bhaṇḍadeyyaṁ jātaṁ. Idha pana tehi evaṁ dīyamānaṁ aparabhāgaṁ dehīti
  vatvā vā kūṭavassāni gaṇetvā vā gaṇhato dehīti vuttattā
  aññātakaviññattimattaṁ ṭhapetvā neva pārājikaṁ na bhaṇḍadeyyanti
  sudinnameva hoti.
      [115] Parikkhāravatthūsu vuttaparikkhārassa heṭṭhā vuttabhaṇḍassa
  ca ko visesoti. Yaṁ paribhogayoggaṁ ābharaṇādirūpaṁ akatvā
  yathāsabhāvameva ṭhapitaṁ taṁ bhaṇḍaṁ yampana tathā katvā paribhuñjituṁ
-------------------------------------------------
[page 250]
  Anucchavikākārena ṭhapitaṁ ābharaṇādikaṁ taṁ parikkhāranti veditabbaṁ.
  Saṅkāmetvāti ṭhitaṭṭhānato apanetvā. Thavikanti upāhanatthavikādi
  yaṅkiñci thavikaṁ. Āharāpentesu bhaṇḍadeyyanti gahite attamano
  hotīti vacanato anattamanassa santakaṁ gahitaṁpi puna dātabbamevāti
  vuttaṁ. Sammukhībhūtehi bhājetabbanti vacanato bhājanīyabhaṇḍaṁ
  upacārasīmaṭṭhānaṁyeva pāpuṇātīti āha upacārasīmāyaṁ ṭhitasseva gahetuṁ
  vaṭṭatīti.
      [116] Bhaṇḍadeyyanti ubhinnaṁ sālayabhāve sati corassa vā
  sāmikassa vā kassaci sampattassapi dātuṁ vaṭṭatīti vadanti.
  Eseva nayoti paṁsukūlasaññāya gahite bhaṇḍadeyyaṁ theyyacittena
  pārājikanti attho. Gāmesūti gāmikesu manussesu. Gāmaggahaṇena
  hettha gāmaṭṭhā vuttā. Vuṭṭhahantesūti gāmaṁ chaḍḍetvā
  palāyantesu. Puna āvasante janapadeti jānapadikesu puna
  āgantvā vasantesu. Avisesena vuttanti saussāhā vā nirussāhā
  vāti visesaṁ aparāmasitvā sāmaññato vuttaṁ. Na hi katipayānaṁ
  anussāhe sati saṅghikamasaṅghikaṁ hotīti ayamettha adhippāyo.
  Saussāhamattameva pamāṇanti sāmikānaṁ paricchinnabhāvato vuttaṁ.
  Tatoti gaṇasantakato puggalasantakato vā. Senāsanatthāya
  niyamitanti idaṁ nidassanamattaṁ. Catūsu paccayesu yassakassaci atthāya
-------------------------------------------------
[page 251]
  Niyamitepi vuttanayameva. Issaravatāyāti paraṁ āpucchitvā vā
  anāpucchitvā vā dātabbakiccaṁ natthi ahamevettha pamāṇanti evaṁ
  attano issarabhāvena. Agghena kāretabboti agghānurūpaṁ dukkaṭena
  thullaccayena vā kāretabbo. Issaravatāya paribhuñjato gīvāti
  nakevalaṁ ettheva gīvā heṭṭhā kulasaṅgahatthāya issaravatāya vā
  dinnepi gīvāyeva. Sukhāditamevāti antovihāre nisīditvā
  gaṇḍippaharaṇādivuttavidhānassa katattā sukhāditaṁ. Saṅghikaṁ hi
  vebhaṅgiyabhaṇḍaṁ antovihāre vā bahisīmāya vā hotu bahisīmāyaṁ ṭhitehi
  apaloketvā bhājetuṁ na vaṭṭati. Ubhayattha ṭhitampi pana
  antosīmāyaṁ ṭhitehi apaloketvā bhājetuṁ vaṭṭatiyeva. Teneva tīsupi
  gaṇṭhīpadesu vuttaṁ vihāreyeva nisīditvā evaṁ katattā sukhāditanti
  āhāti. Ayañca attho vassupanāyikakkhandhakaṭṭhakathāyaṁ āvibhavissati.
      [117] Vuttavādikavatthūsu pāliyaṁ. Yugasāṭakanti sāṭakayugaṁ.
  Tulanti palasataṁ. Doṇanti soḷasanāḷimattaṁ. Paricchedaṁ pana katvāti
  yattakaṁ icchati tattakaṁ agghavasena vā cīvarādipaccayavasena vā
  paricchedaṁ katvā. Upārambhāti bhadantā aparicchedaṁ katvā vadantīti
  evaṁ dosāropanato.
      [118] Chātajjhattanti jighacchādukkhena pīḷitaṁ attasantānaṁ.
  Dhanukanti khuddakadhanukaṁ. Baddho hotīti tiriyaṁ baddho hoti.
-------------------------------------------------
[page 252]
  Sunakhadaṭṭhanti sāmikehi visajjitasunakhena gahitaṁ. Yaṭṭhiyā saha pātetīti
  sūkarassa āgamanato puretarameva tattha abajjhanatthāya pāteti.
  Maddanto gacchati bhaṇḍadeyyanti ekasūkaragghanakaṁ bhaṇḍaṁ dātabbaṁ.
  Na hi tena maggena gacchantā sabbeva sūkarā tena pāsena
  bajjhanti. Ekoyeva ca paṭhamataraṁ gacchanto bajjhati. Tasmā
  ekasūkaragghanakaṁ bhaṇḍaṁ dātabbaṁ. Pacchā gacchatīti tena
  katappayogena agantvā pacchā sayameva gacchati. Heṭṭhā vuttesu
  īdisesu ṭhānesu eseva nayo. Uddharitvā chaḍḍetīti puretarameva
  uddharitvā chaḍḍeti. Vihārabhūmiyanti vihārasāmantā araññappadese.
  Rakkhaṁ yācitvāti rājarājamahāmattādīnaṁ santikaṁ gantvā
  anuddissa rakkhaṁ yācitvā. Kuminamukhanti kuminassa anto macchānaṁ
  pavisanamukhaṁ. Gumbe khipati bhaṇḍadeyyamevāti kuminassa anto
  pavisitabbānaṁ macchānaṁ aggena bhaṇḍadeyyaṁ.
      [119] Vīsatiṁsādivasena paricchinnā bhikkhū etthāti paricchinnabhikkhukaṁ.
  Therānanti āgantukattherānaṁ. Tesampīti āvāsikabhikkhūnampi.
  Paribhogatthāyāti saṅghikaparibhogavasena paribhuñjanatthāya.
  Gahaṇeti pāṭhaseso daṭṭhabbo. Yatthāti yasmiṁ āvāse. Aññesaṁ
  abhāvanti aññesaṁ āgantukabhikkhūnaṁ abhāvaṁ. Tatthāti tādise
  āvāse. Bhājetvā khādantīti āgantukānampi sampattānaṁ
-------------------------------------------------
[page 253]
  Bhājetvā khādantīti adhippāyo. Catūsu paccayesu sammā
  upanentīti ambaphalādīni vikkīṇitvā cīvarādīsu catūsu paccayesu sammā
  upanāmenti. Cīvaratthāya niyametvā dinnāti. Imesaṁ rukkhānaṁ
  phalāni vikkīṇitvā cīvaresuyeva upanetabbāni na bhājetvā
  khāditabbānīti evaṁ niyamitvā dinnā. Tesupi āgantukā anissarāti
  paccayaparibhogatthāya niyametvā dinnattā bhājetvā khādituṁ
  anissarā. Na tesu .pe. Ṭhātabbanti ettha āgantukehi heṭṭhā
  vuttanayena bhājetvā khāditabbanti adhippāyo. Tesaṁ katikāya
  ṭhātabbanti bhājetvā na khāditabbanti vā ettakesu rukkhesu
  phalāni gaṇhissāmāti vā ettakāni phalāni gaṇhissāmāti vā
  ettakānaṁ divasānaṁ abbhantare gaṇhissāmāti vā na kiñci
  gaṇhissāmāti vā evaṁ katāya āvāsikānaṁ katikāya āgantukehi ṭhātabbaṁ.
  Mahāaṭṭhakathāya anissarāti vacanena dīpitoyeva attho mahāpaccariyaṁ
  catunnaṁ paccayānantiādinā vitthāretvā dassito.
  Paribhogavasenevāti ettha evasaddo aṭṭhānappayutto. Paribhogavasena
  tameva bhājetvāti yojetabbaṁ. Etthāti etasmiṁ vihāre raṭṭhe
  vā. Senāsanapaccayanti senāsanañca tadatthāya niyametvā
  ṭhapitañca. Lāmakakoṭiyāti lāmakaṁ ādiṁ katvā. Lāmakasenāsanato
  paṭṭhāyāti vuttaṁ hoti. Senāsanepi tiṇādīni lāmakakoṭiyāva
-------------------------------------------------
[page 254]
  Visajjetabbāni. Senāsanaparikkhārāpi lāmakakoṭiyāva
  visajjetabbā. Mūlavatthucchedaṁ pana katvā na upanetabbanti iminā kiṁ
  vuttaṁ hoti. Tīsupi gaṇṭhīpadesu tāva idaṁ vuttaṁ sabbāni senāsanāni
  na visajjetabbānīti vuttaṁ hotīti. Lāmakakoṭiyā visajjentehipi
  senāsanabhūmiyo na visajjetabbāti ayamattho vutto hotīti
  no khanti. Vīmaṁsitvā yaṁ ruccati taṁ gahetabbaṁ. Dhammasantakena
  buddhapūjaṁ kātuṁ buddhasantakena vā dhammapūjaṁ kātuṁ vaṭṭati na
  vaṭṭatīti. Tathāgatassa kho etaṁ vāseṭṭha adhivacanaṁ dhammakāyo
  itipīti ca yo kho vakkali dhammaṁ passati so maṁ passatīti ca
  vacanato vaṭṭatīti vadanti. Keci pana evaṁ sante yo bhikkhave
  maṁ upaṭṭhaheyya so gilānaṁ upaṭṭhaheyyāti vacanato buddhasantakena
  gilānassāpi bhesajjaṁ kātuṁ yuttanti āpajjeyya tasmā na
  vaṭṭatīti vadanti. Taṁ akāraṇaṁ. Na hi yo bhikkhave maṁ
  upaṭṭhaheyya so gilānaṁ upaṭṭhaheyyāti iminā attano ca gilānassa
  ca ekasadisatā tadupaṭṭhānassa vā samaphalatā vuttā. Ayaṁ hettha
  attho yo maṁ ovādānusāsanīkaraṇena upaṭṭhaheyya so gilānaṁ
  upaṭṭhaheyya mama ovādakārakena gilāno upaṭṭhātabboti.
  Bhagavato ca gilānassa ca upaṭṭhānaṁ ekasadisanti evampanettha
  attho na gahetabbo. Tasmā yo vo ānanda mayā dhammo ca
-------------------------------------------------
[page 255]
  Vinayo ca desito paññatto so vo mamaccayena satthāti vacanato
  ahañca panidāni eko ovadāmi anusāsāmi mayi parinibbute
  imāni caturāsītibuddhasahassāni tumhe ovadissanti anusāsissantīti
  vuttattā ca bahussutaṁ bhikkhuṁ pasaṁsantena ca yo bahussuto na so
  tumhākaṁ sāvako nāma buddho nāma esa cundāti vuttattā
  dhammagarukattā ca tathāgatassa pubbanayoeva pasatthataroti amhākaṁ
  khanti. Paṇṇaṁ āropetvāti ettakeheva rukkhehi ettakameva
  gahetabbanti paṇṇaṁ āropetvā. Likhitvāti vuttaṁ hoti.
  Nimittasaññaṁ katvāti saṅketaṁ katvā. Dārakāti tesaṁ
  puttanattādayo dārakā aññepi yekeci gopakā honti te sabbepi
  vuttā. Sabbatthāpi gihīnaṁ gopakadāne yattakaṁ gopakā denti
  tattakaṁ gahetabbaṁ. Saṅghike pana yathāparicchedameva gahetabbanti
  dīpitattā atthato ekanti vuttaṁ.
      [120] Tatoti yathāvuttauposathāgārādikaraṇatthāya
  ṭhapitadārusambhārato. Āpucchitvāti kārakasaṅghaṁ āpucchitvā. Taṁ sabbampi
  āharitvāti anāpucchitvāpi tāvakālikaṁ āharitvā. Āhārāpentoti
  ettha anāharāpentepi dātabbameva. Ayameva bhikkhu
  issaroti ekassa bhikkhuno pāpuṇanaṭṭhānaṁ tatoyeva senāsanato
  tassa dātabbaṁ na ca so tato uṭṭhāpetabboti vuttaṁ hoti.
-------------------------------------------------
[page 256]
      [121] Udakapūjanti cetiyaṭṭhānesu siñcananti gaṇṭhīpadesu
  vuttaṁ. Vattasīsenāti kevalaṁ saddhāya na vettanādiatthāya.
  Savatthukanti saha bhūmiyā. Tiṇamattaṁ pana dātabbanti kasmā
  vuttaṁ kintaṁ garubhaṇḍaṁ na hotīti. Na hoti. Arakkhitāgopitaṭṭhāne
  hi vinassanakabhāvena ṭhitaṁ garubhaṇḍaṁ na hoti. Tasmā
  tādisaṁ sandhāya tiṇamattaṁ pana dātabbanti vuttaṁ. Jaggitvāti
  saṁvacchare saṁvacchare jaggitvā.
      [122] Kuḍḍanti gehabhittiṁ. Pākāranti parikkhepapākāraṁ.
  Tatoti chaḍḍitavihārato. Tato āharitvā senāsanaṁ kataṁ hotīti
  sāmantagāmavāsīhi bhikkhūhi chaḍḍitavihārato dārusambhārādiṁ āharitvā
  senāsanaṁ kataṁ hoti.
      [123] Catubbhāgaudakasambhinneti catutthabhāgena udakena
  sambhinne. Odanabhājanīyavatthusaminti dehi aparassa bhāganti
  āgatavatthusmiṁ. Ayyā attanā kātuṁ yuttampi na karonti ativiya
  thaddhāti pasādaṁ bhinditvā cittena kuppati tasmā
  pasādānurakkhaṇatthāyāti vuttaṁ. Iddhiṁ paṭisaṁharīti iddhiṁ visajjesi.
  Sakaṭṭhāneyeva aṭṭhāsīti iddhiyā visajjitattāeva pāsādo puna
  āgacchatūti anadhiṭṭhitepi sayameva āgantvā sakaṭṭhāneyeva aṭṭhāsi.
  Yāva dārakā pāsādaṁ ārohanti tāva pāsādo tesaṁ santike
-------------------------------------------------
[page 257]
  Hotūti pubbe adhiṭṭhitattāeva ca kālaparicchedaṁ katvā adhiṭṭhite
  tato paraṁ iddhi visajjitā nāma hotīti katvā vuttaṁ thero iddhiṁ
  paṭisaṁharīti. Yasmā te dārakā evaṁ gahetvā gatānaṁ santakā
  na honti yasmā ca īdisena payogena therena te ānītā
  nāma na honti tasmā thero evamakāsīti daṭṭhabbaṁ. Tenevāha
  vohāravasenātiādiṁ. Attano pakativaṇṇaṁ avijahitvā bahiddhā
  hatthiādidassanaṁ ekopi hutvā bahudhā hotīti āgatañca
  adhiṭṭhānavasena nipphannattā adhiṭṭhāniddhi nāma. So pakativaṇṇaṁ
  vijahitvā kumārakavaṇṇaṁ vā dasseti nāgavaṇṇaṁ vā .pe. Vividhampi
  senābyūhaṁ dassetīti evaṁ āgatā iddhi pakativaṇṇavijahanavikāravasena
  pavattattā vikubbanaiddhi nāma. Attānaṁ adassetvā
  bahiddhā hatthiādidassanampi ettheva saṅgahitanti daṭṭhabbaṁ.
  Pakativaṇṇavijahanaṁ hi nāma attano pakatirūpassa aññesaṁ adassanaṁ
  na sabbena sabbaṁ tassa nirodhanaṁ. Evañca katvā attānaṁ
  adassetvā bahiddhā hatthiādidassanampi ettheva saṅgahitanti idampi
  pakativaṇṇaṁ vijahitvāti vuttamūlapadena na virujjhati.
      [124] Parājitakilesenāti santāne puna anuppattidhammatāpādanena
  catūhi maggañāṇehi saha vāsanāya samucchinnasabbakilesena.
  Idhāti imasmiṁ sāsane. Tena sikkhāpadena samaṁ aññaṁ
-------------------------------------------------
[page 258]
  Anekanayavokiṇṇaṁ gambhīratthavinicchayaṁ kiñci sikkhāpadaṁ na vijjatīti
  yojetabbaṁ. Attho ca vinicchayo ca atthavinicchayā. Gambhīrā
  atthavinicchayā assāti gambhīratthavinicchayaṁ. Vatthumhi otiṇṇeti
  codanāvatthumhi saṅghamajjhaṁ otiṇṇe. Ekena ekasmiṁ codite
  sayameva vā āgantvā attanā katavītikkame ārociteti vuttaṁ
  hoti. Etthāti otiṇṇe vatthumhi. Vinicchayaṁ karontena
  sahasā pārājikanti avatvā yaṁ kattabbaṁ taṁ dassetuṁ
  pālintiādimāha. Vinicchayoti pārājikāpattivinicchayo. Avatvāvāti
  tvaṁ pārājikaṁ āpannoti avatvāva. Kappiyepi ca vatthusminti
  vatvā ca avatvā ca gaṇhituṁ araharūpe mātāpitusantakepi vatthusmiṁ.
  Lahuvuttinoti theyyacittuppādena lahuparivattino. Āsīvisanti
  sīghameva sakalasarīre pharaṇasamatthavisaṁ.
           Iti samantapāsādikāya vinayaṭṭhakathāya sāratthadīpaniyaṁ
                 dutiyapārājikavaṇṇanā samattā.
-------------------------------------------------
[page 259]
                     Tatiyapārājikavaṇṇanā
      [125] Tīhīti kāyavacīmanodvārehi. Vibhāvitanti pakāsitaṁ.
  Desitaṁ paññattanti vuttaṁ hoti. Tikkhattuṁ pākāraparikkhepavaḍḍhanenāti
  tikkhattuṁ pākāraparikkhepena nagarabhūmiyā vaḍḍhanena.
  Visālībhūtattāti gāvutantaraṁ gāvutantaraṁ puthubhūtattā. Bārāṇasīraññe
  kira aggamahesiyā kucchimhi gabbho saṇṭhāsi. Sā ñatvā
  rañño nivedesi. Rājā gabbhaparihāraṁ adāsi. Sā sammā
  parihariyamānagabbhā gabbhaparipākakāle vijāyanagharaṁ pāvisi.
  Puññavantīnaṁ paccūsasamaye gabbhavuṭṭhānaṁ hoti. Sā ca tāsaṁ
  aññatarā. Tena paccūsasamaye alattakapaṭalabandhujīvapupphasadisaṁ maṁsapesiṁ
  vijāyi. Tato aññā deviyo suvaṇṇabimbasadise putte vijāyanti
  aggamahesī maṁsapesinti rañño purato mama avaṇṇo uppajjeyyāti
  cintetvā tena avaṇṇabhayena taṁ maṁsapesiṁ ekasmiṁ bhājane
  pakkhipitvā paṭikujjetvā rājamuddikāya lañcetvā gaṅgāya sote
  pakkhipāpesi. Manussehi chaḍḍitamatte devatā rakkhaṁ saṁvidahiṁsu.
  Suvaṇṇapaṭṭikaṁ cettha jātihiṅgulakena bārāṇasīrañño aggamahesiyā
  pajāti likhitvā bandhiṁsu. Tato naṁ bhājanaṁ ummibhayādīhi anupaddutaṁ
  gaṅgāsotena pāyāsi. Tena ca samayena aññataro tāpaso
-------------------------------------------------
[page 260]
  Golaṁ kunissāya gaṅgātīre viharati. So pātova gaṅgaṁ otiṇṇo
  taṁ bhājanaṁ āgacchantaṁ disvā paṁsukūlasaññāya aggahesi. Athettha
  taṁ akkharapaṭṭikaṁ rājamuddikāya lañcanañca disvā muñcitvā taṁ
  maṁsapesiṁ addasa. Disvānassa etadahosi siyā gabbho
  tathāhissa duggandhapūtibhāvo natthīti. Udakappavāhenāgatassāpi hi
  usmā na vigacchati usmā ca nāma īdisassa saviññāṇakatāya
  bhaveyya siyā gabbhoti cintesi. Puññavantatāya pana duggandhaṁ
  nāhosi na usumakatāya pūtibhāvo ca. Evaṁ pana cintetvā
  assamaṁ netvā naṁ suddhe okāse ṭhapesi. Atha aḍḍhamāsaccayena
  dve maṁsapesiyo ahesuṁ. Tāpaso disvā sādhutaraṁ ṭhapesi.
  Tato puna aḍḍhamāsaccayena ekamekissā maṁsapesiyā
  hatthapādasīsānamatthāya pañca pañca pīḷakā uṭṭhahiṁsu. Atha tato
  aḍḍhamāsaccayena ekā maṁsapesi suvaṇṇabimbasadiso dārako ekā
  dārikā ahosi. Tesu tāpasassa puttasineho uppajji. Dārakānaṁ
  puññupanissayato aṅguṭṭhakatovassa khīraṁ nibbatti. Tato pabhūti
  ca khīrabhattaṁ labhi. Tāpaso bhattaṁ bhuñjitvā khīraṁ dārakānaṁ mukhe
  āsiñcati. Tesaṁ yaṁ udaraṁ pavisati sabbaṁ maṇibhājanagataṁ viya
  dissati carimabhave bodhisatte kucchigate bodhisattamātu viya udaracchaviyā
  acchavippasannatāya evaṁ te nicchavī ahesuṁ. Apare āhu
-------------------------------------------------
[page 261]
  Sibbetvā ṭhapitā viya nesaṁ aññamaññaṁ linnā chavi ahosīti.
  Evaṁ te nicachavitāya vā linnacchavitāya vā licchavīti paññāyiṁsu.
  Tāpaso dārake posento ussūre gāmaṁ bhikkhāya pavisati atidivā
  paṭikkamati. Tassa taṁ byāpāraṁ ñatvā gopālakā āhaṁsu bhante
  pabbajitānaṁ dārakaposanaṁ palibodho amhākaṁ dārake detha mayaṁ
  posissāma tumhe attano kammaṁ karothāti. Tāpaso sādhūti
  paṭissuṇi. Gopālakā dutiyadivase maggaṁ samaṁ katvā pupphehi
  okirāpetvā dhajapaṭākā ussāpetvā tūriyehi vajjamānehi assamaṁ
  āgatā. Tāpaso mahāpuññā dārakā appamādeneva
  vaḍḍhetha vaḍḍhetvā aññamaññaṁ āvāhaṁ karotha pañcagorasena
  rājānaṁ tosetvā bhūmibhāgaṁ gahetvā nagaraṁ māpetha tattha kumāraṁ
  abhisiñcathāti vatvā dārake adāsi. Te sādhūti paṭissuṇitvā
  dārake netvā posesuṁ. Dārakā vuḍḍhimanvāya kīḷantā
  vivādaṭṭhānesu aññe gopālakadārake hatthenapi pādenapi paharanti.
  Te rodanti. Kissa rodathāti ca mātāpitūhi vuttā ime
  nimmātāpetikā tāpasapositā amhe ativiya paharantīti vadanti.
  Tato nesaṁ posakamātāpitaro ime dārakā aññe dārake
  vihesenti dukkhāpenti na ime saṅgahetabbā vajjitabbā imeti
  āhaṁsu. Tato pabhūti kira so padeso vajjīti vuccati
-------------------------------------------------
[page 262]
  Yojanasataparimāṇena. Atha taṁ padesaṁ gopālakā rājānaṁ tosetvā
  aggahesuṁ. Tattheva nagaraṁ māpetvā soḷasavassuddesikaṁ kumāraṁ
  abhisiñcitvā rājānaṁ akaṁsu rajjasampattiyā dāyakassa kammassa
  katattā asambhinneeva rājakule uppannattā ca. Kumārassa
  puññānubhāvena sañcoditadevatādhiggahitā akaṁsūti keci. Tāya
  cassa dārikāya saddhiṁ vāreyyaṁ katvā katikaṁ akaṁsu bāhirato
  dārikā na ānetabbā ito dārikā na kassaci dātabbāti.
  Tesaṁ paṭhamasaṁvāsena dve dārakā jātā dhītā ca putto ca.
  Evaṁ soḷasakkhattuṁ dve dve jātā. Tato tesaṁ dārakānaṁ
  yathākkamaṁ vaḍḍhantānaṁ ārāmuyyānanivāsanaṭṭhānaparivārasampattiṁ
  gahetuṁ appahontaṁ nagaraṁ tikkhattuṁ gāvutantarena gāvutantarena
  parikkhipiṁsu. Tassa punappunaṁ visālīkatattā vesālītveva nāmaṁ
  jātaṁ. Tena vuttaṁ tikkhattuṁ pākāraparikkhepavaḍḍhanena visālībhūtattā
  vesālīti vuccatīti. Idampi ca nagaranti nakevalaṁ
  rājagahasāvatthiyoyevāti dasseti.
      [126] Tattha mahāvanaṁ nāmātiādi majjhimabhāṇakasaṁyuttabhāṇakānaṁ
  samānaṭṭhakathā. Majjhimaṭṭhakathāyaṁ hi saṁyuttaṭṭhakathāyañca
  imināva nayena vuttaṁ. Dīghanikāyaṭṭhakathāyaṁ pana mahāvaneti
  bahinagare himavantena saddhiṁ ekābaddhaṁ hutvā ṭhitaṁ sayaṁ jātaṁ vanaṁ
-------------------------------------------------
[page 263]
  Atthi yaṁ mahantabhāveneva mahāvananti vuccati tasmiṁ mahāvane
  kūṭāgārasālāyanti tasmiṁ vanasaṇḍe saṅghārāmaṁ patiṭṭhāpesuṁ tattha
  kaṇṇikaṁ yojetvā thambhānaṁ upari kūṭāgārasālāsaṅkhepena
  devavimānasadisaṁ pāsādaṁ akaṁsu taṁ upādāya sakalopi saṅghārāmo
  kūṭāgārasālāti paññāyitthāti vuttaṁ. Vanamajjhe katattā vanaṁ
  nissāyāti vuttaṁ. Ārāmeti saṅghārāme. Haṁsavaṭṭakacchadanenāti
  haṁsavaṭṭakapaṭicchannena. Haṁsamaṇḍalākārenāti attho.
      [127] Anekapariyāyenāti ettha pariyāyasaddo kāraṇavacanoti
  āha anekehi kāraṇehīti. Ayaṁ kāyo aviññāṇakopi
  saviññāṇakopi evampi asubho evampi asubhoti nānāvidhehi kāraṇehīti
  attho. Asubhākārasandassanappavattanti kesādivasena tatthāpi
  vaṇṇādito asubhākārassa sabbaso dassanavasena pavattaṁ.
  Kāyavicchandanīyakathanti attano ca parassa ca karajakāye vicchandanuppādanaṁ
  kathaṁ. Muttaṁ vātiādinā byatirekamukhena kāyassa amanuññataṁ
  dasseti. Tattha ādito tīhi ca padehi adassanīyatāya asāratāya
  ca majjhe catūhi duggandhatāya ante ekena lesamattenapi
  manuññatābhāvamassa dasseti. Athakhotiādinā anvayato sarūpeneva
  amanuññatāya dassanaṁ. Chandoti dubbalarāgo. Rāgoti balavarāgo.
  Kesalomādīti saṅkhepato vuttamatthaṁ vibhāgena dassetuṁ
-------------------------------------------------
[page 264]
  Yepi hītiādi vuttaṁ. Asubhāti āgantukena subhākārena
  virahitattā asubhā. Asucinoti attano sabhāveneva asucino.
  Paṭikūlāti nāgarikassa asuciṭṭhānaṁ viya jigucchanīyattā paṭikūlā.
  Kesā nāmete vaṇṇatopi paṭikūlā saṇṭhānatopi gandhatopi āsayatopi
  okāsatopi paṭikūlāti dassento so ca nesaṁ .pe. Pañcahi
  kāraṇehi veditabboti āha. Manuññepi hi yāgupatte vā
  bhattapatte vā kesavaṇṇaṁ kiñci disvā kesamissakamidaṁ haratha
  nanti jigucchanti. Evaṁ kesā vaṇṇato paṭikūlā. Rattiṁ
  bhuñjantāpi kesasaṇṭhānaṁ akkavākaṁ vā makacivākaṁ vā chupitvā
  tatheva jigucchanti. Evaṁ saṇṭhānato paṭikūlā.
  Telamakkhanapupphadhūpādisaṅkhāravirahitānañca kesānaṁ gandho paramajeguccho hoti.
  Tato jegucchataro aggimhi pakkhittānaṁ. Kesā hi vaṇṇasaṇṭhānato
  appaṭikūlāpi siyuṁ gandhena pana paṭikūlāyeva. Yathā hi
  daharassa kumārakassa vaccaṁ vaṇṇato haliddivaṇṇaṁ saṇṭhānatopi
  haliddipiṇḍasaṇṭhānaṁ saṅkāraṭṭhāne chaḍḍitañca uddhumātakakāḷasunakhasarīraṁ
  vaṇṇato tālapakkavaṇṇaṁ saṇṭhānato vaṭṭetvā
  visaṭṭhamudiṅgasaṇṭhānaṁ dāḍhāpissa sumanamakuḷasadisāti ubhayampi
  vaṇṇasaṇṭhānato siyā appaṭikūlaṁ gandhena pana paṭikūlameva. Evaṁ
  kesāpi siyuṁ vaṇṇasaṇṭhānato appaṭikūlā gandhena pana
-------------------------------------------------
[page 265]
  Paṭikūlāyevāti. Yathā pana asuciṭṭhāne gāmanissandena jātāni
  sūpeyyapaṇṇāni nāgarikamanussānaṁ jegucchāni honti aparibhogāni.
  Evaṁ kesāpi pubbalohitamuttakarīsapittasemhādinissandena jātattā
  paramajegucchāti idaṁ tesaṁ āsayato pāṭikulyaṁ. Ime ca kesā
  nāma gūtharāsimhi uṭṭhitapaṇṇakaṁ viya ekattiṁsakoṭṭhāsarāsimhi
  jātā. Te susānasaṅkāraṭṭhānādīsu jātasākaṁ viya parikhādīsu
  jātakamalakuvalayādipupphaṁ viya ca asuciṭṭhāne jātattā paramajegucchāti
  idaṁ tesaṁ okāsato pāṭikulyaṁ. Yathā ca kesānaṁ evaṁ
  sabbakoṭṭhāsānañca vaṇṇasaṇṭhānagandhāsayokāsavasena pañcadhā
  paṭikūlatā veditabbāti āha evaṁ lomādīnanti. Pañcapañcappabhedenāti
  ettha bāhiratthasamāso daṭṭhabbo pañca pañca pabhedā
  etassāti pañcapañcappabhedoti. Saṁvaṇṇentoti vitthārento.
  Asubhāyāti asubhamātikāya. Phātikammanti bahulīkāro.
      [128] Pañcaṅgavippahīnaṁ pañcaṅgasamannāgatanti ettha kāmacchando
  byāpādo thīnamiddhaṁ uddhaccakukkuccaṁ vicikicchāti imesaṁ
  pañcannaṁ nīvaraṇānaṁ pahānavasena pañcaṅgavippahīnatā veditabbā.
  Na hi etesu appahīnesu jhānaṁ uppajjati. Tenassetāni
  pahānaṅgānīti vuccanti. Kiñcāpi hi jhānakkhaṇe aññepi akusalā
  dhammā pahīyanti. Tathāpi etāneva visesena jhānantarāyakarāni.
-------------------------------------------------
[page 266]
  Kāmacchandena hi nānāvisayappalobhitaṁ cittaṁ na ekattārammaṇe
  samādhiyati. Kāmacchandābhibhūtaṁ vā cittaṁ na kāmadhātuppahānāya
  paṭipadaṁ paṭipajjati. Byāpādena ca ārammaṇe paṭihaññamānaṁ
  na nirantaraṁ pavattati. Thīnamiddhābhibhūtaṁ akammaññaṁ hoti.
  Uddhaccakukkuccaparetaṁ avūpasantameva hutvā paribbhamati. Vicikicchāya upahataṁ
  jhānādhigamasādhikaṁ paṭipadaṁ nārohati. Iti visesena jhānantarāyakarattā
  etāneva pahānaṅgānīti vuttāni. Yasmā pana vitakko
  ārammaṇa cittaṁ abhiniropeti vicāro anubandhati tehi avikkhepāya
  sampāditappayogassa cetaso payogasampattisambhavā. Pīti pīnanaṁ
  sukhañca upabrūhanaṁ karoti. Atha naṁ sasampayuttadhammaṁ etehi
  abhiniropanānubandhanapīnanaupabrūhanehi anuggahitā ekaggatā
  ekattārammaṇe samaṁ sammā ādhiyati. Tasmā vitakko vicāro pīti
  sukhaṁ cittekaggatāti imesaṁ pañcannaṁ uppattivasena pañcaṅgasamannāgatatā
  veditabbā. Uppannesu hi etesu pañcasu jhānaṁ
  uppannaṁ nāma hoti. Tenassa etāni pañca samannāgataṅgānīti
  vuccanti. Tasmā na etehi samannāgataṁ aññadeva jhānaṁ nāma
  atthīti gahetabbaṁ. Yathā pana aṅgamattavaseneva caturaṅginī senā
  pañcaṅgikaṁ tūriyaṁ aṭṭhaṅgiko ca maggoti vuccati evamidampi
  aṅgamattavaseneva pañcaṅgikanti vā pañcaṅgasamannāgatanti vā
-------------------------------------------------
[page 267]
  Vuccatīti veditabbaṁ. Etāni ca pañca aṅgāni kiñcāpi
  upacārakkhaṇepi atthi. Athakho upacāre pakaticittato balavatarāni.
  Idha pana upacāratopi balavatarāni rūpāvacarakkhaṇappattāni. Ettha
  hi vitakko suvisadena ākārena ārammaṇe cittaṁ abhiniropayamāno
  uppajjati. Vicāro ativiya ārammaṇaṁ anumajjamāno. Pītisukhaṁ
  sabbāvantampi kāyaṁ pharamānaṁ. Teneva vuttaṁ nāssa kiñci
  sabbāvato kāyassa vivekajena pītisukhena apphuṭaṁ hotīti.
  Cittekaggatāpi heṭṭhimamhi samuggapaṭale uparimaṁ samuggapaṭalaṁ viya
  ārammaṇesu phusitā hutvā uppajjati. Ayametesaṁ itarehi viseso.
  Tasmā pañcaṅgasamannāgatanti appanājjhānameva visesetvā vuttaṁ.
  Tividhakalyāṇaṁ dasalakkhaṇasampannanti ettha pana jhānassa
  ādimajjhapariyosānavasena tividhakalyāṇatā tesaṁyeva ādimajjhapariyosānānaṁ
  lakkhaṇavasena dasalakkhaṇasampannatā veditabbā. Vitthāranayaṁ panettha
  sayameva pakāsayissati. Kilesacorehi anabhibhavanīyattā jhānaṁ
  cittamañjusanti vuttaṁ. Nissāyāti pādakaṁ katvā.
  Dasalakkhaṇavibhāvaneneva tividhakalyāṇatāpi vibhāvitā hotīti dasalakkhaṇaṁ tāva
  dassento tatrimānītiādimāha.
      [129] Tattha pāripanthikato cittavisuddhītiādīnaṁ padānaṁ
  attho tatrāyaṁ pālītiādinā vuttapālivaṇṇanāyameva
-------------------------------------------------
[page 268]
  Āvibhavissati. Tatrāti tasmiṁ dasalakkhaṇavibhāvane. Paṭipadāvisuddhīti
  paṭipajjati jhānaṁ etāyāti paṭipadā. Gotrabhūpariyosāno
  pubbabhāgiyo bhāvanānayo. Paripanthato visujjhanaṁ visuddhi. Paṭipadāya
  visuddhi paṭipadāvisuddhi. Sā panāyaṁ yasmā jhānassa uppādakkhaṇe
  labbhati tasmā vuttaṁ paṭipadāvisuddhītiādi. Upekkhānubrūhanāti
  visodhetabbatādīnaṁ abhāvato jhānapariyāpannāya tatramajjhattupekkhāya
  kiccanipphattiyā anubrūhanā. Sā panāyaṁ yasmā visesato jhānassa
  ṭhitikkhaṇe labbhati. Tena vuttaṁ upekkhānubrūhanā majjheti.
  Sampahaṁsanāti tattha dhammānaṁ anativattanādisādhakassa ñāṇassa
  kiccanipphattivasena pariyodapanā. Sā pana yasmā jhānassa
  osānakkhaṇe pākaṭā hoti. Tasmā vuttaṁ sampahaṁsanā pariyosānanti.
  Imāni tīṇi lakkhaṇānīti paripanthato cittassa visujjhanākāro
  majjhimassa samathanimittassa paṭipajjanākāro tattha pakkhandanākāroti
  imāni tīṇi jhānassa ādito uppādakkhaṇe appanāppattilakkhaṇāni.
  Tehi ākārehi vinā appanāppattiyā abhāvato
  asati ca appanāyaṁ tadabhāvato ādikalyāṇañceva visuddhipaṭipadattā
  yathāvuttehi lakkhaṇehi samannāgatattā sampannalakkhaṇattā ca
  tilakkhaṇasampannañca. Iminā nayena majjhapariyosānalakkhaṇānaṁ
  payojanā veditabbā. Keci pana paṭipadāvisuddhi nāma sasambhāriko
-------------------------------------------------
[page 269]
  Upacāro upekkhānubrūhanā nāma appanā sampahaṁsanā nāma
  paccavekkhaṇāti vaṇṇayanti. Tadayuttaṁ. Tathāhi sati
  ajjhānadhammehi jhānassa guṇasaṅkittanaṁ nāma kataṁ hoti. Na hi
  bhūmantarapariyāpannaṁ hoti. Pāliyā cetaṁ virujjhati. Ekattagataṁ cittaṁ
  paṭipadāvisuddhipakkhandanañceva hoti upekkhānubrūhitañca ñāṇena ca
  sampahaṁsitanti hi pāliyaṁ vuttaṁ. Ettha hi ekattagataṁ cittanti
  indriyānaṁ ekarasabhāvena ekaggatāya ca sikhāppattiyā tadanuguṇaṁ
  ekattagataṁ sasampayuttaṁ appanāppattaṁ cittaṁ vuttaṁ. Tasseva ca
  paṭipadāvisuddhipakkhandanatādianantaraṁ vuccate. Tasmā pāliyaṁ
  ekasmiṁyeva appanācittakkhaṇe ca paṭipadāvisuddhiādīnaṁ vuttattā
  antoappanāyameva parikammāgamanavasena paṭipadāvisuddhi tatramajjhattupekkhāya
  kiccavasena upekkhānubrūhanā dhammānaṁ anativattanādibhāvasādhanena
  pariyodapakassa ñāṇassa kiccanipphattivasena sampahaṁsanā ca
  veditabbā. Kathaṁ. Yasmiṁ vāre appanā uppajjati tasmiṁ
  yo nīvaraṇasaṅkhāto kilesagaṇo tassa jhānassa paripantho tato
  cittaṁ visujjhati. Visuddhattā āvaraṇavirahitaṁ hutvā majjhimaṁ
  samathanimittaṁ paṭipajjati. Majjhimaṁ samathanimittaṁ nāma samappavatto
  appanāsamādhiyeva līnuddhaccasaṅkhātānaṁ ubhinnaṁ antānaṁ anupagamanena
  majjhimo savisesaṁ paccanīkadhammānaṁ vūpasamanato samatho yogino
-------------------------------------------------
[page 270]
  Sukhavisesānaṁ kāraṇabhāvato nimittanti katvā. Tassa pana appanācittassa
  anantarapaccayabhūtaṁ gotrabhūcittaṁ satipi parittamahaggatabhāvabhede
  paccayapaccayuppannabhāvabhede ca ekissāyeva santatiyā
  pariṇāmupagamanato ekasantatipariṇāmanayena tathattaṁ appanāsamādhivasena
  samāhitabhāvaṁ upagacchamānaṁ majjhimaṁ samathanimittaṁ paṭipajjati nāma.
  Evaṁ paṭipannattā tathattupagamanena tattha pakkhandati nāma. Yasmiṁ
  hi khaṇe tathattaṁ majjhimaṁ samathanimittaṁ paṭipajjati tasmiṁyeva
  khaṇe tathattupagamanena appanāsamādhinā samāhitabhāvupagamanena tattha
  pakkhandati nāma. Evaṁ tāva purimasmiṁ gotrabhūcitte vijjamānā
  paripanthavisuddhi majjhimasamathapaṭipattipakkhandanākārā āgamanavasena
  nippajjamānā paṭhamassa jhānassa uppādakkhaṇeyeva paṭipadāvisuddhīti
  veditabbā. Teyeva hi ākārā paccayavisesato jhānakkhaṇe
  nippajjamānā paṭipadāvisuddhīti vuttā. Evaṁ visuddhassa pana
  tassa cittassa puna visodhetabbābhāvato visodhane byāpāraṁ akaronto
  visuddhaṁ cittaṁ ajjhupekkhati nāma. Samathabhāvupagamanena samathapaṭipannassa
  puna samādhāne byāpāraṁ akaronto samathapaṭipannaṁ ajjhupekkhati
  nāma. Samathapaṭipannabhāvatoeva cassa kilesasaṁsaggaṁ pahāya
  ekattena upaṭṭhitassa puna ekattupaṭṭhāne byāpāraṁ akaronto
  ekattupaṭṭhānaṁ ajjhupekkhati nāma. Evaṁ tatramajjhattupekkhāya
-------------------------------------------------
[page 271]
  Kiccavasena upekkhānubrūhanā veditabbā. Ye panete evaṁ
  upekkhānubrūhite tasmiṁ jhānacitte jātā samādhipaññāsaṅkhātā
  yuganaddhadhammā aññamaññaṁ anativattamānā hutvā pavattā yāni ca
  saddhādīni indriyāni nānākilesehi vimuttattā vimuttirasena
  ekarasāni hutvā pavattāni yañcetaṁ tadupagaṁ tesaṁ
  anativattanaekarasabhāvānaṁ 1- anucchavikaṁ vīriyaṁ vāhayati yā cassa tasmiṁ khaṇe
  pavattā āsevanā sabbepi te ākārā yasmā ñāṇena
  saṅkilesavodānesu taṁ taṁ ādīnavañca ānisaṁsañca disvā tathā
  tathā sampahaṁsitattā visodhitattā pariyodāpitattā ca nipphannā
  tasmā dhammānaṁ anativattanādibhāvasādhanena pariyodapakassa ñāṇassa
  kiccanipphattivasena sampahaṁsanā veditabbāti vuttaṁ. Atha kasmā
  sampahaṁsanāva pariyosānanti vuttā na upekkhānubrūhanāti. Yasmā
  tasmiṁ bhāvanācitte upekkhāvasena ñāṇaṁ pākaṭaṁ na hoti tasmā
  ñāṇakiccabhūtā sampahaṁsanā pariyosānanti vuttā. Tathāhi
  appanākāle bhāvanāya samappavattiyā paṭipakkhassa ca suppahānato
  paggahādīsu byāpārassa akattabbato ajjhupekkhanāva hoti.
  Yaṁ sandhāya vuttaṁ samaye cittassa ajjhupekkhanā visuddhaṁ cittaṁ
  ajjhupekkhatīti ca ādi. Sā panāyaṁ ajjhupekkhanā ñāṇassa

  *  *  *  *  *  *
  Footnote: 1. Ma. anativattanato ekarasasabhāvānaṁ.
-------------------------------------------------
[page 272]
  Kiccasiddhiyā hoti visesato ñāṇasādhanattā appanābyāpārassa.
  Tasmā ñāṇakiccabhūtā sampahaṁsanā pariyosānanti vuttā. Evaṁ
  tividhāya paṭipadāvisuddhiyā laddhavisesāya tividhāya upekkhānubrūhanāya
  sātisayaṁ paññindriyassa adhimattabhāvena catubbidhāpi sampahaṁsanā
  sijjhatīti āgamanupekkhāñāṇakiccavasena dasapi ākārā jhāneeva
  veditabbā. Evaṁ tividhattagataṁ cittantiādīni tasseva cittassa
  thomanavacanāni. Tattha evaṁ tividhattagatanti evaṁ yathāvuttena vidhinā
  paṭipadāvisuddhipakkhandanaupekkhānubrūhanañāṇasampahaṁsanāvasena tividhabhāvaṁ
  gataṁ. Vitakkasampannanti kilesakkhobhavirahitattā vitakkena
  sundarabhāvamupagataṁ. Cittassa adhiṭṭhānasampannanti tasmiṁyeva
  ārammaṇe cittassa nirantarappavattisaṅkhātena adhiṭṭhānena sampannaṁ
  anūnaṁ. Yathā adhiṭṭhānavasiyaṁ adhiṭṭhānanti jhānappavatti tathā
  idhāpi cittassa adhiṭṭhānanti cittekaggatāpi yujjati. Tenahi
  ekasmiṁyeva ārammaṇe cittaṁ adhitiṭṭhati na ettha vikkhipatīti.
  Samādhisampannanti visuṁ vuttattā pana vuttanayeneva gahetabbo.
  Athavā samādhisseva jhānaṅgasaṅgahitattā cittassa
  adhiṭṭhānasampannanti jhānaṅgapañcakavasena vuttaṁ. Samādhasampannanti
  indriyasaṅgahitattā indriyapañcakavasena.
      [130] Asubhasaññāparicitenāti sakalaṁ kāyaṁ asubhanti pavattāya
-------------------------------------------------
[page 273]
  Saññāya sahagatattā jhānaṁ asubhasaññā. Tena paricitena
  paribhāvitena. Cetasāti cittena. Bahulanti abhiṇhaṁ. Viharatoti
  viharantassa. Asubhasamāpattibahulassāti attho. Methunadhammasamāpattiyāti
  methunadhammena samaṅgībhāvato. Paṭilīyatīti ekapassena
  nilīyati nilīnaṁ viya hoti. Paṭikuṭṭatīti 1- saṅkucati. Paṭivaṭṭatīti
  vivaṭṭati. Na sampasārīyatīti na visarati. Abhirativasena na
  pakkhandatīti attho. Athavā paṭilīyatīti saṅkucati tattha
  paṭikūlatāya saṇṭhitattā. Paṭikuṭṭatīti apasakkati na upasakkati.
  Paṭivaṭṭatīti nivattati. Tatoeva na sampasārīyati.
  Nahārudaddalanti nahārukhaṇḍaṁ nahāruvilekhanaṁ vā.
      [131] Aḍḍhamāsanti accantasaṁyoge upayogavacanaṁ. Paṭisalliyitunti
  yathāvuttakālaṁ paṭi paṭi divase divase samāpattiyaṁ dhammacintāyaṁ
  ca cittaṁ niliyituṁ. Payuttavācanti paccayapaṭisaṁyuttavācaṁ
  buddhā imesu divasesu piṇḍāya na caranti vihāreyeva nisīdanti
  tesaṁ dinnaṁ mahapphalaṁ hotītiādivacanaṁ. Kalyāṇupanissayavasenāti
  pabbajjāya upanissayavasena. Pare kirāti kirasaddo arucisūcanattho.
  Tenāha idaṁ pana icchāmattanti. Pavattiajānanaṁ
  ārocayitābhāvo ñāte nivāraṇañcāti idaṁ tesaṁ icchāmattaṁ na
  pana kāraṇanti attho. Apare pana vadanti etasmiṁ kira

  *  *  *  *  *  *
  Footnote: 1. aṭṭhakathāpāṭhopi īdisova. pāliyampana paṭikujjatīti dissati.
-------------------------------------------------
[page 274]
  Aḍḍhamāse na koci buddhaveneyyo ahosi atha satthā imaṁ aḍḍhamāsaṁ
  phalasamāpattisukhena vītināmessāmi iti mayhañceva sukhavihāro
  bhavissati anāgate ca pacchimā janatā satthāpi gaṇaṁ pahāya
  ekako vihāsi kimaṅgaṁ pana mayanti diṭṭhānugatiṁ āpajjissati
  tadassā bhavissati dīgharattaṁ hitāya sukhāyāti iminā kāraṇena
  evamāhāti. Neva koci bhagavantaṁ upasaṅkamatīti ṭhapetvā
  piṇḍapātanihārakaṁ añño koci neva bhagavantaṁ upasaṅkamati. Bhikkhusaṅgho
  pana satthu vacanaṁ sampaṭicchitvā ekaṁ bhikkhuṁ adāsi. So pātova
  gandhakuṭipariveṇasammajjanamukhodakadantakaṭṭhadānādīni sabbakiccāni tasmiṁ
  tasmiṁ khaṇe katvā apagacchati.
      [132] Anekakāraṇasammissoti ettha kāyassa
  asuciduggandhajegucchapaṭikūlatāva anekakāraṇaṁ. Maṇḍanapakatikoti
  alaṅkārasabhāvo. Koci taruṇopi yuvā na hoti koci yuvāpi
  maṇḍanakajātiko na hoti yathā upasantasabhāvo ālasiyabyasanādīhi vā
  abhibhūto. Idha pana daharo ceva yuvā ca maṇḍanakajātiko ca
  adhippeto. Paṭhamayobbanannāma paṇṇarasavassato yāva
  dvattiṁsavassāni soḷasavassato vā yāva tettiṁsavassāni. Kuṇapanti
  matakaḷevaraṁ. Ahissa kuṇapaṁ ahikuṇapaṁ. Evaṁ itarānipi.
  Atipaṭikūlajigucchanīyabhāvato cettha imāneva tīṇi vuttānīti
-------------------------------------------------
[page 275]
  Veditabbāni. Aññesaṁ hi sasasūkarādīnaṁ kuṇapaṁ manussā
  kaṭukabhaṇḍādīhi abhisaṅkharitvā paribhuñjantipi. Imesaṁ pana kuṇapaṁ
  abhinavampi jigucchantiyeva. Ko pana vādo kālātikkamena
  pūtibhūte. Atipaṭikūlajigucchanīyatā ca nesaṁ ativiya duggandhatāya.
  Sā ca ahīnaṁ tikhiṇakopatāya kukkuramanussānaṁ odanakummāsupacayatāya
  sarīrassa hotīti vadanti. Samaṇakuttakoti samaṇakiccako.
  Kāsāvanivāsanādivasena samaṇakiccakārīti vuttaṁ hoti. Tenāha
  samaṇavesadhārakoti. Sabbamakaṁsūti puthujjanā sāvajjepi tattha
  anavajjasaññino hutvā karaṇakārāpanasamanuññatādibhedaṁ sabbamakaṁsu.
      [133] Lohitakanti ettha lohitagatantipi paṭhanti. Vaggūti
  matā vaggumatā. Puññasammatāti pujjabhavaphalanibbattanena sattānaṁ
  punanena visodhanena puññanti sammatā. Pavāhessāmīti gamayissāmi
  visodhessāmīti attho. Māradheyyaṁ vuccanti tebhūmikadhammā.
  Vacanatthato pana mārassa dheyyaṁ māradheyyaṁ. Dheyyanti dhānaṁ vatthu
  nivāso gocaro. Māro vā ettha dhiyati tiṭṭhati pavattatīti
  māradheyyaṁ. Māroti cettha kilesamāro adhippeto.
  Kilesamāravaseneva ca devaputtamārassa kāmabhave ādhipaccanti. Māravisayaṁ
  nātikkamissatīti cintetvāti evamayaṁ saṁvegaṁ paṭilabhitvā māravisayaṁ
  atikkameyyāpi mayā pana evaṁ vutte uppannasaṁvegaṁ
-------------------------------------------------
[page 276]
  Paṭippassambhetvā māravisayaṁ nātikkamissatīti evaṁ cintetvā.
  Dvivacananti dvikkhattuṁ vacanaṁ. Āmeḍitavacananti vuttaṁ hoti.
  Niyojentīti ettha ayaṁ andhabālā devatā evaṁ uppannasaṁvegamūlakaṁ
  samaṇadhammaṁ katvā ayaṁ māravisayaṁ atikkameyyāpīti cintetvā attano
  aññāṇatāya matā saṁsārato muccantīti evaṁladdhikāpi samānā
  attano laddhivasena matā bhikkhū saṁsārato muccantīti imamatthaṁ
  anupaparikkhitvā taṁ tattha niyojesīti veditabbaṁ. Kiñcāpi asubhakathaṁ
  kathentena bhagavatā yathā tesaṁ bhikkhūnaṁ maraṇabhayaṁ na bhavissati
  tathā desitattā bhikkhūnañca taṁ dhammakathaṁ sutvā asubhabhāvanānuyogena
  kāye vigatacchandarāgatāya maraṇassa abhipaṭṭhitabhāvato bhayaṁ natthi
  taṁ pana asihatthaṁ tathā vicarantaṁ disvā tadaññesaṁ bhikkhūnaṁ
  uppajjanakabhayaṁ sandhāya hotiyeva bhayantiādi vuttanti vadanti.
  Attanāpi attānaṁ jīvitā voropenti aññamaññaṁpi jīvitā
  voropentīti vuttattā sabbānipi tāni pañca bhikkhusatāni jīvitā
  voropesīti idaṁ yebhuyyavasena vuttanti gahetabbaṁ. Appakaṁ hi
  onamadhikaṁ vā gaṇanupagaṁ na hotīti pañcasatānīti vuttaṁ. Tasmā
  ye ca attanāva attānaṁ aññamaññañca jīvitā voropesuṁ te
  ṭhapetvā avasesaputhujjanabhikkhū sabbe ca ariye ayaṁ jīvitā
  voropesīti veditabbaṁ.
-------------------------------------------------
[page 277]
      [134] Paṭisallānā vuṭṭhitoti ettha paṭisallānanti tehi
  tehi sattasaṅkhārehi paṭinivattitvā apasakkitvā sallānaṁ niliyanaṁ
  vivecanaṁ. Kāyacittehi tato vivittatā ekībhāvoti vuttaṁ hoti.
  Tenāha ekībhāvatoti. Pavivekatoti vuttaṁ hoti. Ekībhāvoti hi
  kāyacittaviveko vutto. Vuṭṭhitoti tato duvidhavivekato bhavaṅguppattiyā
  rūpārammaṇādisaṅkhārasamāyogena ca gahaṭṭhapabbajitādisattasamāgamena
  ca apeto. Uddesaṁ paripucchaṁ gaṇhantīti attano
  attano ācariyānaṁ santike gaṇhanti. Kāmaṁ dasānussatiggahaṇeneva
  ānāpānassatipi gahitā. Sā pana tattha sannipatitabhikkhūsu bahunnaṁ
  sappāyā patiṭṭhā ca. Tasmā puna gahitā. Tathāhi bhagavā
  tameva kammaṭṭhānaṁ tesaṁ bhikkhūnaṁ kathesi. Āhāre paṭikūlasaññā
  asubhakammaṭṭhānasadisī. Cattāro pana āruppā ādikammikānaṁ
  ananurūpāti tesaṁ idha aggahaṇaṁ daṭṭhabbaṁ vesāliṁ upanissāyāti
  vesālinagaraṁ gocaragāmaṁ katvā. Upaṭṭhānasālāyanti dhammasabhāyaṁ.
  Muhuttenevāti satthari saddhamme ca gāravena upagatabhikkhūnaṁ
  vacanasamanantarameva uṭṭhahiṁsūti katvā vuttaṁ. Buddhakāle kira bhikkhū
  bhagavato sandesaṁ sirasā sampaṭicchituṁ ohitasotā viharanti.
  Yassāti yassa kattabbassa. Kālanti desanākālaṁ sandhāya vadati.
      [135] Arahattappattiyāti arahattappattiatthāya. Aññaṁ
-------------------------------------------------
[page 278]
  Pariyāyanti arahattādhigamatthāya aññaṁ kāraṇaṁ. Ācikkhantoti
  pasaṁsāpubbakaṁ desento. Pasaṁsā ca tattha abhirucijananena ussāhanatā.
  Taṁ hi sutvā bhikkhū bhagavā imaṁ samādhiṁ anekehi ākārehi
  pasaṁsati santo kirāyaṁ samādhi paṇīto ca asecanako ca sukho ca
  vihāro pāpadhamme ca ṭhānaso antaradhāpetīti sañjātābhiruciyo
  ussāhajātā sakkaccaṁ anuyuñjitabbaṁ paṭipajjitabbaṁ maññanti.
  Atthayojanākkamanti atthañca yojanākkamañca. Bhagavā attano
  paccayabhūtaṁ 1- samādhiṁ desanānubhāvena tesampi bhikkhūnaṁ āsannaṁ
  paccakkhañca karonto sampiṇḍanavasena ayampi khotiādimāha.
  Assāsappassāsapariggāhikāti dīgharassādivisesehi saddhiṁ assāsappassāse
  paricchijja gāhikā. Te ārabbha pavattāti attho. Idāni
  yathāvuttamatthaṁ pāliyā vibhāvento āha vuttaṁ hetantiādiṁ.
  Tattha assāso no passāsoti so soyeva attho paṭisedhena
  visesetvā vutto. Assāsavasenāti assāsaṁ ārammaṇaṁ katvāti
  vuttaṁ hoti. Passāsavasenāti etthāpi eseva nayo.
  Upaṭṭhānaṁ satīti apammussanatāya tameva assāsaṁ passāsañca
  upagantvā ṭhānaṁ sati nāmāti attho. Ettāvatā ānāpānesu
  sati ānāpānassatīti ayamattho vutto hoti. Idāni sativaseneva

  *  *  *  *  *  *
  Footnote: 1. Ma. paccakkhabhūtaṁ.
-------------------------------------------------
[page 279]
  Puggalaṁ niddisitukāmena yo assasati tassupaṭṭhāti yo passasati
  tassupaṭṭhātīti vuttaṁ. Yo assasati tassa sati assāsaṁ
  upagantvā tiṭṭhati yo passasati tassa sati passāsaṁ upagantvā
  tiṭṭhatīti attho. Yuttoti sampayutto. Ānāpānassatiyanti
  ānāpānassatiyaṁ paccayabhūtāyanti attho. Purimasmiṁ hi atthe
  samādhissa satiyā sahajātādipaccayabhāvo vutto sampayuttavacanato.
  Dutiyasmiṁ pana upanissayabhāvo. Upacārajjhānasahagatā hi sati
  appanāsamādhissa upanissayo hotīti ubhayathāpi sahajātādīnaṁ
  sattannampi paccayānaṁ vasena paccayabhāvaṁ dasseti. Puna ca paraṁ udāyi
  akkhātā mayā sāvakānaṁ paṭipadā yathā paṭipannā me sāvakā
  cattāro satipaṭṭhāne bhāventītiādīsu uppādanavaḍḍhanaṭṭhena
  bhāvanāti vuccatīti tadubhayavasena atthaṁ dassento bhāvitoti
  uppādito vaḍḍhito vāti āha. Tattha bhāvaṁ vijjamānataṁ ito gatoti
  bhāvito. Uppādito paṭiladdhamattoti attho. Uppanno pana
  laddhāsevano bhāvito. Paguṇabhāvaṁ āpādito vaḍḍhitoti attho.
  Bahulīkatoti bahulaṁ pavattito. Tena āvajjanādivasībhāvappattimāha.
  Yo hi vasībhāvaṁ āpādito so icchiticchitakkhaṇe
  samāpajjitabbato punappunaṁ pavattiyati. Tena vuttaṁ punappunaṁ
  katoti. Yathā idheva bhikkhave samaṇo vivicceva kāmehīti evamādīsu
-------------------------------------------------
[page 280]
  Paṭhamapade vutto evasaddo dutiyādīsupi vuttoyeva hoti
  evamidhāpīti āha ubhayattha evasaddena niyamo veditabboti.
  Ubhayapadaniyamena laddhaguṇaṁ dassetuṁ ayaṁ hītiādi vuttaṁ.
  Asubhakammaṭṭhānanti asubhārammaṇaṁ jhānamāha. Taṁ hi asubhesu yogakammabhāvato
  yogino sukhavisesānaṁ kāraṇabhāvato ca asubhakammaṭṭhānanti vuccati.
  Kevalanti iminā ārammaṇaṁ nivatteti. Paṭivedhavasenāti
  jhānapaṭivedhavasena. Jhānaṁ hi bhāvanāvisesena ijjhantaṁ attano visayaṁ
  paṭivijjhantameva pavattati yathāsabhāvato paṭivijjhiyati vāti
  paṭivedhoti vuccati. Oḷārikārammaṇattāti vibhacchārammaṇattā.
  Paṭikūlārammaṇattāti jigucchitabbārammaṇattā. Pariyāyenāti
  kāraṇena lesantarena vā. Ārammaṇasantatāyāti anukkamena
  vicetabbataṁ pattārammaṇassa paramasukhumataṁ sandhāyāha. Sante hi
  sannisinne ārammaṇe pavattamāno dhammo sayampi sannisinnova
  hoti. Tenāha santo vūpasanto nibbutoti. Nibbutasabbapariḷāhoti
  attho. Ārammaṇasantatāya tadārammaṇānaṁ dhammānaṁ santatā
  lokuttaradhammārammaṇāhi paccavekkhaṇāhi dīpetabbā. Nāssa
  santapaṇītabhāvāvahaṁ kiñci secananti asecanako. Asecanakattā
  anāsittako. Anāsittakattāeva abbokiṇṇo asammisso
  parikammādinā. Tatoyeva pāṭiyekko visuṁyeveko. Āveṇiko
-------------------------------------------------
[page 281]
  Asādhāraṇo. Sabbametaṁ sarasatoeva santabhāvaṁ dassetuṁ vuttaṁ.
  Parikammaṁ vā santabhāvanimittaṁ. Parikammanti ca kasiṇakaraṇādi
  nimittuppādapariyosānaṁ. Tādisaṁ idha natthīti adhippāyo. Tadā
  hi kammaṭṭhānaṁ nirassādattā asantamappaṇītaṁ siyā. Upacārena
  vā natthi ettha santatāti yojanā. Yathā upacārakkhaṇe
  nīvaraṇavigamena aṅgapātubhāvena ca paresaṁ santatā hoti na evamimassa.
  Ayaṁ pana ādimanasi .pe. Paṇīto cāti yojanā. Kecīti
  uttaravihāravāsike sandhāyāha. Anāsittakoti upasecanena na
  āsittako. Tenāha ojavantoti. Ojavantasadisoti attho. Madhuroti
  iṭṭho. Cetasikasukhapaṭilābhasaṁvattanaṁ tikacatukkajjhānavasena upekkhāya
  vā santabhāvena sukhagatikattā sabbesampi vasena veditabbaṁ.
  Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṁvattanaṁ
  daṭṭhabbaṁ. Tañca kho jhānato vuṭṭhitakāle. Imasmiṁ pakkhe
  appitappitakkhaṇeti idaṁ hetumhi bhummavacanaṁ daṭṭhabbaṁ.
  Avikkhambhiteti jhānena sakasantānato anīhaṭe appahīne.
  Akosallasambhūteti akosallaṁ vuccati avijjā tato sambhūte.
  Avijjāpubbaṅgamā hi sabbe pāpadhammā. Khaṇenevāti attano
  pavattikkhaṇeneva. Antaradhāpetīti ettha antaradhāpanaṁ vināsanaṁ.
  Taṁ pana jhānavatthukassa idhādhippetattā pariyuṭṭhānappahānaṁ hotīti
-------------------------------------------------
[page 282]
  Āha vikkhambhetīti. Vūpasametīti visesena upasameti. Visesena
  upasamanaṁ pana sammadeva upasamanaṁ hotīti āha suṭṭhu upasametīti.
  Nanu ca aññopi samādhi attano pavattikkhaṇeneva paṭipakkhadhamme
  antaradhāpeti vūpasameti atha kasmā ayameva samādhi evaṁ
  visesetvā vuttoti. Pubbabhāgato paṭṭhāya nānāvitakkavūpasamanasabbhāvato.
  Vuttaṁ hetaṁ ānāpānassati bhāvetabbā vitakkupacchedāyāti.
  Apica tikkhapaññassa ñāṇuttarassetaṁ kammaṭṭhānaṁ
  ñāṇuttarassa ca kilesappahānaṁ itarehi sātisayaṁ yathā
  saddhādhimuttehi diṭṭhippattassa tasmā imaṁ visesaṁ sandhāya ṭhānaso
  antaradhāpeti vūpasametīti vuttaṁ. Athavā nimittapātubhāve sati
  khaṇeneva aṅgapātubhāvasabbhāvato ayameva samādhi ṭhānaso
  antaradhāpeti vūpasametīti vutto yathātaṁ mahato akālameghassa
  uṭṭhitassa dhārānipāte khaṇeneva paṭhaviyaṁ rajojallassa vūpasamo.
  Tenevāha seyyathāpi bhikkhave mahāakālamegho uṭṭhitotiādiṁ.
  Sāsanikassa jhānabhāvanā yebhuyyena nibbedhabhāgiyāva hotīti āha
  nibbedhabhāgiyattāti. Buddhānaṁ pana ekaṁsena nibbedhabhāgiyāva hoti.
  Imameva hi kammaṭṭhānaṁ bhāvetvā sabbepi sammāsambuddhā
  sammāsambodhiṁ adhigacchanti. Ariyamaggassa pādakabhūto ayaṁ samādhi
  anukkamena vaḍḍhitvā ariyamaggabhāvaṁ upagato viya hotīti āha
-------------------------------------------------
[page 283]
  Anupubbena ariyamaggavuḍḍhippattoti. Ayaṁ panattho
  virāganirodhapaṭinissaggānupassanānaṁ vasena sammadeva yujjati. Kathanti idaṁ
  pucchanākāravibhāvanapadaṁ. Pucchā cettha kathetukamyatāvasena aññesaṁ
  asambhavato. Sā ca uparidesanaṁ ārūḷhānaṁ sabbesaṁ
  pakāravisesānaṁ āmasanavasenāti imamatthaṁ dassento kathanti .pe.
  Kamyatāpucchāti āha. Kathaṁ bahulīkatoti etthāpi ānāpānassatisamādhīti
  padaṁ ānetvā sambandhitabbaṁ. Tattha kathanti
  ānāpānassatisamādhibahulīkāraṁ nānappakārato vitthāretukamyatāpucchā.
  Bahulīkato ānāpānassatisamādhīti tathā puṭṭhadhammanidassananti
  imamatthaṁ eseva nayoti imināyeva atidissati. Heṭṭhā papañcavasena
  vuttamatthaṁ sukhaggahaṇatthaṁ saṅgahetvā dassento ayaṁ panettha
  saṅkhepatthoti āha. Piṇḍanatthoti vuttaṁ hoti. Tamatthanti taṁ kathaṁ
  bhāvitotiādinā pucchāvasena saṅkhepato vuttamatthaṁ. Idha tathāgato
  loke upajjatītiādīsu idhasaddo lokaṁ upādāya vutto. Idheva
  tiṭṭhamānassātiādīsu okāsaṁ. Idhāhaṁ bhikkhave bhuttāvī assaṁ
  pavāritotiādīsu padapūraṇamattaṁ. Idha bhikkhu dhammaṁ
  pariyāpuṇātītiādīsu pana sāsanaṁ. Idha bhikkhave bhikkhūti idhāpi sāsanamevāti
  dassento bhikkhave imasmiṁ sāsane bhikkhūti vatvā tamevatthaṁ pākaṭaṁ
  katvā dassetuṁ ayaṁ hītiādimāha. Tattha
-------------------------------------------------
[page 284]
  Sabbappakārāanāpānassatisamādhinibbattakassāti sabbappakāraggahaṇaṁ soḷasa
  pakāre sandhāya. Te hi imasmiṁyeva sāsane. Bāhirakā hi jānantā
  ādito catuppakārameva jānanti. Tenāha aññasāsanassa
  tathābhāvapaṭisedhanoti. Yathāvuttassa puggalassa nissayabhāvapaṭisedhanoti
  attho. Etena idha bhikkhaveti idaṁ antogadhaevasaddanti dasseti.
  Santi hi ekapadānipi avadhāraṇāni yathā vāyubhakkhoti. Tenevāha
  idheva bhikkhave samaṇotiādiṁ. Paripuṇṇasamaṇakaraṇadhammo hi yo
  so sabbappakārāanāpānassatisamādhinibbattako. Parappavādāti
  paresaṁ aññatitthiyānaṁ nānappakārā vādā titthāyatanāni.
  Araññādikasseva bhāvanānurūpasenāsanataṁ dassetuṁ imassa hīti vuttaṁ.
  Duddamo damathaṁ anupagato goṇo kūṭagoṇo. Yathā thanehi sabbaso
  khīraṁ na paggharati evaṁ dohapaṭibandhīni kūṭadhenu. Assāti gopakassa.
  Rūpasaddādike paṭicca uppajjanakāssādo rūpārammaṇādiraso.
  Pubbe āciṇṇārammaṇanti pabbajitato pubbe anādimati saṁsāre
  paricitārammaṇaṁ. Upacāravasena upanisīdati appanāvasena upanipajjatīti
  yojetabbaṁ. Idhāti imasmiṁ sāsane. Nibandheyyāti bandheyya.
  Satiyāti sammadeva kammaṭṭhānasallakkhaṇavasappavattāya satiyā.
  Ārammaṇeti kammaṭṭhānārammaṇe. Daḷhanti thiraṁ. Yathā
  satokārissa upacārappanābhedo samādhi ijjhati tathā thāmagataṁ katvāti
-------------------------------------------------
[page 285]
  Attho. Muddhabhūtanti santatādivisesaguṇavantatāya buddhādīhi ariyeha
  sammā sevitabhāvato ca muddhasadisaṁ. Attamanti attho.
  Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ ekaccānaṁ
  paccekabuddhānaṁ buddhasāvakānañca visesādhigamassa ceva aññakammaṭṭhānena
  adhigatavisesānaṁ diṭṭhadhammasukhavihārassa ca padaṭṭhānabhūtaṁ.
  Vatthuvijjācariyo viya bhagavā yogīnaṁ anurūpanivāsaṭṭhānupadisanato.
  Bhikkhu dīpisadiso araññe ekako viharitvā paṭipakkhanimmathanena
  icchitatthasādhanato. Phalamuttamanti sāmaññaphalamāha.
  Parakkamajavayoggabhūminti bhāvanussāhajavassa yoggakaraṇabhūmibhūtaṁ. Evaṁ
  vuttalakkhaṇesūti abhidhammapariyāyena suttantapariyāyena ca vuttalakkhaṇesu.
  Rukkhasamīpanti yāvatā majjhantike kāle samantā chāyā pharati
  nivāte paṇṇāni patanti ettāvatā rukkhamūlanti vuccatīti evaṁ
  vuttaṁ rukkhassa samīpaṭṭhānaṁ. Avasesasattavidhasenāsananti pabbataṁ
  kandaraṁ giriguhaṁ susānaṁ vanapatthaṁ abbhokāsaṁ palālapuñjanti evaṁ
  vuttaṁ. Ututtayānukulaṁ dhātucariyānukulanti gimhādiututtayassa
  semhādidhātuttayassa mohādicaritattayassa ca anukulaṁ. Tathāhi
  gimhakāle araññaṁ anukulaṁ sommasītalabhāvato. Hemante rukkhamūlaṁ
  himapātanivāraṇato. Vassakāle suññāgāraṁ vassanivārakagehasabbhāvato.
  Semhadhātukassa semhapakatikassa araññaṁ anukulaṁ dūraṁ
-------------------------------------------------
[page 286]
  Gantvā bhikkhācaraṇena semhassa vūpasamanato. Pittadhātukassa
  rukkhamūlaṁ sītavātasamphassasambhavato. Vātadhātukassa suññāgāraṁ
  anukulaṁ vātanivāraṇato. Mohacaritassa araññaṁ anukulaṁ.
  Mahāaraññe hi cittaṁ na saṅkucati vivaṭaṅgaṇabhāvato. Dosacaritassa
  rukkhamūlaṁ pasādanīyabhāvato. Rāgacaritassa suññāgāraṁ anukulaṁ
  visabhāgārammaṇānaṁ pavesanivāraṇato. Alīnānuddhaccapakkhikanti
  asaṅkocāvikkhepapakkhikaṁ. Sayanaṁ hi kosajjapakkhikaṁ. Ṭhānacaṅkamanāni
  uddhaccapakkhikāni. Na evaṁ nisajjā. Tatoevassā santatā.
  Nisajjāya daḷhabhāvaṁ pallaṅkābhujanena assāsappassāsānaṁ
  pavattanasukhataṁ uparimakāyassa ujukaṭṭhapanena ārammaṇapariggahupāyaṁ parimukhaṁ
  satiyā ṭhapanena dassento. Ūrubaddhāsananti ūrūnaṁ mithobandhanavasena 1-
  nisajjā. Heṭṭhimakāyassa anujukaṁ ṭhapanaṁ nisajjāvacaneneva
  bodhitanti. Ujuṁ kāyanti ettha kāyasaddo uparimakāyavisayoti
  āha uparimaṁ sarīraṁ ujukaṁ ṭhapetvāti. Tampana ujukaṁ
  ṭhapanaṁ sarūpato payojanato ca dassetuṁ aṭṭhārasātiādi vuttaṁ.
  Na paṇamantīti na oṇamanti. Na paripatatīti na vigacchati vīthiṁ
  na vilaṅgheti. Tatoeva pubbenāparaṁ visesuppattiyā vuḍḍhiṁ phātiṁ
  upagacchati. Idha parisaddo abhisaddena samānatthoti āha

  *  *  *  *  *  *
  Footnote: 1. Ma. adhobandhanavasena.
-------------------------------------------------
[page 287]
  Kammaṭṭhānābhimukhanti. Bahiddhā puthuttārammaṇato nivāretvā
  kammaṭṭhānaṁyeva purakkhitvāti attho. Parīti pariggahaṭṭho
  pariṇāyikātiādīsu viya. Niyyānaṭṭho paṭipakkhato niggamanaṭṭho. Tasmā
  pariggahitaniyyānanti sabbathā gahitāsammosaṁ pariccattasammosaṁ satiṁ
  katvā paramaṁ satinepakkaṁ upaṭṭhapetvāti attho.
      [136] Satovāti satiyā samannāgatoeva sarantoeva
  assasati. Nāssa kāci sativirahitā assāsappavatti hotīti attho.
  Sato passasatīti etthāpi sato passasatīti evasaddo ānetvā
  vattabbo. Satokārīti satoeva hutvā satiyāeva vā kātabbassa
  kattā karaṇasīlo vā. Battiṁsāya ākārehīti catūsu catukkesu
  āgatāni dīgharassādīni soḷasa padāni assāsappassāsavasena dvidhā
  vibhajitvā vuttehi dīghamassāsaṁ ādiṁ katvā paṭinissaggānupassī
  passāsapariyantehi battiṁsākārehi. Yadi satova assasati sato
  passasatīti etassa vibhaṅge vuttaṁ atha kasmā assasati passasaticceva
  avatvā satokārīti vuttaṁ. Ekarasaṁ desanaṁ kātukāmatāya.
  Paṭhamacatukke padadvayameva hi vattamānakālavasena āgataṁ
  itarāni anāgatakālavasena. Tasmā ekarasaṁ desanaṁ kātukāmatāya
  sabbattha satokārīcceva vuttaṁ. Dīghaṁ assāsavasenāti dīghāssāsavasena.
  Vibhattialopaṁ katvā niddeso. Dīghanti vā bhagavatā
-------------------------------------------------
[page 288]
  Vuttāssāsavasena. Cittassa ekaggataṁ avikkhepanti vikkhepassa
  paṭipakkhabhāvato avikkhepoti laddhanāmassa cittassa ekaggabhāvaṁ
  pajānato sati upaṭṭhitā ārammaṇaṁ upagantvā ṭhitā hoti.
  Tāya satiyā tena ñāṇenāti yathāvuttāya satiyā yathāvuttena ca
  ñāṇena. Idaṁ vuttaṁ hoti dīghaṁ assāsaṁ ārammaṇabhūtaṁ
  avikkhittacittassa asammohato vā pajānantassa tattha sati
  upaṭṭhitāeva hoti taṁ sampajānantassa ārammaṇakaraṇavasena
  asammohavasena vā sampajaññaṁ tadiminā satisampajaññena taṁsamaṅgī
  yogāvacaro satokārī nāma hotīti. Paṭinissaggānupassī
  assāsavasenāti paṭinissaggānupassī hutvā assasanassa vasena.
  Paṭinissaggānupassiassāsavasenāti vā pāṭho. Tassa paṭinissaggānupassino
  assāsā paṭinissaggānupassiassāsā tesaṁ vasenāti
  attho. Anto uṭṭhitasasanaṁ assāso bahi uṭṭhitasasanaṁ passāsoti
  āha assāsoti bahi nikkhamanavātotiādiṁ. Suttantaṭṭhakathāyampana
  bahi uṭṭhahitvāpi anto sasanato assāso anto uṭṭhahitvāpi
  bahi sasanato passāsoti katvā uppaṭipāṭiyā vuttaṁ. Athavā
  mātukucchiyaṁ bahi nikkhamituṁ aladdhokāso nāsikāvāto mātukucchito
  nikkhantamatte paṭhamaṁ bahi nikkhamatīti vinayaṭṭhakathāyaṁ uppattikkamena
  ādimhi sāso assāsoti bahi nikkhamanavāto vutto. Tenevāha
-------------------------------------------------
[page 289]
  Sabbesampi gabbhaseyyakānantiādiṁ. Suttantaṭṭhakathāyampana pavattiyaṁ
  bhāvanārambhasamaye paṭhamaṁ nāsikāvātassa anto ākaḍḍhitvā pacchā
  bahi visajjanato pavattikkamena ādimhi sāso assāsoti anto
  pavisanavāto vutto. Suttantanayoyeva cettha assāsādimajjhapariyosānaṁ
  satiyā anugacchato ajjhattaṁ vikkhepagatena cittena kāyopi
  cittampi sāraddhā ca honti iñjitā ca phanditā ca
  passāsādimajjhapariyosānaṁ satiyā anugacchato bahiddhā vikkhepagatena cittena
  kāyopi cittampi sāraddhā ca honti iñjitā ca phanditā cāti
  imāya pāliyā sameti. Bhāvanārambhe pavattikkamasseva icchitattā
  sundarataroti vadanti. Tāluṁ āhacca nibbāyatīti tāluṁ āhacca
  nirujjhati. Tena kira sampatijāto bāladārako khipitaṁ karoti.
  Evantāvātiādi yathāvuttassa atthassa nigamanaṁ. Keci evaṁ
  tāvāti anena pavattikkamena assāso bahi nikkhamanavātoti
  gahetabbanti adhippāyoti vadanti. Addhānavasenāti kāladdhānavasena.
  Ayaṁ hi addhānasaddo kālassa desassa ca vācako. Tattha desaddhānaṁ
  udāharaṇabhāvena dassetvā kāladdhānassa vasena assāsappassāsānaṁ
  dīgharassataṁ vibhāvetuṁ yathā hītiādi vuttaṁ. Tattha okāsaddhānanti
  okāsabhūtaṁ addhānaṁ. Pharitvāti byāpetvā. Cuṇṇavicuṇṇāpi
  anekakalāpabhāvena. Dīghamaddhānanti dīghaṁ padesaṁ. Tasmāti saṇikaṁ
-------------------------------------------------
[page 290]
  Pavattiyā dīghasantānatāya dīghāti vuccanti. Ettha ca hatthiādisarīre
  sunakhādisarīre ca assāsappassāsānaṁ desaddhānavisiṭṭhena
  kāladdhānavaseneva dīgharassatā vuttāti veditabbā saṇikaṁ pūretvā
  saṇikameva nikkhamanti sīghaṁ pūretvā sīghameva nikkhamantīti vacanato.
  Manussesūti samānappamāṇesupi manussasarīresu. Dīghaṁ assasantīti
  dīghaṁ assāsappabandhaṁ pavattentīti attho. Passasantīti etthāpi
  eseva nayo. Sunakhasasādayo viya rassaṁ assasanti passasanti
  cāti yojanā. Idampana dīghaṁ rassañca assasanaṁ passasanañca
  tesaṁ sattānaṁ sarīrasabhāvoti daṭṭhabbaṁ. Tesanti sattānaṁ. Teti
  assāsappassāsā. Ittaramaddhānanti rassakaṁ kālaṁ. Navahākārehīti
  bhāvanamanuyuñjantassa pubbenāparaṁ aladdhavisesassa kevalaṁ
  addhānavasena ādito vuttā tayo ākārā. Te ca kho ekacco
  assāsaṁ suṭṭhu sallakkheti ekacco passāsaṁ ekacco
  tadubhayanti imesaṁ tiṇṇaṁ puggalānaṁ vasena. Keci pana assasatipi
  passasatipīti ekajjhaṁ vacanaṁ bhāvanāya nirantaraṁ pavattidassanatthanti
  vadanti. Chandavasena pubbe viya tayo tathā pāmujjavasenāti
  imehi navahi ākārehi. Kāmañcettha ekassa puggalassa
  tayoeva ākārā labbhanti tantivasena pana sabbesaṁ pāliṁ
  ārūḷhattā tesaṁ vasena parikammassa kātabbattā ca tatrāyaṁ bhikkhu
-------------------------------------------------
[page 291]
  Navahākārehīti vuttaṁ. Evaṁ pajānatoti evaṁ yathāvuttehi ākārehi
  assāsappassāse pajānato tattha manasikāraṁ pavattentassa.
  Ekenākārenāti dīghaṁ assāsādīsu catūsu ākāresu ekena
  ākārena navasu tīsu vā ekena. Tathāhi vakkhati
    dīgho rasso ca assāso passāsopi ca tādiso
    cattāro vaṇṇā vattanti nāsikagge va bhikkhunoti.
  Ayaṁ bhāvanā assāsappassāsakāyānupassanāti katvā vuttaṁ
  kāyānupassanāsatipaṭṭhānabhāvanā sampajjatīti. Idāni pālivaseneva te
  nava ākāre bhāvanāvidhiñca dassetuṁ yathāhātiādi āraddhaṁ.
  Tattha kathaṁ pajānātīti pajānanavidhiṁ kathetukamyatāya pucchati. Dīghaṁ
  assāsanti vuttalakkhaṇaṁ dīghaṁ assāsaṁ. Addhānasaṅkhāteti
  addhānanti saṅkhagate dīghe kāle. Dīghaṁ khaṇanti attho.
  Koṭṭhāsapariyāyo vā saṅkhātasaddo theyyasaṅkhātantiādīsu viya. Tasmā
  addhānasaṅkhāteti addhānakoṭṭhāse desabhāgeti attho. Chando
  uppajjatīti bhāvanāya pubbenāparaṁ visesaṁ āvahantiyā
  laddhassādattā tattha sātisayo kattukāmatālakkhaṇo kusalacchando
  uppajjati. Chandavasenāti tathāpavattacchandassa vasena savisesaṁ
  bhāvanamanuyuñjantassa kammaṭṭhānaṁ vuḍḍhiṁ phātiṁ gamentassa. Tato
  sukhumataranti yathāvuttacchandappavattiyā purimato sukhumataraṁ.
-------------------------------------------------
[page 292]
  Bhāvanābalena hi paṭippassaddhadarathapariḷāhatāya kāyassa assāsappassāsā
  sukhumatarā hutvā pavattanti. Pāmujjaṁ uppajjatīti assāsappassāsānaṁ
  sukhumatarabhāvena ārammaṇassa santatāya kammaṭṭhānassa ca
  vīthipaṭipannatāya bhāvanācittasahagato pamodo khuddakādibhedā
  taruṇapīti uppajjati. Cittaṁ vivaṭṭatīti anukkamena assāsappassāsānaṁ
  ativiya sukhumatarabhāvappattiyā anupaṭṭhahane vicetabbākārappattehi
  tehi cittaṁ vinivaṭṭatīti keci. Bhāvanābalena pana sukhumatarabhāvappattesu
  assāsappassāsesu tattha paṭibhāganimitte uppanne
  pakatiassāsappassāsato cittaṁ nivaṭṭati. Upekkhā saṇṭhātīti tasmiṁ
  paṭibhāganimitte upacārappanābhede samādhimhi uppanne
  punajjhānanibbattanatthaṁ byāpārābhāvato ajjhupekkhaṇaṁ hoti. Sā panāyaṁ
  upekkhā tatramajjhattupekkhāti veditabbā. Imehi navahākārehīti
  imehi yathāvuttehi navahi ākārehi pavattā. Dīghaṁ
  assāsappassāsā kāyoti dīghākārā assāsappassāsā cuṇṇavicuṇṇāpi
  samūhaṭṭhena kāyo. Assāsappassāse nissāya uppannanimittampettha
  assāsappassāsasāmaññavasena vuttaṁ. Upaṭṭhānaṁ satīti taṁ
  ārammaṇaṁ upagantvā tiṭṭhatīti sati upaṭṭhānaṁ nāma. Anupassanā
  ñāṇanti samathavasena nimittassa anupassanā vipassanāvasena
  assāsappassāse tannissayañca kāyaṁ rūpanti cittaṁ taṁsampayuttadhamme ca
-------------------------------------------------
[page 293]
  Arūpanti vavaṭṭhapetvā nāmarūpassa anupassanā ca ñāṇaṁ tattha
  yathābhūtāvabodho. Kāyo upaṭṭhānanti so kāyo ārammaṇakaraṇavasena
  upagantvā sati ettha tiṭṭhatīti upaṭṭhānaṁ nāma. Ettha ca
  kāyo upaṭṭhānanti iminā itarakāyassāpi saṅgaho hoti
  tathāvuttasammasanacārassāpi idha icchitattā. No satīti so kāyo
  sati nāma na hoti. Sati upaṭṭhānañceva sati ca saraṇaṭṭhena
  upatiṭṭhanaṭṭhena ca. Tāya satiyāti yathāvuttāya satiyā. Tena
  ñāṇenāti yathāvuttena ñāṇena. Taṁ kāyanti taṁ
  assāsappassāsakāyañceva tannissayarūpakāyañca. Anupassatīti
  jhānasampayuttañāṇena ceva vipassanāñāṇena ca anu anu passati.
  Tena vuccati kāye kāyānupassanāsatipaṭṭhānabhāvanāti tena
  anupassanena yathāvutte kāye ayaṁ kāyānupassanāsatipaṭṭhānabhāvanāti
  vuccati. Idaṁ vuttaṁ hoti yā ayaṁ yathāvutte assāsappassāsakāye
  tassa nissayabhūte karajakāye ca kāyasseva anupassanā anudakabhūtāya
  marīciyā udakānupassanā viya na aniccādisabhāve kāye
  niccādibhāvānupassanā athakho yathārahaṁ aniccadukkhānattāsubhabhāvasseva
  anupassanā athavā kāye ahanti vā mamanti vā itthīti
  vā purisoti vā gahetabbassa kassaci abhāvato tādisaṁ
  ananupassitvā kāyamattasseva anupassanā kāyānupassanā tāya
-------------------------------------------------
[page 294]
  Sampayuttā satiyeva upaṭṭhānaṁ satipaṭṭhānaṁ tassa bhāvanā vaḍḍhanā
  kāyānupassanāsatipaṭṭhānabhāvanāti. Eseva nayoti navahi
  ākārehītiādinā vuttavidhiṁ rassapade atidissati. Etthāti etasmiṁ
  yathādassite kathaṁ dīghaṁ assasantotiādinā āgate pālinaye. Idhāti
  imasmiṁ rassapadavasena āgate pālinaye. Ayanti yogāvacaro.
  Addhānavasenāti dīghakālavasena. Ittaravasenāti parittakālavasena.
  Imehi ākārehīti imehi navahi ākārehi. Tādisoti dīgho
  rasso ca. Cattāro vaṇṇāti cattāro ākārā te ca
  dīghādayoeva. Nāsikagge va bhikkhunoti gāthāsukhatthaṁ rassaṁ katvā
  vuttaṁ. Nāsikagge vāti vāsaddo aniyamattho. Tena uttaroṭṭhaṁ
  saṅgaṇhāti.
      [137] Sabbakāyapaṭisaṁvedīti sabbassa kāyassa paṭi paṭi paccekaṁ
  sammadeva vedanasīlo jānanasīlo. Tassa vā paṭi paṭi sammadeva
  vedo etassa atthi taṁ vā paṭi paṭi sammadeva vedamānoti
  attho. Tattha sabbaggahaṇena assāsādikāyassa anavasesapariyādāne
  siddhepi anekakalāpasamudāyabhāvato tassa sabbesampi bhāgānaṁ
  saṁvedanadassanatthaṁ paṭisaddaggahaṇaṁ tattha sakkaccakāribhāvadassanatthaṁ
  saṁsaddaggahaṇanti imamatthaṁ dassento sakalassātiādimāha.
  Tattha yathā samānesupi assāsappassāsesu yogino paṭipattividhāne
-------------------------------------------------
[page 295]
  Paccekaṁ sakkaccaṁyeva paṭipajjitabbanti dassetuṁ visuṁ desanā katā
  evaṁ tamevatthaṁ dīpetuṁ satipi atthassa samānatāya sakalassātiādinā
  padadvayassa visuṁ visuṁ atthavaṇṇanā katāti veditabbaṁ. Pākaṭaṁ
  karontoti vibhūtaṁ karonto. Sabbaso vibhāventoti attho.
  Pākaṭakaraṇaṁ vibhāvanaṁ tattha asammuyhanañāṇeneva nesaṁ pavattanena
  hotīti dassento evaṁ viditaṁ karontotiādimāha. Tattha
  tasmāti yasmā ñāṇasampayuttacitteneva assāsappassāse pavatteti
  na vippayuttacittena tasmā evaṁbhūto sabbakāyapaṭisaṁvedī
  assasissāmi passasissāmīti sikkhatīti vuccati buddhādīhīti yojanā.
  Cuṇṇavigateti anekakalāpatāya cuṇṇavicuṇṇabhāvena visaṭe. Ādi
  pākaṭo hoti satiyā ñāṇassa ca vasena tathā 1- pubbābhisaṅkhārassa
  pavattattā. Tādisena bhavitabbanti catutthapuggalasadisena bhavitabbaṁ.
  Pageva satiṁ ñāṇañca paccupaṭṭhapetvā tīsupi ṭhānesu ñāṇasampayuttameva
  cittaṁ pavattetabbanti adhippāyo. Evanti vuttappakārena
  sabbakāyapaṭisaṁvedanavaseneva. Ghaṭatīti ussahati. Vāyamatīti
  vāyāmaṁ karoti. Manasikāraṁ pavattetīti attho. Tathābhūtassāti
  ānāpānassatiṁ bhāventassa. Saṁvaroti sati vīriyampi
  vā. Tāya satiyāti yā sā ānāpāne ārabbha pavattā sati

  *  *  *  *  *  *
  Footnote: 1. Ma. katapubbābhisaṅkhārassa.
-------------------------------------------------
[page 296]
  Tāya. Tena manasikārenāti yo so tattha satipubbaṅgamo
  bhāvanāmanasikāro tena saddhinti adhippāyo. Āsevatīti tisso sikkhāyoti
  vutte adhikusaladhamme āsevati. Tadāsevanaṁ hettha sikkhananti
  adhippetaṁ. Purimanayeti purimasmiṁ bhāvanānaye. Paṭhamavatthudvayeti
  adhippāyo. Tatthāpi kāmaṁ ñāṇuppādanaṁ labbhateva assāsappassāsānaṁ
  yāthāvato dīgharassabhāvāvabodhasabbhāvato. Tathāpi taṁ
  na dukkaraṁ yathā pavattānaṁ tesaṁ gahaṇamattabhāvatoti tattha
  vattamānakālappayogo kato. Idaṁ pana dukkaraṁ purisassa khuradhārāyaṁ
  gamanasadisaṁ. Tasmā sātisayenettha pubbābhisaṅkhārena bhavitabbanti
  dīpetuṁ anāgatakālappayogo katoti imamatthaṁ dassetuṁ tattha
  yasmātiādi vuttaṁ. Tattha ñāṇuppādanādīsūti ādisaddena
  kāyasaṅkhārapassambhanapītipaṭisaṁvedanādiṁ saṅgaṇhāti. Keci panettha
  saṁvarasamādānānaṁ saṅgahoti vadanti.
      [138] Kāyasaṅkhāranti assāsappassāsaṁ. So hi
  cittasamuṭṭhānopi samāno karajakāyapaṭibaddhavuttitāya tena saṅkhariyatīti
  kāyasaṅkhāroti vuccati. Yo pana kāyasaṅkhāro vacīsaṅkhāroti
  evamāgato kāyasaṅkhāro cetanālakkhaṇo satipi dvārantaruppattiyaṁ
  yebhuyyavuttiyā tabbahulavuttiyā ca kāyadvārena lakkhito so idha
  nādhippeto. Passambhentotiādīsu pacchimaṁ pacchimaṁ padaṁ purimassa
-------------------------------------------------
[page 297]
  Purimassa atthavacanaṁ. Tasmā passambhanaṁ nāma vūpasamanaṁ tañca
  tathāpayoge asati uppajjanārahassa oḷārikassa kāyasaṅkhārassa
  payogasampattiyā anuppādananti daṭṭhabbaṁ. Tatrāti oḷārikaṁ
  kāyasaṅkhāraṁ passambhentoti ettha. Apariggahitakāleti
  kammaṭṭhānassa anāraddhakāle. Tatoeva kāyacittānampi
  apariggahitakāle. Nisīdati pallaṅkaṁ ābhujitvā ujuṁ kāyaṁ paṇidhāyāti hi
  iminā kāyapariggaho. Parimukhaṁ satiṁ upaṭṭhapetvāti iminā
  cittapariggaho vutto. Tenevāha kāyopi cittampi pariggahitā
  hontīti. Kāyoti karajakāyo. Sadarathāti sapariḷāhā. Sā ca
  nesaṁ sadarathatā garubhāvena viya oḷārikatāya avinābhāvinīti āha
  oḷārikāti. Balavatarāti mahabbalā thūlā. Santā hontīti
  cittaṁ tāva bahiddhā vikkhepābhāvena ekaggaṁ hutvā kammaṭṭhānaṁ
  pariggahetvā pavattamānaṁ santaṁ hoti vūpasantaṁ. Tatoeva
  taṁsamuṭṭhānā rūpadhammā lahumudukammaññabhāvappattā tadanuguṇatāya
  sesaṁ tisantatirūpanti evaṁ citte kāye ca vūpasante pavattamāne
  taṁnissitā assāsappassāsā santasabhāvā anukkamena sukhumasukhumatarasukhumatamā
  hutvā pavattanti. Tena vuttaṁ yadā panassa kāyopītiādi.
  Passambhemīti paṭhamāvajjanā. Ābhujanaṁ ābhogo.
  Sammā anuāharaṇaṁ samannāhāro. Tasmiṁyeva atthe aparāparaṁ
-------------------------------------------------
[page 298]
  Pavattāavajjanā tasseva atthassa manasikaraṇaṁ citte ṭhapanaṁ
  manasikāro. Vīmaṁsā paccavekkhaṇā. Sāraddheti sadarathe
  sapariḷāhe. Adhimattanti balavaṁ oḷārikaṁ. Liṅgavipallāsena vuttaṁ.
  Kāyasaṅkhāro hi adhippeto. Adhimattaṁ hutvā pavattatīti
  kiriyāvisesanaṁ vā etaṁ. Sukhumanti etthāpi eseva nayo. Kāyamhīti
  ettha citte cāti ānetvā sambandhitabbaṁ. Paṭhamajjhānato
  vuṭṭhāya kariyamānaṁ dutiyajjhānassa nānāvajjanaṁ parikammaṁ paṭhamajjhānaṁ
  viya dūrasamussāritapaṭipakkhanti katvā taṁsamuṭṭhāno kāyasaṅkhāro
  paṭhamajjhāne ca dutiyajjhānupacāre ca oḷārikoti taṁsadiso vutto.
  Esa nayo sesupacāradvayepi. Athavā dutiyajjhānādīnaṁ adhigamāya paṭipajjato
  dukkhāpaṭipadādivasena kilamato yogino kāyakilamathacittupaghātādivasena
  vitakkādisaṅkhobhena sapariphandatāya ca cittappavattiyā
  dutiyajjhānādiupacāresu kāyasaṅkhārassa oḷārikatā veditabbā.
  Atisukhumoti aññattha labbhamāno kāyasaṅkhāro catutthajjhāne
  atikkantasukhumo. Sukhumabhāvopissa tattha natthi kuto oḷārikatā
  appavattanato. Tenāha appavattimeva pāpuṇātīti. Lābhissa
  sato anupubbasamāpattisamāpajjanavelaṁ ekāsaneneva vā sabbesaṁ
  jhānānaṁ paṭilābhaṁ sandhāya majjhimabhāṇakā heṭṭhimaheṭṭhimajjhānato
  uparūparijjhānupacārepi sukhumataraṁ icchanti. Tattha hi sopacārānaṁ
-------------------------------------------------
[page 299]
  Jhānānaṁ uparūpari visesavantatā santatā ca sambhaveyya.
  Ekāvajjanupacāraṁ vā sandhāya evaṁ vuttaṁ. Evaṁ hi heṭṭhāvuttavādena
  imassa vādassa avirodho siddho bhinnavisayattā. Sabbesaṁyevāti
  ubhayesampi. Yasmā te sabbepi vuccamānena vidhinā
  passaddhimicchantiyeva. Apariggahitakāle pavattakāyasaṅkhāro pariggahitakāle
  paṭippassambhatīti idaṁ sadisasantānatāya vuttaṁ. Na hi teeva
  oḷārikā assāsādayo sukhumā honti. Passambhanākāro pana
  tesaṁ heṭṭhā vuttoyeva. Mahābhūtapariggahe sukhumoti catuddhātumukhena
  vipassanābhinivesaṁ sandhāya vuttaṁ. Sakalarūpapariggahe sukhumo
  bhāvanāya uparūpari paṇītabhāvato. Tenevāha rūpārūpapariggahe
  sukhumoti. Lakkhaṇārammaṇikavipassanāyāti kalāpasammasanamāha.
  Nibbidānupassanato paṭṭhāya balavavipassanā tato oraṁ
  dubbalavipassanā. Pubbe vuttanayenāti apariggahitakāletiādinā
  samathanaye vuttanayena. Apariggahe pavatto kāyasaṅkhāro mahābhūtapariggahe
  paṭippassambhatītiādinā vipassanānayepi paṭippassaddhi yojetabbāti
  vuttaṁ hoti.
      [139] Assāti imassa passambhayaṁ kāyasaṅkhāranti padassa.
  Codanāsodhanāhīti anuyogaparihārehi. Evanti idāni
  vuccamānākārena. Kathanti yaṁ idaṁ passambhayaṁ .pe. Sikkhatīti vuttaṁ taṁ
-------------------------------------------------
[page 300]
  Kathaṁ. Kena pakārena kāyasaṅkhārassa passambhanaṁ yogino ca sikkhanaṁ
  hotīti kathetukāmatāya pucchitvā kāyasaṅkhāre sarūpato oḷārikasukhumato
  vūpasamato anuyogaparihārato ca dassetuṁ katame
  kāyasaṅkhārātiādi āraddhaṁ. Tattha kāyikāti rūpakāye bhavā.
  Kāyapaṭibaddhāti kāyasannissitā. Kāye sati honti asati na
  honti. Tatoeva te akāyasamuṭṭhānāpi kāyena saṅkhariyantīti
  kāyasaṅkhārā. Passambhentoti oḷārikaṁ paṭippassambhento.
  Sesapadadvayaṁ tasseva vevacanaṁ. Oḷārikaṁ hi kāyasaṅkhāraṁ
  avūpasantasabhāvaṁ sannisīdāpento passambhentoti vuccati.
  Anuppādanirodhaṁ pāpento nirodhentoti. Suṭṭhu santasabhāvaṁ nayanto
  vūpasamentoti. Yathārūpehīti yādisehi. Kāyasaṅkhārehīti oḷārikehi
  kāyasaṅkhārehi. Ānamanāti abhimukhena kāyassa namanā.
  Vinamanāti visuṁ visuṁ passato namanā. Sannamanāti sabbato suṭṭhu
  vā namanā. Paṇamanāti pacchato namanā. Iñjanādīni
  ānamanādīnaṁ vevacanāni. Adhimattāni vā abhimukhacalanādīni
  ānamanādayo. Mandāni iñjanādayo. Passambhayaṁ kāyasaṅkhāranti
  tathārūpaṁ ānamanādīnaṁ kāraṇabhūtaṁ oḷārikaṁ kāyasaṅkhāraṁ paṭippassambhento.
  Tasmiṁ hi passambhite ānamanādayopi passambhitāeva
-------------------------------------------------
[page 301]
  Honti. Santaṁ sukhumanti yathārūpehi kāyasaṅkhārehi kāyassa
  aparipphandanahetūhi ānamanādayo na honti tathārūpaṁ darathābhāvato santaṁ
  anoḷārikatāya sukhumaṁ. Passambhayaṁ kāyasaṅkhāranti sāmaññato
  ekaṁ katvā vadati. Athavā pubbe oḷārikoḷārikaṁ kāyasaṅkhāraṁ
  paṭippassambhento anukkamena kāyassa aparipphandanahetubhūte
  sukhumasukhumatare uppādetvā tepi paṭippassambhetvā paramasukhumatāya
  koṭippattaṁ yaṁ kāyasaṅkhāraṁ paṭippassambheti taṁ sandhāya vuttaṁ
  santaṁ sukhumaṁ passambhayaṁ kāyasaṅkhāranti. Itītiādi codakavacanaṁ.
  Tattha itīti pakāratthe nipāto. Kirāti arucisūcane. Evaṁ ceti
  attho. Ayaṁ hettha adhippāyo vuttappakārena yadi sati sukhumaṁpi
  kāyasaṅkhāraṁ passambhetīti. Evaṁ santeti evaṁ sati tayā
  vuttākāre labbhamāne. Vātūpaladdhiyāti vātassa upaladdhiyā. Casaddo
  samuccayattho. Assāsādivātārammaṇassa cittassa pabhāvanā
  uppādanā pavattanā na hoti te ce tena passambhetabbāti
  adhippāyo. Assāsappassāsānañca pabhāvanāti oḷārike
  assāsappassāse bhāvanāya paṭippassambhetvā sukhumānaṁ tesaṁ pabhāvanā ca
  na hoti ubhayesaṁ tesaṁ tena paṭippassambhetabbato. Ānāpānassatiyāti
  ānāpānārammaṇāya satiyā ca pavattanaṁ na hoti
  ānāpānānaṁ abhāvato. Tatoeva taṁsampayuttassa
-------------------------------------------------
[page 302]
  Ānāpānassatisamādhissa ca pabhāvanā uppādanāpi na hoti. Na hi kadāci
  ārammaṇena vinā sārammaṇā dhammā sambhavanti. Na ca nantanti 1-
  ettha nanti nipātamattaṁ. Taṁ vuttavidhānaṁ samāpattiṁ paṇḍitā
  paññavanto na ceva samāpajjantipi tato na vuṭṭhahantipīti yojanā.
  Evaṁ codako sabbena sabbaṁ abhāvupanayanaṁ passambhananti adhippāyena
  codesi. Puna iti kirātiādi yathāvuttāya codanāya
  visajjanā. Tattha kirāti yadīti etassa atthe nipāto. Iti
  kira sikkhati mayā vuttākārena yadi sikkhatīti attho. Evaṁ santeti
  evaṁ passambhane sati. Pabhāvanā hotīti yadipi oḷārikā
  kāyasaṅkhārā paṭippassambhanti sukhumā pana atthevāti anukkamena
  paramasukhumabhāvappattassa vasena nimittuppattiyā ānāpānassatiyā
  ānāpānassatisamādhissa ca pabhāvanā ijjhatevāti adhippāyo.
  Yathā kathaṁ viyāti yathāvuttavidhānaṁ taṁ kathaṁ viya daṭṭhabbaṁ. Atthi
  kiñci tadatthasampaṭipādane opammanti adhippāyo. Idāni opammaṁ
  dassetuṁ seyyathāpītiādi vuttaṁ. Tattha seyyathāpīti opammatthe
  nipāto. Kaṁseti kaṁsabhājane. Nimittanti nimittassa. Tesaṁ
  saddānaṁ pavattākārassāti attho. Sāmiatthe hi idaṁ
  upayogavacanaṁ. Suggahitattāti suṭṭhu gahitattā. Sumanasikatattāti suṭṭhu
  citte ṭhapitattā. Sūpadhāritattāti sammadeva upadhāritattā

  *  *  *  *  *  *
  Footnote: 1. aṭṭhakathāyampana na ca tanti ettakameva dissati.
-------------------------------------------------
[page 303]
  Sallakkhitattā. Sukhumakā saddāti anurave āha ye appakā.
  Appattho hi ayaṁ kasaddo. Sukhumasaddanimittārammaṇatāpīti sukhumo
  saddova nimittaṁ sukhumasaddanimittaṁ tadārammaṇatāyapi. Kiṁ vuttaṁ
  hoti. Kāmaṁ tadā sukhumāpi saddā niruddhā saddanimittassa
  pana suggahitattā sukhumatarasaddanimittārammaṇabhāvenāpi cittaṁ
  pavattati. Ādito paṭṭhāya hi tassa niruddhassa saddassa nimittaṁ
  avikkhittena cittena upadhārentassa anukkamena pariyosāne
  atisukhumasaddanimittampi ārammaṇaṁ katvā cittaṁ pavattateva. Cittaṁ
  na vikkhepaṁ gacchatīti tasmiṁ yathāupaṭṭhite nimitte samādhānasabbhāvato.
  Evaṁ santetiādi vuttassevatthassa nigamanavasena vuttaṁ.
  Tattha yassa suttapadassa saddhiṁ codanāsodhanāhi attho vutto taṁ
  uddharitvā kāyānupassanāsatipaṭṭhānāni vibhāgato dassetuṁ
  passambhayantiādi vuttaṁ. Tattha passambhayaṁ kāyasaṅkhāranti
  vuttāssāsappassāsā kāyoti yojanā veditabbā. Athavā
  passambhayaṁ kāyasaṅkhāranti ettha assāsappassāsā kāyoti evamattho
  daṭṭhabbo. Mahāsatipaṭṭhānasutte kāyānupassanaṁ kathentena
  paṭhamacatukkasseva vuttattā ānāpānassatisuttepi yasmiṁ samaye bhikkhave
  bhikkhu dīghaṁ vā assasanto dīghaṁ assasāmīti pajānāti .pe.
  Passambhayaṁ kāyasaṅkhāraṁ passasissāmīti sikkhati kāye kāyānupassī
-------------------------------------------------
[page 304]
  Bhikkhave tasmiṁ samaye bhikkhu viharatīti vuttattā ca kāyānupassanāvasena
  vuttassa paṭhamacatukkassāti vuttaṁ. Ādikammikassa kammaṭṭhānavasenāti
  samathakammaṭṭhānaṁ sandhāya vuttaṁ. Vipassanākammaṭṭhānaṁ
  pana itaracatukkesupi labbhateva. Etthāti paṭhamacatukke. Saha
  paṭisambhidāhīti nidassanamattametaṁ. Paññavantānaṁ pana
  upanissayasampannānaṁ abhiññāpi sijjhatiyeva.
      [140] Catubbidhanti pāṭimokkhasaṁvarādivasena catubbidhaṁ.
  Anāpajjananti sattannaṁ āpattikkhandhānaṁ aññatarassa anāpajjanaṁ.
  Āpannavuṭṭhānanti āpannasappaṭikkammāpattito yathādhammaṁ
  paṭikkammakaraṇena vuṭṭhānaṁ. Desanāgāminito desanāya vuṭṭhānagāminito
  parivāsādivinayakammakaraṇena vuṭṭhānanti vuttaṁ hoti. Desanāyapi
  hi āpannāpattito vuṭṭhānaṁ hotīti sāpi vuṭṭhāneneva saṅgahitā.
  Kilesehi ca appaṭipīḷananti kodho upanāho makkho palāso issā
  macchariyaṁ māyā sātheyyaṁ thamtho sārambho māno atimāno mado
  pamādoti evamādīhi pāpadhammehi appaṭipīḷanaṁ. Tesaṁ
  anuppādananti vuttaṁ hoti. Yamidaṁ abhisamācārikasīlaṁ vuccatīti
  sambandho. Dveasītikkhandhakavattāni cuddasavidhaṁ mahāvattanti ettha
  mahāvattāni nāma vattakkhandhake vuttāni āgantukavattaṁ
  āvāsikagamikānumodanabhattaggapiṇḍacārikāaraññakasenāsanajantāghara
-------------------------------------------------
[page 305]
  Vaccakuṭiupajjhāyasaddhivihārikāacariyāntevāsikavattanti cuddasa vattāni.
  Tato aññāni pana kadāci tajjanīyakammakatādikāleyeva
  caritabbāni dvāsītikkhandhakavattāni na sabbāsu avatthāsu caritabbāni
  tasmā mahāvattesu agaṇitāni. Tattha pārivāsikānaṁ bhikkhūnaṁ vattaṁ
  paññapessāmīti ārabhitvā na upasampādetabbaṁ .pe. Na chamāyaṁ
  caṅkamante caṅkame caṅkamitabbanti vuttavattāni chassaṭṭhī tato
  paraṁ na bhikkhave pārivāsikena bhikkhunā pārivāsikavuḍḍhatarena bhikkhunā
  saddhiṁ mūlāyapaṭikassanārahena mānattārahena mānattacārikena
  abbhānārahena bhikkhunā saddhiṁ ekacchanne āvāse vatthabbantiādinā
  vuttāni pakatatte caritabbehi anaññattā visuṁ tāni
  agaṇetvā pārivāsikavuḍḍhatarādīsu puggalantaresu caritabbattā tesaṁ
  vasena sampiṇḍetvā ekekaṁ katvā gaṇitāni pañcāti ekasattativattāni
  ukkhepanīyakammakatavattesu vattapaññāpanavasena vuttaṁ na
  pakatattassa bhikkhuno abhivādanaṁ .pe. Nahāne piṭṭhiparikammaṁ
  sāditabbanti idaṁ abhivādanādīnaṁ asādiyanaṁ ekaṁ na pakatatto bhikkhu
  sīlavipattiyā anuddhaṁsetabbotiādīni ca dasāti evametāni
  dvāsīti. Etesveva pana kānici tajjanīyakammādivattāni kānici
  pārivāsikādivattānīti aggahitaggahaṇena dvāsītieva. Aññattha pana
  aṭṭhakathāpadese appakaṁ onamadhikaṁ vā gaṇanupagaṁ na hotīti
-------------------------------------------------
[page 306]
  Asītikkhandhakavattānīti vuccati. Abhisamācārikasīlanti ettha abhisamācāroti
  uttamasamācāro. Abhisamācārova abhisamācārikaṁ. Abhisamācāraṁ
  vā ārabbha paññattaṁ abhisamācārikaṁ. Tadeva sīlanti
  abhisamācārikasīlaṁ. Khandhakavattapariyāpannassa sīlassetaṁ adhivacanaṁ. Ahaṁ
  sīlaṁ rakkhāmi kiṁ abhisamācārikenātiādīsu sīlanti
  ubhatovibhaṅgapariyāpannameva gahetabbaṁ khandhakavattapariyāpannassa
  abhisamācārikaggahaṇena gahitattā. Paripūreti paripuṇṇe. Paripūriteti vā
  attho.
      [141] Tatoti yathāvuttasīlavisodhanato paraṁ. Āvāsoti
  āvāsapalibodho. Kulanti ādīsupi eseva nayo. Tattha āvāsoti
  ekopi ovarako vuccati. Ekampi pariveṇaṁ sakalopi saṅghārāmo.
  Svāyaṁ na sabbasseva palibodho hoti. Yo panettha navakammādiussukaṁ
  vā āpajjati bahubhaṇḍasannicayo vā hoti yena kenaci vā
  kāraṇena apekkhavā paṭibaddhacitto tasseva palibodho hoti na
  itarassa. Kulanti ñātikulaṁ vā upaṭṭhākakulaṁ vā. Ekaccassa
  hi upaṭṭhākakulampi sukhitesu sukhitotiādinā nayena saṁsaṭṭhassa
  viharato palibodho hoti. So kulamānusakehi vinā dhammassavanāya
  sāmantavihārampi na gacchati. Ekaccassa mātāpitaropi palibodhā
  na honti koraṇḍakavihāravāsikattherassa bhāgineyyadaharabhikkhuno viya.
-------------------------------------------------
[page 307]
  Lābhoti cattāro paccayā. Te kassaci 1- palibodhā honti.
  Puññavantassa hi bhikkhuno gatagataṭṭhāne manussā mahāparivāre
  paccaye denti so tesaṁ anumodento dhammaṁ desento samaṇadhammaṁ
  kātuṁ okāsaṁ na labhati. Aruṇuggamanato paṭṭhāya yāva
  paṭhamayāmo tāva manussasaṁsaggo na upacchijjati. Puna
  balavapaccūseyeva bāhullikapiṇḍapātikā āgantvā bhante asuko
  upāsako upāsikā amacco amaccadhītā tumhākaṁ dassanakāmāti vadanti.
  So gaṇhāvuso pattacīvaranti gamanasajjova hoti niccabyāvaṭo.
  Tasseva te paccayā palibodhā honti. Tena gaṇaṁ pahāya yattha
  naṁ na jānanti tattha ekakena caritabbaṁ. Evaṁ so palibodho
  upacchijjati. Gaṇoti suttantikagaṇo vā ābhidhammikagaṇo vā.
  Yo tassa uddesaṁ vā paripucchaṁ vā dento samaṇadhammassa okāsaṁ
  na labhati tassa gaṇo palibodho hoti. Tena so evaṁ
  upacchinditabbo. Sace tesaṁ bhikkhūnaṁ bahuṁ kataṁ hoti appaṁ avasiṭṭhaṁ.
  Taṁ niṭṭhapetvā araññaṁ pavisitabbaṁ. Sace appaṁ kataṁ bahuṁ
  avasiṭṭhaṁ. Yojanato paraṁ agantvā antoyojanaparicchede aññaṁ
  gaṇavācakaṁ upasaṅkamitvā ime āyasmā uddesādīhi saṅgaṇhatūti
  vattabbaṁ. Evampi alabhamānena mayhaṁ āvuso ekaṁ kiccaṁ

  *  *  *  *  *  *
  Footnote: 1. Ma. kathaṁ.
-------------------------------------------------
[page 308]
  Itthi tumhe yathāphāsukaṭṭhānāni gacchathāti gaṇaṁ pahāya attano
  kammaṁ kātabbaṁ. Kammenāti kammapalibodhena. Kammañca
  pañcamantipi pāṭho. Tattha kammanti navakammaṁ. Taṁ karontena
  vaḍḍhakīādīhi laddhāladdhaṁ jānitabbaṁ katākate ussukkaṁ āpajjitabbanti
  sabbathāpi palibodho hoti. Sopi evaṁ upacchinditabbo. Sace
  appaṁ avasiṭṭhaṁ hoti niṭṭhapetabbaṁ. Sace bahuṁ saṅghikañce
  navakammaṁ saṅghassa vā bhārahārakabhikkhūnaṁ vā niyyādetabbaṁ.
  Attano santakañce attano bhārahārakānaṁ niyyādetabbaṁ.
  Tādise alabhantena saṅghassa pariccajitvā gantabbaṁ. Addhānanti
  maggagamanaṁ. Yassa hi katthaci pabbajjāpekkho vā hoti
  paccayajātaṁ vā kiñci laddhabbaṁ hoti. Sace taṁ alabhanto na sakkoti
  adhivāsetuṁ. Araññaṁ pavisitvā samaṇadhammaṁ karontassāpi
  gamikacittaṁ nāma duppaṭivinodayaṁ hoti. Tasmā gantvā taṁ kiccaṁ
  tīretvāva samaṇadhamme ussukkaṁ kātabbaṁ. Ñātīti vihāre
  ācariyupajjhāyasaddhivihārikāntevāsikasamānupajjhāyakasamānācariyakā
  ghare mātā pitā bhaginī bhātāti evamādikā te gilānā imassa
  palibodhā honti. Tasmā so palibodho upaṭṭhahitvā tesaṁ
  pākatikakaraṇena upacchinditabbo. Tattha upajjhāyo tāva gilāno
  sace lahuṁ na vuṭṭhāti yāvajīvaṁpi paṭijaggitabbo. Tathā
-------------------------------------------------
[page 309]
  Pabbajjācariyo upasampadācariyo saddhivihāriko upasampāditapabbājitānte-
  vāsikasamānupajjhāyakā ca. Nissayācariyauddesācariyanissayante-
  vāsikauddesantevāsikasamānācariyakā pana yāva nissayauddesā
  anupacchinnā tāva paṭijaggitabbā. Pahontena tato uddhampi
  paṭijaggitabbāeva. Mātāpitūsu upajjhāye viya paṭijaggitabbaṁ.
  Sacepi hi te rajje ṭhitā honti puttato ca upaṭṭhānaṁ
  paccāsiṁsanti kātabbameva. Atha tesaṁ bhesajjaṁ natthi attano santakaṁ
  dātabbaṁ. Asati bhikkhācariyāya pariyesitvāpi dātabbameva.
  Bhātubhaginīnaṁ pana tesaṁ santakameva yojetvā dātabbaṁ. Sace
  natthi attano santakaṁ tāvakālikaṁ datvā pacchā labhantena
  gaṇhitabbaṁ. Alabhantena na codetabbā. Aññātakassa bhaginiyā
  sāmikassa bhesajjaṁ neva kātuṁ na dātuṁ vaṭṭati. Tuyhaṁ sāmikassa
  dehīti vatvā bhaginiyā dātabbaṁ. Bhātu jāyāyapi eseva nayo.
  Tesaṁ pana puttā imassa ñātakāyevāti tesaṁ kātuṁ vaṭṭati.
  Ābādhoti yokoci rogo. So bādhamāno palibodho hoti.
  Tasmā bhesajjakaraṇena upacchinditabbo. Sace pana katipāhaṁ
  bhesajjaṁ karontassāpi na vūpasamati. Nāhaṁ tuyhaṁ dāso na
  bhatiko taṁyevamhi posento anamatagge saṁsāravaṭṭe dukkhaṁ pattoti
  attabhāvaṁ garahitvā samaṇadhammo kātabbo. Ganthoti
-------------------------------------------------
[page 310]
  Pariyattipariharaṇaṁ. Taṁ sajjhāyādīhi niccabyāvaṭasseva palibodho hoti
  na itarassa. Iddhiyāti iddhipalibodhena. Iddhīti te dasātipi
  pāṭho. Tattha iddhīti pothujjanikā iddhi. Sā hi
  uttānaseyyakadārako viya taruṇasassaṁ viya ca dupparihārā hoti
  appamattakena ca bhijjati. Sā pana vipassanāya palibodho hoti na
  samādhissa samādhiṁ patvā pattabbato. Tasmā vipassanatthikena
  iddhipalibodho upacchinditabbo itarena avasesāti. Kammaṭṭhānabhāvanaṁ
  paribuddhati uparodheti pavattituṁ na detīti palibodho rakārassa
  lakāraṁ katvā vutto. Paripaṇṭhoti attho. Upacchinditabboti
  samāpanena saṅgahaṇena vā uparundhitabbo. Apalibodho kātabboti.
  Attho.
      [142] Kammaṭṭhāne niyutto kammaṭṭhāniko bhāvanamanuyuñjanto.
  Tena kammaṭṭhānikena. Paricchinditvāti imasmiṁ vihāre sabbe
  bhikkhūti evaṁ paricchinditvā. Sahavāsīnanti sahavāsīnaṁ bhikkhūnaṁ.
  Muducittataṁ janetīti attani muducittataṁ uppādeti. Ayañca
  sahavāsīnaṁ cittamaddavajananādiattho manussānaṁ piyo hotītiādinayappavattena
  mettānisaṁsasuttena dīpetabbo. Anolīnavuttiko hotīti
  sammāpaṭipattiyaṁ olīnavuttiko hīnavīriyo na hoti. Āraddhavīriyo
-------------------------------------------------
[page 311]
  Hotīti attho. Dibbesupi ārammaṇesu pageva itaresūti
  adhippāyo. Sabbatthāti sabbasmiṁ samaṇakaraṇīye sabbasmiṁ vā
  kammaṭṭhānānuyoge. Atthayitabbanti pabbasseva vasena 1- atthayitabbaṁ.
  Yogassa bhāvanāya anuyuñjanaṁ yogānuyogo. Tadeva karaṇīyaṭṭhena
  kammaṁ. Tassa yogānuyogakammassa. Padaṭṭhānattāti
  nipphattihetuttā. Odātakasiṇe ālokakasiṇaṁ kasiṇugghāṭimākāsakasiṇe
  paricchinnākāsakasiṇañca antogadhaṁ katvā pāliyaṁ paṭhavīkasiṇādīnaṁ
  rūpajjhānārammaṇānaṁ aṭṭhannaṁyeva kasiṇānaṁ sarūpato vuttattā
  ākāsakasiṇaṁ ālokakasiṇañca vajjetvā aṭṭhattiṁsārammaṇesūti
  pāliyaṁ āgatanayeneva vuttaṁ. Aṭṭhakathānayena pana ākāsakasiṇe
  ālokakasiṇe ca visuṁ gahite cattāḷīsaṁyeva kammaṭṭhānāni.
      [143] Tatrimāni cattāḷīsa kammaṭṭhānāni dasa kasiṇā dasa
  asubhā dasa anussatiyo cattāro brahmavihārā cattāro āruppā
  ekā saññā ekaṁ vavaṭṭhānanti. Tattha paṭhavīkasiṇaṁ āpokasiṇaṁ
  tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ
  ālokakasiṇaṁ paricchinnākāsakasiṇanti ime dasa kasiṇā.
  Uddhumātakaṁ vinīlakaṁ vipubbakaṁ vicchiddakaṁ vikkhāyitakaṁ vikkhittakaṁ
  hatavikkhittakaṁ lohitakaṁ puḷuvakaṁ aṭṭhikanti ime dasa asubhā.

  *  *  *  *  *  *
  Footnote: 1. Ma. pubbāsevanavasena.
-------------------------------------------------
[page 312]
  Buddhānussati dhammasaṅghasīlacāgadevatānussati maraṇassati kāyagatāsati
  ānāpānassati upasamānussatīti imā dasa anussatiyo. Mettā
  karuṇā muditā upekkhāti ime cattāro brahmavihārā.
  Ākāsānañcāyatanaṁ viññāṇañcāyatanaṁ ākiñcaññāyatanaṁ
  nevasaññānāsaññāyatananti ime cattāro āruppā. Āhārepaṭikūlasaññā
  ekā saññā. Catuddhātuvavaṭṭhānaṁ ekaṁ vavaṭṭhānanti.
      [144] Yaṁ yassa caritānukulanti ettha rāgacaritassa tāva dasa
  asubhā kāyagatāsatīti ekādasa kammaṭṭhānāni anukulāni.
  Dosacaritassa cattāro brahmavihārā cattāri vaṇṇakasiṇānīti aṭṭha.
  Mohacaritassa ca vitakkacaritassa ca ekaṁ ānāpānassatikammaṭṭhānameva.
  Saddhācaritassa purimā cha anussatiyo. Buddhicaritassa
  maraṇassati upasamānussati catuddhātuvavaṭṭhānaṁ āhārepaṭikūlasaññāti
  cattāri. Sesakasiṇāni cattāro ca pana āruppā sabbacaritānaṁ
  anukulāni. Kasiṇesu ca yaṅkiñci parittaṁ vitakkacaritassa appamāṇaṁ
  mohacaritassa anukulanti veditabbaṁ. Yathāvutteneva nayenāti
  yogānuyogakammassa padaṭṭhānattāti imamatthaṁ atidissati. Yaṁ
  kammaṭṭhānaṁ gahetukāmo hoti tasseva vasena catukkapañcakajjhānāni
  nibbattetvā jhānapadaṭṭhānaṁ vipassanaṁ vaḍḍhetvā
  āsavakkhayaṁ pattassa khīṇāsavassa santike gahetabbanti āha imināva
-------------------------------------------------
[page 313]
  Kammaṭṭhānena .pe. Uggahetabbanti. Arahantādayo hītiādi
  ekaccakhīṇāsavato bahussutova kammaṭṭhānadāne seyyoti dassanatthaṁ
  āraddhaṁ. Mahāhatthipathaṁ nīharanto viyāti kammaṭṭhānavīthiṁ
  mahāhatthipathaṁ katvā dassento viya. Sappāyāsappāyaṁ paricchinditvāti
  yassa kammaṭṭhānaṁ ācikkhati tassa upakārānupakāraṁ yuttiṁ magganena
  paricchinditvā.
      [145] Idāni kammaṭṭhānadāyakassa santikaṁ gacchantena
  dhotamakkhitehi pādehi upāhanā ārūhitvā chattaṁ gahetvā
  telanāḷimadhuphāṇitādīni gāhāpetvā antevāsikaparivutena na gantabbaṁ.
  Gamikavattaṁ pana pūretvā attano pattacīvaraṁ sayameva gahetvā
  antarāmagge yaṁ yaṁ vihāraṁ pavisati sabbattha paviṭṭhakāle
  āgantukavattaṁ nikkhamanakāle gamikavattanti yathārahaṁ taṁ taṁ vattaṁ pūrentena
  sallahukaparikkhārena paramasallekhavuttinā hutvā gantabbanti imamatthaṁ
  saṅkhipitvā dassento sallahukavuttinā vinayācārasampannenāti
  āha. Evaṁ pana gantvā taṁ vihāraṁ pavisantena antarāmaggeyeva
  dantakaṭṭhaṁ kappiyaṁ kārāpetvā gahetvā pavisitabbaṁ. Na ca
  muhuttaṁ vissamitvā pādadhovanamakkhanādīni katvā ācariyassa santikaṁ
  gamissāmīti aññaṁ pariveṇaṁ pavisitabbaṁ. Kasmā. Sace hissa
  tatra ācariyassa visabhāgā bhikkhū bhaveyyuṁ te āgamanakāraṇaṁ
-------------------------------------------------
[page 314]
  Pucchitvā ācariyassa avaṇṇaṁ pakāsetvā naṭṭhosi sace tassa
  santikaṁ āgatoti vippaṭisāraṁ uppādeyyuṁ yena tatova paṭinivatteyya.
  Tasmā ācariyassa vasanaṭṭhānaṁ pucchitvā ujukaṁ tattheva
  gantabbaṁ. Vuttappakāramācariyanti
        piyo garu bhāvanīyo vatvā ca vacanakkhamo
        gambhīrañca kathaṁ katvā no caṭṭhāne niyojayeti
  evamādinā vuttappakāraṁ saddhādiguṇasamannāgataṁ ekantahitesiṁ
  vuḍḍhipakkhe ṭhitaṁ kalyāṇamittaṁ ācariyaṁ. Vattapaṭipattiyā
  ārādhitacittassāti ettha sace ācariyo daharataro hoti
  pattacīvarapaṭiggahaṇādīni na sāditabbāni. Sace vuḍḍhataro gantvā
  ācariyaṁ vanditvā ṭhātabbaṁ nikkhipāvuso pattacīvaranti vuttena
  nikkhipitabbaṁ. Pānīyaṁ pivāti vuttena sace icchati pātabbaṁ.
  Pāde dhovāti vuttena na tāva pādā dhovitabbā. Sace hi
  ācariyena ābhatamudakaṁ bhaveyya na sāruppaṁ siyā. Dhovāvuso
  na mayā ābhataṁ aññehi ābhatanti vuttena pana yattha ācariyo
  na passati evarūpe paṭicchanne vā okāse abbhokāsavihārassāpi
  vā ekamante nisīditvā pādā dhovitabbā. Sace ācariyo
  telanāḷiṁ āharati uṭṭhahitvā ubhohi hatthehi sakkaccaṁ gahetabbā.
  Sace hi naṁ na gaṇheyya ayaṁ bhikkhu itoeva paṭṭhāya sambhogaṁ
-------------------------------------------------
[page 315]
  Kopetīti ācariyassa aññathattaṁ bhaveyya. Gahetvā pana na
  āditova pādā makkhetabbā. Sace hi taṁ ācariyassa
  hatthabbhañjanatelaṁ bhaveyya na sāruppaṁ siyā. Tasmā paṭhamaṁ sīsaṁ
  makkhetvā khandhādīni makkhetabbāni. Sabbapārihāriyatelamidaṁ āvuso
  pādepi makkhehīti vuttena pana pāde makkhetvā imaṁ telanāḷiṁ
  ṭhapemi bhanteti vatvā ācariye gaṇhante dātabbā. Gatadivasato
  paṭṭhāya kammaṭṭhānaṁ me bhante kathetha icceva na vattabbaṁ.
  Dutiyadivasato pana paṭṭhāya sace ācariyassa pakatiupaṭṭhāko atthi
  taṁ yācitvā vattaṁ kātabbaṁ. Sace yācito na deti okāse
  laddheyeva kātabbaṁ. Karontena ca khuddakamajjhimamahantāni tīṇi
  dantakaṭṭhāni upanāmetabbāni. Sītaṁ uṇhanti duvidhaṁ
  mukhadhovanaudakañca nahānodakañca paṭiyādetabbaṁ. Tato yaṁ ācariyo tīṇi
  divasāni paribhuñjati tādisameva niccaṁ upaṭṭhapetabbaṁ. Niyamaṁ
  akatvā yaṁ vā taṁ vā paribhuñjantassa yathāladdhaṁ upanāmetabbaṁ.
  Kiṁ bahunā vuttena. Yantaṁ bhagavatā antevāsikena bhikkhave
  ācariyamhi sammā vattitabbaṁ tatrāyaṁ sammā vattanā kālasseva
  vuṭṭhāya upāhanā omuñcitvā ekaṁsaṁ uttarāsaṅgaṁ karitvā
  dantakaṭṭhaṁ dātabbaṁ mukhodakaṁ dātabbaṁ āsanaṁ paññapetabbaṁ sace
  yāgu hoti bhājanaṁ dhovitvā yāgu upanāmetabbātiādikaṁ khandhake
-------------------------------------------------
[page 316]
  Sammāvattaṁ paññattaṁ taṁ sabbaṁpi kātabbaṁ. Iti iminā
  yathāvuttena nayena paṭipajjanto vattapaṭipattiyā cittaṁ ārādhetīti
  daṭṭhabbaṁ. Pañcasandhikanti pañcapabbaṁ. Pañcabhāganti attho.
      [146] Kammaṭṭhānassa uggaṇhananti kammaṭṭhānaganthassa
  uggaṇhanaṁ. Tadatthaparipucchā kammaṭṭhānaparipucchā. Athavā ganthato
  atthato ca kammaṭṭhānassa uggaṇhanaṁ uggaho. Tattha
  saṁsayaparipucchā paripucchanā. Kammaṭṭhānassa upaṭṭhānanti
  nimittupaṭṭhānaṁ. Evaṁ bhāvanamanuyuñjantassa evamidha nimittaṁ upatiṭṭhatīti
  upadhāraṇaṁ. Tathā kammaṭṭhānappanā evaṁ jhānamappetīti.
  Kammaṭṭhānassa lakkhaṇanti gaṇanānubandhanāphusanānaṁ vasena bhāvanaṁ
  ussukkāpetvā ṭhapanāya sampatti tato parampi vā sallakkhaṇādivasena
  matthakappattīti kammaṭṭhānasabhāvassa sallakkhaṇaṁ. Tenāha
  kammaṭṭhānasabhāvupadhāraṇanti vuttaṁ hotīti. Attanāpi na kilamati
  odhiso kammaṭṭhānassa uggaṇhanato. Tatoeva ācariyampi na
  viheṭheti dhammādhikaraṇampi vā bhāvanāya matthakaṁ pāpanato. Tasmāti
  taṁnimittaṁ attanopi akilamanācariyāviheṭhanahetu. Thokanti thokaṁ
  thokaṁ. Tatthāti yattha ācariyo vasati tattha. Sappāyaṁ hotīti
  āvāsasappāyādilābhena manasikāraphāsutā bhāvanānukulatā hoti.
-------------------------------------------------
[page 317]
  Yojanaparamanti iminā gāvutāḍḍhayojanānipi saṅgaṇhāti. Yasmā
  pana mandapañño gāvute aḍḍhayojane yojanamatte vā vasanto
  kammaṭṭhānassa kismiñcideva ṭhāne sandehe sati sammose vā
  jāte kālasseva vihāre vattaṁ katvā antarāmagge piṇḍāya
  caritvā bhattakiccapariyosāneyeva ācariyassa vasanaṭṭhānaṁ gantvā
  taṁdivasaṁ ācariyassa santike kammaṭṭhānaṁ sodhetvā dutiyadivase ācariyaṁ
  vanditvā nikkhamitvā antarāmagge piṇḍāya caritvā akilamantoyeva
  attano vasanaṭṭhānaṁ āgantuṁ sakkhissati. Tasmā vuttaṁ
  mandapañño yojanaparamaṁ gantvāti. Sace bhikkhu tikkhapañño
  yojanaparame phāsukaṭṭhānaṁ na labhati. Tena kammaṭṭhāne sabbaṁ
  gaṇṭhiṭṭhānaṁ chinditvā suvisuddhaṁ āvajjanapaṭibaddhaṁ kammaṭṭhānaṁ katvā
  yojanaparamato dūrampi gantuṁ vaṭṭatīti āha tikkhapañño dūrampi
  gantvāti.
      [147] Aṭṭhārasasenāsanadosavivajjitanti mahattaṁ navattaṁ jiṇṇattaṁ
  panthanissitattaṁ soṇḍi paṇṇaṁ pupphaṁ phalaṁ paṭṭhanīyatā
  nagarasannissitatā dārusannissitatā khettasannissitatā visabhāgānaṁ
  puggalānaṁ atthitā paṭṭanasannissitatā paccantasannissitatā
  rajjasīmasannissitatā asappāyatā kalyāṇamittānaṁ alābhoti imehi
  aṭṭhārasahi senāsanadosehi vivajjitaṁ. Imesaṁ hi aṭṭhārasannaṁ
-------------------------------------------------
[page 318]
  Dosānaṁ aññatarena samannāgataṁ senāsanaṁ bhāvanāya ananurūpaṁ.
  Kasmā. Mahāvihāre tāva bahū nānācchandā sannipatanti.
  Te aññamaññaṁ paṭiviruddhatāya vattaṁ na karonti.
  Bodhiyaṅgaṇādīni asammaṭṭhāneva honti. Anupaṭṭhāpitaṁ pānīyaṁ
  paribhojanīyaṁ. Tatrāyaṁ gocaragāme piṇḍāya carissāmīti
  pattacīvaramādāya nikkhantopi sace passati vattaṁ vā akataṁ pānīyaghaṭaṁ vā
  rittaṁ athānena vattaṁ kātabbaṁ hoti pānīyaṁ upaṭṭhapetabbaṁ.
  Akaronto vattabhede dukkaṭaṁ āpajjati. Karontassa kālo
  atikkamati. Atidivā paviṭṭho niṭṭhitāya bhikkhāya kiñci na labhati.
  Paṭisallānagatopi sāmaṇeradaharabhikkhūnaṁ uccāsaddena saṅghakammehi
  ca vikkhipati. Yattha pana sabbaṁ vattaṁ katameva hoti avasesāpi
  ca ghaṭṭanā natthi evarūpe mahāvihārepi vihātabbaṁ. Navavihāre
  bahuṁ navakammaṁ hoti. Akarontaṁ ujjhāyanti. Yattha pana bhikkhū
  evaṁ vadanti āyasmā yathāsukhaṁ samaṇadhammaṁ karotu mayaṁ navakammaṁ
  karissāmāti. Evarūpe vihāre vihātabbaṁ. Jiṇṇavihāre pana
  bahuṁ paṭijaggitabbaṁ hoti. Antamaso attano senāsanamattampi
  appaṭijaggantaṁ ujjhāyanti. Paṭijaggantassa kammaṭṭhānaṁ parihāyati.
  Panthasannissite mahāpathavihāre rattindivaṁ āgantukā
  sannipatanti. Vikāle āgatānaṁ attano senāsanaṁ datvā rukkhamūle
-------------------------------------------------
[page 319]
  Pāsāṇapiṭṭhe vā vasitabbaṁ hoti. Punadivasepi evamevāti
  kammaṭṭhānassa okāso na hoti. Yattha pana evarūpo
  āgantukasambādho na hoti tattha vihātabbaṁ. Soṇḍi nāma
  pāsāṇapokkharaṇī hoti. Tattha pānīyatthaṁ mahājano samosarati.
  Nagaravāsīnaṁ rājakulupakattherānaṁ antevāsikā rajanakammatthāya
  āgacchanti. Tesaṁ bhājanadārudoṇikādīni pucchantānaṁ asuke ca asuke
  ca ṭhāneti dassetabbāni honti. Evaṁ sabbakālaṁpi niccabyāvaṭo
  hoti. Yattha nānāvidhaṁ sākapaṇṇaṁ hoti. Tatthassa kammaṭṭhānaṁ
  gahetvā divāvihāraṁ nisannassāpi santike sākahārikā gāyamānā
  paṇṇaṁ uccinantiyo visabhāgasaddasaṅghaṭṭanena kammaṭṭhānantarāyaṁ
  karonti. Yattha pana nānāvidhā mālāgacchā supupphitā honti.
  Tatrāpi tādisoyeva upaddavo. Yattha nānāvidhaṁ ambajambūpanasādiphalaṁ
  hoti. Tattha phalatthikā āgantvā yācanti. Adentassa
  kujjhanti balakkārena vā gaṇhanti. Sāyaṇhasamaye vihāramajjhe
  caṅkamantena disvā kiṁ upāsakā evaṁ karothāti vuttā yathāruciṁ
  akkosanti avāsāyapissa parakkamanti. Paṭṭhanīye pana lokasammate
  dakkhiṇāgirihatthikucchicetiyagiricittalapabbatasadise vihāre viharantaṁ
  ayaṁ arahāti sambhāvetvā vanditukāmā manussā samantā
  osaranti. Tenassa na phāsu hoti. Yattha pana taṁ sappāyaṁ
-------------------------------------------------
[page 320]
  Hoti. Tena divā aññattha gantvā rattiṁ vasitabbaṁ.
  Nagarasannissite visabhāgārammaṇāni āpāthaṁ āgacchanti. Kumbhadāsiyopi
  ghaṭehi nighaṁsantiyo gacchanti okkamitvā maggaṁ na denti.
  Issaramanussāpi vihāramajjhe sāṇiṁ parikkhipitvā nisīdanti.
  Dārusannissaye pana yattha kaṭṭhāni ca dabbupakaraṇarukkhā ca santi.
  Tattha kaṭṭhahārikā pubbe vuttasākapupphahārikā viya aphāsukaṁ karonti.
  Vihāre rukkhā santi. Te chinditvā gharāni karissāmāti
  āgantvā manussā chindanti. Sace sāyaṇhasamayaṁ padhānagharā
  nikkhamitvā vihāramajjhe caṅkamanto te disvā kiṁ upāsakā evaṁ
  karothāti vadati. Yathāruciṁ akkosanti avāsāyapissa parakkamanti.
  Yo pana khettasannissito hoti samantā khettehi parivārito.
  Tattha manussā vihāramajjheyeva khalaṁ katvā dhaññaṁ maddanti.
  Pamukhesu sayanti aññaṁpi bahuṁ aphāsuṁ karonti. Yatrāpi
  mahāsaṅghabhogo hoti. Ārāmikakulānaṁ gāvo rundhanti udakavāraṁ
  paṭisedhenti. Manussā vīhisīsaṁ gahetvā passatha tumhākaṁ
  ārāmikānaṁ kammanti saṅghassa dassenti. Tena tena kāraṇena
  rājarājamahāmattānaṁ gharadvāraṁ gantabbaṁ hoti. Ayampi
  khettasannissiteneva saṅgahito. Yattha aññamaññaṁ visabhāgā veribhikkhū
  viharanti. Ye ca kalahaṁ karontā mā bhante evaṁ karothāti
-------------------------------------------------
[page 321]
  Vāriyamānā etassa paṁsukūlikassa āgatakālato paṭṭhāya naṭṭhamhāti
  vattāro bhavanti. Yopi udakapaṭṭanaṁ vā thalapaṭṭanaṁ vā
  sannissito hoti. Tattha abhiṇhaṁ nāvāhi ca satthehi ca
  āgatamanussā okāsaṁ detha pānīyaṁ detha loṇaṁ dethāti ghaṭṭayantā
  aphāsuṁ karonti. Paccantanissite pana manussā buddhādīsu
  appasannā honti. Rajjasīmasannissite rājabhayaṁ hoti. Taṁ hi
  padesaṁ eko rājā na mayhaṁ vase vattatīti paharati. Itaropi
  na mayhaṁ vase vattatīti. Tatrāyaṁ bhikkhu kadāci imassa rañño
  vijite vicarati. Kadāci etassa. Atha naṁ cārapuriso ayanti
  maññamānā anayabyasanaṁ pāpenti. Asappāyatāti
  visabhāgarūpādiārammaṇasamosaraṇena vā amanussapariggahitatāya vā
  asappāyatā. Tatridaṁ vatthu. Eko kira thero araññe vasati.
  Athassa ekā yakkhinī paṇṇasāladvāre ṭhatvā gāyi. So
  nikkhamitvā dvāre aṭṭhāsi. Sā gantvā caṅkamanasīse gāyi.
  Thero caṅkamanasīsaṁ agamāsi. Sā sataporise papāte ṭhatvā
  gāyi. Thero paṭinivatti. Atha naṁ sā vegena gahetvā mayā
  bhante na eko na dve tumhādisā khāditāti āha. Yattha
  na sakkā hoti ācariyaṁ vā ācariyasamaṁ vā upajjhāyaṁ vā
  upajjhāyasamaṁ vā kalyāṇamittaṁ laddhuṁ. Tattha so kalyāṇamittānaṁ
-------------------------------------------------
[page 322]
  Alābho mahādosoyeva. Tasmā imesaṁ aṭṭhārasannaṁ dosānaṁ
  aññatarena samannāgataṁ senāsanaṁ bhāvanāya ananurūpanti veditabbaṁ.
  Vuttaṁpi cetaṁ aṭṭhakathāsu
        mahāvāsaṁ navāvāsaṁ jarāvāsañca panthaniṁ
        soṇḍiṁ paṇṇañca pupphañca phalaṁ paṭṭhitameva ca
        nagaraṁ dārunā khettaṁ visabhāgena paṭṭanaṁ
        paccantasīmāsappāyaṁ yattha mitto na labbhati
        aṭṭhārasetāni ṭhānāni iti viññāya paṇḍito
        ārakā parivajjeyya maggaṁ paṭibhayaṁ yathāti.
      [148] Pañcasenāsanaṅgasamannāgatanti gāmato nātidūranāccāsannatādīhi
  pañcahi senāsanaṅgehi samannāgataṁ. Vuttaṁ hetaṁ
  bhagavatā kathañca bhikkhave senāsanaṁ pañcaṅgasamannāgataṁ hoti
  idha bhikkhave senāsanaṁ nātidūraṁ hoti nāccāsannaṁ
  gamanāgamanasampannaṁ divā appakiṇṇaṁ rattiṁ appasaddaṁ appanigghosaṁ
  appaḍaṁsamakasavātātapasiriṁsapasamphassaṁ hoti tasmiṁ kho pana senāsane
  viharantassa appakasireneva uppajjanti cīvarapiṇḍapātasenāsana-
  gilānapaccayabhesajjaparikkhārā tasmiṁ kho pana senāsane therā
  bhikkhū viharanti bahussutā āgatāgamā dhammadharā vinayadharā
  mātikādharā te kālena kālaṁ upasaṅkamitvā paripucchati paripañhati idaṁ
-------------------------------------------------
[page 323]
  Bhante kathaṁ imassa ko atthoti tassa te āyasmanto avivaṭañceva
  vivaranti anuttānīkatañca uttāniṁ karonti anekavihitesu ca
  kaṅkhaṭṭhāniyesu dhammesu kaṅkhaṁ paṭivinodenti evaṁ kho bhikkhave
  senāsanaṁ pañcaṅgasamannāgataṁ hotīti. Ettha ca nātidūraṁ
  nāccāsannaṁ gamanāgamanasampannanti ekaṁ aṅgaṁ. Divā appakiṇṇaṁ rattiṁ
  appasaddaṁ appanigghosanti ekaṁ. Appaḍaṁsamakasavātātapasiriṁsapasamphassanti
  ekaṁ. Tasmiṁ kho pana senāsane viharantassa .pe.
  Parikkhārāti ekaṁ. Tasmiṁ kho pana senāsane therā .pe. Kaṅkhaṁ
  paṭivinodentīti ekaṁ. Evaṁ pañca aṅgāni veditabbāni.
      [149] Upacchinnakhuddakapalibodhenāti ettha pana.
  Khuddakapalibodhe upacchindantena dīghāni kesanakhalomāni chinditabbāni.
  Jiṇṇacīvaresu aggaḷānuvātaparibhaṇḍadānādinā daḷhīkammaṁ vā
  tantucchedādīsu tunnakammaṁ vā kātabbaṁ. Kiliṭṭhāni vā
  rajitabbāni. Sace patte malaṁ hoti patto pacitabbo.
  Mañcapīṭhādīni sodhetabbāni. Bhattasammadaṁ paṭivinodetvāti
  bhojananimittaṁ parissamaṁ vinitvā 1-. Āhāre hi āsayaṁ paviṭṭhamatte
  tassa āgantukatāya yebhuyyena siyā sarīrassa koci parissamo taṁ
  vūpasametvā. Tasmiṁ hi avūpasante sarīrakhedena cittaṁ ekaggataṁ

  *  *  *  *  *  *
  Footnote: 1. Ma. vinodetvā.
-------------------------------------------------
[page 324]
  Na labheyyāti. Uggahetabbato uggaho sabbopi kammaṭṭhānavidhi
  na pubbe vuttauggahamattaṁ. Ācariyato uggaho ācariyuggaho
  tato. Ekapadampīti ekakoṭṭhāsampi.
      [150] Anuvahanāti assāsappassāsānaṁ anugamanavasena satiyā
  nirantaraṁ anupavattanā. Phusanāti assāsappassāse gaṇentassa
  gaṇanaṁ paṭisaṁharitvā te satiyā anubandhantassa yathā appanā
  hoti tathā cittaṁ ṭhapentassa ca nāsikaggādiṭṭhānassa nesaṁ
  phusanā. Yasmā pana gaṇanādivasena viya phusanādivasena visuṁ manasikāro
  natthi phuṭṭhaphuṭṭhaṭṭhāneyeva gaṇanādi kātabbanti dassetuṁ idha
  phusanā gahaṇanti dīpento phusanāti phuṭṭhaṭṭhānanti āha. Ṭhapanāti
  samādhānaṁ. Taṁ hi sammadeva ārammaṇe cittassa ādhānaṁ ṭhapanaṁ
  hoti. Tathāhi samādhi cittassa ṭhiti saṇṭhitīti niddiṭṭho.
  Samādhippadhānā pana appanāti āha ṭhapanāti appanāti.
  Aniccatādīnaṁ sallakkhaṇato sallakkhaṇā vipassanā. Pavattato nimittato
  ca vivaṭṭanato vivaṭṭanā maggo. Sakalasaṅkilesapaṭippassaddhibhāvato
  sabbaso suddhīti pārisuddhi phalaṁ. Tesanti vivaṭṭanāpārisuddhīnaṁ.
  Paṭipassanāti paṭi paṭi dassanaṁ pekkhanaṁ. Tenāha paccavekkhaṇāti.
      [151] Khaṇḍanti ekaṁ tīṇi pañcāti evaṁ gaṇanāya khaṇḍanaṁ.
  Okāseti gaṇanavīthiṁ sandhāyāha. Gaṇananissitova na
-------------------------------------------------
[page 325]
  Kammaṭṭhānanissito. Sikhāppattaṁ nukhoti idaṁ cirataraṁ gaṇanāya manasikarontassa
  vasena vuttaṁ. So hi tathāladdhaṁ avikkhepamattaṁ nissāya evaṁ
  maññeyya. Assāsappassāsesu yo upaṭṭhāti taṁ gahetvāti
  idaṁ assāsappassāsesu yassa ekova paṭhamaṁ upaṭṭhāti taṁ
  sandhāya vuttaṁ. Yassa pana ubhopi upaṭṭhahanti tena ubhayampi
  gahetvā gaṇitabbaṁ. Yo upaṭṭhātīti imināva dvīsu nāsāpūṭavātesu
  yo pākaṭataro upaṭṭhāti so gahetabboti ayampi
  attho dīpitoti daṭṭhabbaṁ. Pavattamānaṁ pavattamānanti āmeḍitavacanena
  nirantaraṁ assāsappassāsānaṁ upalakkhaṇaṁ dasseti. Evanti
  vuttappakārena upalakkhetvāvāti attho. Paṭhamaṁ ekekasmiṁ
  upaṭṭhitepi upalakkhetvāva gaṇentassa kamena ubhopi pākaṭā hontīti
  āha assāsappassāsā pākaṭā hontīti. Tena upalakkhetvāva
  gaṇetabbanti imassa tassa evaṁ gaṇayato .pe. Pākaṭā hontīti
  idaṁ kāraṇavacananti daṭṭhabbaṁ. Tattha pākaṭā hontīti gaṇanāvasena
  bahiddhā vikkhepābhāvato vibhūtā honti. 1- Tiyāmarattinti
  accantasaṁyoge upayogavacanaṁ. Purimanayenāti sīghagaṇanāya
  gopālakagaṇanāyāti attho. Eko dve tīṇi cattāri pañcāti

  *  *  *  *  *  *
  Footnote: 1. Ma. etthantare palighāya parivattanakaṁ yattha nikkhipanti so
  palighatthambhoti idaṁ atthi.
-------------------------------------------------
[page 326]
  Gaṇanāvidhidassanaṁ. Tasmā aṭṭhātiādīsupi ekato paṭṭhāyeva paccekaṁ
  aṭṭhādīni pāpetabbāni. Sīghaṁ sīghaṁ gaṇetabbamevāti vatvā
  tattha kāraṇaṁ nidassanañca dasseti gaṇanapaṭibaddhe hītiādinā.
  Tattha ariyati tena nāvāti arittaṁ pājanadaṇḍo. Arittena
  upatthambhanaṁ arittupatthambhanaṁ. Tassa vasena. Nippariyāyato
  nirantarappavatti nāma ṭhapanāyamevāti āha nirantarappavattaṁ viyāti.
  Anto pavisantaṁ vātaṁ manasikaronto anto cittaṁ paveseti nāma.
  Bahi cittanīharaṇepi eseva nayo. Vātabbhāhatanti abbhantaragatavātaṁ
  bahulaṁ manasikarontassa vātena taṁ ṭhānaṁ abbhāhataṁ viya medena
  pūritaṁ viya ca hoti tathā upaṭṭhāti. Nīharatoti phuṭṭhokāsaṁ
  muñcitvā nīharato. Tathā pana nīharato vātassa gatisamanvesanamukhena
  nānārammaṇesu cittaṁ vidhāvatīti āha puthuttārammaṇe cittaṁ
  vikkhipatīti. Etanti etaṁ assāsappassāsajātaṁ. Anugamananti
  pavattapavattānaṁ assāsappassāsānaṁ ārammaṇakaraṇavasena satiyā
  anupavattanaṁ anugacchanaṁ. Tenevāha tañca kho na
  ādimajjhapariyosānānugamanavasenāti. Nābhi ādi tattha paṭhamaṁ uppajjanato.
  Paṭhamuppattivasena hi idha ādi cittānaṁ 1- uppattimattavasena.
  Tathāhi te nābhito paṭṭhāya yāva nāsikaggā sabbattha

  *  *  *  *  *  *
  Footnote: 1. Ma. cintā na.
-------------------------------------------------
[page 327]
  Uppajjanteva. Yattha yattha ca uppajjanti tattha tattheva bhijjanti
  dhammānaṁ gamanābhāvato. Yathāpaccayaṁ pana desantaruppattiyaṁ
  gatisamaññā. Hadayaṁ majjhanti hadayasamīpaṁ tassa uparibhāgo majjhaṁ.
  Nāsikā pariyosānanti nāsikaṭṭhānaṁ tassa pariyosānaṁ
  assāsappassāsasamaññāya tadavadhibhāvato. Tathāhete cittasamuṭṭhānā
  vuttā. Na ca bahiddhā cittasamuṭṭhānānaṁ sambhavo atthi.
  Tenāha abbhantaraṁ pavisanavātassa nāsikaggaṁ ādīti.
  Pavisananikkhamanapariyāyo pana taṁsadisavasena vuttoti veditabbo.
  Vikkhepagatanti vikkhepaṁ upagataṁ vikkhittaṁ. Asamāhitanti attho.
  Sārambhāyāti sadarathabhāvāya. Iñjanāyāti kammaṭṭhānamanasikārassa
  calanāya. Vikkhepagatena cittenāti hetumhi karaṇavacanaṁ
  itthambhūtalakkhaṇe vā. Sāraddhāti sadarathā. Iñjitāti iñjanakā
  calanakā. Tathā phanditā. Ādimajjhapariyosānavasenāti
  ādimajjhapariyosānānugamanavasena na manasikātabbanti sambandho.
  Anubandhanāya manasikarontena phusanāvasena ṭhapanāvasena ca manasikātabbanti
  yenādhippāyena vuttaṁ taṁ vivarituṁ gaṇanānubandhanāvasena
  viyātiādimāha. Tattha visuṁ manasikāro natthīti gaṇanāya anubandhanāya ca
  vinā yathākkamaṁ kevalaṁ phusanāvasena ṭhapanāvasena ca
  kammaṭṭhānamanasikāro natthi. Nanu phusanāya vinā ṭhapanāya viya phusanāya
-------------------------------------------------
[page 328]
  Vinā gaṇanāyapi manasikāro natthiyeva. Yadipi natthi gaṇanā
  pana yathā kammaṭṭhānamanasikārassa mūlabhāvato padhānabhāvena gahetabbā
  evaṁ anubandhanā ṭhapanāya tāya vinā ṭhapanāya asambhavato.
  Tasmā satipi phusanāya nāntariyakabhāvena 1- gaṇanānubandhanāeva
  mūlabhāvato padhānabhāvena gahetvā itarāsaṁ tadabhāvaṁ dassento āha
  gaṇanānubandhanāvasena viya hi phusanāṭhapanāvasena visuṁ manasikāro
  natthīti. Yadi evaṁ tā kasmā uddese visuṁ gahitāti āha
  phuṭṭhaphuṭṭhaṭṭhāneyevātiādiṁ. Tattha phuṭṭhaphuṭṭhaṭṭhāneyeva gaṇentoti
  iminā gaṇanāya phusanā aṅganti dasseti. Tenāha gaṇanāya
  ca phusanāya ca manasikarotīti. Tatthevāti phuṭṭhaphuṭṭhaṭṭhāneyeva.
  Teti assāsappassāse. Satiyā anubandhantoti gaṇanāvidhiṁ
  anugantvā satiyā nibandhanto. Phuṭṭhaphuṭṭhokāseyeva te nirantaraṁ
  upadhārentoti attho. Appanāvasena cittaṁ ṭhapentoti yathā
  appanā hoti evaṁ yathāupaṭṭhite nimitte cittaṁ ṭhapento
  samādahanto. Anubandhanāya cātiādīsu anubandhanāya ca phusanāya
  ca ṭhapanāya ca manasikarotīti vuccatīti yojanā. Svāyamatthoti
  yvāyaṁ phuṭṭhaphuṭṭhaṭṭhāneyeva gaṇento tattheva gaṇanaṁ paṭisaṁharitvā
  te satiyā anubandhantoti ca vutto so ayamattho. Yā accantāya

  *  *  *  *  *  *
  Footnote: 1. Ma. nānantarikabhāve.
-------------------------------------------------
[page 329]
  Na minoti na vinicchinati 1- samā nassa samīpeti upamā yathā goṇo
  viya gavayoti.
      [152] Paṅguloti pīṭhasappi. Dolāti pelo 2-. Kīḷatanti
  kīḷantānaṁ. Mātāputtānanti attano bhariyāya puttassa ca.
  Ubho koṭiyoti āgacchantassa purimakoṭiṁ gacchantassa pacchimakoṭinti
  dvepi koṭiyo. Majjhañcāti dolāphalakasseva majjhaṁ.
  Upanibandhanatthambhamūleti upanibandhanatthambho nāsikaggaṁ mukhanimittaṁ vā
  tassa mūle samīpe ṭhatvā. Kathaṁ ṭhatvā. Satiyā vasena.
  Satiṁ hi tattha suppatiṭṭhitaṁ karonto yogāvacaro tattha ṭhito nāma
  hoti avayavadhammena samudāyassa apadisitabbato. Nimitteti
  nāsikaggādinimitte. Satiyā nisinnoti sativasena nisīdanto. Satiñhi
  tatthātiādinā ṭhāne viya vattabbaṁ. Tatthāti phuṭṭhaphuṭṭhaṭṭhāne.
  Teti nagarassa anto bahi ca gatā manussā tesaṁ saṅgahā ca
  hatthagatā. Ādito pabhūtīti upameyyatthadassanato paṭṭhāya.
      [153] Gāthāyaṁ. Nimittanti upanibandhananimittaṁ.
  Anārammaṇamekacittassāti ekassa cittassa na ārammaṇaṁ ārammaṇaṁ
  na hotīti attho. Ajānato ca tayo dhammeti nimittaṁ assāso
  passāsoti ime nimittādayo tayo dhamme ārammaṇakaraṇavasena

  *  *  *  *  *  *
  Footnote: 1. sā mānassa samīpeti upamātipi dissati. sā māṇāya samīpeti
  upamātipi. ayaṁ upamāsaddaviggaho. 2. Ma. peṅkholo.
-------------------------------------------------
[page 330]
  Avindantassa. Casaddo byatireke. Bhāvanāti
  ānāpānassatisamādhibhāvanā. Nupalabbhatīti na upalabbhati na sijjhatīti ayaṁ
  codanāgāthāya attho. Dutiyā pana parihāragāthā suviññeyyāva.
  Kathanti tāsaṁ codanāparihāragāthānaṁ atthaṁ vivarituṁ kathetukamyatāpucchā.
  Ime tayo dhammātiādīsu padayojanāya saddhiṁ ayamatthaniddeso.
  Ime nimittādayo tayo dhammā ekacittassa kathaṁ
  ārammaṇaṁ na honti asatipi ārammaṇabhāve nacime na ca ime
  tayo dhammā aviditā honti. Kathañca na honti aviditā.
  Tesañhi aviditatte cittañca kathaṁ vikkhepaṁ na gacchati. Padhānañca
  bhāvanāya nipphādakaṁ vīriyañca kathaṁ paññāyati. Nīvaraṇānaṁ
  vikkhambhakaṁ sammadeva samādhānāvahaṁ bhāvanānuyogasaṅkhātaṁ payogañca
  yogī kathaṁ sādheti. Uparūpari lokiyaṁ lokuttarañca visesaṁ
  kathamadhigacchatīti. Idāni tamatthaṁ kakacopamāya sādhetuṁ seyyathāpītiādi
  vuttaṁ. Bhūmibhāgassa visamatāya cañcale rukkhe chedanakiriyā na sukarā
  siyā. Tathā ca sati kakacadantagati dūviññeyyāti āha same
  bhūmibhāgeti. Kakacenāti khuddakena kharapattena. Tenāha purisoti.
  Phuṭṭhakakacadantānanti phuṭṭhaphuṭṭhakakacadantānaṁ vasena. Tena
  kakacadantehi phuṭṭhaphuṭṭhaṭṭhāneyeva purisassa satiyā upaṭṭhānaṁ dasseti.
  Tenāha na āgate vā gate vā kakacadante manasikarotīti. Kakacassa
-------------------------------------------------
[page 331]
  Ākaḍḍhanakāle purisābhimukhaṁ pavattā āgatā pellanakāle tato
  vigatā gatāti vuttā na ca āgatā vā gatā vā kakacadantā
  aviditā honti sabbattha satiyā upaṭṭhitattā chinditabbaṭṭhānaṁ
  aphusitvā gacchantānaṁ āgacchantānañca kakacadantānaṁ abhāvato.
  Padhānanti rukkhassa chedanavīriyaṁ. Payoganti tasseva chedanakiriyaṁ.
  Upamāyaṁ visesamadhigacchatīti padaṁ pāliyaṁ natthi yojetvā pana
  dassetabbaṁ. Teneva visuddhimagge upamāyampi visesamadhigacchatīti padaṁ
  yojetvāva vuttaṁ. Taṁsaṁvaṇṇanāyañca visesanti anekabhāvāpādanaṁ.
  Tena ca sādhetabbaṁ payojanavisesanti attho vutto. Yathā rukkhoti
  ādi upamāsaṁsandanaṁ. Upanibandhati ārammaṇe cittaṁ etāyāti sati
  upanibandhanā nāma. Tassā assāsappassāsānaṁ sallakkhaṇassa
  nimittanti upanibandhanānimittaṁ. Nāsikaggaṁ mukhanimittaṁ vā. Evamevanti
  yathā so puriso kakacena rukkhaṁ chindanto āgatagate kakacadante
  amanasikarontopi phuṭṭhaphuṭṭhaṭṭhāneyeva satiyā upaṭṭhapanena
  āgatagate kakacadante jānāti suttapadañca avirajjhanto tattha kiccaṁ
  sādheti evameva. Nāsikagge mukhanimitteti dīghanāsiko nāsikagge
  itaro mukhe 1- assāsaṁ nimiyati ādiyati 2- etenāti mukhanimittanti
  laddhanāme uttaroṭṭhe. Idaṁ padhānanti yena vīriyārambhena
  āraddhavīriyassa yogino kāyopi cittampi kammanīyaṁ bhāvanākammakkhamaṁ

  *  *  *  *  *  *
  Footnote: 1. Ma. mukhaṁ asanaṁ. 2. Ma. chādiyati.
-------------------------------------------------
[page 332]
  Bhāvanākammayoggaṁ hoti idaṁ vīriyaṁ padhānanti phalena hetuṁ
  dasseti. Upakkilesā pahīyantīti cittassa upakkilesabhūtāni
  nīvaraṇāni vikkhambhanavasena pahīyanti. Vitakkā vūpasamantīti tatoeva
  kāmavitakkādayo micchāvitakkā upasamaṁ gacchanti. Nīvaraṇappahānena
  vā paṭhamajjhānādhigamaṁ dassetvā vitakkavūpasamāpadesena
  dutiyajjhānādīnamadhigamamāha. Ayaṁ payogoti ayaṁ jhānādhigamassa
  hetubhūto kammaṭṭhānānuyogo payogo. Saññojanā pahīyantīti dasapi
  saññojanāni maggapaṭipāṭiyā samucchedavasena pahīyanti. Anusayā
  byantīhontīti tathā sattapi anusayā anuppattidhammatāpādanena
  bhaṅgamattassapi anavasesato vigatantā honti. Ettha ca
  saññojanappahānaṁ nāma anusayanirodheneva hoti pahīnesu ca saññojanesu
  anusayānaṁ sesopi na bhavissatīti ca dassanatthaṁ saññojanā pahīyanti
  anusayā bayantīhontīti vuttaṁ. Ayaṁ visesoti imaṁ samādhiṁ nissāya
  anukkamena labbhamāno ayaṁ saññojanappahānādiko imassa samādhissa
  visesoti attho. Yassāti yena. Anupubbanti anukkamena.
  Paricitāti pariciṇṇā. Ayaṁ hettha saṅkhepattho ānāpānassati
  yathā buddhena bhagavatā desitā tatheva yena dīgharassapajānanādividhinā
  anupubbaṁ paricitā suṭṭhu bhāvitā tatoeva paripuṇṇā
  soḷasannaṁ vatthūni pāripūriyā sabbaso paripuṇṇā so bhikkhu
-------------------------------------------------
[page 333]
  Imaṁ attano khandhādilokaṁ paññāvabhāsena pabhāseti yathā kiṁ
  abbhā muttova candimā abbhādiupakkilesavimutto candimā
  tārakarājā viyāti. Abbhā muttova candimāti hi padassa niddese
  mahikādīnampi vuttattā ettha ādisaddalopo katoti veditabbo.
      [154] Idhāti kakacupamāyaṁ. Assāti yogino. Idhāti vā
  imasmiṁ ṭhāne. Assāti upamābhūtassa kakacassa. Āgatagatavasena
  yathā tassa purisassa amanasikāro evaṁ assāsappassāsānaṁ
  āgatagatavasena amanasikāramattameva ānayanappayojanaṁ. Nacirenevāti
  idaṁ katādhikāraṁ sandhāya vuttaṁ. Nimittanti paṭibhāganimittaṁ.
  Avasesajjhānaṅgapaṭimaṇḍitāti vitakkādiavasesajjhānaṅgapaṭimaṇḍitāti
  vadanti. Vicārādīnīti 1- pana vattabbaṁ nippariyāyena vitakkassa
  appanābhāvato. So hi pāliyaṁ appanābyapanāti niddiṭṭho.
  Taṁsampayogato vā yasmā jhānaṁ appanāti aṭṭhakathāvohāro
  jhānaṅgesu ca samādhi padhānaṁ tasmā taṁ appanāti dassento
  avasesajjhānaṅgapaṭimaṇḍitā appanāsaṅkhātā ṭhapanā ca sampajjatīti
  āha. Kassaci pana gaṇanāvaseneva manasikārakālato pabhūtīti ettha
  anukkamato .pe. Pattaṁ viya hotīti ettakova gantho parihīno.
  Purāṇapotthakesu pana katthaci so gantho likhitoyeva tiṭṭhati.

  *  *  *  *  *  *
  Footnote: 1. Ma. vicārādīti.
-------------------------------------------------
[page 334]
  Sāraddhakāyassa kassaci puggalassa oṇamati paṭikādīnaṁ 1- ca lambanena.
  Vikujjatīti 2- saddaṁ karoti. Valiṁ gaṇhātīti tattha tattha vallitaṁ 3-
  hoti. Kasmā. Yasmā sāraddhakāyo garuko hotīti. Kāyadarathavūpasamena
  saddhiṁ sijjhamāno oḷārikāssāsappassāsanirodho byatirekamukhena
  tassa sādhanaṁ viya vutto. Oḷārikāssāsappassāsanirodhavasenāti
  anvayavasena tadatthasādhanaṁ. Kāyadarathe vūpasanteti
  cittajarūpānaṁ lahumudukammaññabhāvena yo sesasantatirūpānampi
  lahuādibhāvo so idha kāyassa lahubhāvoti adhippeto. Svāyaṁ
  yasmā cittassa lahuādibhāvena vinā natthi tasmā vuttaṁ kāyopi
  cittampi lahukaṁ hotīti. Oḷārike assāsappassāse niruddheti
  ādi heṭṭhā vuttanayampi vicetabbākārappattassa kāyasaṅkhārassa
  vicayavidhiṁ dassetuṁ ānītaṁ.
      [155] Uparūpari vibhūtānīti bhāvanābalena uddhaṁ uddhaṁ pākaṭāni
  honti. Desatoti pakatiyā phusanadesato pubbe attano
  phusanavasena upadhāritaṭṭhānato. Kattha natthīti ṭhānavasena. Kassa
  natthīti puggalavasena ca. Vīmaṁsiyamānamatthaṁ ekajjhaṁ katvā
  vibhāvetuṁ antomātukucchiyantiādi vuttaṁ. Tattha yathā udake
  nimuggassa niruddhokāsatāya assāsappassāsā nappavattanti evaṁ

  *  *  *  *  *  *
  Footnote: 1. Ma. vatthikādi. 2. Ma. pāliyaṁ vikuṭṭatīti. 3. Ma. valinaṁ.
-------------------------------------------------
[page 335]
  Antomātukucchiyaṁ yathā matānaṁ samuṭṭhāpakacittābhāvato evaṁ
  asaññībhūtānaṁ mucchāparetānaṁ asaññīsu vā jātānaṁ tathā
  nirodhasamāpannānanti ācariyadhammapālattherena vuttaṁ. Mahāgaṇṭhīpade
  pana mucchāparetānaṁ cittappavattiyā dubbalabhāvatoti kāraṇaṁ vuttaṁ.
  Catutthajjhānasamāpannānaṁ dhammatāvaseneva nesaṁ anupajjanaṁ. Tathā
  rūpārūpabhavasamaṅgīnaṁ. Keci pana anupubbato sukhumabhāvappattiyā
  catutthajjhānasamāpannassa rūpabhave rūpānaṁ bhavaṅgassa ca sukhumabhāvato
  rūpabhavasamaṅgīnaṁ natthīti kāraṇaṁ vadanti. Atthiyeva te
  assāsappassāsā parisesatoti adhippāyo yathāvuttasattaṭṭhānavinimuttassa
  assāsappassāsānaṁ anuppajjanaṭṭhānassa abhāvato. Pakatiphuṭṭhavasenāti
  pakatiyā phusanaṭṭhānavasena. Nimittaṁ ṭhapetabbanti satiyā
  tattha sukhappavattanatthaṁ thiratarasañjānanaṁ pavattetabbaṁ.
  Thirasaññāpadaṭṭhānā hi sati. Imamevāti imaṁeva anupaṭṭhahantassa
  kāyasaṅkhārassa kaṇṭakuṭṭhāpanaññāyena upaṭṭhāpanavidhimeva.
  Atthavasanti hetuṁ. Attho phalaṁ. So yassa vasena pavattati so
  atthavasoti. Muṭṭhassatissāti vinaṭṭhassatissa. Asampajānassāti
  sampajaññā rahitassa. Bhāventassa anukkamena anupaṭṭhahante
  assāsappassāse vīmaṁsitvā ime teti upadhāretuṁ sammadeva
  pajānituñca samatthāhi satipaññāhi virahitassāti adhippāyo. Ito
-------------------------------------------------
[page 336]
  Aññaṁ kammaṭṭhānaṁ. Garukanti bhāriyaṁ. Sā cassa garukatā bhāvanāya
  sudukkarabhāvenāti āha garukabhāvananti. Uparūpari santasukhumabhāvāpattito
  balavatī suvisadā sūrā ca sati ca paññā ca icchitabbāti
  vatvā sukhumassa nāma atthassa sādhanenāpi sukhumeneva bhavitabbanti
  dassetuṁ yathā hītiādi vuttaṁ.
      [156] Idāni anupaṭṭhahantānaṁ assāsappassāsānaṁ
  pariyesanupāyaṁ dassento tāhi ca panātiādimāha. Tattha anupadanti
  padānupadaṁ. Caritvāti gocaraṁ gahetvāti. Tasmiṁyeva ṭhāneti
  upanibandhanānimittasaññite ṭhāne. Yojetvāti manasikārena
  yojetvā. Satirasmiyā bandhitvāti vā vuttamevatthamāha tasmiṁyeva
  ṭhāne yojetvāti. Na hi upameyye bandhanayojanaṭṭhānāni visuṁ
  labbhanti. Nimittanti uggahanimittaṁ paṭibhāganimittaṁ vā. Ubhayampi
  hi idha ekajjhaṁ vuttaṁ. Tathāhi tūlapicuādiupamattayaṁ uggahe
  yujjati. Sesaṁ ubhayattha. Ekacceti eke ācariyā. Tārakarūpaṁ
  viyāti tārakāya pabhārūpaṁ viya. Maṇiguḷikādiupamā paṭibhāge
  vaṭṭanti. Kathaṁ panetaṁ ekaṁyeva kammaṭṭhānaṁ anekākārato
  upaṭṭhātīti āha tañca panetantiādiṁ. Suttantanti ekaṁ suttaṁ.
  Paguṇappavattibhāvena avicchedaṁ mahāvisayatañca sandhāyāha mahatī
  pabbateyyā nadī viyāti. Atthabyañjanasampattiyā samantabhaddakaṁ
-------------------------------------------------
[page 337]
  Suttaṁ sabbabhāgamanoharā sabbapāliphullavanaghaṭā viyāti āha ekā
  vanarāji viyāti. Tenāha bhagavā vanappagumbe yathā phussitaggeti.
  Nānānusandhikaṁ nānāpeyyālaṁ vividhanayanipuṇaṁ bahuvidhakammaṭṭhānamukhaṁ
  suttantaṁ atthikehi sakkaccaṁ samupajīvitabbanti 1- āha sītacchāyo
  .pe. Rukkho viyāti. Saññānānatāyāti nimittupaṭṭhānato
  pubbe pavattasaññānaṁ nānāvidhabhāvato. Saññājanti
  bhāvanāsaññājanitaṁ bhāvanāsaññāya sañjānanamattaṁ. Na hi asabhāvassa
  kutoci samuṭṭhānaṁ atthi. Tenāha nānato upaṭṭhātīti.
  Upaṭṭhānākāramattanti vuttaṁ hoti. Ime tayo dhammāti assāso
  passāso nimittanti ime tayo dhammā. Natthīti kammaṭṭhānavasena
  manasikātabbabhāvena natthi na upalabbhati. Upacāranti
  upacārampi na pāpuṇāti. Pageva appananti adhippāyo. Yassa
  panāti vijjamānapakkho vuttanayānusārena veditabbo.
      [157] Idāni vuttasseva atthassa samatthanatthaṁ kakacupamāyaṁ
  āgatā nimittantiādikā gāthā paccānītā. Nimitteti yathāvutte
  paṭibhāganimitte. Evaṁ hotīti bhāvanamanuyuttassa evaṁ hoti.
  Tasmā punappunaṁ evaṁ manasikarohīti vattabbo. Vosānaṁ
  āpajjeyyāti nimittaṁ nāma dukkaraṁ uppādetuṁ tayidaṁ laddhaṁ
  handāhandāni yadā vā tadā vā visesaṁ nibbattessāmīti saṅkocaṁ

  *  *  *  *  *  *
  Footnote: 1. Ma. samupapajjitabbanti.
-------------------------------------------------
[page 338]
  Āpajjeyya. Visīdeyyāti ettakaṁ kālaṁ bhāvanamanuyuttassa
  nimittampi na uppannaṁ abhabbo maññe visesassāti visādaṁ
  āpajjeyya. Imāya paṭipadāya jarāmaraṇato muccissāmīti paṭipannassa
  nimittanti vutte kathaṁ saṅkocāpatti bhiyyoso mattāya ussāhameva
  kareyyāti nimittamidaṁ .pe. Vattabboti majjhimabhāṇakā
  āhu. Evanti vuttappakārena paṭibhāganimitteyeva bhāvanācittassa
  ṭhapanena. Ito pabhūtīti ito paṭibhāganimittuppattito paṭṭhāya.
  Pubbe yaṁ vuttaṁ anubandhanāya phusanāya ṭhapanāya ca manasikarotīti
  tattha anubandhanaṁ phusanañca visajjetvā ṭhapanāvaseneva bhāvetabbanti
  āha ṭhapanāvasena bhāvanā hotīti. Porāṇehi vutto vāyamatthoti
  dassento nimitteti gāthamāha. Tattha nimitteti paṭibhāganimitte.
  Ṭhapayaṁ cittanti bhāvanācittaṁ ṭhapento. Ṭhapanāvasena manasikarontoti
  attho. Nānākāranti cattāro vaṇṇāti evaṁ vuttaṁ
  nānākāraṁ. Ākārasāmaññavasena hetaṁ ekavacanaṁ. Vibhāvayanti
  vibhāvento antaradhāpento. Nimittuppattito paṭṭhāya hi te
  ākārā amanasikārato antarahitā viya honti. Assāsappassāseti
  assāsappassāse yo nānākāro taṁ vibhāvayaṁ assāsappassāsambhūte
  vā nimitte. Sakaṁ cittaṁ nibandhatīti tāyaeva ṭhapanāya
  attano cittaṁ upanibandhati appetīti attho. Keci pana
-------------------------------------------------
[page 339]
  Vibhāvayanti vibhāvento viditaṁ pākaṭaṁ karontoti atthaṁ vadanti. Taṁ
  pubbabhāgavasena yujjeyya. Ayaṁ hettha attho dhitisampannattā
  dhīro yogī assāsappassāse nānākāraṁ vibhāvento nānākārato
  te pajānanto vidite pākaṭe karonto nānākāraṁ vā
  oḷārikoḷārike passambhento vūpasamento tattha yaṁ laddhaṁ nimittaṁ tasmiṁ
  cittaṁ ṭhapento anukkamena sakaṁ cittaṁ nibandhati appetīti. Yadā
  saddhādīni indriyāni suvisadāni tikkhāni ca pavattanti tadā
  assaddhiyādīnaṁ dūrībhāvena sātisayaṁ thāmappattehi sattahi balehi
  laddhupatthambhāni vitakkādīni kāmāvacarāneva jhānaṅgāni bahūni
  hutvā pātubhavanti. Tatoeva tesaṁ ujuvipaccanīkabhūtā
  kāmacchandādayo saddhiṁ tadekaṭṭhehi pāpadhammehi vidūrībhavanti.
  Paṭibhāganimittuppattiyā saddhiṁ taṁ ārabbha upacārajjhānaṁ uppajjati. Tena
  vuttaṁ nimittupaṭṭhānato pabhūti nīvaraṇāni vikkhambhitāneva hontītiādi.
  Tattha sannisinnāyevāti sammadeva nisīdiṁsu. Upasantāyevāti
  attho. Vikkhambhitāneva sannisinnāyevāti avadhāraṇena pana
  tadatthaṁ ussāho kātabboti dasseti. Dvīhākārehīti jhānadhammānaṁ
  paṭipakkhadūrībhāvo thirabhāvappatti cāti imehi dvīhi kāraṇehi.
      [158] Idāni tāni kāraṇāni avatthāmukhena dassetuṁ upacārabhūmiyaṁ
  vātiādi vuttaṁ. Tattha upacārabhūmiyanti upacārāvatthāyaṁ.
-------------------------------------------------
[page 340]
  Yadipi hi tadā jhānaṅgāni paṭutarāni mahaggatabhāvappattāni
  uppajjanti. Tesaṁ pana paṭipakkhadhammānaṁ vikkhambhanena cittaṁ
  samādhiyati. Tenāha nīvaraṇappahānenāti. Paṭilābhabhūmiyanti jhānassa
  adhigamāvatthāyaṁ. Tadā hi appanāpattānaṁ jhānadhammānaṁ uppattiyā
  cittaṁ samādhiyati. Tenāha aṅgapātubhāvenāti. Upacāre aṅgāni
  na thāmajātāni honti aṅgānaṁ athāmajātattā. Yathā nāma
  daharo kumārako ukkhipitvā ṭhapiyamāno punappunaṁ bhūmiyaṁ patati
  evameva upacāre uppanne cittaṁ kālena nimittaṁ ārammaṇaṁ karoti
  kālena bhavaṅgaṁ otarati. Tena vuttaṁ upacārasamādhi kusalavīthiyaṁ
  javitvā bhavaṅgaṁ otaratīti. Appanāyaṁ pana aṅgāni thāmajātāni
  honti tesaṁ thāmajātattā. Yathā nāma balavā puriso āsanā
  vuṭṭhāya divasampi tiṭṭheyya evameva appanāsamādhimhi uppanne
  cittaṁ sakiṁ bhavaṅgavāraṁ chinditvā kevalampi rattiṁ kevalampi divasaṁ
  tiṭṭhati kusalajavanapaṭipāṭivaseneva pavattati. Tenāha appanāsamādhi
  .pe. Bhavaṅgaṁ na otaratīti. Vaṇṇatoti picupiṇḍatārakarūpādīsu
  viya upaṭṭhitavaṇṇato. Lakkhaṇatoti kharabhāvādisabhāvato
  aniccādisabhāvato vā. Rakkhitabbaṁ taṁ nimittanti sambandho.
  Laddhaparihānīti laddhaupacārajjhānaparihāni. Nimitte avinassante
  tadārammaṇaṁ jhānaṁ aparihīnameva hoti. Nimitte pana ārakkhābhāvena
-------------------------------------------------
[page 341]
  Vinaṭṭhe laddhaṁ laddhaṁ jhānampi vinassati tadāyattavuttito. Tenāha
  ārakkhamhītiādiṁ.
      [159] Idāni tatrāyaṁ rakkhaṇupāyotiādinā
          āvāso gocaro bhassaṁ puggalo bhojanaṁ utu
          iriyāpathoti sattete asappāye vivajjaye
          sappāye satta sevetha evaṁ hi paṭipajjato
          nacireneva kālena hoti kassaci appanāti
  evaṁ vuttaṁ rakkhaṇavidhiṁ saṅkhepato vibhāveti. Tatrāyaṁ vitthāro.
  Yasmiṁ āvāse vasantassa anuppannaṁ vā nimittaṁ nuppajjati uppannaṁ
  vā vinassati anupaṭṭhitā ca sati na upaṭṭhāti asamāhitañca cittaṁ
  na samādhiyati ayaṁ asappāyo. Yattha nimittaṁ uppajjati ceva
  thāvarañca hoti sati upaṭṭhāti cittaṁ samādhiyati ayaṁ sappāyo.
  Tasmā yasmiṁ vihāre bahū āvāsā honti tattha ekamekasmiṁ
  tīṇi tīṇi divasāni vasitvā yatthassa cittaṁ ekaggaṁ hoti tattha
  vasitabbaṁ. Gocaragāmo pana yo senāsanato uttarena vā dakkhiṇena
  vā nātidūre diyaḍḍhakosabbhantare hoti sulabhasampannabhikkho so
  sappāyo. Viparīto asappāyo. Bhassanti dvattiṁsatiracchānakathāpariyāpannaṁ
  vacanaṁ asappāyaṁ. Taṁ hissa nimittantaradhānāya
  saṁvattati. Dasakathāvatthunissitaṁ sappāyaṁ. Tampi mattāya bhāsitabbaṁ.
-------------------------------------------------
[page 342]
  Puggalopi atiracchānakathiko sīlādiguṇasampanno yaṁ nissāya asamāhitaṁ
  vā cittaṁ samādhiyati samāhitaṁ vā cittaṁ thirataraṁ hoti evarūpo
  sappāyo. Kāyadaḷhibahulo pana tiracchānakathiko asappāyo.
  So hi taṁ kaddamodakamiva acchaṁ udakaṁ malīnameva karoti. Tādisañca
  āgamma kontapabbatavāsidaharasseva samāpatti vinassati pageva
  nimittaṁ. Bhojanaṁ pana kassaci madhuraṁ kassaci ambilaṁ sappāyaṁ
  hoti. Utupi kassaci sīto kassaci uṇho sappāyo hoti.
  Tasmā yaṁ bhojanaṁ vā utuṁ vā sevantassa phāsu hoti asamāhitaṁ vā
  cittaṁ samādhiyati samāhitaṁ vā thirataraṁ hoti taṁ bhojanaṁ so ca
  utu sappāyo. Itaraṁ bhojanaṁ itaro ca utu asappāyo.
  Iriyāpathesupi kassaci caṅkamo sappāyo hoti kassaci sayanaṭṭhānanisajjānaṁ
  aññataro. Tasmā taṁ āvāsaṁ viya tīṇi divasāni upaparikkhitvā
  yasmiṁ iriyāpathe asamāhitaṁ cittaṁ samādhiyati samāhitaṁ vā thirataraṁ
  hoti so sappāyo itaro asappāyoti veditabbo. Iti imaṁ
  sattavidhaṁ asappāyaṁ vajjetvā sappāyaṁ sevitabbaṁ. Evaṁ paṭipannassa
  hi nimittāsevanābahulassa nacireneva kālena hoti kassaci appanā.
  Yassa pana evampi paṭipajjato na hoti tena dasavidhaṁ
  appanākosallaṁ sampādetabbanti dassetuṁ vatthuvisadakiriyātiādimāha.
      [160] Tattha vatuthuvisadakiriyā nāma ajjhattikabāhirānaṁ vatthūnaṁ
-------------------------------------------------
[page 343]
  Visadabhāvakaraṇaṁ. Yadā hissa kesanakhalomāni dīghāni honti sarīraṁ
  vā sedamalaggahitaṁ tadā ajjhattikaṁ vutthu avisadaṁ hoti
  aparisuddhaṁ. Yadā pana cīvaraṁ jiṇṇaṁ kiliṭṭhaṁ duggandhaṁ hoti senāsanaṁ
  vā uklāpaṁ tadā bāhiraṁ vatthu avisadaṁ hoti aparisuddhaṁ.
  Ajjhattikabāhire ca vatthumhi avisade uppannesu cittacetasikesu
  ñāṇampi aparisuddhaṁ hoti aparisuddhāni dīpakapallikavaṭṭitelāni
  nissāya uppannadīpasikhāya obhāso viya. Aparisuddhena ca ñāṇena
  saṅkhāre sammasato saṅkhārāpi avibhūtā honti kammaṭṭhānamanuyuñjato
  kammaṭṭhānaṁpi vuḍḍhiṁ virūḷhiṁ vepullaṁ na gacchati. Visade
  pana ajjhattikabāhire vatthumhi uppannesu cittacetasikesu ñāṇampi
  visadaṁ hoti parisuddhāni dīpakapallikavaṭṭitelāni nissāya uppannadīpasikhāya
  obhāso viya. Parisuddhena ca ñāṇena saṅkhāre sammasato
  saṅkhārāpi vibhūtā honti kammaṭṭhānamanuyuñjato kammaṭṭhānaṁpi
  vuḍḍhiṁ virūḷhiṁ vepullaṁ gacchati.
      [161] Indriyasamattapaṭipādanatā nāma saddhādīnaṁ indriyānaṁ
  samabhāvakaraṇaṁ. Sace hissa saddhindriyaṁ balavaṁ hoti itarāni
  mandāni. Tato vīriyindriyaṁ paggahakiccaṁ satindriyaṁ upaṭṭhānakiccaṁ
  samādhindriyaṁ avikkhepakiccaṁ paññindriyaṁ dassanakiccaṁ kātuṁ
  na sakkoti. Tasmā taṁ dhammasabhāvapaccavekkhaṇena vā yathā
-------------------------------------------------
[page 344]
  Vā manasikaroto balavaṁ jātaṁ tathā amanasikārena hāpetabbaṁ.
  Vakkalittheravatthu cettha nidassanaṁ. Sace pana vīriyindriyaṁ balavaṁ hoti
  atha neva saddhindriyaṁ adhimokkhakiccaṁ kātuṁ sakkoti na itarāni
  itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi
  soṇattherassa vatthu dassetabbaṁ. Evaṁ sesesupi. Ekassa
  balavabhāve sati itaresaṁ attano kiccesu asamatthatā veditabbā.
  Visesato panettha saddhāpaññānaṁ samādhiviriyānañca samataṁ pasaṁsanti.
  Balavasaddho hi mandapañño muduppasanno 1- hoti avatthusmiṁ pasīdati.
  Balavapañño mandasaddho kerāṭikapakkhaṁ bhajati bhesajjasamuṭṭhito viya
  rogo atekiccho hoti. Ubhinnaṁ samatāya vatthusmiṁyeva pasīdati.
  Balavasamādhiṁ pana mandavīriyaṁ samādhissa kosajjapakkhattā kosajjaṁ
  adhibhavati. Balavavīriyaṁ mandasamādhiṁ vīriyassa uddhaccapakkhattā uddhaccaṁ
  adhibhavati. Samādhi pana vīriyena saṁyojito kosajje patituṁ na labhati.
  Vīriyaṁ samādhinā saṁyojitaṁ uddhacce patituṁ na labhati. Tasmā tadubhayaṁ
  samaṁ kātabbaṁ. Ubhayasamatāya hi appanā hoti. Apica
  samādhikammikassa balavatīpi saddhā vaṭṭati. Evaṁ hi saddahanto
  okappento appanaṁ pāpuṇissati. Samādhipaññāsu pana
  samādhikammikassa ekaggatā balavatī vaṭṭati. Evaṁ hi so appanaṁ

  *  *  *  *  *  *
  Footnote: 1. Ma. mudhappasanno. muddhappasannotipi dissati.
-------------------------------------------------
[page 345]
  Pāpuṇāti. Vipassanākammikassa paññā balavatī vaṭṭati. Evaṁ
  hi so lakkhaṇapaṭivedhaṁ pāpuṇāti. Ubhinnaṁ pana samattāpi appanā
  hotiyeva. Sati pana sabbattha balavatī vaṭṭati. Sati hi cittaṁ
  uddhaccapakkhikānaṁ saddhāvīriyapaññānaṁ vasena uddhaccapātato
  kosajjapakkhena ca samādhinā kosajjapātato rakkhati. Tasmā sā loṇadhūpanaṁ
  viya sabbabyañjanesu sabbakammikāmacco viya ca sabbarājakiccesu
  sabbattha icchitabbā.
      [162] Nimittakusalatā nāma paṭhavīkasiṇādikassa cittekaggatānimittassa
  akatassa karaṇakosallaṁ katassa bhāvanākosallaṁ bhāvanāya
  laddhassa rakkhaṇakosallañca taṁ idha adhippetaṁ.
      [163] Kathaṁ yasmiṁ samaye cittaṁ niggahetabbaṁ tasmiṁ samaye
  cittaniggaṇhanā. Yadāssa accāraddhavīriyatādīhi uddhataṁ cittaṁ
  hoti tadā dhammavicayasambojjhaṅgādayo tayo abhāvetvā
  passaddhisambojjhaṅgādayo bhāveti. Vuttaṁ hetaṁ bhagavatā seyyathāpi
  bhikkhave puriso mahantaṁ aggikkhandhaṁ nibbāpetukāmo assa so
  tattha sukkhāni ceva tiṇāni pakkhipeyya sukkhāni ca gomayāni
  pakkhipeyya sukkhāni ca kaṭṭhāni pakkhipeyya mukhavātañca dadeyya
  na ca paṁsukena okireyya bhabbo nukho so puriso mahantaṁ
  aggikkhandhaṁ nibbāpetunti. No hetaṁ bhante. Evameva kho
-------------------------------------------------
[page 346]
  Bhikkhave yasmiṁ samaye uddhataṁ cittaṁ hoti akālo tasmiṁ samaye
  dhammavicayasambojjhaṅgassa bhāvanāya akālo vīriya .pe. Akālo
  pītisambojjhaṅgassa bhāvanāya. Taṁ kissa hetu. Uddhataṁ bhikkhave
  cittaṁ taṁ hi etehi dhammehi duvūpasamayaṁ hoti. Yasmiṁ kho
  bhikkhave samaye uddhataṁ cittaṁ hoti kālo tasmiṁ samaye
  passaddhisambojjhaṅgassa bhāvanāya kālo samādhi .pe. Kālo
  upekkhāsambojjhaṅgassa bhāvanāya. Taṁ kissa hetu. Uddhataṁ bhikkhave
  cittaṁ taṁ hi etehi dhammehi suvūpasamayaṁ hoti. Seyyathāpi
  bhikkhave puriso mahantaṁ aggikkhandhaṁ nibbāpetukāmo assa so
  tattha allāni ceva tiṇāni pakkhipeyya allāni ca gomayāni
  pakkhipeyya allāni ca kaṭṭhāni pakkhipeyya udakavātañca dadeyya
  paṁsukena ca okireyya bhabbo nukho so puriso taṁ mahantaṁ
  aggikkhandhaṁ nibbāpetunti. Evaṁ bhanteti. Ettha ca yathāsakaṁ
  āhāravasena passaddhisambojjhaṅgādīnaṁ bhāvanā veditabbā. Vuttaṁ
  hetaṁ bhagavatā atthi bhikkhave kāyappassaddhi cittappassaddhi
  tattha yonisomanasikārabahulīkāro ayamāhāro anuppannassa vā
  passaddhisambojjhaṅgassa uppādāya uppannassa vā
  passaddhisambojjhaṅgassa bhiyyobhāvāya vepullāya bhāvanāya pāripūriyā
-------------------------------------------------
[page 347]
  Saṁvattati tathā atthi bhikkhave samathanimittaṁ abyattanimittaṁ 1- tattha
  yonisomanasikārabahulīkāro ayamāhāro anuppannassa vā
  samādhisambojjhaṅgassa uppādāya uppannassa vā samādhisambojjhaṅgassa
  bhiyyobhāvāya vepullāya bhāvanāya pāripūriyā saṁvattati tathā
  atthi bhikkhave upekkhāsambojjhaṅgaṭṭhāniyā dhammā tattha
  yonisomanasikārabahulīkāro ayamāhāro anuppannassa vā
  upekkhāsambojjhaṅgassa uppādāya uppannassa vā upekkhāsambojjhaṅgassa
  bhiyyobhāvāya vepullāya bhāvānāya pāripūriyā saṁvattatīti. Tattha
  yathāssa passaddhiādayo uppannapubbā taṁ ākāraṁ sallakkhetvā
  tesaṁ uppādanavasena pavattitamanasikāro tīsupi padesu
  yonisomanasikāro nāma. Samathanimittanti ca samathassevetaṁ adhivacanaṁ.
  Avikkhepaṭṭhena ca tasseva abyattanimittanti 1-. Apica satta dhammā
  passaddhisambojjhaṅgassa uppādāya saṁvattanti paṇītabhojanasevanatā
  utusukhasevanatā iriyāpathasukhasevanatā majjhattappayogatā
  sāraddhapuggalaparivajjanatā passaddhakāyapuggalasevanatā tadadhimuttatāti.
  Ekādasa dhammā samādhisambojjhaṅgassa uppādāya saṁvattanti
  vatthuvisadatā nimittakusalatā indriyasamattapaṭipādanatā samaye cittassa
  niggahaṇatā samaye cittassa paggahaṇatā nirassādassa cittassa

  *  *  *  *  *  *
  Footnote: 1. Ma. abyagganimittaṁ.
-------------------------------------------------
[page 348]
  Saddhāsaṁvegavasena sampahaṁsanatā samappavattassa ajjhupekkhanatā
  asamāhitapuggalaparivajjanatā samāhitapuggalasevanatā jhānavimokkhapaccavekkhaṇatā
  tadadhimuttatāti. Pañca dhammā upekkhāsambojjhaṅgassa
  uppādāya saṁvattanti sattamajjhattatā saṅkhāramajjhattatā
  sattasaṅkhārakelāyanapuggalaparivajjanatā sattasaṅkhāramajjhattapuggalasevanatā
  tadadhimuttatāti. Iti imehi ākārehi ete dhamme uppādento
  passaddhisambojjhaṅgādayo bhāveti nāma. Evaṁ yasmiṁ samaye cittaṁ
  niggahetabbaṁ tasmiṁ samaye cittaṁ niggaṇhāti.
      [164] Kathañca yasmiṁ samaye cittaṁ paggahetabbaṁ tasmiṁ samaye
  cittappaggaṇhanā. Yadāssa atisithilavīriyatādīhi cittaṁ līnaṁ hoti
  tadā passaddhisambojjhaṅgādayo tayo abhāvetvā
  dhammavicayasambojjhaṅgādayo bhāveti. Vuttaṁ hetaṁ bhagavatā seyyathāpi
  bhikkhave puriso parittaṁ aggiṁ ujjāletukāmo assa so tattha
  allāni ceva tiṇāni pakkhipeyya .pe. Paṁsukena ca okireyya
  bhabbo nukho so bhikkhave puriso taṁ parittaṁ aggiṁ ujjāletunti.
  No hetaṁ bhante. Evameva kho bhikkhave yasmiṁ samaye līnaṁ cittaṁ
  hoti akālo tasmiṁ samaye passaddhisambojjhaṅgassa bhāvanāya
  akālo samādhi .pe. Akālo upekkhāsambojjhaṅgassa bhāvanāya.
  Taṁ kissa hetu. Līnaṁ bhikkhave cittaṁ taṁ etehi dhammehi
-------------------------------------------------
[page 349]
  Dussamuṭṭhāpayaṁ hoti. Yasmiñca kho bhikkhave samaye līnaṁ cittaṁ hoti
  kālo tasmiṁ samaye dhammavicayasambojjhaṅgassa bhāvanāya kālo
  vīriya .pe. Kālo pītisambojjhaṅgassa bhāvanāya. Taṁ kissa
  hetu. Līnaṁ bhikkhave cittaṁ taṁ etehi dhammehi susamuṭṭhāpayaṁ
  hoti. Seyyathāpi bhikkhave puriso parittaṁ aggiṁ ujjāletukāmo
  assa so tattha sukkhāni ceva tiṇāni pakkhipeyya .pe. Na
  ca paṁsukena okireyya bhabbo nukho so bhikkhave puriso taṁ
  parittaṁ aggiṁ ujjāletunti. Evambhanteti. Etthāpi yathāsakaṁ
  āhāravasena dhammavicayasambojjhaṅgādīnaṁ bhāvanā veditabbā. Vuttaṁ
  hetaṁ bhagavatā atthi bhikkhave kusalākusalā dhammā sāvajjānavajjā
  dhammā hīnappaṇītā dhammā kaṇhasukkasappaṭibhāgā dhammā tattha
  yonisomanasikārabahulīkāro ayamāhāro anuppannassa vā
  dhammavicayasambojjhaṅgassa uppādāya uppannassa vā
  dhammavicayasambojjhaṅgassa bhiyyobhāvāya vepullāya bhāvanāya pāripūriyā
  saṁvattati tathā atthi bhikkhave ārabbhadhātu nikkamadhātu
  parakkamadhātu tattha yonisomanasikārabahulīkāro ayamāhāro anuppannassa
  vā vīriyasambojjhaṅgassa uppādāya uppannassa vā
  vīriyasambojjhaṅgassa bhiyyobhāvāya vepullāya bhāvanāya pāripūriyā
  saṁvattati tathā atthi bhikkhave pītisambojjhaṅgaṭṭhāniyā dhammā
-------------------------------------------------
[page 350]
  Tattha yonisomanasikārabahulīkāro ayamāhāro anuppannassa vā
  pītisambojjhaṅgassa uppādāya uppannassa vā pītisambojjhaṅgassa
  bhiyyobhāvāya vepullāya bhāvanāya pāripūriyā saṁvattatīti. Tattha
  sabhāvasāmaññalakkhaṇapaṭivedhavasena pavattamanasikāro kusalādīsu
  yonisomanasikāro nāma. Ārabbhadhātuādīnaṁ uppādanavasena
  pavattamanasikāro ārabbhadhātuādīsu yonisomanasikāro nāma. Tattha
  ārabbhadhātūti paṭhamaṁ vīriyaṁ vuccati. Nikkamadhātūti kosajjato
  nikkhantattā tato balavataraṁ. Parakkamadhātūti paramparaṁ ṭhānaṁ
  akkamanato tatopi balavataraṁ. Pītisambojjhaṅgaṭṭhāniyā dhammāti pana
  pītiyāevetaṁ nāma. Tassāpi uppādanavasena manasikāro
  yonisomanasikāro nāma. Apica satta dhammā dhammavicayasambokhjhaṅgassa
  uppādāya saṁvattanti paripucchakatā vatthuvisadakiriyā indriyasamattapaṭipādanā
  duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā
  tadadhimuttatāti. Ekādasa dhammā vīriyasambojjhaṅgassa
  uppādāya saṁvattanti apāyādibhayapaccavekkhaṇatā
  vīriyāyattalokiyalokuttaravisesādhigamānisaṁsadassitā
  buddhapaccekabuddhamahāsāvakehi gatamaggo mayā gantabbo so ca na sakkā
  kusītena gantunti evaṁ gamanavīthipaccavekkhaṇatā dāyakānaṁ mahapphalatākaraṇena
  piṇḍāpacāyanatā vīriyārambhassa vaṇṇavādī me satthā so ca
-------------------------------------------------
[page 351]
  Anatikkamanīyasāsano amhākaṁ ca bahukāro paṭipattiyā ca pūjiyamāno
  pūjito hoti na itarathāti evaṁ satthumahattapaccavekkhaṇatā saddhammasaṅkhātaṁ
  me mahādāyajjaṁ gahetabbaṁ tañca na sakkā kusītena gahetunti
  evaṁ dāyajjamahattapaccavekkhaṇatā ālokasaññāmanasikārairiyāpatha-
  parivaṭṭanābbhokāsasevanādīhi thīnamiddhavinodanatā kusītapuggalaparivajjanatā
  āraddhavīriyapuggalasevanatā sammappadhānapaccavekkhaṇatā
  tadadhimuttatāti. Ekādasa dhammā pītisambojjhaṅgassa uppādāya
  saṁvattanti buddhānussati dhammasaṅghasīlacāgadevatānussati upasamānussati
  lūkhapuggalaparivajjanatā siniddhapuggalasevanatā pasādaniyasuttantapaccavekkhaṇatā
  tadadhimuttatāti. Iti imehi ākārehi ete
  dhamme uppādento dhammavicayasambojjhaṅgādayo bhāveti nāma.
  Evaṁ yasmiṁ samaye cittaṁ paggahetabbaṁ tasmiṁ samaye cittaṁ
  paggaṇhāti.
      [165] Kathaṁ yasmiṁ samaye cittaṁ sampahaṁsetabbaṁ tasmiṁ samaye
  cittasampahaṁsanā. Yadāssa paññāpayogamandatāya upasamasukhānadhigamena
  vā nirassādaṁ cittaṁ hoti tadā naṁ aṭṭhasaṁvegavatthupaccavekkhaṇena
  saṁvejeti. Aṭṭha saṁvegavatthūni nāma jātijarābyādhimaraṇāni
  cattāri apāyadukkhaṁ pañcamaṁ atīte vaṭṭamūlakaṁ
  dukkhaṁ anāgate vaṭṭamūlakaṁ dukkhaṁ paccuppanne āhārapariyeṭṭhimūlakaṁ
-------------------------------------------------
[page 352]
  Dukkhanti. Buddhadhammasaṅghaguṇānussaraṇena cassa pasādaṁ janeti.
  Evaṁ yasmiṁ samaye cittaṁ sampahaṁsetabbaṁ tasmiṁ samaye cittaṁ
  sampahaṁseti.
      [166] Kathaṁ yasmiṁ samaye cittaṁ ajjhupekkhitabbaṁ tasmiṁ samaye
  cittājjhupekkhanā. Yadāssa evaṁ paṭipajjato alīnaṁ anuddhataṁ
  anirassādaṁ ārammaṇe samappavattaṁ samathavīthipaṭipannaṁ cittaṁ hoti
  tadāssa paggahaniggahasampahaṁsanesu abyāpāraṁ āpajjati sārathi
  viya samappavattesu assesu. Evaṁ yasmiṁ samaye cittaṁ
  ajjhupekkhitabbaṁ tasmiṁ samaye cittaṁ ajjhupekkhati.
      [167] Asamāhitapuggalaparivajjanā nāma nekkhammapaṭipadaṁ
  anārūḷhapubbānaṁ nekkhammakiccāpasutānaṁ 1- vikkhittahadayānaṁ puggalānaṁ
  ārakā pariccāgo. Samāhitapuggalasevanā nāma nekkhammapaṭipadaṁ
  paṭipannānaṁ samādhilābhīnaṁ puggalānaṁ kālena kālaṁ upasaṅkamanaṁ.
  Tadadhimuttatā nāma samādhiadhimuttatā. Samādhigarutā samādhininnatā
  samādhipoṇatā samādhipabbhāratāti attho. Evametaṁ dasavidhaṁ
  appanākosallaṁ sampādetabbaṁ. Tenāha imāni dasa
  appanākosallāni avijahantenāti. Tattha yena vidhinā appanāyaṁ kusalo
  hoti. So dasavidhopi vidhi appanākosallaṁ tannibbattaṁ vā

  *  *  *  *  *  *
  Footnote: 1. Ma. anekakiccappasutānaṁ.
-------------------------------------------------
[page 353]
  Ñāṇaṁ. Evametaṁ dasavidhaṁ appanākosallaṁ sampādentassa
  paṭiladdhanimittasmiṁ appanā uppajjati. Vuttaṁ hetaṁ
       evaṁ hi sampādayato appanākosalaṁ imaṁ
       paṭiladdhe nimittasmiṁ appanā sampavattatīti.
      [168] Yogo karaṇīyoti appanākosallaṁ sampādentassāpi
  yadi appanā na hoti tena kammaṭṭhānānuyogaṁ avijahitvā
  reṇuādīsu madhukarādīnaṁ pavattiākāraṁ sallakkhetvā līnuddhatabhāvehi
  mānasaṁ mocetvā vīriyasamataṁ yojentena punappunaṁ yogo kattabbo.
  Vuttaṁ hetaṁ
      evampi paṭipannassa sace sā nappavattati
      tathāpi na jahe yogaṁ vāyametheva paṇḍito
      hitvā hi sammāvāyāmaṁ visesaṁ nāma māṇavo
      adhigacche parittampi ṭhānametaṁ na vijjati
      cittappavattiākāraṁ tasmā sallakkhayaṁ budho
      samataṁ vīriyasseva yojayetha punappunaṁ
      īsakampi layaṁ yantaṁ paggaṇhetheva mānasaṁ
      accāraddhaṁ nisedhetvā samameva pavattaye
      reṇumhi uppaladale sutte nāvāya nāḷiyā
      yathā madhukarādīnaṁ pavatti sampavaṇṇitā
-------------------------------------------------
[page 354]
      Līnauddhatabhāvehi mocayitvāna sabbaso
      evaṁ nimittābhimukhaṁ mānasaṁ paṭipādayeti.
      [169] Ayaṁ panettha atthappakāsanā. Yathā hi aticcheko
  madhukaro asukasmiṁ rukkhe pupphaṁ pupphitanti ñatvā tikkhena vegena
  pakkhanno taṁ atikkamitvā paṭinivattanto khīṇe reṇumhi
  sampāpuṇāti. Aparo accheko mandena javena pakkhanno khīṇeyeva
  sampāpuṇāti. Cheko pana samena javena pakkhanno sukhena
  puppharāsiṁ sampatvā yāvaticchakaṁ reṇuṁ ādāya madhuṁ sampādetvā madhuṁ
  anubhavati. Yathā ca sallakattāntevāsikesu udakathālagate
  uppalapatte satthakammaṁ sikkhantesu eko aticcheko vegena satthaṁ pātento
  uppalapattaṁ dvidhā chindati udake vā paveseti. Aparo accheko
  chijjanapavesanabhayā satthakena phusitumpi na visahati. Cheko pana
  samena payogena tattha satthapadaṁ dassetvā pariyodātasippo hutvā
  tathārūpesu ṭhānesu kammaṁ katvā lābhaṁ labhati. Yathā ca yo
  catubyāmappamāṇaṁ makkaṭakasuttaṁ āharati so cattāri sahassāni
  labhatīti raññā vutte eko aticchekapuriso vegena makkaṭakasuttaṁ
  ākaḍḍhanto tahiṁ tahiṁ chindatiyeva. Aparo accheko chedanabhayā
  hatthena phusitumpi na visahati. Cheko pana koṭito paṭṭhāya samena
  payogena daṇḍakena veṭhetvā āharitvā lābhaṁ labhati. Yathā ca
-------------------------------------------------
[page 355]
  Aticcheko niyāmako balavavāte lakāraṁ pūrento nāvaṁ videsaṁ
  pakkhandāpeti. Aparo accheko mandavāte lakāraṁ oropento nāvaṁ
  tattheva ṭhapeti. Cheko pana mandavāte pūretvā balavavāte
  aḍḍhalakāraṁ katvā sotthinā icchitaṭṭhānaṁ pāpuṇāti. Yathā ca
  yo telaṁ acchaḍḍento nāḷiyaṁ pūreti so lābhaṁ labhatīti ācariyena
  antevāsikānaṁ vutte eko aticcheko lālaluddho vegena pūrento
  telaṁ chaḍḍeti. Aparo accheko telachaḍḍanabhayā āsiñcitumpi
  na visahati. Cheko pana samena payogena pūretvā lābhaṁ labhati.
  Evameva eko bhikkhu uppanne nimitte sīghameva appanaṁ
  pāpuṇissāmīti gāḷhaṁ vīriyaṁ karoti. Tassa cittaṁ accāraddhaviriyattā
  uddhacce patati so na sakkoti appanaṁ pāpuṇituṁ. Eko
  accāraddhaviriyatāya dosaṁ disvā kindāni me appanāyāti vīriyaṁ
  hāpeti. Tassa cittaṁ atilīnaviriyattā kosajje patati sopi
  na sakkoti appanaṁ pāpuṇituṁ. Yo pana īsakampi līnaṁ līnabhāvato
  uddhataṁ uddhaccato mocetvā samena payogena nimittābhimukhaṁ
  pavatteti so appanaṁ pāpuṇāti. Tādisena bhavitabbaṁ.
      [170] Idāni evaṁ paṭipannassa appanāpavattiṁ dassento
  tassevamanuyuttassātiādimāha. Tattha paṭhamaṁ parikammantiādi
  aggahitaggahaṇena vuttaṁ. Gahitaggahaṇena pana avisesena sabbesaṁ
-------------------------------------------------
[page 356]
  Sabbā samaññā. Sabbānipi hi appanāya parikammattā
  paṭisaṅkhārakattā parikammānītipi. Yathā gāmādīnaṁ āsannadeso
  gāmupacāro nagarupacāroti vuccati evaṁ appanāya āsannattā
  samīpacārattā vā upacārānītipi. Ito pubbe parikammānaṁ upari
  appanāya ca anulomanato anulomānītipi vuccanti. Yañcettha
  sabbantimaṁ taṁ parittagotrābhibhavanato mahaggatagotrabhāvanato ca
  gotrabhūtipi vuccati. Gaṁ tāyatīti hi gottaṁ. Parittanti pavattamānaṁ
  abhidhānaṁ buddhiñca ekaṁsikavisayatāya rakkhatīti parittagottaṁ.
  Yathā hi buddhi ārammaṇabhūtena atthena vinā na vattati evaṁ
  abhidhānaṁ abhidheyyabhūtena. Tasmā so tāni tāyati rakkhatīti vuccati.
  Taṁ pana mahaggatānuttaravidhūraṁ kāmataṇhāya gocarabhūtaṁ kāmāvacaradhammānaṁ
  āveṇikaṁ rūpaṁ daṭṭhabbaṁ. Mahaggatagottepi iminā nayena
  attho veditabbo. Iti evarūpassa parittagottassa abhibhavanato
  mahaggatagottassa ca bhāvanato uppādanato antimaṁ gotrabhūtipi
  vuccati. Catutthameva hi pañcamaṁ vāti khippābhiññadandhābhiññānaṁ
  vasena vuttaṁ. Khippābhiññassa hi catutthaṁ appeti.
  Dandhābhiññassa pañcamaṁ. Kasmā pana catutthaṁ pañcamaṁ vā appeti
  na chaṭṭhaṁ vā sattamaṁ vāti āha āsannabhavaṅgapātattāti. Yathā
  hi puriso chinnapapātābhimukho dhāvanto ṭhātukāmopi pariyante pādaṁ
-------------------------------------------------
[page 357]
  Katvā ṭhātuṁ na sakkoti papāteeva patati evaṁ chaṭṭhe vā
  sattame vā appetuṁ na sakkoti bhavaṅgassa āsannattā tasmā
  catutthapañcamesuyeva appanā hotīti veditabbā. Purimā purimā
  kusalā dhammā pacchimānaṁ pacchimānaṁ kusalānaṁ dhammānaṁ āsevanapaccayena
  paccayoti vuttattā āsevanapaccayena kusalā dhammā balavanto
  hontīti āha. Yathā aladdhāsevanaṁ paṭhamajavanaṁ dubbalattā gotrabhuṁ
  na uppādeti laddhāsevanaṁ pana balavabhāvato dutiyaṁ tatiyaṁ vā
  gotrabhuṁ uppādeti evaṁ laddhāsevanatāya balavabhāvato chaṭṭhampi
  sattamampi appetīti therassa adhippāyo. Tenāha tasmā chaṭṭhaṁ
  sattamaṁ vā appetīti. Tanti therassa vacanaṁ. Paṭikkhittanti
  suttasuttānulomāacariyavādehi anupatthambhitattā attano matimattaṁ
  therassetanti vatvā paṭikkhittaṁ. Purimā purimā kusalā dhammāti
  pana suttapadamakāraṇaṁ āsevanapaccayalābhassa balavabhāve anekantikattā.
  Tathā hi aladdhāsevanāpi paṭhamacetanā diṭṭhadhammavedanīyā
  hoti laddhāsevanā dutiyacetanā yāva chaṭṭhā cetanā
  aparāpariyavedanīyā. Yadi chaṭṭhaṁ sattamañca parikkhīṇajavattā dubbalaṁ na
  āsevanapaccayena balavaṁ kathaṁ sattamajavanacetanā upapajjavedanīyā
  ānantariyā ca hotīti. Nāyaṁ viseso āsevanapaccayalābhena
-------------------------------------------------
[page 358]
  Balappattiyā 1- kiñcarahi kiriyāvatthāvisesato. Kiriyāvatthā hi
  ārambhamajjhapariyosānavasena tividhā. Tattha pariyosānāvatthāya
  sanniṭṭhāpakacetanābhāvena upapajjavedanīyāditā hoti na
  balavabhāvenāti daṭṭhabbaṁ. Paṭisandhiyā anantarapaccayabhāvino
  vipākasantānassa anantarapaccayabhāvena tathā abhisaṅkhatattāti ca vadanti.
  Tasmā chaṭṭhasattamānaṁ pātābhimukhatāya parikkhīṇajavatā na sakkā
  nivāretuṁ. Pubbabhāgacittānīti tīṇi cattāri vā cittāni.
  Etthāti etissaṁ kāyānupassanāyaṁ.
      [171] Pārisuddhiṁ pattukāmoti adhigantukāmo samāpajjitukāmo
  ca. Tattha sallakkhaṇāvivaṭṭanāvasena adhigantukāmo sallakkhaṇāvasena
  samāpajjitukāmoti yojetabbaṁ. Āvajjanasamāpajjana .pe.
  Vasippattanti ettha evaṁ tāva pañca vasiyo veditabbā.
  Paṭhamajjhānato vuṭṭhāya paṭhamaṁ vitakkaṁ āvajjayato bhavaṅgaṁ upacchinditvā
  uppannāvajjanānantaraṁ vitakkārammaṇāneva cattāri pañca javanāni
  javanti. Tato dve bhavaṅgāni tato pana vicārārammaṇaṁ
  āvajjanaṁ vuttanayeneva ca javanānīti evaṁ pañcasu jhānaṅgesu yadā
  nirantaraṁ cittaṁ pesetuṁ sakkoti athassa āvajjanavasī siddhā
  hoti. Ayaṁ pana bhavaṅgadvayantaritā matthakappattā vasī bhagavato

  *  *  *  *  *  *
  Footnote: 1. Ma. balavappattiyā.
-------------------------------------------------
[page 359]
  Yamakapāṭihāriye labbhati aññesaṁ vā dhammasenāpatiādīnaṁ evarūpe
  uṭṭhāya samuṭṭhāya lahutaraṁ āvajjanavasīnibbattanakāle. Sā ca
  kho ittarā parittakālā na satthu yamakapāṭihāriye viya
  ciratarappabandhavatī. Tathāhi taṁ sāvakehi asādhāraṇaṁ vuttaṁ. Ito paraṁ
  sīghatarā āvajjanavasī nāma natthi. Āyasmato pana mahāmoggallānassa
  nandopanandanāgarājadamane viya sīghaṁ samāpajjanasamatthatā samāpajjanavasī
  nāma. Ettha ca samāpajjitukāmatānantaraṁ dvīsu bhavaṅgesu
  uppannesu bhavaṅgaṁ upacchinditvā uppannāvajjanānantaraṁ
  samāpajjanaṁ sīghasamāpajjanasamatthatā. Ayañca matthakappattā
  samāpajjanavasī satthu dhammadesanāyaṁ labbhati yaṁ sandhāya vuttaṁ so
  kho ahaṁ aggivessana tassāeva kathāya pariyosāne tasmiṁyeva
  purimasmiṁ samādhinimitte ajjhattameva cittaṁ saṇṭhapemi sannisīdāmi
  ekodiṁ karomi samādahāmi yenassudaṁ niccakappaṁ viharāmīti. Ito
  sīghatarā hi samāpajjanavasī nāma natthi. Accharāmattaṁ vā
  dasaccharāmattaṁ vā khaṇaṁ jhānaṁ ṭhapetuṁ samatthatā adhiṭṭhānavasī nāma.
  Tatheva accharāmattaṁ vā dasaccharāmattaṁ vā lahuṁ khaṇaṁ jhānasamaṅgī
  hutvā jhānato vuṭṭhātuṁ samatthatā vuṭṭhānavasī nāma.
  Bhavaṅgacittappavattiyeva hettha jhānato vuṭṭhānaṁ nāma. Ettha ca yathā
  ettakameva khaṇaṁ jhānaṁ ṭhapessāmīti pubbaparikammavasena
-------------------------------------------------
[page 360]
  Adhiṭṭhānasamatthatā adhiṭṭhānavasī evaṁ ettakameva khaṇaṁ jhānasamaṅgī hutvā
  jhānato vuṭṭhahissāmīti pubbaparikammavasena vuṭṭhānasamatthatā
  vuṭṭhānavasīti veditabbā yā samāpattivuṭṭhānakusalatāti vuccati.
  Paccavekkhaṇavasī pana āvajjanavasiyāeva vuttā. Paccavekkhaṇajavanāneva
  hi tattha āvajjanānantarāni. Yadaggena hi āvajjanavasī
  siddhi tadaggena paccavekkhaṇavasī siddhi veditabbā.
  Arūpapubbaṅgamaṁ vā .pe. Vipassanaṁ paṭṭhapetīti saṅkhepato vuttamatthaṁ
  vitthārato dassetuṁ kathantiādi vuttaṁ.
      [172] Tattha jhānaṅgāni pariggahetvāti vitakkādīni jhānaṅgāni
  taṁsampayutte ca dhamme lakkhaṇarasādivasena pariggahetvā.
  Jhānaṅgānīti hi idaṁ nidassanamattaṁ. Jhānaṅgāni pana passanto
  taṁsampayutte ca dhamme passati. Tesaṁ nissayaṁ hadayavatthunti yathā
  nāma puriso antogehe sappaṁ disvā anubandhamāno tassa āsayaṁ
  passati evameva ayampi kho yogāvacaro te arūpadhamme
  upaparikkhanto ime dhammā kiṁ nissāya pavattantīti pariyesamāno
  tesaṁ nissayaṁ hadayavatthuṁ passati. Jhānaṅgāni arūpanti ettha
  taṁsampayuttadhammānampi gahaṇaṁ veditabbaṁ. Arūpapubbaṅgamaṁ
  rūpapariggahaṁ dassetvā idāni rūpapubbaṅgamaṁ arūpapariggahaṁ dassento
  athavātiādimāha. Kesādīsu koṭṭhāsesu .pe. Tannissitarūpāni
-------------------------------------------------
[page 361]
  Ca pariggahetvāti ettha pana kesamhi tāva thaddhalakkhaṇaṁ
  paṭhavīdhātūti pariggahetabbaṁ. Tattheva ābandhanalakkhaṇaṁ āpodhātūti.
  Paripācanalakkhaṇaṁ tejodhātūti. Vitthambhanalakkhaṇaṁ vāyodhātūti.
  Evaṁ sabbakoṭṭhāsesu ekekasmiṁ koṭṭhāse cattāri cattāri bhūtāni
  pariggahetabbāni. Athānena yāthāvasarasalakkhaṇato āvibhūtāsu
  dhātūsu kammasamuṭṭhānamhi tāva kese vuttalakkhaṇā catasso dhātuyo
  taṁnissito ca vaṇṇo gandho raso ojā jīvitaṁ kāyappasādoti
  evaṁ kāyadasakavasena dasa rūpāni tattheva bhāvassa atthitāya
  bhāvadasakavasena dasa rūpāni āhārasamuṭṭhānaṁ ojaṭṭhamakaṁ utusamuṭṭhānaṁ
  cittasamuṭṭhānanti aparānipi catuvīsatīti evaṁ catussamuṭṭhānesu
  catuvīsatikoṭṭhāsesu catuccattāḷīsarūpāni pariggahetabbāni. Sedo
  assu kheḷo siṅghāṇikāti imesu pana catūsu utucittasamuṭṭhānesu
  dvinnaṁ ojaṭṭhamakānaṁ vasena soḷasa soḷasa rūpāni. Udariyaṁ karīsaṁ
  pubbaṁ muttanti imesu catūsu utusamuṭṭhānesu utusamuṭṭhānasseva
  ojaṭṭhamakassa vasena aṭṭha aṭṭha rūpāni pariggahetabbāni. Esa
  tāva dvattiṁsākāre nayo. Ye pana imasmiṁ dvattiṁsākāre
  āvibhūte apare cattāro tejokoṭṭhāsā cha vāyokoṭṭhāsāti dasa
  ākārā āvibhavanti. Tattha asitādiparipācake tāva kammaje
  tejokoṭṭhāsamhi ojaṭṭhamakañceva jīvitañcāti nava rūpāni.
-------------------------------------------------
[page 362]
  Tathā cittaje assāsappassāsakoṭṭhāsamhi ojaṭṭhamakañceva saddo
  cāti nava. Sesesu catussamuṭṭhānesu aṭṭhasu jīvitanavakañceva tīṇi
  ca ojaṭṭhamakānīti tettiṁsa tettiṁsa rūpāni pariggahetabbāni.
  Evaṁ vitthārato dvācattāḷīsākāravasena imesu bhūtupādāyarūpesu
  pākaṭesu jātesu vatthudvāravasena pañca cakkhudasakādayo
  hadayavatthudasakañcāti aparānipi saṭṭhī rūpāni pariggahetabbāni. Sace
  panassa tena tena mukhena rūpaṁ pariggahetvā arūpaṁ pariggaṇhato
  sukhumattā arūpaṁ na upaṭṭhāti. Tena dhuranikkhepaṁ akatvā rūpameva
  punappunaṁ sammasitabbaṁ manasikātabbaṁ pariggahetabbaṁ vavaṭṭhapetabbaṁ.
  Yathā yathā hissa rūpaṁ suvikkhālitaṁ hoti nijjaṭaṁ suparisuddhaṁ tathā
  tathā tadārammaṇā arūpadhammā sayameva pākaṭā honti. Yathā
  hi cakkhumato purisassa aparisuddhe ādāse mukhanimittaṁ olokentassa
  nimittaṁ na paññāyati so nimittaṁ na paññāyatīti na ādāsaṁ
  chaḍḍeti athakho naṁ punappunaṁ parimajjati tassa visuddhe ādāse
  nimittaṁ sayameva pākaṭaṁ hoti. Evameva tena bhikkhunā dhuranikkhepaṁ
  akatvā rūpameva punappunaṁ sammasitabbaṁ manasikātabbaṁ pariggahetabbaṁ
  vavaṭṭhapetabbaṁ yathā yathā hissa rūpaṁ suvikkhālitaṁ hoti nijjaṭaṁ
  suparisuddhaṁ tathā tathā tadārammaṇā arūpadhammā sayameva pākaṭā
  honti. Evaṁ suparisuddharūpapariggahassa panassa arūpadhammā tīhākārehi
-------------------------------------------------
[page 363]
  Upaṭṭhahanti phassavasena vā vedanāvasena vā viññāṇavasena vā.
  Kathaṁ. Ekassa tāva kese paṭhavīdhātu kakkhaḷalakkhaṇā .pe.
  Assāsappassāse paṭhavīdhātu kakkhaḷalakkhaṇātiādinā nayena
  dhātuyo pariggahantassa paṭhamābhinipāto phasso taṁsampayuttā vedanā
  vedanākkhandho saññā saññākkhandho saddhiṁ phassena cetanā
  saṅkhārakkhandho cittaṁ viññāṇakkhandhoti upaṭṭhāti. Evaṁ
  arūpadhammā phassavasena upaṭṭhahanti. Ekassa kese paṭhavīdhātu
  kakkhaḷalakkhaṇā .pe. Assāsappassāse paṭhavīdhātu kakkhaḷalakkhaṇāti
  tadārammaṇarasānubhavanakavedanā vedanākkhandho taṁsampayuttā saññā
  saññākkhandho taṁsampayutto phasso ca cetanā ca saṅkhārakkhandho
  taṁsampayuttaṁ cittaṁ viññāṇakkhandhoti upaṭṭhāti. Evaṁ
  vedanāvasena arūpadhammā upaṭṭhahanti. Aparassa kese paṭhavīdhātu
  kakkhaḷalakkhaṇā .pe. Assāsappassāse paṭhavīdhātu kakkhaḷalakkhaṇāti
  ārammaṇapaṭivijānanaṁ viññāṇaṁ viññāṇakkhandho taṁsampayuttā
  vedanā vedanākkhandho saññā saññākkhandho phasso ca cetanā
  ca saṅkhārakkhandhoti upaṭṭhāti. Evaṁ viññāṇavasena arūpadhammā
  upaṭṭhahanti. Eteneva upāyena kammasamuṭṭhāne kese paṭhavīdhātu
  kakkhaḷalakkhaṇātiādinā nayena dvācattāḷīsāya dhātukoṭṭhāsesu
  catunnaṁ catunnaṁ dhātūnaṁ vasena. Sesesupi vatthucakkhvādīsu dasakesu
-------------------------------------------------
[page 364]
  Manodhātumanoviññāṇadhātūnaṁ nissayalakkhaṇaṁ hadayavatthu
  rūpābhighātārahabhūtappasādalakkhaṇaṁ cakkhūtiādinā vatthudvāravasena
  pariggaṇhantassa paṭhamābhinipāto phasso taṁsampayuttā vedanā
  vedanākkhandhotiādinā phassādivasena tīhi ākārehi arūpadhammā
  upaṭṭhahanti. Tena vuttaṁ yathāpariggahitarūpārammaṇaṁ
  yathāpariggahitarūpavatthudvārārammaṇaṁ vā sasampayuttadhammaṁ viññāṇaṁ passatīti.
      [173] Idāni aññathāpi rūpapubbaṅgamaṁ arūpapariggahaṁ dassento
  athavātiādimāha. Tattha yathā hītiādi kāyassa cittassa ca
  assāsappassāsānaṁ samudayabhāvadassanaṁ. Kammāragaggarīti kammārānaṁ
  ukkāyaṁ aggidhamanabhastā. Dhamamānāyāti dhūmāyantiyā. Vātaṁ
  gāhāpentiyāti attho. Tajjanti tadanurūpaṁ. Evamevanti ettha
  kammāragaggarī viya karajakāyo vāyāmo viya cittaṁ daṭṭhabbaṁ.
  Kiñcāpi assāsappassāsā cittasamuṭṭhānā karajakāyaṁ pana vinā
  tesaṁ appavattanato kāyañca cittañca paṭicca assāsappassāsāti
  vuttaṁ. Tassāti nāmarūpassa. Paccayaṁ pariyesatīti avijjāsamudayā
  rūpasamudayotiādinā avijjādikaṁ paccayaṁ pariyesati vīmaṁsati
  pariggaṇhāti. Kaṅkhaṁ vitaratīti ahosiṁ nukho ahaṁ atītamaddhānantiādinayappavattaṁ
  soḷasavatthukaṁ vicikicchaṁ atikkamati pajahati. Yaṅkiñci
  rūpaṁ atītānāgatapaccuppannantiādinayappavattaṁ kalāpasammasanaṁ.
-------------------------------------------------
[page 365]
  Pubbabhāgeti paṭipadāñāṇadassanavisuddhipariyāpannāya udayabbayañāṇānupassanāya
  pubbabhāge. Uppanne obhāsādayoti obhāso ñāṇaṁ
  pīti passaddhi sukhaṁ adhimokkho paggaho upekkhā upaṭṭhānaṁ nikantīti
  ime obhāsādayo dasa.
      [174] Tattha obhāsoti vipassanobhāso. So ca
  vipassanācittasamuṭṭhitaṁ santatipatitaṁ utusamuṭṭhānañca pabhassararūpaṁ. Tattha
  vipassanācittasamuṭṭhitaṁ yogino sarīraṭṭhameva pabhassaraṁ hutvā tiṭṭhati
  cittajarūpānaṁ sarīraṁ muñcitvā bahi appavattanato. Itaraṁ sarīraṁ
  muñcitvā ñāṇānubhāvānurūpaṁ samantato pattharati. Taṁ tasseva
  paññāyati. Tena phuṭṭhokāse rūpagatampi passati. Passanto ca
  cakkhuviññāṇena passati udāhu manoviññāṇenāti vīmaṁsitabbanti
  vadanti. Dibbacakkhulābhino viya taṁ manoviññāṇaviññeyyamevāti
  vuttaṁ yuttaṁ viya dissati. So kho panāyaṁ okāso kassaci bhikkhuno
  pallaṅkaṭṭhānamattameva obhāsento uppajjati kassaci antogabbhaṁ
  kassaci bahigabbhampi kassaci sakalavihāraṁ gāvutaṁ aḍḍhayojanaṁ
  yojanaṁ dviyojanaṁ tiyojanaṁ kassaci paṭhavītalato yāva akaniṭṭhabrahmalokā
  ekālokaṁ kurumāno. Bhagavato pana dasasahassīlokadhātuṁ
  obhāsento udapādi. Tasmiṁ pana uppanne yogāvacaro na vata
  me ito pubbe evarūpo obhāso uppannapubbo addhā
-------------------------------------------------
[page 366]
  Maggappattosmi phalappattosmīti amaggameva maggoti aphalameva ca phalanti
  gaṇhāti. Tassa amaggaṁ maggoti aphalaṁ vā phalanti gaṇhato
  vipassanā vīthiṁ okkantā nāma hoti. So attano mūlakammaṭṭhānaṁ
  visajjetvā obhāsameva assādento nisīdati. Ñāṇanti
  vipassanāñāṇaṁ. Tassa kira rūpārūpadhammesu tulayantassa tīrayantassa
  vissaṭṭhaindavajiramiva avihatavegaṁ tikhiṇaṁ sūraṁ ativisadaṁ ñāṇaṁ uppajjati.
  Pītīti vipassanāpīti. Tassa kira tasmiṁ samaye khuddakāpīti khaṇikāpīti
  okkantikāpīti ubbeṅgāpīti pharaṇāpītīti ayaṁ pañcavidhā pīti
  sakalasarīraṁ pūrayamānā uppajjati. Passaddhīti vipassanāpassaddhi.
  Tassa kira tasmiṁ samaye rattiṭṭhāne vā divāṭṭhāne vā nisinnassa
  kāyacittānaṁ neva daratho na gāravaṁ na kakkhaḷatā nākammaññatā
  na gelaññaṁ na vaṅkatā hoti. Atha kho panassa kāyacittāni
  passaddhāni lahūni mudūni kammaññāni suvisadāni ujukāniyeva honti.
  So imehi passaddhādīhi anuggahitakāyacitto tasmiṁ samaye amānusiṁ
  nāma ratiṁ anubhavati yaṁ sandhāya vuttaṁ
        suññāgāraṁ paviṭṭhassa santacittassa bhikkhuno
        amānusī ratī hoti sammā dhammaṁ vipassato
        yato yato sammasati khandhānaṁ udayabbayaṁ
        labhati pītipāmojjaṁ amataṁ taṁ vijānatanti.
-------------------------------------------------
[page 367]
  Evamassa imaṁ amānusiṁ ratiṁ sādhayamānā lahutādisampayuttā passaddhi
  uppajjati. Sukhanti vipassanāsukhaṁ. Tassa kira tasmiṁ samaye
  sakalasarīraṁ abhisandayamānaṁ atippaṇītaṁ sukhamuppajjati. Adhimokkhoti
  saddhā. Vipassanāsampayuttā hissa cittacetasikānaṁ atisayappasādabhūtā
  balavatī saddhā uppajjati. Paggahoti viriyaṁ. Vipassanāsampayuttameva
  hissa asithilamanaccāraddhaṁ supaggahitaṁ viriyaṁ uppajjati.
  Upaṭṭhānanti sati. Vipassanāsampayuttāyeva hissa suppatiṭṭhitā
  nikhātā acalā pabbatarājasadisā sati uppajjati. So yaṁ yaṁ ṭhānaṁ
  āvajjati samannāharati manasikaroti paccavekkhati taṁ taṁ ṭhānamassa
  okkanditvā pakkhanditvā dibbacakkhuno paraloko viya satiyā
  upaṭṭhāti. Upekkhāti vipassanūpekkhā ceva āvajjanupekkhā ca.
  Tasmiṁ hissa samaye sabbasaṅkhāresu majjhattabhūtā vipassanūpekkhā
  balavatī uppajjati. Manodvāre āvajjanupekkhāpi. Sā hissa
  taṁ taṁ ṭhānaṁ āvajjantassa vissaṭṭhaindavajiramiva pattapūṭe
  pakkhantatattanārāco viya ca sūrā tikhiṇā hutvā vahati. Nikantīti
  vipassanānikanti. Evaṁ obhāsādipaṭimaṇḍitāya hissa vipassanāya
  ālayaṁ kurumānā sukhumā santākārā nikanti uppajjati yā
  kilesoti pariggahetumpi na sakkā hoti. Yathā ca obhāse evaṁ
  etesupi aññatarasmiṁ uppanne yogāvacaro na vata me ito pubbe
-------------------------------------------------
[page 368]
  Evarūpaṁ ñāṇaṁ uppannapubbaṁ evarūpā pīti passaddhi sukhaṁ adhimokkho
  paggaho upaṭṭhānaṁ upekkhā nikanti uppannapubbā addhā
  maggaṁ pattosmi phalaṁ pattosmīti amaggameva maggoti aphalameva
  ca phalanti gaṇhāti. Tassa amaggaṁ maggoti aphalaṁ phalanti gaṇhato
  vipassanā vīthiṁ okkantā nāma hoti. So attano mūlakammaṭṭhānaṁ
  visajjetvā nikantimeva assādento nisīdati. Ettha ca
  obhāsādayo upakkilesavatthutāya upakkilesāti vuttā na akusalattā.
  Nikanti pana upakkileso ceva upakkilesavatthu ca. Vatthuvaseneva
  cete dasa gāhavasena pana samattiṁsa honti. Kathaṁ. Mama obhāso
  uppannoti gaṇhato hi diṭṭhiggāho hoti. Manāpo vata me
  obhāso uppannoti gaṇhato mānaggāho. Obhāsaṁ assādayato
  taṇhāgāho. Iti obhāse diṭṭhimānataṇhāvasena tayo gāhā
  tathā sesesupīti evaṁ gāhavasena samattiṁsa upakkilesā honti.
  Tesaṁ vasena akusalo abyatto yogāvacaro obhāsādīsu kampati
  vikkhipati. Obhāsādīsu ekekaṁ etaṁ mama esohamasmi eso me
  attāti samanupassati. Tenāhu porāṇā
      obhāse ceva ñāṇe ca pītiyā ca vikampati
      passaddhiyā sukhe ceva yehi cittaṁ pavedhati
      adhimokkhe ca paggāhe upaṭṭhāne ca kampati
-------------------------------------------------
[page 369]
      Upekkhāvajjanāyañca upekkhāya nikantiyāti.
  Kusalo paṇḍito byatto buddhisampanno yogāvacaro obhāsādīsu
  uppannesu ayaṁ kho so obhāso uppanno so kho panāyaṁ
  anicco saṅkhato paṭiccasamuppanno khayadhammo vayadhammo virāgadhammo
  nirodhadhammoti iti vā taṁ taṁ paññāya paricchindati upaparikkhati.
  Athavā panassa evaṁ hoti sace obhāso attā bhaveyya attāti
  gahetuṁ vaṭṭeyya anattāva panāyaṁ attāti na gahito tasmā
  so avasavattanaṭṭhena anattā hutvā abhāvaṭṭhena anicco
  uppādavayapaṭipīḷanaṭṭhena dukkhoti. Yathā ca obhāse evaṁ sesesupi.
  So evaṁ upaparikkhitvā obhāsaṁpi netaṁ mama nesohamasmi na me
  so attāti samanupassati. Ñāṇaṁ .pe. Nikantiṁ netaṁ mama
  nesohamasmi na me so attāti samanupassati. Evaṁ samanupassanto
  obhāsādīsu na kampati na vedhati. Tenāhu porāṇā
      imāni dasa ṭhānāni paññāyassa parīcitā
      dhammassa kusalo hoti na ca vikkhepa gacchatīti.
  So evaṁ vikkhepaṁ agacchanto taṁ samattiṁsavidhaṁ upakkilesajaṭaṁ
  vijaṭetvā obhāsādayo dhammā na maggo upakkilesavimuttaṁ pana
  vīthipaṭipannaṁ vipassanāñāṇaṁ maggoti maggañca amaggañca vavaṭṭhapeti.
  Yaṁ sandhāyetaṁ vuttaṁ obhāsādayo dasa vipassanūpakkilese
-------------------------------------------------
[page 370]
  Pahāya upakkilesavimuttaṁ paṭipadāñāṇaṁ maggoti vavaṭṭhapetvāti.
      [175] Udayaṁ pahāyāti udayabbayānupassanāya gahitaṁ saṅkhārānaṁ
  udayaṁ visajjetvā tesaṁ bhaṅgasseva anupassanato bhaṅgānupassanāñāṇaṁ
  patvā ādīnavānupassanāpubbaṅgamāya nibbidānupassanāya
  nibbindanto muñcitukamyatāpaṭisaṅkhānupassanāsaṅkhārupekkhānulomañāṇānaṁ
  ciṇṇapariyante uppannagotrabhūñāṇānantaraṁ uppannena
  maggañāṇena sabbasaṅkhāresu virajjanto vimuccanto.
  Maggakkhaṇe hi ariyo virajjati vimuccacīti ca vuccati. Tenāha
  yathākkamena cattāro ariyamagge pāpuṇitvāti.
  Maggaphalanibbānapahīnāvasiṭṭhakilesasaṅkhātassa paccavekkhitabbassa pabhedena
  ekūnavīsatippabhedassa. Arahato hi avasiṭṭhakilesābhāvena
  ekūnavīsatitā 1-. Assāti ānāpānakammaṭṭhānikassa.
      [176] Visuṁ kammaṭṭhānabhāvanānayo nāma natthīti paṭhamacatukkavasena
  adhigatajjhānassa vedanācittadhammānupassanāvasena desitattā
  vuttaṁ. Tesanti tiṇṇaṁ catukkānaṁ. Pītipaṭisaṁvedīti pītiyā paṭipaṭi
  sammadeva vedanasīlo. Tassā vā paṭipaṭi sammadeva vedo etassa
  atthi taṁ vā paṭipaṭi sammadeva vedayamāno. Tattha kāmaṁ
  saṁvedanaggahaṇeneva pītiyā sakkaccaṁ viditabhāvo bodhito hoti.

  *  *  *  *  *  *
  Footnote: 1. Ma. ekūnavīsati paccavekkhaṇañāṇāni.
-------------------------------------------------
[page 371]
  Yehi pana pakārehi tassa saṁvedanaṁ icchitaṁ taṁ dassetuṁ
  paṭisaddaggahaṇaṁ paṭisaṁvedīti. Tenāha dvīhākārehītiādiṁ. Tattha
  kathaṁ ārammaṇato pīti paṭisaṁviditā hotīti pucchāvacanaṁ. Sappītike
  dve jhāne samāpajjatīti pītisahagatāni dve paṭhamadutiyajjhānāni
  paṭipāṭiyā samāpajjati. Tassāti tena. Paṭisaṁviditāti hi padaṁ
  apekkhitvā kattuatthe etaṁ sāmivacanaṁ. Samāpattikkhaṇeti
  samāpannakkhaṇe. Jhānapaṭilābhenāti jhānena samaṅgībhāvena.
  Ārammaṇatoti ārammaṇamukhena. Tadārammaṇajjhānapariyāpannā pīti
  paṭisaṁviditā hoti ārammaṇassa paṭisaṁviditattā. Kiṁ vuttaṁ hoti.
  Yathā nāma sappapariyesanaṁ carantena tassa āsaye paṭisaṁvidite sopi
  paṭisaṁvidito gahitoeva hoti mantāgadabalena tassa gahaṇassa
  sukarattā evaṁ pītiyā āsayabhūte ārammaṇe paṭisaṁvidite sā pīti
  paṭisaṁviditāeva hoti salakkhaṇato ca sāmaññalakkhaṇato ca tassā
  gahaṇassa sukarattāti. Kathaṁ asammohato pīti paṭisaṁviditā hotīti
  ānetvā sambandhitabbaṁ. Vipassanākkhaṇeti vipassanāpaññāya
  tikkhavisadappavattāya visayato dassanakkhaṇe. Lakkhaṇapaṭivedhenāti
  pītiyā salakkhaṇassa sāmaññalakkhaṇassa ca paṭivijjhanena. Yaṁ hi
  yassa visesato sāmaññato ca lakkhaṇaṁ tasmiṁ vidite so yāthāvato
  viditoeva hoti. Tenāha asammohato pīti paṭisaṁviditā hotīti.
-------------------------------------------------
[page 372]
  Idāni tamatthaṁ pāliyāeva vibhāvetuṁ vuttaṁ cetantiādimāha.
  Tattha dīghaṁ assāsavasenātiādīsu yaṁ vattabbaṁ taṁ heṭṭhā
  vuttameva. Tattha pana satokāritādassanavasena pāli āgatā idha
  pītipaṭisaṁveditāvasena. Pītipaṭisaṁveditā ca atthato vibhattāeva.
  Apica ayamettha saṅkhepattho. Dīghaṁ assāsavasenāti dīghassa
  assāsassa ārammaṇabhūtassa vasena. Pajānato sā pīti paṭisaṁviditā
  hotīti sambandho. Cittassa ekaggataṁ avikkhepaṁ pajānatoti
  jhānapariyāpannaṁ avikkhepāgamaṁ 1- cittassekaggataṁ taṁsampayuttāya paññāya
  pajānato. Yatheva hi ārammaṇamukhena pīti paṭisaṁviditā hoti
  evaṁ taṁsampayuttadhammāpi ārammaṇamukhena paṭisaṁviditāeva hontīti.
  Sati upaṭṭhitā hotīti dīghaṁ assāsavasena jhānasampayuttā sati
  tassa ārammaṇe upaṭṭhitā ārammaṇamukhena jhānepi upaṭṭhitā
  nāma hoti. Tāya satiyāti evaṁ upaṭṭhitāya satiyā
  yathāvuttena tena ñāṇena supaṭividitattā ārammaṇassa tassa vasena
  tadārammaṇā sā pīti paṭisaṁviditā hoti. Dīghaṁ passāsavasenātiādīsupi
  imināva nayena attho veditabbo. Evaṁ paṭhamacatukkavasena
  dassitaṁ pītipaṭisaṁvedanaṁ ārammaṇato asammohato ca vibhāgaso
  dassetuṁ āvajjatotiādi vuttaṁ. Tattha āvajjatoti jhānaṁ

  *  *  *  *  *  *
  Footnote: 1. Ma. avikkhepoti laddhanāmaṁ.
-------------------------------------------------
[page 373]
  Āvajjantassa. Sā pītīti sā jhānapariyāpannā pīti. Jānatoti
  samāpannakkhaṇe ārammaṇamukhena jānato. Tassa sā pīti
  paṭisaṁviditā hotīti sambandho. Passatoti dassanabhūtena ñāṇena
  jhānato vuṭṭhāya passantassa. Paccavekkhaṇatoti jhānaṁ paccavekkhantassa.
  Cittaṁ adhiṭṭhahatoti ettakaṁ velaṁ jhānasamaṅgī bhavissāmīti
  jhānacittaṁ adhiṭṭhahantassa. Evaṁ pañcannaṁ vasibhāvānaṁ vasena
  jhānassa pajānanamukhena ārammaṇato pītiyā paṭisaṁvedanā dassitā.
  Idāni yehi dhammehi jhānaṁ vipassanā ca sijjhanti tesaṁ
  jhānapariyāpannānaṁ vipassanāmaggapariyāpannānañca saddhādīnaṁ vasena
  pītipaṭisaṁvedanaṁ dassetuṁ saddhāya adhimuccatotiādi vuttaṁ. Tattha
  adhimuccatoti saddahantassa. Samathavipassanāvasenāti adhippāyo.
  Vīriyaṁ paggaṇhatotiādīsupi eseva nayo. Abhiññeyyanti
  abhivisiṭṭhāya paññāya jānitabbaṁ. Abhijānatoti vipassanāñāṇapubbaṅgamāya
  maggapaññāya jānato. Pariññeyyanti dukkhasaccaṁ
  tīraṇapariññāya maggapaññāya ca parijānato. Pahātabbanti
  samudayasaccaṁ pahānapariññāya maggapaññāya ca pajahato. Bhāvayato
  sacchikaroto bhāvetabbaṁ maggasaccaṁ sacchikātabbaṁ nirodhasaccaṁ.
  Keci panettha pītiyāeva vasena abhiññeyyādiṁ uddharanti. Taṁ
  ayuttaṁ jhānādisamudāyaṁ uddharitvā tato pītiyā niddhāraṇassa
-------------------------------------------------
[page 374]
  Adhippetattā. Ettha ca dīghaṁ assāsavasenātiādinā
  paṭhamacatukkavasena ārammaṇato pītipaṭisaṁvedanaṁ vuttaṁ. Tathā
  āvajjatotiādīhi pañcahi padehi. Abhiññeyyaṁ abhijānatotiādīhi pana
  asammohato. Saddhāya adhimuccatotiādīhi ubhayathāpi saṅkhepato
  samathavasena ārammaṇato vipassanāvasena asammohato pītipaṭisaṁvedanaṁ
  vuttanti daṭṭhabbaṁ. Kasmā panettha vedanānupassanāyaṁ pītisīsena
  vedanā gahitā na sarūpatoevāti. Bhūmivibhāgādivasena vedanaṁ
  bhinditvā catuddhā vedanānupassanaṁ dassetuṁ. Apica
  vedanākammaṭṭhānaṁ dassento bhagavā pītiyā oḷārikattā taṁsampayuttaṁ
  sukhaṁ sukhaggahaṇatthaṁ pītisīsena dasseti. Eteneva nayena
  avasesapadānīti sukhapaṭisaṁvedī cittasaṅkhārapaṭisaṁvedīti padāni pītipaṭisaṁvedīpade
  āgatanayeneva atthato veditabbāti. Sakkā hi dvīhākārehi
  sukhapaṭisaṁveditā hoti cittasaṅkhārapaṭisaṁveditā hoti ārammaṇatotiādinā
  pītiṭṭhāne sukhādipadāni pakkhipitvā sukhasahagatāni tīṇi
  jhānāni cattāri vā jhānāni samāpajjatītiādinā atthaṁ
  viññātuṁ. Tenāha tiṇṇaṁ jhānānaṁ vasenātiādiṁ. Vedanādayoti
  ādisaddena saññā gahitā. Tenāha dve khandhāti.
  Vipassanābhūmidassanatthanti pakiṇṇakasaṅkhārasammasanavasena vipassanāya
  bhūmidassanatthaṁ. Sukhanti dve sukhānītiādi vuttaṁ samathe
-------------------------------------------------
[page 375]
  Kāyikasukhābhāvato. Soti so passambhanapariyāyena vutto nirodho.
  Imassa hi bhikkhuno apariggahitakāletiādinā vitthārato
  kāyasaṅkhāre vutto tasmā tattha vuttanayeneva veditabbo. Tattha
  kāyasaṅkhāravasena āgato idha cittasaṅkhāravasenāti ayamettha
  viseso. Evaṁ cittasaṅkhārassa passambhanaṁ atidesena dassetvā
  yadaññaṁ imasmiṁ catukke vattabbaṁ taṁ dassetuṁ apicātiādi
  vuttaṁ. Tattha pītipadeti pītipaṭisaṁvedītiādinā desitakoṭṭhāse.
  Pītisīsena vedanā vuttāti pītiapadesena taṁsampayuttā vedanā vuttā
  na pītīti adhippāyo. Tattha kāraṇaṁ heṭṭhā vuttameva. Dvīsu
  cittasaṅkhārapadesūti cittasaṅkhārapaṭisaṁvedī passambhayaṁ cittasaṅkhāranti
  cittasaṅkhārapaṭisaṁyuttesu dvīsu padesu. Viññāṇapaccayā
  nāmarūpanti vacanato cittena paṭibaddhāti cittapaṭibaddhā. Tatoeva
  kāmaṁ cittena saṅkhariyantīti cittasaṅkhārā saññāvedanā. Idha
  pana upalakkhaṇamattaṁ. Saññāvedanāva adhippetāti āha
  saññāsampayuttā vedanāti.
      [177] Cittapaṭisaṁvedīti ettha dvīhākārehi cittapaṭisaṁveditā
  hoti ārammaṇato asammohato ca. Kathaṁ ārammaṇato. Cattāri
  jhānāni samāpajjati tassa samāpattikkhaṇe jhānapaṭilābhenāti
  ādinā vuttanayānusārena sabbaṁ suviññeyyanti āha catunnaṁ
-------------------------------------------------
[page 376]
  Jhānānaṁ vasena cittapaṭisaṁveditā veditabbāti. Cittaṁ modentoti
  jhānasampayuttaṁ cittaṁ sampayuttāya pītiyā modayamāno taṁ vā
  pītiṁ ārammaṇaṁ katvā pavattaṁ vipassanācittaṁ tāyaeva
  ārammaṇabhūtāya pītiyā modayamāno. Pamodentotiādīni tasseva
  vevacanāni pītipariyāyabhāvato. Sampayuttāya pītiyā cittaṁ
  āmodetīti jhānacittasampayuttāya pītisambojjhaṅgabhūtāya
  odagyalakkhaṇāya jhānapītiyā tameva jhānacittaṁ sahajātādipaccayavasena
  ceva jhānapaccayavasena ca paribrūhento haṭṭhappahaṭṭhākāraṁ pāpento
  āmodeti pamodeti ca. Ārammaṇaṁ katvāti uḷāraṁ
  jhānasampayuttaṁ pītiṁ ārammaṇaṁ katvā pavattamānaṁ vipassanācittaṁ
  tāyaeva ārammaṇabhūtāya pītiyā yogāvacaro haṭṭhappahaṭṭhākāraṁ
  pāpento āmodeti pamodetīti vuccati. Samaṁ ṭhapentoti yathā
  īsakampi līnapakkhaṁ uddhaccapakkhañca anupagamma anoṇataṁ anuṇṇataṁ
  yathā indriyānaṁ samattapaṭipattiyā avisamaṁ samādhissa vā
  ukkaṁsagamanena āneñjappattiyā sammadeva ṭhitaṁ hoti evaṁ
  appanāvasena ṭhapento. Lakkhaṇapaṭivedhenāti aniccādikassa lakkhaṇassa
  paṭivijjhanena khaṇe avabodhena. Khaṇikacittekaggatāti khaṇamattaṭṭhitiko
  samādhi. Sopi hi ārammaṇe nirantaraṁ ekākārena pavattamāno
  paṭipakkhena anabhibhūto appito viya cittaṁ niccalaṁ ṭhapeti.
-------------------------------------------------
[page 377]
  Tena vuttaṁ evaṁ uppannāyātiādi. Mocentoti
  vikkhambhanavimuttivasena vivecento visuṁ karonto nīvaraṇāni pajahantoti
  attho. Vipassanākkhaṇeti bhaṅgānupassanākkhaṇe. Bhaṅgo hi
  nāma aniccatāya paramā koṭi. Tasmā tāya bhaṅgānupassako
  yogāvacaro cittamukhena sabbaṁ saṅkhāragataṁ aniccato passati no
  niccato. Aniccassa dukkhattā dukkhassa ca anattattā tadeva
  dukkhato anupassati no sukhato anattato anupassati no attato.
  Yasmā pana yaṁ aniccaṁ dukkhaṁ anattā na taṁ abhinanditabbaṁ yañca
  na abhinanditabbaṁ na taṁ rañjitabbaṁ tasmā bhaṅgadassanānusārena
  aniccaṁ dukkhaṁ anattāti saṅkhāragate diṭṭhe tasmiṁ nibbindati no
  nandati virajjati no rajjati. So evaṁ nibbindanto virajjanto
  lokiyeneva tāva ñāṇena rāgaṁ nirodheti no samudeti. Nāssa
  samudayaṁ karotīti attho. Athavā so evaṁ viratto yathā
  diṭṭhaṁ saṅkhāragataṁ taṁ tathā diṭṭhaṁ attano ñāṇena nirodheti
  no samudeti. Nirodhamevassa manasikaroti no samudayanti attho.
  So evaṁ paṭipanno paṭinissajjati no ādiyati. Kiṁ vuttaṁ hoti.
  Ayaṁ hi aniccādianupassanā saddhiṁ khandhābhisaṅkhārehi kilesānaṁ
  pariccajanato saṅkhatadosadassanena tabbiparīte nibbāne tanninnatāya
  pakkhandanato ca pariccāgapaṭinissaggo ceva pakkhandanapaṭinissaggo
-------------------------------------------------
[page 378]
  Cāti vuccati. Tasmā tāya samannāgato yogāvacaro vuttanayena
  kilese ca pariccajati nibbāne ca pakkhandati. Tena vuttaṁ so
  vipassanākkhaṇe aniccānupassanāya niccasaññāto cittaṁ mocento
  vimocento .pe. Paṭinissaggānupassanāya ādānato cittaṁ mocento
  vimocento assasati ceva passasati cāti. Tattha aniccassa
  aniccanti vā anupassanā aniccānupassanā. Tebhūmikadhammānaṁ
  aniccataṁ gahetvā pavattāya vipassanāya etaṁ nāmaṁ.
  Niccasaññātoti saṅkhatadhamme niccā sassatāti pavattāya
  micchāsaññāya. Saññāsīsena cittadiṭṭhīnampi gahaṇaṁ daṭṭhabbaṁ.
  Esa nayo sukhasaññādīsupi. Nibbidānupassanāyāti saṅkhāresu
  nibbindanākārena pavattāya anupassanāya. Nanditoti
  sappītikataṇhāto. Virāgānupassanāyāti tathā virajjanākārena pavattāya
  anupassanāya. Tena vuttaṁ rāgato mocentoti.
  Nirodhānupassanāyāti saṅkhārānaṁ nirodhassa anupassanāya. Yathā saṅkhārā
  nirujjhantiyeva āyatiṁ punabbhavavasena na uppajjanti evaṁ vā
  anupassanā nirodhānupassanā. Muñcitukamyatā hi ayaṁ balappattā.
  Tenāha samudayato mocentoti. Paṭinissajjanākārena
  pavattā anupassanā paṭinissaggānupassanā. Ādānatoti niccādivasena
  gahanato paṭisandhiggahaṇato vāti evamettha attho daṭṭhabbo.
-------------------------------------------------
[page 379]
      [178] Aniccanti anupassī aniccassa vā anupassanasīlo
  aniccānupassīti. Ettha kiṁ pana taṁ aniccaṁ kathaṁ vā aniccaṁ kā
  vā aniccānupassanā kassa vā aniccānupassanāti catukkaṁ
  vibhāvetabbanti taṁ dassento aniccaṁ veditabbantiādimāha. Tattha
  niccaṁ nāma dhuvaṁ sassataṁ yathā taṁ nibbānaṁ. Na niccanti aniccaṁ
  udayabbayavantaṁ atthato saṅkhatā dhammāti āha aniccanti pañcakkhandhā
  kasmā uppādavayaññathattabhāvāti. Uppādavayaññathattasabhāvāti
  attho. Tattha saṅkhatadhammānaṁ hetupaccayehi uppajjanaṁ
  ahutvā sambhavo attalābho uppādo. Uppannānaṁ tesaṁ
  khaṇanirodho vināso vayo. Jarāya aññathābhāvo aññathattaṁ.
  Yathā hi uppādāvatthāya bhinnāya bhaṅgāvatthāyaṁ vatthubhedo natthi
  evaṁ ṭhitisaṅkhātāya bhaṅgābhimukhāvatthāyampi vatthubhedo natthi yattha
  jarāvohāro. Tasmā ekassāpi dhammassa jarā yujjati yā
  khaṇikajarāti vuccati. Ekaṁsena ca uppādabhaṅgāvatthāsu vatthuno
  abhedo icchatabbo. Aññathā añño uppajjati añño bhijjatīti
  āpajjeyya. Tayimaṁ khaṇikajaraṁ sandhāyāha aññathattanti. Yassa
  lakkhaṇattayassa bhāvā khandhesu aniccasamaññā tasmiṁ lakkhaṇattaye
  aniccatāsamaññāti aniccatāti tesaṁyeva uppādavayaññathattanti
  vatvā visesato dhammānaṁ khaṇikanirodhe aniccatāvohāroti dassento
-------------------------------------------------
[page 380]
  Hutvā abhāvo vātiādimāha. Ttatha uppādapubbakattā abhāvassa
  hutvāgahaṇaṁ. Tena pākaṭabhāvapubbakattaṁ vināsabhāvassa dasseti.
  Tenevākārenāti nibbattanākārena nibbattākārena ca.
  Khaṇabhaṅgenāti khaṇikanirodhena. Tassā aniccatāyāti khaṇabhaṅgasaṅkhātāya
  aniccatāya. Tāya anupassanāyāti yathāvuttāya aniccānupassanāya.
  Samannāgatoti samaṅgībhūto yogāvacaro. Khayo
  saṅkhārānaṁ vināso. Virajjanaṁ tesaṁyeva vilujjanaṁ virāgo. Khayoeva
  virāgo khayavirāgo khaṇikanirodho. Accantamettha etasmiṁ adhigate
  saṅkhārā virajjanti nirujjhantīti accantavirāgo nibbānaṁ. Tenāha
  khayavirāgo saṅkhārānaṁ khaṇabhaṅgo accantavirāgo nibbānanti.
  Tadubhayadassanavasena pavattāti khayavirāgānupassanāvasena vipassanāya
  accantavirāgānupassanāvasena maggassa pavatti yojetabbā.
  Ārammaṇato vā vipassanāya khayavirāgānupassanāvasena pavatti
  tanninnabhāvato accantavirāgānupassanāvasena. Maggassa pana asammohato
  khayavirāgānupassanāvasena ārammaṇato accantavirāgānupassanāvasena
  pavatti veditabbā. Eseva nayoti iminā yasmā
  virāgānupassīpade vuttanayānusārena dve nirodhā khayanirodho ca
  accantanirodho cāti evamādiatthavaṇṇanaṁ atidissati tasmā
  virāgaṭṭhāne nirodhapadaṁ pakkhipitvā khayo saṅkhārānaṁ vināsotiādinā
-------------------------------------------------
[page 381]
  Idha vuttanayena tassa atthavaṇṇanā veditabbā. Paṭinissajjanaṁ
  pahātabbassa tadaṅgavasena vā samucchedavasena vā pariccajanaṁ
  pariccāgapaṭinissaggo. Tathā sabbupadhīnaṁ paṭinissaggabhūte visaṅkhāre
  attano nissajjanaṁ. Tanninnatāya vā tadārammaṇatāya vā tattha
  pakkhandanaṁ pakkhandanapaṭinissaggo. Tadaṅgavasenāti ettha
  aniccānupassanā tāva tadaṅgappahānavasena niccasaññaṁ pariccajati.
  Pariccajantī ca tassā tathā appavattiyaṁ. Ye niccanti gahaṇavasena
  kilesā tammūlakā ca abhisaṅkhārā tadubhayamūlakā ca vipākakkhandhā
  anāgate uppajjeyyuṁ te sabbepi appavattikaraṇavasena
  pariccajati. Tathā dukkhasaññādayo. Tenāha vipassanā hi tadaṅgavasena
  saddhiṁ khandhābhisaṅkhārehi kilese pariccajatīti. Saṅkhatadosadassanenāti
  saṅkhate tebhūmike saṅkhāragate aniccatādidosadassanena.
  Niccādibhāvena tabbiparīte. Tanninnatāyāti tadadhimuttatāya.
  Pakkhandatīti anupavisati. Anupavisantaṁ viya hoti. Saddhiṁ
  khandhābhisaṅkhārehi kilese pariccajatīti maggena kilesesu pariccattesu
  avipākadhammatāpādanena abhisaṅkhārā tammūlakā ca khandhā
  anuppattirahabhāvena pariccattā nāma hontīti sabbepi te maggo
  pariccajatīti vuttaṁ. Ubhayanti vipassanāñāṇaṁ maggañāṇañca.
  Maggañāṇampi hi gotrabhūñāṇassa anu pacchā nibbānadassanato
-------------------------------------------------
[page 382]
  Anupassanāti vuccati. Idañca catutthacatukkaṁ suddhavipassanāvaseneva
  vuttaṁ. Purimāni pana tīṇi samathavipassanāvasena. Evaṁ catunnaṁ
  catukkānaṁ vasena soḷasavatthukāya ānāpānassatiyā bhāvanā
  veditabbā. Evaṁ soḷasavatthuvasena ca ayaṁ ānāpānassati bhāvitā
  mahapphalā hoti mahānisaṁsāti veditabbā. Evaṁ bhāvito kho
  bhikkhave ānāpānassatisamādhītiādinā pana santabhāvādivasena
  mahānisaṁsatā dassitā. Vitakkupacchedasamatthatāyapicassā mahānisaṁsatā
  daṭṭhabbā. Ayaṁ hi santapaṇītāsecanakasukhavihārattā samādhiantarāyakarānaṁ
  vitakkānaṁ vasena ito cito ca cittassa vidhāvanaṁ vicchinditvā
  ānāpānārammaṇābhimukhameva cittaṁ karoti. Teneva vuttaṁ
  ānāpānassati bhāvetabbā vitakkupacchedāyāti. Vijjāvimuttipāripūriyā
  mūlabhāvenāpicassā mahānisaṁsatā veditabbā. Vuttaṁ hetaṁ
  bhagavatā ānāpānassati bhikkhave bhāvitā bahulīkatā cattāro
  satipaṭṭhāne paripūreti cattāro satipaṭṭhānā bhāvitā bahulīkatā
  satta bojjhaṅge paripūrenti satta bojjhaṅgā bhāvitā bahulīkatā
  vijjāvimuttiṁ paripūrentīti. Apica carimakānaṁ assāsappassāsānaṁ
  viditabhāvakaraṇatopissā mahānisaṁsatā veditabbā. Vuttaṁ
  hetaṁ bhagavatā evaṁ bhāvitāya kho rāhula ānāpānassatiyā evaṁ
  bahulīkatāya yepi te carimakā assāsappassāsā tepi viditāva
-------------------------------------------------
[page 383]
  Nirujjhanti no aviditāti.
      [179] Tattha nirodhavasena tayo carimakā bhavacarimakā jhānacarimakā
  cuticarimakāti. Bhavesu hi kāmabhāve assāsappassāsā pavattanti
  rūpārūpabhavesu nappavattanti tasmā te bhavacarimakā. Jhānesu
  purime jhānattaye pavattanti catutthe nappavattanti tasmā te
  jhānacarimakā. Ye pana cuticittassa purato soḷasamena cittena saddhiṁ
  uppajjitvā cuticittena saha nirujjhanti ime cuticarimakā nāma.
  Ime idha carimakāti adhippetā. Ime kira imaṁ kammaṭṭhānamanuyuttassa
  bhikkhuno pākaṭā honti ānāpānārammaṇassa suṭṭhu
  pariggahitattā. Cuticittassa hi purato soḷasamassa cittassa
  uppādakkhaṇe uppādaṁ āvajjayato uppādopi nesaṁ pākaṭo
  hoti. Ṭhitiṁ āvajjayato ṭhitipi nesaṁ pākaṭā hoti. Bhaṅgaṁ
  āvajjayato bhaṅgopi nesaṁ pākaṭo hoti. Ito aññaṁ kammaṭṭhānaṁ
  bhāvetvā arahattaṁ pattabhikkhuno hi āyuantaraṁ paricchinnaṁ vā
  hoti aparicchinnaṁ vā. Imaṁ pana soḷasavatthukaṁ ānāpānassatiṁ
  bhāvetvā arahattaṁ pattassa āyuantaraṁ paricchinnameva hoti.
  So ettakaṁ dāni me āyusaṅkhārā pavattissanti na ito paranti
  ñatvā attano dhammatāyaeva sarīrapaṭijaggananivāsanapārupanādīni
  sabbakiccāni katvā akkhīni nimmileti koṭapabbatavihāravāsītissatthero
-------------------------------------------------
[page 384]
  Viya mahākarañjiyavihāravāsīmahātissatthero viya devaputtaraṭṭhe
  piṇḍapātiyatthero viya cittalapabbatavihāravāsino dve bhātikattherā
  viya ca. Tatridaṁ ekavatthuparidīpanaṁ.
      [180] Dvebhātikattherānaṁ kireko puṇṇamuposathadivase pāṭimokkhaṁ
  osāretvā bhikkhusaṅghaparivuto attano vasanaṭṭhānaṁ gantvā
  caṅkamane ṭhito juṇhapakkhe padosavelāyaṁ candālokena samantato
  āsiñcamānakhīradhāraṁ viya gaganatalaṁ rajatapaṭṭasadisaṁ vālikāsanthatañca
  bhūmibhāgaṁ disvā ramaṇīyo vatāyaṁ kālo deso ca mama
  ajjhāsayasadiso kīvaciraṁ nu kho ayaṁ dukkhabhāro vahitabboti attano
  āyusaṅkhāre upadhāretvā bhikkhusaṅghaṁ āha tumhehi kathaṁ
  parinibbāyantā bhikkhū diṭṭhapubbāti. Tatra keci āhaṁsu amhehi āsane
  nisinnakāva parinibbāyantā diṭṭhapubbāti keci amhehi ākāse
  pallaṅkaṁ ābhujitvā nisinnakāti. Thero āha ahaṁ dāni vo
  caṅkamantameva parinibbāyamānaṁ dassessāmīti. Tato caṅkame tiriyaṁ
  lekhaṁ katvā ahaṁ ito caṅkamanakoṭito parakoṭiṁ gantvā nivattamāno
  imaṁ lekhaṁ patvā parinibbāyissāmīti katvā caṅkamaṁ oruyha parabhāgaṁ
  gantvā nivattamāno ekena pādena lekhaṁ akkantakkhaṇeyeva
  parinibbāyīti.
                Ānāpānassatisamādhikathā niṭṭhitā.
-------------------------------------------------
[page 385]
      [181] Yadipi ariyā nevattanāva attānaṁ jīvitā voropesuṁ
  nāññamaññampi jīvitā voropesuṁ nāpi migalaṇḍikaṁ samaṇakuttakaṁ
  upasaṅkamitvā samādapesuṁ. Tathāpi yathāvuttehi tīhi pakārehi matānaṁ
  antare ariyānampi sabbhāvato ariyapuggalamissakattāti vuttaṁ.
  Na hi ariyā pāṇātipātaṁ kariṁsu na samādapesuṁ nāpi samanuññā
  ahesuṁ. Athavā puthujjanakāle attanāva attānaṁ ghātetvā
  maraṇasamaye vipassanaṁ vaḍḍhetvā ariyamaggaṁ paṭilabhitvā matānampi
  ariyānaṁ sabbhāvato imināva nayena attanāva attānaṁ jīvitā
  voropanassa ariyānampi sabbhāvato ariyapuggalamissakattā moghapurisāti
  na vuttaṁ te bhikkhūti vuttanti. Kathaṁ hi nāma te bhikkhave
  bhikkhū attanāpi attānaṁ jīvitā voropessantīti ettha moghapurisāti
  avatvā te bhikkhūti vuttaṁ.
      [182] Itthīsu paṭibaddhacittatā nāma chandarāgena sārattatā
  sāpekkhabhāvoti āha sārattā apekkhavantoti. Maraṇassa
  guṇakittanaṁ jīvite ādīnavadassanapubbaṅgamanti āha jīvite ādīnavaṁ
  dassetvāti. Kiṁ tuyhiminā pāpakena dujjīvitenāti idaṁ hi jīvite
  ādīnavadassanaṁ. Matante jīvitā seyyotiādi pana
  maraṇaguṇakittananti daṭṭhabbaṁ. Lobhādīnaṁ ativiya ussannattā anupaparikkhitvā
  kataṁ sāhasiyakammaṁ kibbisanti vuccatīti āha kibbisaṁ sāhasiyakammaṁ
-------------------------------------------------
[page 386]
  Lobhādikkilesussadanti. Kasmā idaṁ vuccatīti chabbaggiyānaṁyevedaṁ
  vacanaṁ. Matasaddo gatantiādīsu viya bhāvavacanoti āha tava
  maraṇanti. Katakāloti katamaraṇakālo. Athavā kāloti maraṇassetaṁ
  adhivacanaṁ. Tasmā katakālo katamaraṇoti attho. Tenevāha
  kālaṁ katvā maritvāti. Divi bhavā dibbāti āha devaloke
  uppannehīti. Samappitoti yutto. Samaṅgībhūtoti sammadeva
  ekībhāvaṁ gato.
      [183] Ussukkavacananti pubbakālakiriyāvacanaṁ. Ayaṁ hi
  samānakattūsu pubbāparakālakriyāvacanesu pubbakālakriyāvacanassa
  niruttivohāro. Sañciccāti imassa padassa jānitvā sañjānitvā
  cecca abhivitaritvāti evaṁ pubbakālakiriyāvasena byañjanānurūpaṁ katvā
  padabhājane vattabbe tathā avatvā jānanto sañjānantoti
  puggalādhiṭṭhānaṁ katvā cecca abhivitaritvā vītikkamoti jīvitā voropanassa
  ca tadatthavasena niddiṭṭhattā vuttaṁ byañjane ādaraṁ akatvāti.
  Jānantoti avisesena vuttepi sañcicca manussaviggahaṁ jīvitā
  voropeyyāti vuttattā pāṇavisayamettha jānananti āha pāṇoti
  jānantoti. Satto ayanti jānantoti attho. Pāṇoti hi
  vohārato satto paramatthato jīvitindriyaṁ vuccati. Manussaviggahoti
  jānantoti avatvā pāṇoti jānantoti vacanaṁ manusso ayanti
-------------------------------------------------
[page 387]
  Ajānitvā kevalaṁ sattasaññāya ghātentassāpi pārājikabhāvadassanatthaṁ
  vuttaṁ. Teneva eḷakacatukke eḷakasaññāya manussapāṇaṁ
  vadhentassa pārājikāpatti dassitā. Tasmā manussaviggahoti
  avatvā pāṇoti jānantoti avisesena vuttaṁ. Sañjānantoti
  ettha sahasaddena samānattho saṁsaddoti āha teneva pāṇajānanākārena
  saddhiṁ jānantoti. Teneva pāṇajānanākārena saddhiṁ jīvitā
  voropemīti jānantoti attho. Yadipi ekasseva cittassa
  ubhayārammaṇatāsambhavato pāṇoti jānanena saddhiṁ jīvitā voropemīti
  jānanaṁ ekakkhaṇe na sambhavati. Pāṇoti saññampana avijahitvā
  māremīti jānanaṁ sandhāya teneva .pe. Saddhiṁ jānantoti
  vuttaṁ. Tasmā saddhinti avijahitvāti vuttaṁ hoti. Keci
  pana ñātapariññāya diṭṭhasabhāvesu dhammesu tīraṇapariññāya tilakkhaṇaṁ
  āropetvā rūpaṁ aniccantiādinā sabhāvena saddhiṁ ekakkhaṇe
  aniccādilakkhaṇajānanaṁ viya imaṁ pāṇaṁ māremīti attano kiriyāya
  saddhiṁyeva jānātīti vadanti. Apare pana ācariyā tatthāpi evaṁ
  na kathenti. Vadhakacetanāvasena cetetvāti imaṁ māremīti
  vadhakacetanāya cintetvā. Pakappetvāti vadhāmi nanti evaṁ cittena
  paricchinditvā. Abhivitaritvāti sanniṭṭhānaṁ katvā. Tenevāha
  nirāsaṅkacittaṁ pesetvāti. Upakkamavasenāti
-------------------------------------------------
[page 388]
  Sāhatthikādiupakkamavasena. Evaṁ pavattassāti evaṁ yathāvuttavidhinā
  pavattassa. Kiñcāpi sañciccāti imassa vippakatavacanattā jīvitā
  voropeyyāti imināva aparakālakiriyāvacanena sabbathā pariniṭṭhitavītikkamo
  vutto. Tathāpi sañciccāti iminā vuccamānaṁ apariyositaṁ vītikkamampi avasānaṁ
  pāpetvā dassetuṁ vītikkamoti padabhājanaṁ vuttaṁ. Tenevāha ayaṁ
  sañciccapadassa sikhāppatto atthoti vuttaṁ hotīti.
      [184] Ādito paṭṭhāyāti paṭisandhiviññāṇena saddhiṁ
  uppannakalalarūpato paṭṭhāya. Sayanti etthāti seyyā.
  Mātukucchisaṅkhāto gabbho seyyā etesanti gabbhaseyyakā aṇḍajā
  jalābujā ca. Tesaṁ gabbhaseyyakānaṁ vasena sabbasukhumattabhāvadassanatthaṁ
  yaṁ mātu kucchismintiādi vuttaṁ na pārājikavatthuniyamanatthaṁ.
  Upapātikasaṁsedajāpi hi manussā pārājikavatthumeva.
  Na cevimaṁ sabbapaṭhamaṁ manussaviggahaṁ jīvitā voropetuṁ sakkā.
  Paṭisandhicittena hi saddhiṁ tiṁsa kammajarūpāni nibbattanti. Tesu
  pana ṭhitesuyeva soḷasa bhavaṅgacittāni uppajjitvā nirujjhanti.
  Etasmiṁ antare gahitapaṭisandhikassa dārakassa vā mātuyā vā panassa
  antarāyo natthi. Ayaṁ hi maraṇassa anokāso nāma. Etasmiṁ
  hi soḷasacittakkhaṇe kāle dārakassa maraṇaṁ natthi tadā cuticittassa
  asambhavato mātuyāpi tattakaṁ kālaṁ anatikkamitvā tadanantareyeva
-------------------------------------------------
[page 389]
  Cavanadhammāya gabbhaggahaṇasseva asambhavato. Cittaggahaṇeneva
  avinābhāvato sesārūpakkhandhānampi gahitattā rūpakāyupatthambhitasseva
  ca nāmakāyassa pañcavokāre pavattisabbhāvato vuttaṁ sakalāpi
  pañcavokārapaṭisandhi dassitā hotīti. Tattha sakalāpi
  pañcavokārapaṭisandhīti paripuṇṇā anūnā rūpādipañcakkhandhānaṁ paṭisandhīti
  evamattho gahetabbo. Na pana sakalāpi pañcavokārabhave
  paṭisandhīti. Tenevāha tasmā tañca paṭhamaṁ cittaṁ .pe. Kalalarūpanti
  ayaṁ sabbapaṭhamo manussaviggahoti. Tadahujātaeḷakassa lomaṁ
  jātiuṇṇāti keci. Himavantappadese jātimantaeḷakalomaṁ jātiuṇṇāti
  apare. Sukhumajātilomāeva kira keci eḷakā himavante vijjanti.
  Gabbhaṁ phāletvā gahitaeḷakalomaṁ jātiuṇṇāti aññe. Ekena
  aṁsunāti khuddakabhāṇakānaṁ matena vuttaṁ. Tathāhi gabbhaseyyakasattānaṁ
  paṭisandhikkhaṇe pañcakkhandhā apacchā apure ekato pātubhavanti.
  Tasmiṁ khaṇe pātubhūtā kalalasaṅkhātā rūpasantati parittā hoti
  khuddakamakkhikāya ekavāyāmena pātabbamattāti vatvā puna atibahuṁ etaṁ
  saṇhasūciyā tele pakkhipitvā ukkhittāya paggharitvā agge
  ṭhitabindumattanti vuttaṁ. Tampi paṭikkhipitvā ekakesaṁ 1- telato
  uddharitvā gahite tassa paggharitvā agge ṭhitabindumattanti vuttaṁ.
  Tampi paṭikkhipitvā imasmiṁ janapade manussānaṁ kese aṭṭhadhā dālite

  *  *  *  *  *  *
  Footnote: 1. Ma. ekakese..
-------------------------------------------------
[page 390]
  Tato ekakoṭṭhāsappamāṇo uttarakurukānaṁ keso tassa
  pasannatelato uddhaṭassa agge ṭhitabindumattanti vuttaṁ. Tampi
  paṭikkhipitvā jātiuṇṇā nāma sukhumā tassa ekāṁsuno
  pasannatilatele pakkhipitvā uddhaṭassa paggharitvā agge ṭhitabindumattanti
  khuddakabhāṇakehi vuttaṁ. Saṁyuttabhāṇakā pana tīhi jātiuṇṇaṁsūhi
  katasuttagge saṇṭhitatelabinduppamāṇaṁ kalalaṁ hotīti vadanti.
  Acchanti vuttamatthaṁ pariyāyantarena vibhāveti vippasannanti.
  Sappimaṇḍoti pasannasappi. Yathāti idaṁ ānetvā etthāpi
  sambandhitabbaṁ. Sappimaṇḍopi vuttabinduppamāṇova idhādhippeto.
  Evaṁ vaṇṇapaṭibhāganti vuttappamāṇasaṇṭhānaparicchinnaṁ. Athavā
  evaṁ vaṇṇapaṭibhāganti evaṁvaṇṇaṁ evaṁsaṇṭhānañca paṭibhajanaṁ vā
  paṭibhāgo sadisatābhajanaṁ sadisatāpattīti attho. Evaṁvidho
  vaṇṇapaṭibhāgo rūpato saṇṭhānato ca sadisatāpatti etassāti
  evaṁvaṇṇapaṭibhāgaṁ. Kalalanti pavuccatīti bhūtupādārūpasaṅkhāto santānavasena
  pavattamāno attabhāvo kalalaṁ nāmāti kathiyati. Vīsavassasatāyukassāti
  nidassanamattaṁ tato ūnādhikāyukamanussānampi sambhavato.
      [185] Kalalakālepīti paṭhamasattāhabbhantare yaṁ santativasena
  pavattamānaṁ kalalasaṅkhātaṁ attabhāvaṁ jīvitā voropetuṁ sakkā taṁ
  sandhāya vadati. Tato vā uddhanti dutiyasattāhādīsu
-------------------------------------------------
[page 391]
  Abbudādibhāvappattaṁ sandhāya vuttaṁ. Nanu ca uppannānaṁ dhammānaṁ
  sarasanirodheneva nirujjhanato antarā upacchedo na sakkā kātuṁ
  tasmā .pe. Jīvitindriyaṁ upacchindati uparodhetīti kasmā vuttanti
  āha jīvitindriyassa paveṇighaṭanaṁ .pe. Uparodhetīti vuccatīti.
  Kathañcāyamattho viññāyatīti āha svāyamatthotiādiṁ. Etthāha khaṇe
  khaṇe nirujjhanasabhāvesu saṅkhāresu ko hanti ko vā haññati yadi
  cittacetasikasantāno so arūpatāya na chedanabhedanādivasena
  vikopanasamattho nāpi vikopanīyo atha rūpasantāno so acetanatāya
  kaṭṭhakaliṅgarupamoti na tattha chedanādinā pāṇātipāto labbhati
  yathā matasarīre payogopi pāṇātipātassa yathāvutto
  paharaṇappahārādiko atītesu vā saṅkhāresu bhaveyya anāgatesu
  paccuppannesu vā tattha na tāva atītānāgatesu sambhavati tesaṁ abhāvato
  paccuppannesu ca saṅkhārānaṁ khaṇikattā saraseneva nirujjhanasabhāvatāya
  vināsābhimukhesu nippayojano payogo siyā vināsassa ca
  kāraṇarahitattā na paharaṇappahārādippayogahetukaṁ maraṇaṁ
  nijjīvikatāya ca saṅkhārānaṁ kassa so payogo khaṇikattā
  vadhādhippāyasamakālabhijjanakassa kiriyāpariyosānakālāvavaṭṭhānato kassa vā
  pāṇātipātakammabandhoti. Vuccate. Vadhakacetanāsahito saṅkhārānaṁ puñjo
  sattasaṅkhāto hanti. Tena pavattitavadhappayoganimittaṁ
-------------------------------------------------
[page 392]
  Apagatusmāviññāṇajīvitindriyo matavohārappavattinibandhano
  yathāvuttavadhappayogakaraṇe uppajjanāraho rūpārūpadhammasamūho haññati. Kevalo
  vā cittacetasikasantāno vadhappayogāvisayabhāvepi tassa
  pañcavokārabhave rūpasantānādhīnavuttitāya rūpasantāne parena
  payojitajīvitindriyupacchedakappayogavasena taṁnibbattitavibandhakavisadisarūpuppattiyā
  vihate vicchedo hotīti na pāṇātipātassa asambhavo nāpi ahetuko
  pāṇātipāto na ca payogo nippayojano paccuppannesu
  saṅkhāresu katappayogavasena tadanantaraṁ uppajjanārahassa saṅkhārakalāpassa
  tathā anuppattito. Khaṇikānaṁ saṅkhārānaṁ khaṇikamaraṇassa
  idha maraṇabhāvena anadhippetattā santatimaraṇassa ca yathāvuttanayena
  sahetukabhāvato na ahetukaṁ maraṇaṁ na ca katturahito pāṇātipātappayogo
  nirīhesupi saṅkhāresu sannihitatāmattena upakārakesu
  attano attano anurūpaphaluppādananiyatesu kāraṇesu kattuvohārasiddhito
  yathā padīpo pakāseti nisākaro ca candimāti. Na
  kevalassa vadhādhippāyasahabhuno cittacetasikakalāpassa pāṇātipāto
  icchito santānavasena avaṭṭhitasseva paṭijānanato sattānavasena
  vattamānānañca padīpādīnaṁ atthakiriyāsiddhi dissatīti attheva
  pāṇātipātena kammabandho. Ayañca vicāro adinnādānādīsupi
  yathāsambhavaṁ vibhāvetabbo. Voropetuṁ na sakkāti upakkamena
-------------------------------------------------
[page 393]
  Voropetuṁ na sakkā. Sattaṭṭhajavanavāramattanti khuddakabhāṇakānaṁ
  matena vuttaṁ. Saṁyuttabhāṇakā pana rūpasantati arūpasantatīti dve
  santatiyoti vatvā udakaṁ akkamitvā gatassa yāva tīre
  akkantaudakalekhā na vippasīdati addhānato āgatassa yāva kāye
  usumabhāvo na vūpasamati ātapā āgantvā gabbhaṁ paviṭṭhassa yāva
  andhakārabhāvo na vigacchati antogabbhe kammaṭṭhānaṁ manasikaritvā
  divā vātapānaṁ vivaritvā olokentassa yāva akkhīnaṁ phandanabhāvo
  na vūpasamati ayaṁ rūpasantati nāma dve tayo javanavārā
  arūpasantati nāmāti vatvā tadubhayampi santatipaccuppannaṁ nāmāti
  vadanti. Majjhimabhāṇakā pana vadanti ekadvesantativārapariyāpannaṁ
  santatipaccuppannaṁ tattha andhakāre nisīditvā ālokaṭṭhānaṁ
  gatassa na ca tāva ārammaṇaṁ pākaṭaṁ hoti yāva pana
  taṁ pākaṭaṁ hoti etthantare pavattā rūpasantati arūpasantati vā
  ekadve santativārā nāmāti veditabbā ālokaṭṭhāne caritvā
  ovarakaṁ paviṭṭhassāpi na tāva sahasā rūpaṁ pākaṭaṁ hoti yāva
  pana taṁ pākaṭaṁ hoti etthantare ekadve santativārā veditabbā
  dūre ṭhatvā pana rajakānaṁ hatthavikāraṁ gaṇḍibherīādiākoṭanavikārañca
  disvāpi na tāva saddaṁ suṇāti yāva pana taṁ suṇāti etasmimpi
  antare ekadve santativārā veditabbāti. Ettha ca
-------------------------------------------------
[page 394]
  Ālokaṭṭhānato ovarakaṁ paviṭṭhassa pageva tattha nisinnassa viya yāva
  rūpagataṁ pākaṭaṁ hoti tattha upaḍḍhavelā avibhūtappāyā upaḍḍhavelā
  ca vibhūtappāyā tadubhayaṁ gahetvā dve santativārāti vuttaṁ.
  Tayidaṁ na sabbasādhāraṇaṁ ekaccassa sīghampi pākaṭaṁ hotīti ekadve
  santativārāti ekaggahaṇampi kataṁ. Sabhāgasantativasenāti
  kusalākusalasomanassupekkhādinā sabhāgasantativasena. Iminā arūpasantati
  dassitā. Sattaṭṭhajavanavāramattanti ca kāmāvacarajavanavaseneva
  veditabbaṁ na itarajavanavasena. Na hi te parimitakālā. Antarā
  pavattabhavaṅgādayopi tadantogadhāva daṭṭhabbā. Yāvatā uṇhato
  āgantvātiādinā pana rūpasantatiṁ dasseti. Andhakāraṁ hotīti
  andhakāraṁ na vigacchati. Santatipaccuppannañcettha aṭṭhakathāsu
  āgataṁ addhāpaccuppannaṁ sutte. Tathāhi bhaddekarattasutte
  addhāpaccuppannaṁ sandhāya yo cāvuso mano ye ca dhammā
  ubhayametaṁ paccuppannaṁ tasmiṁ paccuppanne chandarāgapaṭibaddhaṁ hoti
  viññāṇaṁ chandarāgapaṭibaddhattā viññāṇassa tadabhinandati
  tadabhinandanto paccuppannesu dhammesu saṁhiratīti vuttaṁ. Ettha hi
  manoti sasampayuttaviññāṇamāha. Dhammāti ārammaṇadhammā.
  Manoti vā manāyatanaṁ. Dhammāti vedanādayo arūpakkhandhā.
  Ubhayametaṁ paccuppannanti addhāpaccuppannaṁ hontaṁ etaṁ ubhayaṁ
-------------------------------------------------
[page 395]
  Hotīti attho. Viññāṇanti nikantiviññāṇaṁ. Taṁ hi tasmiṁ
  paccuppanne chandarāgavasena paṭibaddhaṁ hoti. Abhinandatīti
  taṇhābhinandanāhi 1- abhinandati. Tathābhūtova vatthupariññāya abhāvato tesu
  paccuppannesu dhammesu saṁhirati. Taṇhādiṭṭhīhi ākaḍḍhiyatīti
  attho. Ettha ca dvādasāyatanāni ekaṁ paccuppannanti āgatattā
  tattha pavatto chandarāgo addhāpaccuppannārammaṇo na
  khaṇapaccuppannārammaṇoti viññāyati.
      [186] Sattoti khandhasantāno. Tattha hi sattapaññatti.
  Jīvitindriyanti rūpārūpajīvitindriyaṁ. Rūpajīvitindriye hi vikopite
  itarampi taṁsambandhatāya vinassatīti. Taṁ vuttappakāramevāti taṁ
  jīvitindriyātipātanavidhānaṁ heṭṭhāvuttappakārameva. Saraseneva
  patanasabhāvassa antarāeva atīva pātanaṁ atipāto. Saṇikaṁ patituṁ
  adatvā sīghaṁ pātananti aththo. Atikkamma vā satthādīhi
  abhibhavitvā pātanaṁ atipāto. Pāṇassa atipāto pāṇātipāto.
  Yāya cetanāya pavattamānassa jīvitindriyassa nissayabhūtesu
  mahābhūtesu upakkamakaraṇahetu taṁmahābhūtapaccayā uppajjanakamahābhūtā
  nuppajjissanti sā tādisappayogasamuṭṭhāpikā vadhakacetanā
  pāṇātipāto. Tenāha yāya cetanāyātiādiṁ. Paharaṇanti

  *  *  *  *  *  *
  Footnote: 1. Ma. taṇhādiṭṭhābhinandanāhi.
-------------------------------------------------
[page 396]
  Kāyaviññattisahitāya vadhakacetanāya adhippetatthasādhanaṁ. Āṇāpananti
  vacīviññattisahitāya vadhakacetanāya adhippetatthasādhanaṁ. Teneva
  sāvetukāmo na sāvetītiādi vuttaṁ. Upanikkhipananti asiādīnaṁ
  upanikkhipanaṁ. Aṭṭhakathāsu vuttamatthaṁ saṅkhipitvā dassento
  saṅkhepatotiādimāha. Tattha vijjāparijappananti mantaparijappanaṁ.
  Idāni aṭṭhakathāsu vitthāritamatthaṁ dassento āha aṭṭhakathāsu
  panātiādiṁ. Tattha āthabbanikāti āthabbanavedavedino. Athabbanaṁ
  payojentīti athabbanavedavihitaṁ mantaṁ tattha vuttavidhinā payojenti.
  Āthabbanikā hi sattāhaṁ aloṇakaṁ bhuñjitvā dabbe 1- attharitvā
  paṭhaviyaṁ sayamānā tapaṁ caritvā sattame divase susānabhūmiṁ sajjetvā
  sattame pade ṭhatvā hatthaṁ vajjetvā 2- mukhena vijjaṁ parijappanti.
  Atha nesaṁ kammaṁ samijjhati. Paṭisedhāyāti idaṁ heṭṭhā vā upari
  vā padadvayena sambandhamupagacchati. Ītiṁ uppādentīti ḍaṁsitvā
  māraṇatthāya vicchikādīnaṁ visajjanavasena pīḷaṁ uppādenti. Etīti
  īti. Upaddavanti tatopi adhikataraṁ pīḷaṁ. Pajjarakanti visamajjaraṁ.
  Sūcikanti aṅgapaccaṅgāni sūcīhi viya vijjhitvā pavattamānaṁ sūlaṁ.
  Visūcikanti sasūlaṁ āmātisāraṁ. Pakkhandiyanti rattātisāraṁ. Vijjaṁ
  parivattetvāti gandhāravijjādikaṁ attano vijjaṁ katupacāraṁ

  *  *  *  *  *  *
  Footnote: 1. dabbhe. 2. Ma. vaṭṭetvā vaṭṭetvā.
-------------------------------------------------
[page 397]
  Parijappitvā mantapaṭhanakkamena paṭhitvā. Tehīti tehi vatthūhi.
  Payojananti pavattanaṁ. Disvātiādi diṭṭhavisādīnaṁ yathākkamena
  vuttaṁ. Dvattiṁsabyāmasatappamāṇanāguddharaṇeti dvattiṁsabyāmasatappamāṇe
  mahākāye nimminitvā ṭhitānaṁ nāgānaṁ uddharaṇe.
  Kumbhaṇḍānanti kumbhaṇḍadevānaṁ. Te kira devā mahodarā
  honti. Rahassaṅgampi ca nesaṁ kumbho viya mahantaṁ hoti.
  Tasmā kumbhaṇḍāti vuccanti. Vessavaṇṇassa yakkhādhipatibhāvepi
  nayanāvudhena kumbhaṇḍānaṁ maraṇassa idha vuttattā tesupi tassa
  āṇāpavatti veditabbā. Kecīti mahāsaṅghikā. Aho vata
  yantaṁ kucchigataṁ gabbhaṁ na sotthinā abhinikkhameyyāti pāṭho
  sundarataro. Aho vatāyanti pana pāṭhe ayaṁ itthī taṁ kucchigataṁ gabbhaṁ
  na sotthinā abhinikkhameyyāti vattabbaṁ. Kulumbhassāti gabbhassa
  kulasseva vā. Kuṭumbassāti vuttaṁ hoti. Bhāvanāmayiddhiyāti
  adhiṭṭhāniddhiṁ sandhāya vadanti. Ghaṭabhedanaṁ viya iddhivināso
  agginibbāpanaṁ viya parupaghātoti upamāsaṁsandanaṁ. Taṁ tesaṁ
  icchāmattamevāti etthāyaṁ vicāraṇā tumhe iddhiyā parupaghātaṁ
  vadetha iddhi nāma cesā adhiṭṭhānaiddhi vikubbanāiddhi manomayāiddhi
  ñāṇavipphārāiddhi samādhivipphārāiddhi ariyāiddhi kammavipākajāiddhi
  puññavatoiddhi vijjāmayāiddhi tattha tattha sammāpayogapaccayā
-------------------------------------------------
[page 398]
  Ijjhanaṭṭhena iddhīti dasavidhā tattha kataraṁ iddhiṁ vadethāti.
  Bhāvanāmayanti. Kiṁ pana bhāvanāmayāya iddhiyā parupaghātakammaṁ
  hotīti. Āma ekavāraṁ hoti yathā hi ādittagharassa upari
  udakabharite ghaṭe khitte ghaṭopi bhijjati aggipi nibbāyati evameva
  bhāvanāmayāya iddhiyā ekavāraṁ parupaghātakammaṁ hoti tato
  paṭṭhāya pana sā nassatīti. Atha ne bhāvanāmayāya iddhiyā
  neva ekavāraṁ na dve vāre parupaghātakammaṁ hotīti vatvā saññattiṁ
  agacchantā pucchitabbā bhāvanāmayā iddhi kiṁ kusalā akusalā
  abyākatā sukhāya vedanāya sampayuttā dukkhāya adukkhamasukhāya
  savitakkasavicārā avitakkavicāramattā avitakkāvicārā kāmāvacarā
  rūpāvacarā arūpāvacarāti. Imaṁ pana pañhaṁ ye jānanti te
  evaṁ vakkhanti bhāvanāmayā iddhi kusalā vā hoti abyākatā vā
  adukkhamasukhavedanīyāeva avitakkāvicārāeva rūpāvacarāevāti. Te
  vattabbā pāṇātipātacetanā kusalākusalādīsu kataraṁ koṭṭhāsaṁ
  bhajatīti. Jānantā vakkhanti pāṇātipātacetanā akusalāva
  dukkhavedanīyāva savitakkasavicārāva kāmāvacarāevāti. Evaṁ sante
  tumhākaṁ kathā neva kusalattikena sameti na vedanāttikena na
  vitakkattikena na parittattikenāti. Kimpana evaṁ mahantaṁ suttaṁ
  niratthakanti. No niratthakaṁ tumhe panassa atthaṁ na jānātha
-------------------------------------------------
[page 399]
  Iddhimā cetovasippattoti ettha hi na bhāvanāmayā iddhi
  adhippetā athabbaniddhi pana adhippetā sā hi ettha labbhamānā
  labbhatīti.
      [187] Haritabbaṁ upanikkhipitabbanti hāraṁ hārameva hārakanti
  āha athavātiādiṁ. Jīvitaharaṇakaṁ upanikkhipitabbaṁ vā satthaṁ
  satthahārakanti vikappadvayenāha. Hārakasatthanti ca vattabbe
  satthahārakanti visesanassa paranipātaṁ katvā vuttaṁ. Yathā labhati
  tathā kareyyāti adhippāyatthamāha upanikkhipeyyāti. Pariyeseyyāti
  imassa sikhāppattamatthaṁ dasseti. Itarathāti pariyeseyyāti imassa
  upanikkhipeyyāti evamatthaṁ aggahetvā yadi pariyesanamattameva adhippetaṁ
  siyāti attho. Pariyiṭṭhamattenāti pariyesitamattena. Satthahārakaṁ
  vāssa pariyeseyyāti iminā vuccamānassatthassa byañjanānurūpato
  paripuṇṇaṁ katvā avuttattā āha sabbaṁ byañjanaṁ
  anādiyitvāti. Sasati hiṁsatīti satthaṁ. Sasanti hiṁsanti tenāti vā
  satthanti laguḷapāsāṇādīnampi satthasaṅgahitattā āha yaṁ ettha
  thāvarappayogasaṅgahitaṁ satthaṁ tadeva dassetunti. Vuttāvasesanti
  vuttāsiādīhi avasiṭṭhaṁ. Laguḷanti muggarassetaṁ adhivacanaṁ.
  Satthasaṅgahoti mātikāyaṁ satthahārakanti ettha vuttasatthasaṅgaho.
  Yasmā .pe. Tasmā dvidhā bhinditvā padabhājanaṁ vuttanti īdisaṁ
-------------------------------------------------
[page 400]
  Heṭṭhā vuttavibhaṅganayabhedadassananti veditabbaṁ. Narake vā papatātiādīti
  etthādisaddena papāte vā papatāti parato vuttaṁ avuttañca
  rukkhato vā papatātiādiṁ sabbaṁ maraṇupāyaṁ saṅgaṇhāti.
  Tenevāha na hi sakkā sabbaṁ sarūpeneva vattunti. Parato
  vuttanayattāti parato nigamanavasena vuttassa dutiyapadassa padabhājane
  vuttanayattā. Atthato vuttamevāti maraṇupāyassa bahuvidhattā
  nidassanatthaṁ tato ekadese dassite sabbaṁ vuttameva hotīti
  adhippāyo. Na hi sakkā .pe. Vattunti rukkhato vā
  papatātiādinā sarūpato sabbaṁ maraṇupāyaṁ pariyosānaṁ pāpetvā na
  sakkā vattunti attho.
      [188] Matante jīvitā seyyoti ettha vuttamaraṇaṁ yasmā
  itisaddo nidasseti tasmā tattha vuttamaraṇaṁ itisaddassa atthoti
  tampi gahetvā atthaṁ dassento āha maraṇacitto maraṇamanoti
  atthoti. Cittassa atthadīpanatthaṁ vuttoti cittasaddassa
  vicittādianekatthavisayattā nāyaṁ cittasaddo idha aññasmiṁ atthe vattamāno
  daṭṭhabbo. Api tu viññāṇasmiṁyeva vattamāno veditabboti tassa
  atthassa niyamanatthaṁ vutto. Iminā punaruttadosassāpi idha
  anavakāsoti dasseti. Na tāva attho vuttoti iti cittamanoti
  uddharitvāpi itisaddanidassitassa maraṇassa aparāmaṭṭhabhāvato vuttaṁ.
-------------------------------------------------
[page 401]
  Tāvasaddena pana parato cittasaṅkappoti imassa padabhājane
  maraṇasaññītiādinā itisaddatthassa vakkhamānataṁ vibhāveti. Tattha
  hi itisaddanidassitaṁ maraṇasaṅkhātamatthaṁ gahetvā maraṇasaññī maraṇacetano
  maraṇādhippāyoti vuttaṁ. Tenevāha cittasaṅkappoti imasmiṁ
  pade adhikāravasena itisaddo āharitabboti. Kasmā āharitabboti
  āha idaṁ hītiādiṁ. Kathampanetaṁ viññāyatīti āha tathā hissātiādiṁ.
  Assāti itisaddassa. Tamevatthanti maraṇasaṅkhātamatthaṁ.
  Maraṇasaññītiādīsu hi maraṇaṁ itisaddassa attho. Saññītiādi
  saṅkappasaddassa. Cittasaddassa panettha vicittavacanatā
  saṅkappasaddassa saññācetanādhippāyavasena tidhā atthaṁ dassentena
  vibhāvitāti daṭṭhabbaṁ. Tenevāha citto nānappakārako
  saṅkappotiādiṁ. Adhippāyasaddena kimettha vuttanti āha adhippāyoti
  vitakko veditabboti. Na idaṁ vitakkassa nāmanti idaṁ pana nakevalaṁ
  vitakkasseva nāmanti dassetuṁ vuttaṁ. Pākaṭattā oḷārikattā
  ca uccākāratā veditabbā. Apākaṭattā anoḷārikattā ca
  avacākāratā.
      [189] Kāyekadesepi kāyasaddo vattatīti āha hatthena
  vātiādiṁ. Paharaṇenāti satthena. Satthaṁ hi paharanti etenāti
  paharaṇanti vuccati. Kammunā bajjhatīti pāṇātipātakammunā
-------------------------------------------------
[page 402]
  Bajjhati. Pāṇātipātakammamassa siddhanti vuttaṁ hoti. Yokoci
  maratūti ettha yassakassaci ekasseva jīvitindriyavisayā vadhakacetanā
  pavattati na pahārapaccayā marantasseva jīvatindriyavisayā nāpi
  samūhassāti veditabbā. Ubhayathāpīti uddesānuddesavasena.
  Vadhakacittaṁ paccuppannārammaṇampi jīvitindriyappabandhavicchedanavasena
  ārammaṇaṁ katvā pavattatīti āha pacchā vā teneva rogenātiādiṁ.
  Yena hi pabandho vicchijjati tādisaṁ payogaṁ nibbattentaṁ
  tadā vadhakacittaṁ pavattantaṁ paharitamatteyeva kammunā bajjhati.
  Manussārahantassa ca puthujjanakāleyeva satthappahāre vā vise vā
  dinnepi yadi so arahattaṁ patvā teneva marati arahantaghātako
  hotiyeva. Yaṁ pana puthujjanakāle dinnaṁ dānaṁ arahattaṁ patvā
  paribhuñjati puthujjanasseva taṁ dinnaṁ hoti. Nanu ca yathā arahattaṁ
  patvā paribhuttampi puthujjanakāle dinnaṁ puthujjanadānameva hoti
  evaṁ maraṇādhippāyena puthujjanakāle pahāre dinne arahattaṁ patvā
  teneva pahārena mate kasmā arahantaghātakoyeva hoti na
  puthujjanaghātakoti. Visesabhāvato. Dānaṁ hi deyyadhammassa
  pariccāgamattena hoti. Tathāhi dānacetanā cajitabbavatthuṁ ārammaṇaṁ katvā
  cajanamattameva aññasantakakaraṇañca tassa cajanaṁ tasmā yassa
  taṁ sakaṁ kataṁ tasseva taṁ dinnaṁ hoti na evaṁ vadho. So
-------------------------------------------------
[page 403]
  Hi pāṇo pāṇasaññitā vadhakacetanā upakkamo tena maraṇanti
  imesaṁ pañcannaṁ aṅgānaṁ pāripūriyāva hoti na apāripūriyā tasmā
  arahattappattasseva maraṇanti arahantaghātakoyeva hoti na puthujjanaghātako.
  Yasmā pana imaṁ māremīti yaṁ santānaṁ ārabbha māraṇicchā
  tasseva puthujjanakhīṇāsavabhāvena payogamaraṇakkhaṇānaṁ vasena
  satipi santānabhede abhedoyeva. Yadā ca atthasiddhi tadā
  khīṇāsavabhāvo tasmā arahantaghātakoyeva hotīti niṭṭhamettha gantabbaṁ.
  Aññacittenāti avadhādhippāyena amāretukāmatācittena. Natthi
  pāṇātipātoti amāretukāmatācittena paharatā. Kiñcāpi
  paṭhamappahāro na sayameva sakkoti māretuṁ. Dutiyaṁ pana labhitvā sakkonto
  jīvitavināsanahetu hoti. Tasmā payogo tena ca maraṇanti iminā
  saṁsandanato paṭhamappahāreneva kammabandho yutto na dutiyena
  tassa aññacittena dinnattā. Ubhayehi matepi paṭhamappahāreneva kammunā
  bandho yutto 1-. Kammāpattibyattibhāvatthanti ānantariyādikammavibhāgassa
  pārājikādiāpattivibhāgassa ca vibhāvanatthaṁ. Eḷakaṁ
  māremīti pavattacetanāya pubbabhāgattā imaṁ māremīti sanniṭṭhāpakacetanāya
  tadā sannihitattā yathāvatthukaṁ kammabandho hotiyevāti

  *  *  *  *  *  *
  Footnote: 1. Ma. tena vuttaṁ ubhayehi matepi paṭhamappahāreneva kammunā baddhoti.
-------------------------------------------------
[page 404]
  Āha imaṁ vatthuṁ māremīti cetanāya atthibhāvatotiādiṁ. Sabbattha
  hi purimaṁ abhisandhicittaṁ appamāṇaṁ tena atthasiddhiyā abhāvato.
  Vadhakacittaṁ pana tadārammaṇañca jīvitindriyaṁ ānantariyādibhāve
  pamāṇanti daṭṭhabbaṁ. Ghātako ca hotīti pāṇaghātakova hoti.
  Pāṇātipātakammunāva bandho hotīti attho. Pubbe vuttanayeneva
  veditabbanti yathākkamaṁ pārājikathullaccayapācittiyāni veditabbāni.
  Mātāpituarahantānaṁ aññataraṁ māremīti guṇamahantesu
  pavattapubababhāgacetanāya dāruṇabhāvato tathāvidhapubbabhāgacetanāparivārā
  sanniṭṭhāpakacetanā dāruṇāva hotīti āha idha pana cetanā dāruṇā
  hotīti. Imināva eḷakaṁ māressāmīti mātāpituādīnaṁ māraṇepi
  pubbabhāgacetanāya adāruṇatā aññathā pavattāanantariyakammato
  evaṁ pavattānantariyassa nātidāruṇatā vuttāva hotīti daṭṭhabbā.
  Lohitakanti lohitamakkhitaṁ. Kammaṁ karonteti yuddhakammaṁ karonte.
  Yathādhippāyaṁ gateti yodhaṁ vijjhitvā pitari viddhe. Idañca
  yathādhippāyaṁ tena tathā viddhabhāvadassanatthaṁ vuttaṁ. Ayathādhippāyampana
  ujukameva gantvā pitari viddhepi maraṇādhippāyena attanāva
  katappayogattā nevatthi visaṅketoti vadanti. Ānantariyaṁ pana natthīti
  pitaraṁ uddissa katappayogābhāvato.
      [190] Evaṁ vijjhāti evaṁ dhanuṁ kaḍḍhitvā vijjha. Evaṁ
-------------------------------------------------
[page 405]
  Paharāti evaṁ haḷhaṁ asiṁ gahetvā pahara. Evaṁ ghātehīti evaṁ
  kammakaraṇaṁ katvā mārehi. Majjheti hatthino piṭṭhimajjhe.
  Etenāti adhiṭṭhahitvā āṇāpetītiādinā. Tatthāti āṇattike
  payoge. Kiñcāpi kiriyāviseso aṭṭhakathāsu anāgato. Pāliyaṁ
  pana evaṁ vijjha evaṁ pahara evaṁ ghātehīti kiriyāvisesassa parāmaṭṭhattā
  ācariyaparamparāya āgataṁ kiriyāvisesampi pāliyā saṁsandanato
  gahetvā dassento aparo nayotiādimāha. Chedananti
  hatthādicchedanaṁ. Bhedananti kucchiādiphālanaṁ. Athavā usunā vijjhanaṁ
  asinā chedanaṁ muggarādīhi sīsādibhedananti evamettha attho
  daṭṭhabbo. Saṅkhamuṇḍakanti saṅkhamuṇḍakakammakaraṇaṁ. Taṁ karontā
  uttaroṭṭhaubhato kaṇṇacūḷikāgalavāṭakaparicchedena cammaṁ chinditvā
  sabbakese ekato gaṇṭhiṁ katvā daṇḍakena vallitvā uppāṭenti.
  Saha kesehi cammaṁ uṭṭhahati. Tato sīsakaṭāhaṁ thūlasakkharāhi ghaṁsitvā
  dhovantā saṅkhavaṇṇaṁ karonti. Evamādikanti ādisaddena
  bilaṅgathāliyaṁ rāhumukhaṁ jotimālikaṁ haththapajjotikaṁ erakavattikaṁ cīrakavāsikaṁ
  eṇeyyakaṁ balisamaṁsikaṁ kahāpaṇakaṁ khārāpaṭicchakaṁ palighaparivattikaṁ
  palālapiṭṭhakanti evamādiṁ sabbaṁ kammakaraṇaṁ saṅgaṇhāti. Tattha
  bilaṅgathāliyanti kañjiyaukkhalikakammakaraṇaṁ. Taṁ karontā sīsakapālaṁ
  uppāṭetvā tattaṁ ayoguḷaṁ saṇḍāsena gahetvā tattha
-------------------------------------------------
[page 406]
  Pakkhipanti. Tena matthaluṅgaṁ pakkuṭṭhitvā upari uttarati. Rāhumukhanti
  rāhumukhakammakaraṇaṁ. Taṁ karontā saṅkunā mukhaṁ vivaritvā antomukhe
  padīpaṁ jālenti. Kaṇṇacūḷikāhi vā paṭṭhāya mukhaṁ nikhādanena
  khaṇanti. Lohitaṁ paggharitvā mukhaṁ pūreti. Jotimālikanti sakalasarīraṁ
  telapilotikāya veṭhetvā ālimpenti. Hatthapajjotikanti
  hatthe telapilotikāya veṭhetvā padīpaṁ viya pajjalanti.
  Erakavattikanti erakavattakammakaraṇaṁ. Taṁ karontā heṭṭhā gīvato
  paṭṭhāya cammabaddhe kantantā goppake pātenti. Atha naṁ
  yottehi bandhitvā kaḍḍhanti. So attanova cammabaddhe
  akkamitvā patati. Cīrakavāsikanti cīrakavāsikakammakaraṇaṁ. Taṁ karontā
  tatheva cammabaddhe kantitvā kaṭiyaṁ ṭhapenti kaṭito paṭṭhāya kantitvā
  goppakesu ṭhapenti. Uparimehi heṭṭhimasarīraṁ cīrakanivāsananivatthaṁ
  viya hoti. Eṇeyyakanti eṇeyyakakammakaraṇaṁ. Taṁ karontā
  ubhosu kapparesu ca jaṇṇukesu ca ayavalayāni datvā ayasūlāni
  koṭṭenti. So catūhi ayasūlehi bhūmiyaṁ patiṭṭhahati. Atha naṁ
  parivāretvā aggiṁ karonti. Taṁ sandhito sandhito kālena kālaṁ
  sūlāni apanetvā catūhi aṭṭhikoṭīhiyeva ṭhapenti. Balisamaṁsikanti
  ubhatomukhehi balisehi paharitvā cammamaṁsanahārūni uppāṭenti.
  Kahāpaṇakanti sakalasarīraṁ tiṇhāhi vāsīhi koṭito paṭṭhāya
-------------------------------------------------
[page 407]
  Kahāpaṇamattaṁpi kahāpaṇamattaṁpi pātentā koṭṭenti. Khārāpaṭicchakanti
  sarīraṁ tattha tattha āvudhehi paharitvā kocchehi khāraṁ ghaṁsanti.
  Cammamaṁsanahārūni paggharitvā aṭṭhikasaṅkhalikāva tiṭṭhati.
  Palighaparivattikanti ekena passena nipajjāpetvā kaṇṇacchidde ayasūlaṁ
  koṭṭetvā paṭhaviyā ekābaddhaṁ karonti. Atha naṁ pāde gahetvā
  āvijjhanti. Palālapiṭṭhakanti cheko kāraṇiko chavicammaṁ acchinditvā
  nisadapotehi aṭṭhīni bhinditvā kesesu gahetvā ukkhipati.
  Maṁsarāsiyeva hoti. Atha naṁ keseheva pariyonaddhitvā gaṇhantā
  palālavaṭṭiṁ viya katvā paliveṭhenti.
      [191] Vatthuṁ visaṁvādetvā tato aññaṁ māretīti sambandho.
  Purimapassādīnampi vatthusabhāvato vatthuggahaṇeneva gahaṇanti āha
  purato paharitvātiādiṁ. Cittena puratovāti niyamaṁ katvā vā
  akatvā vā purato paharitvā mārehīti vutte sace aññattha
  paharitvā māreti lesaṁ oḍḍetvā avuttattā visaṅketova
  hoti. Cittena pana yatthakatthaci paharitvā māraṇaṁ icchantopi
  sace purato paharitvā mārehīhi vadati tassa lesaṁ oḍḍetvā
  tathāvuttamatthaṁ ṭhapetvā teneva cittena samuṭṭhāpitaviññattikattā
  manussaviggahapārājikato pariyāyena amuccanato aññattha paharitvā
  māritepi nevatthi visaṅketoti vadanti. Keci pana taṁ na icchanti.
-------------------------------------------------
[page 408]
  Vatthuvisesenāti mātuādivatthuvisesena. Kammavisesoti
  ānantariyādikammaviseso. Āpattivisesoti pārājikādiāpattiviseso.
  Etaṁ gāme ṭhitanti gāmo puggalaniyamanatthaṁ vutto na
  okāsaniyamanatthaṁ. Tasmā okāsaṁ aniyametvā puggalasseva
  niyamitattā natthi visaṅketo. Gāmeyevātiādīsu pana okāsassa
  niyamitattā aññattha mārite visaṅketo vutto. Tuṇḍenāti
  aggakoṭiyā. Tharunāti khaggamuṭṭhinā. Etaṁ gacchantanti gamanena
  puggalova niyamito na iriyāpatho. Tenāha natthi visaṅketoti.
  Gacchantamevātiādinā pana iriyāpatho niyamito.
  Tenāha visaṅketo hotīti. Dīghaṁ mārehīti vuttepi
  dīghasaṇṭhānānaṁ bahubhāvato itthannāmaṁ evarūpañca dīghanti aññesaṁ
  asādhāraṇalakkhaṇena aniddiṭṭhattā aniyametvā āṇāpetīti vuttaṁ.
  Tenevāha yaṅkiñci tādisaṁ māretīti. Ettha ca cittena bahūsu
  dīghasaṇṭhānesu ekaṁ niyametvā vuttepi vācāya aniyamitattā
  aññasmiṁ tādise mārite natthi visaṅketoti vadanti. Parapāṇamhi
  pāṇasaññitālakkhaṇassa aṅgassa abhāvato nevatthi pāṇātipātoti
  āha āṇāpako muccatīti. Yadi evaṁ okāsaniyamepi sati kathaṁ
  pāṇātipātoti. Okāsaṁ niyamentassa tasmiṁ okāse nisinnassa
  jīvitindriyaṁ ārammaṇaṁ hotīti gahetabbaṁ. Okāsaṁ hi niyametvā
-------------------------------------------------
[page 409]
  Niddisanto tasmiṁ okāse nisinnaṁ mārāpetukāmo hoti sayaṁ
  pana tadā tattha natthi tasmā okāsena saha attano jīvitindriyaṁ
  ārammaṇaṁ na hotīti vadanti.
      [192] Evaṁ āṇāpentassa ācariyassa tāva dukkaṭanti sace
  sā āṇatti yathādhippāyaṁ na gacchati ācariyassa āṇattikkhaṇe
  dukkaṭaṁ sace pana sā yathādhippāyaṁ gacchati yaṁ parato thullaccayaṁ
  vuttaṁ āṇattikkhaṇe tadeva hoti atha so taṁ avassaṁ ghāteti
  yaṁ parato sabbesaṁ āpatti pārājikassāti vuttaṁ tato imassa
  taṅkhaṇeyeva pārājikaṁ hotīti evamettha attho gahetabbo.
  Ācariyena pana heṭṭhā adinnādānaṭṭhakathāyaṁ vuttanayeneva ayamattho
  sakkā viññātunti idha na vutto. Vuttaṁ hi tattha āpatti
  dukkaṭassāti evaṁ āṇāpentassa ācariyassa tāva dukkaṭaṁ sace
  pana sā āṇatti yathādhippāyaṁ gacchati yaṁ parato thullaccayaṁ
  vuttaṁ āṇattikkhaṇe tadeva hoti atha taṁ bhaṇḍaṁ avassaṁ
  hāriyaṁ hoti yaṁ parato sabbesaṁ āpatti pārājikassāti vuttaṁ
  tato imassa taṅkhaṇeyeva pārājikaṁ hotīti ayaṁ yutti sabbattha
  veditabbāti. Tesampi dukkaṭanti ārocanapaccayā dukkaṭaṁ.
  Paṭiggahitamatteti ettha avassaṁ ce paṭiggaṇhāti tato pubbeva
  ācariyassa thullaccayaṁ na pana appaṭiggahiteti daṭṭhabbaṁ. Kasmā
-------------------------------------------------
[page 410]
  Panassa thullaccayanti āha mahājano hi tena pāpe niyojitoti.
  Mūlaṭṭhasseva dukkaṭanti idaṁ mahāaṭṭhakathāyaṁ āgatanayadassanamattaṁ.
  Na pana taṁ ācariyassa adhippetaṁ. Tenāha evaṁ santetiādiṁ.
  Evaṁ mahāaṭṭhakathāyaṁ vuttanayena atthe satīti attho. Paṭiggahaṇe
  āpattiyeva na siyāti vadhakassa sādhu suṭṭhūti māraṇapaṭiggahaṇe
  dukkaṭāpatti na siyā evaṁ anoḷārikavisayepi tāva dukkaṭaṁ hoti
  kimaṅgaṁ pana māraṇapaṭiggahaṇeti dassanatthaṁ sañcarittapaṭiggahaṇādi
  nidassitaṁ. Aho vata itthannāmo hato assāti evaṁ
  maraṇābhinandanepi dukkaṭe sati pageva māraṇapaṭiggahaṇeti adhippāyo.
  Paṭiggaṇhantassevetaṁ dukkaṭanti avadhāraṇena visaṅketattā imassa
  paṭiggahaṇapaccayā mūlaṭṭhassa nattheva āpattīti dasseti. Keci
  pana idha vuttadukkaṭaṁ paṭiggaṇhantassevāti ettakameva avadhāraṇena
  dassitaṁ na pana mūlaṭṭhassa mahāaṭṭhakathāyaṁ vuttadukkaṭaṁ paṭikkhittanti
  vadanti. Purimanayeti samanantarātīte avisakkiyadūtaniddese.
  Etanti dukkaṭaṁ. Yadi evaṁ kasmā pāliyaṁ na vuttanti āha
  okāsābhāvenāti. Tattha mūlaṭṭhassa thullaccayanti vacanato
  paṭiggaṇhantassa dukkaṭaṁ vuttaṁ okāso natthīti okāsābhāvena na
  vuttaṁ na pana abhāvatoti adhippāyo. Āṇattikkhaṇe
  puthujjanoti ettha anāgate voropetabbajīvitindriyavasena
-------------------------------------------------
[page 411]
  Atthasādhikacetanāya pavattattā arahantaghātako jātoti daṭṭhabbaṁ. Sayaṁ
  saṅghattherattā upaṭṭhānakāleti vuttaṁ. Vācāya vācāya dukkaṭanti
  yokoci mama vacanaṁ sutvā imaṁ māretūti iminā adhippāyena
  avatvā kevalaṁ maraṇābhinandanavaseneva vuttattā corāpi nāma taṁ
  na hanantītiādivācāsupi dukkaṭameva vuttaṁ.
      [193] Ayamattho etena vuttoti yathā so jānātīti
  sambandho. Vākyabhedanti vacībhedaṁ. Dvinnaṁ uddissāti dve
  uddissa dvinnaṁ vā maraṇaṁ uddissa. Ubho uddissa maraṇaṁ
  saṁvaṇṇentassa cetanāya ekattepi dve pāṇātipātāti
  vattabbasabhāvato balavabhāvaṁ āpajjitvā paṭisandhivipākasamanantaraṁ pavattiyaṁ
  anekāsupi jātīsu aparāpariyacetanāvasena dukkhuppādanato
  mahāvipākattā akusalarāsīti vuttaṁ. Bahū uddissa maraṇasaṁvaṇṇanepi
  eseva nayo. Evanti sīsaṁ vā chinditvā papāte vā
  patitvātiādinā. Ārocitamatteti vuttamatte. Yathā ariyamaggakkhaṇe
  cattāro satipaṭṭhānā cattāro sammappadhānā ca kiccavasena
  ijjhanti evaṁ cetanāya ekattepi kiccavasena aneke
  pāṇātipātā ijjhantīti āha tattakā pāṇātipātāti. Yathā hi
  attānaṁ sataṁ katvā dassetukāmassa sataṁ homi sataṁ homīti
  kataparikammavasena laddhapaccuppannaparittārammaṇaṁ abhiññācittaṁ
-------------------------------------------------
[page 412]
  Satantogadhānaṁ vaṇṇesu ekassa vaṇṇaṁ ārammaṇaṁ katvāpi sataṁ
  nipphādeti yathā ca ekassa maraṇe pavattamānāpi vadhakacetanā
  sakalasarīre uppajjamānaṁ uppannaṁ nirujjhamānañca sakalampi jīvitindriyaṁ
  ekappahāreneva ālambitumasakkuṇeyyattā ṭhānappattaṁ
  ekadesavattijīvitindriyaṁ ārammaṇaṁ katvā ārammaṇānārammaṇabhūtaṁ sakalampi
  jīvitindriyaṁ vināseti evameva paccuppannaparittārammaṇāya
  vadhakacetanāya māretukāmatāya pariggahitasattesu ekasseva jīvitindriye
  ārammaṇe katepi kiccanipphattivasena sabbepi māritāva honti.
  Yesaṁ hatthatoti yesaṁ ñātakapavāritānaṁ hatthato. Tesaṁ mūlaṁ datvā
  muccatīti idaṁ tena katappayogassa puna pākatikabhāvāpādanaṁ avasānaṁ
  pāpetvā dassetuṁ vuttaṁ. Mūlena kītaṁ pana potthakaṁ
  potthakasāmikānaṁ datvā muccatiyevāti tīsupi gaṇṭhīpadesu vuttaṁ. Kenaci
  pana sace potthakaṁ sāmikānaṁ datvā mūlaṁ na gaṇhati na muccati
  attaniyabhāvato amocitattāti vatvā bahudhā papañcitaṁ. Na taṁ
  sārato paccetabbaṁ. Potthakasāmikānaṁ hi potthake dinne aññena
  kataṁ paṭilabhitvā attanā katappayogassa nāsitattā kathaṁ so na
  mucceyya na ca pariccattassa attaniyabhāvo diṭṭhoti.
  Gaṇṭhīpadesu pana sace mūlena kīto hoti potthakasāmikānaṁ potthakaṁ
  yesaṁ hatthato mūlaṁ gahitaṁ tesaṁ mūlaṁ datvā muccatīti kasmā vuttaṁ.
-------------------------------------------------
[page 413]
  Potthakanimittamūlassa gahitattā akappiyametaṁ yadi hi
  potthakasāmikassa potthakaṁ datvā sayameva mūlaṁ gaṇheyya akappiyameva
  taṁ athāpi potthakasāmikassa santikā mūlaṁ aggahetvā sayameva
  taṁ potthakaṁ jhāpeyya tathāpi aññena saddhādeyyavinipātane
  āpatti tasmā evamāhāti vuttaṁ. Tampi na sārato paccetabbaṁ.
  Tasmā gaṇṭhīpadesu vuttanayopi cettha sārato daṭṭhabbo.
  Maraṇavaṇṇaṁ likhissāmāti ekajjhāsayā hutvāti idaṁ tathā karonte
  sandhāya vuttaṁ. Evaṁ pana asaṁvidahitvāpi maraṇādhippāyena tasmiṁ
  potthake vuttavidhiṁ karontassa pārājikameva.
      [194] Pamāṇeti attanā sallakkhite pamāṇe. Tacchetvāti
  unnatappadesaṁ tacchetvā. Paṁsupacchinti sabbantimaṁ paṁsupacchiṁ.
  Ettakaṁ alanti niṭṭhāpetukāmatāya sabbantimappayogasādhikā cetanā
  sanniṭṭhāpakacetanā. Suttantiyattherāti vinaye apakataññuno
  suttantabhāṇakā. Mahāaṭṭhakathācariyatthereyeva sandhāya vinayaṁ te
  na jānantīti parihāsavasena suttantiyattherāti vuttantipi vadanti.
  Ettha ca mahāaṭṭhakathāyaṁ āvāṭe niṭṭhite patitvā marantu aniṭṭhite
  mā marantūti iminā adhippāyena karontaṁ sandhāya sabbantimā
  sanniṭṭhāpakacetanā vuttā. Mahāpaccarīsaṅkhepaṭṭhakathāsu pana
  paṭhamappahārato paṭṭhāya imasmiṁ āvāṭe patitvā marantūti iminā
-------------------------------------------------
[page 414]
  Adhippāyena karontassa yasmiṁ yasmiṁ payoge kate tattha patitvā
  maranti taṁtaṁpayogasādhikaṁ sanniṭṭhāpakacetanaṁ sandhāya ekasmiṁpi
  kuddālappahāre dinnetiādi vuttanti tīsu gaṇṭhīpadesu vuttaṁ.
  Tasmā tena tena pariyāyena aṭṭhakathāvādānaṁ aññamaññāvirodho
  vutto. Athavā mahāaṭṭhakathāyaṁ ekasmiṁyeva divase avūpasanteneva
  payogena khaṇitvā niṭṭhāpentaṁ sandhāya sabbantimā sanniṭṭhāpakacetanā
  vuttā. Itarāsu pana imasmiṁ patitvā marantūti adhippāyena
  ekasmiṁ divase kiñci khaṇitvā aparasmiṁpi divase tato kiñci
  kiñci khaṇitvā niṭṭhāpentaṁ sandhāya vuttanti evampi aṭṭhakathānaṁ
  aññamaññāvirodho vuttoti amhākaṁ khanti. Attano
  dhammatāyāti ajānitvā pakkhalitvā vā. Arahantāpi saṅgahaṁ gacchantīti
  aññehi pātiyamānānaṁ amaritukāmānampi arahantānaṁ maraṇaṁ
  sambhavatīti vuttaṁ. Purimanayeti maritukāmā idha marissantīti vuttanaye.
  Tattha patitaṁ bahi nīharitvāti ettha imasmiṁ āvāṭeyeva mārentūti
  niyamābhāvato bahi nīharitvā māritepi pārājikaṁ vuttaṁ.
  Āvāṭe patitvā thokaṁ cirāyitvā gacchantaṁ gahetvā mārite
  āvāṭasmiṁyeva aggahitattā pārājikaṁ na hotīti vadanti. Tampana
  aṭṭhakathāyaṁ patitappayogena gahitattāti vuttahetussa idhāpi
  sambhavato vīmaṁsitvā gahetabbaṁ. Amaritukāmā vātipi adhippāyassa
-------------------------------------------------
[page 415]
  Sambhavato opapātike uttarituṁ asakkuṇitvā matepi pārājikaṁ
  vuttaṁ. Nibbattitvāti vuttattā patanaṁ na dissatīti ce.
  Opapātikassa tattha nibbattiyeva patananti natthi virodho. Yasmā
  mātuyā patitvā parivattaliṅgāya matāya so mātughātako hoti
  na kevalaṁ manussapurisaghātako tasmā patitasseva vasena āpattīti
  adhippāyena patanarūpaṁ pamāṇanti vuttaṁ. Idaṁ pana akāraṇaṁ.
  Manussabhūtaṁ mātaraṁ vā pitaraṁ vā aparivattaliṅgaṁ 1- jīvitā voropentassa
  kammaṁ ānantariyaṁ hotīti ettakameva hi aṭṭhakathāyaṁ vuttaṁ.
  Tattha ca liṅge parivattepi soeva ekakammanibbatto
  bhavaṅgappabandho jīvitindriyappabandho ca na aññoti aparivattaliṅganti 1-
  vuttaṁ. Yo hi liṅge aparivatte tasmiṁ attabhāve
  bhavaṅgajīvitindriyappabandho soeva parivattepi liṅge taṁyeva ca upādāya
  ekajātisamaññā. Na cettha bhāvakalāpagatajīvitindriyassa vasena
  codanā kātabbā tadaññasseva adhippetattā. Taṁ hi tattha
  avicchedavuttiyā pabandhavohāraṁ labhati itaraṁpi vā
  bhāvānupālanatāsāmaññenāti anokāsāva codanā. Tasmā parivattepi
  liṅge tasseva ekakammanibbattassa santānassa jīvitā voropanato
  vohārato so itthīghātako vā hotu purisaghātako vā
  anantariyakammato na muccatīti ettakameva tattha vattabbaṁ. Idha pana

  *  *  *  *  *  *
  Footnote: 1. Ma. api parivattaliṅgaṁ.
-------------------------------------------------
[page 416]
  Yaṁyaṁjātikā sattā honti te te maraṇasamaye attano attano
  jātirūpeneva maranti nāññarūpena jātivaseneva ca
  pācittiyathullacyapārājikehi bhavitabbaṁ tasmā nāgo vā supaṇṇo vā
  yakkharūpena vā petarūpena vā patitvā attano attano
  tiracchānajātirūpena marati tattha pācittiyameva yuttaṁ na thullaccayaṁ
  tiracchānagatasseva matattā teneva dutiyattheravāde maraṇarūpaṁ pamāṇaṁ
  tasmā pācittiyanti vuttaṁ. Ayameva ca vādo yuttataro teneva
  so pacchā vutto. Imināva nayena manussaviggahe
  nāgasupaṇṇasadise tiracchānagate patitvā attano rūpena mate pācittiyena
  bhavitabbaṁ. Evaṁ sante pāliyaṁ yakkho vā peto vā
  tiracchānagatamanussaviggaho vā tasmiṁ patati āpatti dukkaṭassa patite
  dukkhā vedanā uppajjati āpatti dukkaṭassa marati āpatti
  thullaccayassāti kasmā vuttanti ce. Tattha keci vadanti yakkho
  vā peto vāti paṭhamaṁ sakarūpeneva ṭhite yakkhapete dassetvā
  puna aññarūpenapi ṭhiteyeva yakkhapete dassetuṁ tiracchānagatamanussaviggaho
  vāti vuttaṁ na pana tādisaṁ tiracchānagataṁ visuṁ dassetuṁ
  tasmā tiracchānagataviggaho vā manussaviggaho vā yakkho vā
  peto vāti evamettha yojanā kātabbāti. Gaṇṭhīpadesu pana tīsupi
  pāliyaṁ manussaviggahena ṭhitatiracchānagatānaṁ āveṇikaṁ katvā
-------------------------------------------------
[page 417]
  Thullaccayaṁ vuttaṁ viya dissatīti kathitaṁ. Yakkharūpapetarūpena matepi eseva
  nayoti iminā maraṇarūpasseva pamāṇattā thullaccayaṁ atidissati.
  Mudhāti amūlena. Kiñci mūlaṁ aggahetvāti vuttaṁ hoti. So
  niddosoti tena tattha katappayogassa abhāvato. Yadi pana sopi
  tattha tattha kiñci kiñci karoti na muccatiyevāti dassento āha
  evaṁ patitātiādiṁ. Tattha evanti evaṁ mayā kateti attho.
  Na nassissantīti adassanaṁ na gamissanti. Na palāyissantīti
  adhippāyo. Vippaṭisāre uppanneti mūlaṭṭhaṁ sandhāya vuttaṁ.
  Yadi pana pacchimopi labhitvā tattha vuttappakāraṁ kiñci katvā
  puna vippaṭisāre uppanne evaṁ karoti tassāpi eseva nayo.
  Paṁsumhi patitvā maratīti abhinavapūrite paṁsumhi pāde pavesetvā
  tattha uddharituṁ asakkonto tattheva patitvā marati. Jātapaṭhavī
  jātāti idaṁ sabbathā matthakappattaṁ thirabhāvaṁ dassetuṁ vuttaṁ.
  Paṁsunā pūrentena pana pādadaṇḍādīhi maddanatāḷānādinā suṭṭhutaraṁ
  thirabhāvaṁ āpādetvā pakatipaṭhaviyā nibbisese kate jātapaṭhavīlakkhaṇaṁ
  appattepi muccatiyeva. Opātaṁ haratīti ettha pokkharaṇīsadisattā
  muccati.
      [195] Hatthā muttamatteti oḍḍetvā hatthato muttamatte.
  Vatiṁ katvāti ettha yadi so pāse vuttappakāraṁ kiñci visesaṁ
-------------------------------------------------
[page 418]
  Na karoti attanā katavatiyā viddhaṁsitāya muccati. Thaddhataraṁ vā
  pāsayaṭṭhiṁ ṭhapetīti thirabhāvatthaṁ aparāya pāsayaṭṭhiyā saddhiṁ bandhitvā
  vā tameva vā sithilībhūtaṁ thaddhataraṁ bandhitvā ṭhapeti. Daḷhataraṁ
  vā thirataraṁ vāti etthāpi eseva nayo. Khāṇukanti
  pāsayaṭṭhibandhanakhāṇukaṁ. Sabbattheva māraṇatthāya katappayogattā na
  muccati. Vippaṭisāre uppanneti mūlaṭṭhasseva vippaṭisāre
  uppanne. Tena alātena .pe. Na muccatīti ettha pubbe
  katappayogaṁ vināsetvā pacchā kusalacittena payoge katepi na muccatīti
  idaṁ sandhāya gantabbanti tīsupi gaṇṭhīpadesu vuttaṁ. Ayaṁ panettha
  adhippāyo yutto siyā āditoyeva māraṇatthāya katappayogattā
  katapariyositāya pāsayaṭṭhiyā tappaccayā ye ye sattā marissanti
  tesaṁ tesaṁ vasena paṭhamataraṁyeva pāṇātipātakammasiddhito pacchā
  kusalacittena aññathā katepi na muccatīti. Rajjuketi
  khuddakarajjuke. Sayaṁ vaṭṭitanti bahurajjuke ekato katvā attanā
  vaṭṭitaṁ. Ubbaṭṭetvāti te rajjuke visuṁ visuṁ katvā. Garukataraṁ
  karotīti atibhāriyaṁ karoti. Pariyesitvā katanti araññaṁ gantvā
  rukkhaṁ chinditvā tacchetvā kataṁ. Ālambanarukkho vāti tattha
  jātakaṁ sandhāya vuttaṁ. Tadatthamevāti māraṇatthameva.
  Visamaṇḍalanti mañcapīṭhādīsu ālittaṁ visamaṇḍalaṁ. Vatvā asiṁ
-------------------------------------------------
[page 419]
  Upanikkhipatīti ettha mukhena avatvā vuttappakāraṁ manasā cintetvā
  upanikkhipanepi eseva nayo. Purimanayenāti yesaṁ hatthato mūlaṁ
  gahitanti ādinā.
      [196] Sarīrassa virūpabhāvakaraṇato kuṭṭhādi visabhāgarogo
  nāma. Jīvitappavattiyā vā asabhāgattā ananukulattā
  gaṇḍapīḷakādiko yo koci jīvitappavattipaccanīko visabhāgarogo.
      [197] Paraṁ vā amanāparūpanti ettha amanāpaṁ rūpaṁ etassāti
  amanāparūpoti bāhiratthasamāso daṭṭhabbo. Manāpiyepi eseva
  nayoti etena manāpikaṁ rūpaṁ upasaṁharatīti ettha paraṁ vā manāparūpaṁ
  tassa samīpepi ṭhapeti attanā vā manāpiyena rūpena samannāgato
  tiṭṭhatītiādi yojetabbanti dasseti. Teneva aññatarasmiṁ
  gaṇṭhīpade vuttaṁ
       mamānitena 1- esitthī maratūti samīpago
       duṭṭhacitto sace yāti hoti so itthimārako
       bhikkhatthāya sace yāti jānantopi na mārako
       anatthiko hi so tassā maraṇena upekkhakoti.
  Aparampi tattheva vuttaṁ
       viyogena ca me jāyā jananī ca na jīvati

  *  *  *  *  *  *
  Footnote: 1. Ma. mamālābhena..
-------------------------------------------------
[page 420]
       Iti jānaṁ viyuñjanto tadatthī hoti mārako
       pabbajjādinimittañce yāti jānaṁ na mārako
       anatthiko hi so tesaṁ maraṇena upekkhakoti.
  Alaṅkaritvā upasaṁharatīti alābhakena sussitvā maratūti iminā
  adhippāyena upasaṁharati. Teneva sace uttasitvā marati visaṅketoti
  vuttaṁ. Alābhakena sussitvā maratīti ettha ca pārājikanti
  pāṭhaseso daṭṭhabbo. Kuṇapagandhā cāti ahiādikuṇapānaṁ gandhā.
  Haṁsapupphanti haṁsādīnaṁ pakkhalomaṁ sandhāya vadati.
      [198] Asañciccāti idaṁ maraṇasaṁvattanikaupakkamassa asallakkhaṇaṁ
  sandhāya vuttanti āha iminā upakkamenātiādiṁ.
  Ajānantassāti idaṁ pana maraṇasaṁvattanikaupakkamakaraṇassa ajānanaṁ
  sandhāya vuttanti āha iminā ayaṁ marissatītiādiṁ. Na
  maraṇādhippāyassāti idaṁ dukkhuppādaupakkamaṁ jānantassāpi
  maraṇādhippāyassa abhāvaṁ sandhāya vuttanti āha maraṇaṁ anicchantassātiādiṁ.
      [199] Domanassacitteneva bhaṇatīti iminā sanniṭṭhāpakacetanā
  dukkhavedanāsampayuttāevāti dasseti. Sukhabahulatāya hi rājāno
  hasamānāpi ghātethāti vadanti. Hāso pana nesaṁ anatthavūpasamādiaññavisayoti
  sanniṭṭhāpakacetanā dukkhavedanāsampayuttāeva. Sati
-------------------------------------------------
[page 421]
  Pana domanasse kathaṁ taṁ nappakāsatīti āha sukhavokiṇṇattātiādiṁ.
  Pubbāpariyavasena ubhosu passesu uppajjanakasukhehi ākiṇṇattā
  uppannassa ca domanassassa anuppabandhena pavattiyā abhāvato
  tadā uppannampi domanassaṁ nappakāsatīti attho.
                  Padabhājanīyavaṇṇanā niṭṭhitā.
      [200] Maraṇatthikāva hutvāti imassa kāyassa bhedena
  saggapāpanādhippāyattā atthato maraṇatthikāva hutvā. Maraṇatthikabhāvaṁ
  ajānantāti evaṁadhippāyino maraṇatthikā nāma hontīti attano
  maraṇatthikabhāvaṁ ajānantā. Na hi te attano cittappavattiṁ
  na jānanti. Vohāravasenāti pubbabhāgavohāravasena.
  Maraṇādhippāyassa sanniṭṭhāpakacetanākkhaṇe karuṇāya abhāvato kāruññena
  pāse baddhasūkaramocanaṁ viya na hotīti adhippāyo. Yathāyunāti
  vuttamevatthaṁ tathānusandhināti pariyāyantarena vuttaṁ. Yathānusandhinā
  yathāyuparicchedenāti vuttaṁ hoti. Athavā yathānusandhināti
  yathānuppabandhena. Yāva tasmiṁ bhave santānassa anuppabandho
  avicchinnappavatti hoti tāva ṭhatvāti vuttaṁ hoti.
  Appaṭivekkhitvāti anupaparikkhitvā. Uddhaṁ vā adho vā saṅkamantīti
  pacchā āgatānaṁ okāsadānatthaṁ nisinnapāliyā uddhaṁ vā adho
  vā gacchanti. Paṭivekkhaṇakiccaṁ natthīti pacchā āgatehi
-------------------------------------------------
[page 422]
  Upaparikkhaṇakiccaṁ natthi. Heṭṭhā kismiñci vijjamāne sāṭakaṁ valiṁ
  gaṇhātīti āha yasmiṁ valī na paññāyatīti. Paṭivekkhaṇañcedaṁ
  gihīnaṁ santakeyevāti daṭṭhabbaṁ. Pāliyaṁ musale ussiteti
  aññamaññaṁ upatthambhetvā dvīsu musalesu ussitesūti attho.
  Udukkhalabhaṇḍikanti udukkhalatthāya ānītaṁ dārubhaṇḍaṁ. Paṭibaddhanti
  bhojanapaṭibaddhaṁ. Bhojanantarāyanti vuttaṁ hoti.
      [201] Aggakārikanti ettha kārikāsaddassa bhāvavacanattā
  aggakiriyanti atthaṁ vatvāpi yasmā kiriyaṁ dātuṁ na sakkā tasmā
  dānasaṅkhātāya aggakiriyāya yuttaṁ piṇḍapātameva idha upacāravuttiyā
  aggakiriyāti gahetabbanti āha paṭhamaladdhapiṇḍapātantiādiṁ.
  Daṇḍamuggaranti nikhādanamuggaraṁ. Vibhattibyattayenāti
  vibhattivipariṇāmena. Visesādhigamoti samādhi vipassanā ca. Ativiya
  pākaṭattā hatthappatto viya dissatīti vuttaṁ. Upacchindatīti
  visesādhigamassa vikkhepo mā hotūti āhāraṁ upacchindati.
  Visesādhigamanti lokuttaradhammapaṭilābhaṁ. Byākaritvāti ārocetvā.
  Upacchindati na vaṭṭatīti yasmā sabhāgānaṁ lajjibhikkhūnaṁyeva ariyā
  attanā adhigatavisesaṁ tādise kāraṇe sati ārocenti te ca
  bhikkhū appaṭirūpāya anesanāya paccayaṁ na pariyesanti tasmā
  tehi pariyesitapaccaye kukkuccaṁ uppādetvā āhāraṁ upacchindituṁ
-------------------------------------------------
[page 423]
  Na vaṭṭatīti attho. Sabhāgānaṁ hi byākatattā upacchindituṁ na
  labhati. Tehi kappiyaṁ rakkhitaṁ. Teneva sabhāgānaṁ hi lajjibhikkhūnaṁ
  kathetuṁ vaṭṭatīti idaṁ upacchindati na vaṭṭatīti imassa kāraṇaṁ
  dassentena vuttanti tīsupi gaṇṭhīpadesu vuttaṁ. Athavā visesādhigamaṁ
  byākaritvāti idaṁ visesassa adhigatabhāvadassanatthaṁ vuttaṁ.
  Adhigamantarāyaṁ āsaṅkanteneva ca āhārupacchedo kātabboti
  anuññātattā taṁ adhigatena na kātabboti dassetuṁ visesādhigamaṁ byākaritvā
  āhāraṁ upacchindati na vaṭṭatīti vuttaṁ. Kiṁ pana ariyā attanā
  attanā adhigatavisesaṁ aññesaṁ ārocentīti imissā codanāya
  sabhāgānaṁ hi lajjibhikkhūnaṁ kathetuṁ vaṭṭatīti vuttaṁ. Ayamettha
  yuttataroti amhākaṁ khanti. Gaṇṭhīpadepi ayamattho dassitoyevāti.
      [202] Bhaṇḍakaṁ dhovantāti cīvaraṁ dhovantā. Dhovanadaṇḍakanti
  bhaṇḍadhovanadaṇḍakaṁ. Ahaṁ kukkuccakoti mama kiriyāya mareyya
  nukho no vāti evaṁ jātakukkuccako. Sabbatthāpi panettha
  evarūpesu vatthūsu amate thullaccayassa vuttattā tena katappayogena
  dukkhā vedanā uppajjatu vā mā vā pārājikāya abhāvato
  bhagavatā vacanena thullaccayamevāti vadanti.
      [203] Gabbho patati etenāti gabbhapātanaṁ. Tādisaṁ
  bhesajjaṁ. Tenāha yena paribhuttenātiādiṁ. Maraṇavaṇṇaṁ vā
-------------------------------------------------
[page 424]
  Saṁvaṇṇeyyāti vuttattā pariyāyato āpattimokkho na hotīti
  āha pariyāyo nāma natthīti. Gabbhaṁ na gaṇhātīti gabbhaṁ na
  dhāreti. Vātena pāṇakehi vā gabbho vinassanto kammaṁ vinā
  na nassatīti adhippāyena dvīhākārehīti vuttaṁ. Dīghanikāyaṭṭhakathāyaṁ
  pana gabbho hi vātena pāṇakehi kammunāti tīhi kāraṇehi vinassatīti
  vatvā kammunā nassante pana buddhāpi paṭibāhituṁ na sakkontīti vuttaṁ.
  Tattha vātena pāṇakehi vā gabbhe vinassante na purimakammunā
  okāso kato apica tappaccayā kammaṁ vipaccati sayameva pana
  kammunā okāse kate na ekantena vāto pāṇakā vā
  apekkhitabbāti iminā adhippāyena kammassa visuṁ kāraṇabhāvo vuttoti
  daṭṭhabbaṁ. Pāṇakā khāditvā antaradhāpentīti yojetabbaṁ.
  Avijāyanatthāya bhesajjaṁ dentassa kucchiyaṁ uppajjitvā
  vinassissantīti iminā adhippāyena dinne opātakkhaṇanādīsu viya
  kammabandho. Kucchiyaṁ na uppajjissantīti iminā pana adhippāyena
  dinne nevatthi kammabandho.
      [204] Sahadhammikānanti ekassa satthuno sāsane sahasikkhamānadhammānaṁ.
  Pañcannampi vivaṭṭanissitasīlattā samasīlasaddhāpaññānanti
  vuttaṁ. Ñātakapavāritaṭṭhānatoti attano tesaṁ vā ñātakapavāritaṭṭhānato.
  Gilānassatthāya appavāritaṭṭhānatopi viññattiyā
-------------------------------------------------
[page 425]
  Anuññātattā katāpi akatā viyāti akataviññatti. Vadatha bhante
  paccayenāti evaṁ akatapavāritaṭṭhāne vā viññatti akataviññatti.
  Paṭiyādiyatīti sampādeti. Akātuṁ na vaṭṭatīti ettha dukkaṭaṁ
  vadanti. Sahadhammikesu vuttanayenevāti imesaṁpi pañcannaṁ
  akataviññattiyāpi bhesajjaṁ kātuṁ vaṭṭatīti kurundaṭṭhakathāyaṁ vuttattā
  kathitaṁ. Yāva ñātakā passantīti yāva tassa ñātakā passanti.
  Pitu bhaginī pitucchā. Mātu bhātā mātulo. Nappahontīti
  kātuṁ na sakkonti. Sacepi na yācantīti yācituṁ dukkhanti
  adhippāyena yadi na yācanti. Ābhogaṁ katvāti idaṁ
  kattabbatādassanavasena vuttaṁ. Ābhogaṁ pana akatvāpi dātuṁ vaṭṭatīti tīsupi
  gaṇṭhīpadesu likhitaṁ. Ete dasa ñātake ṭhapetvāti tesaṁ
  puttanattādayopi tappaṭibaddhattā ñātakāevāti tepi ettheva saṅgahitā
  tena aññesanti iminā añātakānaṁ gahaṇaṁ veditabbaṁ. Tenevāha
  etesaṁ puttaparamparāyātiādiṁ. Kulaparivaṭṭoti kulānaṁ paṭipāṭi.
  Kulaparamparāti vuttaṁ hoti. Mayhaṁ dassanti karissantīti paccāsāya
  karontassāpi yācitvāpi gahetabbaṭṭhānatāya ñātakesu vejjakammaṁ
  vā kuladūsakāpatti vā na hotīti vadanti. Sabbapadesu vinicchayo
  veditabboti cūḷamātuyātiādīsu sabbapadesu cūḷamātuyā
  sāmikotiādinā yojetvā heṭṭhā vuttanayena vinicchayo veditabbo.
-------------------------------------------------
[page 426]
  Vuttanayena pariyesitvāti iminā ñātisāmaṇerehi vātiādinā
  vuttamatthaṁ atidissati. Apaccāsiṁsantenāti mayhaṁ dassanti karissantīti
  evaṁ attano atthāya apaccāsiṁsantena. Bhikkhusaṅghassa pana
  upakārakattaṁ paccāsiṁsantena kātuṁ vaṭṭati. Bhesajjaṁ ācikkhathāti
  vuttepi yathā aññamaññaṁ pana kathā kātabbāti idaṁ pariyāyattā
  vaṭṭati evaṁ heṭṭhā vuttanayena idañcidañca gahetvā karontīti
  iminā pariyāyena kathentassāpi nevatthi dosoti ācariyā.
  Vinayalakkhaṇaṁ ajānantassa anācariyassa tadanurūpavohārāsambhavato
  īdisassa lābhassa uppatti nāma natthīti ācariyabhāgo nāma ayanti
  vuttaṁ. Vinayapakataññunā ācariyena labhitabbabhāgo ayanti vuttaṁ
  hoti. Pupphapūjanatthāya dinnepi akappiyavohārena vidhānassa
  ayuttattā kappiyavasenāti vuttaṁ. Pupphaṁ āharathātiādinā
  kappiyavohāravasenāti attho.
      [205] Yadi parittaṁ karothāti vutte karonti gihiveyyāvaccakaraṇaṭṭhāne
  tiṭṭhantīti parittaṁ karotha bhanteti vutte na kātabbanti
  vuttaṁ. Bhaṇathāti vutte pana dhammakathāya ajjhesanaṭṭhāne ṭhitattā
  kātabbanti vuttaṁ. Dhammaṁ hi anajjhiṭṭhenāpi kathetuṁ vaṭṭati
  pageva ajjhiṭṭhena. Cāletvā suttaṁ parimajjetvāti parittaṁ
  karontena kātabbavidhiṁ dasseti. Vihārato .pe. Dukkaṭanti
-------------------------------------------------
[page 427]
  Añātakānaṁyeva dadato dukkaṭaṁ. No ce jānantīti yadi evaṁ
  vattuṁ na jānanti. Udakanti dakkhiṇodakaṁ. Pādesu apanītesu
  avamaṅgalasaññino hontīti āha na pādā apanetabbāti. Gantuṁ
  vaṭṭatīti parivāratthāya āgacchantūti vuttepi evaṁ sallakkhetvā
  gantuṁ vaṭṭati.
      [206] Anāmaṭṭhapiṇḍapātoti apabbajitassa hatthato laddho
  attanā aññena vā pabbajitena aggahitāggo piṇḍapāto.
  Thālaketi iminā pattopi gahitoyevāti daṭṭhabbaṁ.
  Dāmarikacorassāti 1- rajjaṁ paṭṭhayamānassa pākaṭacorassa. Coranāgavatthunti
  ettha coranāgassa kira āmaṭṭhaṁ dente kujjhissati anāmaṭṭhaṁ
  na vaṭṭatīti thero pattaggahaṇahattheneva aggaṁ gahetvā patte
  bhattaṁ sabbamadāsi. So tena tussi. Ettakaṁ mayhanti bhattassa
  ekapasseyeva thokaṁ ṭhapetvāpi puna tena saddhiṁ sabbampi dātuṁ
  vaṭṭatīti cūḷagaṇṭhīpade vuttaṁ.
      [207] Āmisassa ca dhammassa ca alābhena attano ca
  parassa ca antare sambhavantassa chiddassa vivarassa bhedassa
  paṭisantharaṇaṁ pidahanaṁ saṅgaṇhaṇaṁ paṭisanthāro. Ayaṁ hi lokasannivāso
  alabbhamānena āmisena ca dhammena cāti dvīhi chiddo tassa
  taṁ chiddaṁ yathā na paññāyati evaṁ pīṭhassa viya paccattharaṇena

  *  *  *  *  *  *
  Footnote: 1. dāmarikoti yuddhakārako corotipi attho.
-------------------------------------------------
[page 428]
  Āmisena ca dhammena ca paṭisantharaṇaṁ āmisapaṭisanthāro
  dhammapaṭisanthāro cāti vuccati. Tattha dhammapaṭisanthāro kassaci na
  kātabbo natthi. Yassakassaci hi gahaṭṭhassa vā pabbajitassa vā
  dhammena saṅgaho kātabbova. Paṭisanthāro pana kassa kātabbo
  kassa na kātabboti idampana āmisapaṭisanthāraṁ sandhāya vuttaṁ.
  Ubbāsetvāti samantā tiyojanaṁ vilumpanto manusse palāpetvā
  aññesaṁ āvāsaṁ katvā. Saṅghassatthāya āhaṭāti pākavaṭṭato
  taṁdivasassatthāya ābhaṭā. Varapotthakacittattharakanti
  anekappakārauttamarūpacittaṁ attharaṇaṁ.
      [208] Sattarasavaggiyesu pubbe ekassa aṅgulipaṭodena
  māritattā sesasoḷasajanesu udaraṁ ārūhitvā nisinnamekaṁ ṭhapetvā sesāpi
  paṇṇarasa janāti vuttaṁ. Adūhalapāsāṇā viyāti adūhale
  āropitapāsāṇā viya. Kammādhippāyāti tajjanīyādikammakaraṇādhippāyā.
  Āvāhetvāti āvisāpetvā. Vāḷayakkhavihāranti caṇḍasattehi
  adhiṭṭhitavihāraṁ.
      [209] Yo rukkhena otthaṭopi na maratītiādīsu yaṁ vattabbaṁ
  taṁ bhūtagāmasikkhāpadaṭṭhakathāyaṁ sayameva vakkhati. Evaṁ hi tattha vuttaṁ
  manussaviggahapārājikavaṇṇanāyampana sabbāṭṭhakathāsu sace bhikkhu
  rukkhena vā ajjhotthaṭo hoti opāte vā patito sakkā ca
-------------------------------------------------
[page 429]
  Hoti ekena passena rukkhaṁ chinditvā bhūmiṁ vā khaṇitvā nikkhamituṁ
  jīvitahetupi attanā na kātabbaṁ aññena pana bhikkhunā bhūmiṁ
  vā khaṇitvā rukkhaṁ vā chinditvā allarukkhato vā daṇḍakaṁ chinditvā
  taṁ rukkhaṁ pavaṭṭetvā nikkhāmetuṁ vaṭṭati anāpattīti vuttaṁ tattha
  kāraṇaṁ na dissati anujānāmi bhikkhave davadāhe ḍayhamāne
  paṭaggiṁ dātuṁ parittaṁ kātunti idampana ekameva suttaṁ dissati
  sace etassa anulomaṁ attano na vaṭṭati aññassa vaṭṭatīti
  idaṁ nānākaraṇaṁ na sakkā laddhuṁ attano atthāya karonto
  attasinehena akusalacitteneva karoti paro pana kāruññena tasmā
  anāpattīti ce etampi akāraṇaṁ kusalacittenāpi hi idaṁ
  āpattiṁ āpajjati sabbāṭṭhakathāsu pana vuttattā na sakkā
  paṭisedhetuṁ gavesitabbā ettha yutti aṭṭhakathācariyānaṁ vā saddhāya
  gantabbanti tasmā yaṁ ettha ito aññathā kenaci papañcitaṁ
  gaṇṭhīpadesu ca kāraṇaṁ vuttaṁ taṁ na sārato paccetabbaṁ.
      [210] Alla .pe. Pācittiyanti sukkhaṭṭhānepi aggiṁ
  pātetvā iminā adhippāyena ālimpentassa pācittiyameva.
  Dukkaṭanti sukkhaṭṭhāne vā sukkhaṁ asukkhanti apaṭṭhapetvā vā
  aggiṁ pātentassa dukkaṭaṁ. Kīḷādhippāyepi eseva nayo.
  Kīḷādhippāyo ca paṭapaṭāyamānasaddassādavasena veditabbo.
-------------------------------------------------
[page 430]
  Paṭipakkhabhūto aggi paṭaggi. Parittakaraṇanti ārakkhakaraṇaṁ. Sayaṁ
  vā uṭṭhitanti vāteritānaṁ veḷuādīnaṁ aññamaññasaṅghaṭṭanena
  samuṭṭhitaṁ. Nirupādānoti indhanarahito.
      [211] Khettameva otiṇṇattā pārājikanti dvīhīti vutte
  dvīhi pahārehi maraṇassa paccāsiṁsanato ekena vinā dvinnaṁ
  abhāvato ca pārājikaṁ. Dvīhiyevāti niyamite pana ekena pahārena
  mārite natthi pārājikanti vadanti. Paṭhamaṁ āhitabalavavegassa
  pubbānuciṇṇavasena dhammānaṁ desantaruppattiyā gamanamattaṁ ṭhapetvā
  jīvitindriyassa tattha avijjamānattā sīsacchedakassāti vuttaṁ.
  Imassa vatthussāti āghātanavatthussa. Pānaparibhogenāti vuttattā
  loṇasocirakaṁ nāma yāmakālikanti vadanti.
           Iti samantapāsādikāya vinayaṭṭhakathāya sāratthadīpaniyaṁ
                 tatiyapārājikavaṇṇanā niṭṭhitā.
-------------------------------------------------
[page 431]
                     Catutthapārājikavaṇṇanā
      [212] Catusaccavidūti cattāri saccāni samāhaṭāni catusaccaṁ.
  Catusaccaṁ avedi paṭivijjhīti catusaccavidū. Satipi sāvakānaṁ
  paccekabuddhānañca catusaccavidubhāve anaññapubbakattā bhagavato
  catusaccadassanassa tattha ca sabbaññutāya balesu ca vasibhāvassa pattito
  parasantānesu pasāritabhāvena supākaṭattā ca bhagavāva visesena
  catusaccavidūti thomanaṁ arahati.
      [213] Adhiṭṭhemāti saṁvidahāma. Dūtakammanti gihīnaṁ paṇṇaṁ
  vā sāsanaṁ vā gahetvā tattha tattha gamanaṁ. Iriyāpathaṁ
  saṇṭhapetvāti padhānānurūpaṁ katvā. Pucchantānaṁ vāti ayyā
  santairiyāpathā ativiya upasantā kataraṁ visesamadhigacchiṁsūti pucchantānaṁ.
  Anāgatasambandhe pana asatīti bhāsito bhavissatīti pāṭhasesaṁ katvā
  anāgatasambandhe asati. Bhāsitoti atītavacanaṁ kathaṁ anāgatavacanena
  sambandhamupagacchatīti āha lakkhaṇaṁ pana saddasatthato pariyesitabbanti.
  Īdise hi ṭhāne dhātusambandhe paccayāti iminā lakkhaṇena
  dhātvatthasambandhe sati aññathā 1- kālavihitāpi paccayā sādhavo bhavantīti
  saddasatthavidū vadanti. Vaṇṇavāti iminā sakalasarīrānugatavaṇṇassa
  manāpatā vuttā. Pasannamukhavaṇṇāti iminā sakalasarīravaṇṇatopi

  *  *  *  *  *  *
  Footnote: 1. Ma. ayathākālavihitāpi.
-------------------------------------------------
[page 432]
  Adhikataraṁ mukhavaṇṇassa manāpatā vuttā. Vippasannacchavivaṇṇāti
  iminā pana vijjamānasseva sarīravaṇṇassa ativiya pasannatā vuttā.
  Yasmā indriyānaṁ onattaṁ pūrattaṁ vā natthi tasmā abhiniviṭṭhokāsassa
  paripuṇṇattāti vuttaṁ. Chaṭṭhassa abhiniviṭṭhokāso
  hadayavatthu pañcapasādānaṁ abhiniviṭṭhokāsassa paripuṇṇatāvacaneneva
  hadayavatthuādisakalasarīrassa paripuṇṇatā dassitāyeva hotīti āha
  manacchaṭṭhānaṁ indriyānanti. Yathātanti ettha tanti
  nipātamattaṁ. Bhantamigapaṭibhāgāti kattabbākattabbassa ajānanato
  bhantamigasadisā. Catuccakkanti catuiriyāpathaṁ. Iriyāpatho hi idha
  pavattanaṭṭhena cakkanti adhippeto. Navadvāranti navahi vaṇamukhehi
  navadvāraṁ. Dukkhanti sīsarogādidukkhaṁ. Sabbakiccesūti
  pattapacanacīvararajanayogaṭṭhānādikiccesu. Yāpetunti vahituṁ pavattetuṁ.
  Tenāha gametunti.
      [214] Santoti iminā tesaṁ vijjamānataṁ dasseti.
  Saṁvijjamānāti iminā pana tesaṁ upalabbhamānataṁ dasseti. Tenāha
  atthi ceva upalabbhanti cāti. Upalabbhantīti dissanti ñāyantīti
  attho. Panthadūhanakammanti panthaghātanakammaṁ. Hanantoti
  mārento. Ghātentoti mārāpento. Athavā hanantoti
  bandhanatāḷanādīhi hiṁsanto. Ghātentoti mārento. Chindantoti paresaṁ
-------------------------------------------------
[page 433]
  Hatthādīni chindanto. Pacantoti daṇḍena uppīḷento. Pacanaṁ
  hettha dahanaṁ vibādhanaṁ adhippetaṁ. Pacantoti vā tajjento
  paribhāsento 1-. Athavā pacantoti gāmesu aggipātanavasena gehādīni
  jhāpetvā tattha ajeḷakādīni pacanto.
      [215] Ye sikkhāpadesu bahulagāravā na honti āpattivītikkamabahulā
  te sikkhāya atibbagāravā. Uddhateti akappiye
  kappiyasaññitāya kappiye akappiyasaññitāya avajje vajjasaññitāya
  vajje avajjasaññitāya ca uddhaccapakatike. Unnaḷeti
  uggatanaḷe. Uṭṭhitatucchamāneti vuttaṁ hoti. Capaleti
  pattacīvaramaṇḍanādinā cāpallena yutte. Mukhareti mukhakhare. Kharavacaneti
  vuttaṁ hoti. Vikiṇṇavāceti asaññatavacane divasampi
  niratthakavacanappalāpane. Muṭṭhā naṭṭhā sati etesanti muṭṭhassatī.
  Sativirahiteti vuttaṁ hoti. Asampajāneti nippaññe. Pākaṭindriyeti
  saṁvarābhāvena gihikāle viya vivaṭaindriye. Ācariyupajjhāyehi
  pariccattaketi dhammena āmisena ca asaṅgahetvā ācariyupajjhāyehi
  pariccatte anāthe appatiṭṭhe. Lābhagaruketi paccayagaruke.
  Iriyāpathasaṇṭhapanādīnīti ādisaddena paccayapaṭisedhanasāmantajappānaṁ gahaṇaṁ
  veditabbaṁ. Mahāniddese hi

  *  *  *  *  *  *
  Footnote: 1. Ma. tāsento.
-------------------------------------------------
[page 434]
  Iriyāpathasaṇṭhapanapaccayapaṭisedhanasāmantajappanavasena tividhaṁ kuhakavatthu āgataṁ.
  Tattha pāpicchasseva sato sambhāvanādhippāyakatena iriyāpathena vimhāpanaṁ
  iriyāpathasaṇṭhapanasaṅkhātaṁ kuhakavatthu. Tattha cīvarādīhi nimantitassa
  tadatthikasseva sato pāpicchataṁ nissāya paṭikkhipanena te ca gahapatike
  attani suppatiṭṭhitasaddhe ñatvā puna tesaṁ aho ayyo appiccho
  na kiñci paṭiggaṇhituṁ icchati suladdhaṁ vata no assa sace
  appamattakampi kiñci paṭiggaṇheyyāti nānāvidhehi upāyehi paṇītāni
  cīvarādīni upanentānaṁ tadanuggahakāmataṁyeva āvikatvā paṭiggahaṇenapi
  tato pabhūti api sakaṭabhārehi upanāmanahetubhūtaṁ vimhāpanaṁ
  paccayapaṭisedhanasaṅkhātaṁ kuhakavatthūti veditabbaṁ. Pāpicchasseva pana sato
  uttarimanussadhammādhigamaparidīpanavācāya tathā tathā vimhāpanaṁ
  sāmantajappanasaṅkhātaṁ kuhakavatthūti veditabbaṁ. Cittalapabbatādivihāro
  lokasammatasenāsanaṁ nāma. Lokasammata .pe. Upāyehi
  saṁvaṇṇiyamānaguṇoti sambandho. Paripācetunti pariṇāmetuṁ. Suddhacittena
  attano ganthadhurādikammaṁ katvā vicarantānaṁ tammūlakapaccayaparibhoge
  dosābhāvaṁ dassetuṁ ye panātiādi vuttaṁ. Bhikkhācāre
  asampajjamāneti gocaragāme bhikkhāya caritvā labhitabbapiṇḍapāte
  asampajjante. Te ca vattasīsena sabbampetaṁ karonti na
  lābhanimittaṁ. Tena vuttaṁ tantippaveṇighaṭanakā sāsanajotakāti.
-------------------------------------------------
[page 435]
      [216] Kicchenāti na dukkhāpaṭipadāya. Buddhānaṁ hi cattāropi
  maggā sukhāpaṭipadāva honti. Pāramīpūraṇakāle pana sarāgasadosasamohasseva
  sato āgatānaṁ yācakānaṁ alaṅkatapaṭiyattaṁ sīsaṁ kantitvā
  galalohitaṁ nīharitvā suañjitāni akkhīni uppāṭetvā kulavaṁsapadīpakaṁ
  puttaṁ manāpacāriniṁ bhariyanti evamādīni dentassa aññānipi
  khantivādīsadisesu attabhāvesu chejjabhejjādīni pāpuṇantassa
  āgamanīyapaṭipadaṁ sandhāyetaṁ vuttaṁ. Kasirenāti tasseva vevacanaṁ.
      [217] Ekasseva dātuṁ asakkuṇeyyatāya garubhāvato
  garubhaṇḍānīti vuttaṁ. Sabbesaṁ bhājetvāpi gahetuṁ asakkuṇeyyatāya
  garuparikkhārānīti vuttaṁ. Sādhāraṇaparikkhārabhāvenāti saṅghikattā
  sabbabhikkhusādhāraṇaparikkhārabhāvena. Saṅgaṇhāti upalāpetīti idaṁ
  atheyyacittaṁ sandhāya vuttaṁ. Tenevāha tathābhāvato thenetvāti.
  Avissajjiyāvebhaṅgiyabhāvato thenetvāti attho. Garubhaṇḍaṁ hi
  kulasaṅgahatthāya vissajjenato vibhajanto ca tassa avissajjiyāvebhaṅgiyabhāvaṁ
  theneti. Kuladūsakadukkaṭaṁ āpajjatīti ettha yo vissajjeyya
  āpatti thullaccayassāti vuttattā vissajjanapaccayā thullaccayenāpi
  na muccati.
      [218] Asantanti avijjamānaṁ. Abhūtanti anuppannaṁ.
  Anuppannattā hi tassa taṁ asantanti. Purimassa pacchimaṁ
-------------------------------------------------
[page 436]
  Kāraṇavacanaṁ. Ullapatīti uggatāyuko lapati. Sīlaṁ hi bhikkhuno āyu.
  Taṁ tassa tathālāpanasamakālameva vigacchati. Asantasambhāvanāyāti
  attano avijjamānaguṇehi sambhāvanāya. Evaṁ hi gaṇhatā .pe.
  Thenetvā gahitā hontīti ettha. Asantasambhāvanāya raṭṭhapiṇḍassa
  thenetvā gahitattā lokuttaradhammopi thenitoyeva hoti.
  Kitavassevāti kitavassa sakuṇaggahaṇamiva. Kerāṭikassāta sathassa 1-.
  Gottaṁ vuccati sādhāraṇanāmaṁ. Mattasaddo luttaniddiṭṭho.
  Tasmā samaṇāti gottamattaṁ anubhavanti dhārentīti gotrabhuno.
  Nāmamattasamaṇāti vuttaṁ hoti.
      [219] Heṭṭhimamaggehi ñātamariyādāyaeva jānanato aññā
  aggamaggapaññā tassā phalabhāvato aggaphalapaññā taṁsahagatā
  sammāsaṅkappādayo aññāti vuttāti āha aññaṁ byākariṁsūti
  arahattaṁ byākariṁsūti. Ariyasāvakassa tāva nuppajjatīti
  pahīnādhimānapaccayattā nuppajjati. Sīlavatopi .pe. Nuppajjati
  akārakabhāvato. Tilakkhaṇaṁ āropetvāti kalāpasammasanavasena tilakkhaṇaṁ
  āropetvā. Āraddhavipassakassāti udayabbayānupassanāya
  āraddhavipassakassa. Suddhasamathalābhī vipassanāya kammaṁ akatvāpi
  kilesasamudācāraṁ apassanto kevalaṁ aññāṇabalena ariyohamasmīti
  maññatīti āha suddhasamathalābhiṁ vāti. Arahā ahanti maññati

  *  *  *  *  *  *
  Footnote: 1. saṭhassa.
-------------------------------------------------
[page 437]
  Uccavālikavāsī mahānāgatthero viya.
      [220] Talaṅgaravāsī dhammadinnatthero kira nāma eko
  pabhinnapaṭisambhido mahākhīṇāsavo mahato bhikkhusaṅghassa ovādadāyako
  ahosi. So ekadivasaṁ attano divāṭṭhāne nisīditvā kinnukho
  amhākaṁ ācariyassa uccavālikavāsimahānāgattherassa samaṇabhāvakiccaṁ
  matthakappattaṁ noti āvajjento puthujjanabhāvamevassa disvā mayi
  agacchante puthujjanakālakiriyameva karissatīti ca ñatvā iddhiyā
  vehāsaṁ uppatitvā divāṭṭhāne nisinnassa therassa samīpe
  orohitvā vanditvā vattaṁ dassetvā ekamantaṁ nisīdi. Kiṁ āvuso
  dhammadinna akāle āgatosīti ca vutto pañhaṁ bhante pucchituṁ
  āgatomhīti āha. Tato pucchāvuso jānamānā kathayissāmāti
  vutte pañhāsahassaṁ pucchi. Thero pucchitapucchitaṁ pañhaṁ
  asajjamānova kathesi. Tato atitikkhiṇaṁ vo bhante ñāṇaṁ kadā
  tumhehi ariyadhammo adhigatoti vutte ito saṭṭhivassakāle āvusoti
  āha. Samādhiṁpi bhante valañjethāti. Nayidaṁ āvuso bhāriyanti.
  Tenahi bhante ekaṁ hatthiṁ māpethāti. Thero sabbasetaṁ hatthiṁ
  māpesi. Idāni bhante yathā ayaṁ hatthī añcitakaṇṇo
  pasāritanaṅguṭṭho soṇḍaṁ mukhe pakkhipitvā bheravaṁ koñcanādaṁ karonto
  tumhākaṁ abhimukhaṁ āgacchati tathā naṁ karothāti. Thero tathā
-------------------------------------------------
[page 438]
  Katvā vegena āgacchato hatthissa bheravaṁ ākāraṁ disvā uṭṭhāya
  palāyituṁ āraddho. Tamenaṁ khīṇāsavatthero hatthaṁ pasāretvā
  cīvarakaṇṇe gahetvā bhante khīṇāsavassa sārajjaṁ nāma hotīti
  āha. So tasmiṁ kāle attano puthujjanabhāvaṁ ñatvā avassayo
  me āvuso dhammadinna hohīti vatvā pādamūle ukkuṭikaṁ nisīdi.
  Bhante tumhākaṁ avassayo bhavissāmiyevāhaṁ āgato mā cintayitthāti
  kammaṭṭhānaṁ kathesi. Thero kammaṭṭhānaṁ gahetvā caṅkamaṁ oruyha
  tatiye padavāre aggaphalaṁ arahattaṁ pāpuṇi. Thero kira
  dosacarito ahosi.
      [221] Yasmā panātiādi asantaṁ abhūtaṁ asaṁvijjamānanti
  etesaṁ kāraṇavacanaṁ. Tattha yanti yaṁ uttarimanussadhammaṁ.
  Anabhijānanti attani atthibhāvaṁ ajānanto. Samudācaratīti atthi mayhaṁ
  esa dhammoti katheti jānāpeti vā. Asantaṁ abhūtanti imassa
  kāraṇavacanaṁ santāne anuppannoti. Ñāṇena ca asacchikatoti
  idaṁ pana asaṁvijjamānanti etassa kāraṇavacanaṁ. Pakatimanussehi
  uttaritarānaṁ buddhādiuttamapurisānaṁ adhigamadhammo uttarimanussadhammoti
  āha uttarimanussānantiādiṁ. Tanti uttarimanussadhammaṁ. Atha
  padabhājane bahuvacananiddeso kasmā katoti āha padabhājane
  panātiādiṁ. Kiñcāpi uttarimanussadhammo abyākatopi hoti
-------------------------------------------------
[page 439]
  Ārogyaṭṭhena pana bāhitikasutte viya kusale dhammeti vuttaṁ. Assāti
  uttarimanussadhammassa. Khaṇalayamuhuttasaddā aññattha bhinnatthāpi
  honti idha pana khaṇapariyāyavaseneva taṁ khaṇaṁ taṁ layaṁ taṁ muhuttanti
  pāliyaṁ vuttaṁ. Adhigantabbato adhigamo jhānādi.
  Adhigamassa pucchā adhigamapucchā. Tenāha jhānavimokkhādīsūtiādiṁ.
  Upāyapucchāti adhigamupāyapucchā. Kinti kena pakārena. Kena
  vidhināti attho. Katamesaṁ tvaṁ dhammānaṁ lābhīti idaṁ pana pubbe
  kinte adhigatanti aniddhāritabhedā jhānādivisesā pucchitāti idāni
  tesaṁ niddhāretvā pucchanākāradassanaṁ.
      [222] Tasmāti yasmā yathāvuttehi chahākārehi adhigamabyākaraṇaṁ
  sodhetabbaṁ tasmā. Ettāvatāvāti ettakena byākaraṇamatteneva
  na sakkātabbo. Byākaraṇaṁ hi ekassa ayāthāvatopi
  hotīti. Imesu pana chasu ṭhānesu sodhanatthaṁ vattabboti yathā
  nāma jātarūpapaṭirūpakampi jātarūpaṁ viya khāyatīti jātarūpaṁ
  nighaṁsanatāpanacchedanehi sodhetabbaṁ evameva imesu idāneva vuttesu
  chasu ṭhānesu pakkhipitvā sodhanatthaṁ vattabbo. Vimokkhādīsūti
  ādisaddena samādhisamāpattiñāṇadassanamaggabhāvanāphalasacchikiriyā
  saṅgaṇhāti. Pākaṭo hoti adhigatavisesassa satisammosābhāvato.
  Sesapucchāsupi pākaṭo hotīti pade eseva nayo. Sabbesaṁ hi
-------------------------------------------------
[page 440]
  Attanā adhigatamaggena pahīnakilesā pākaṭā hontīti idaṁ yebhuyyavasena
  vuttaṁ. Kassaci hi attanā adhigatamaggavajjhakilesesu sandeho
  uppajjatiyeva mahānāmassa sakkassa viya. So hi sakadāgāmī
  samānopi tassa mayhaṁ bhante evaṁ hoti kosu nāma me dhammo
  ajjhattaṁ appahīno yena me ekadā lobhadhammāpi cittaṁ pariyādāya
  tiṭṭhanti dosadhammāpi cittaṁ pariyādāya tiṭṭhanti mohadhammāpi
  cittaṁ pariyādāya tiṭṭhantīti bhagavantaṁ pucchi. Ayaṁ kira rājā
  sakadāgāmimaggena lobhadosamohā niravasesā pahīyantīti saññī
  ahosi. Kiṁ ariyasāvakassa evaṁ sandeho uppajjatīti. Āma
  uppajjatīti. Kasmā. Paṇṇattiyaṁ akovidattā. Ayaṁ kileso
  asukamaggavajjhoti imissā paṇṇattiyā akovidassa hi
  ariyasāvakassa evaṁ hoti. Kiṁ tassa paccavekkhaṇā natthīti. Atthi
  sā pana na sabbesaṁ paripuṇṇā hoti. Eko hi pahīnakilesameva
  paccavekkhati eko avasiṭṭhakilesameva eko maggameva eko
  phalameva eko nibbānameva. Imāsu pana pañcasu paccavekkhaṇāsu
  ekaṁ vā dve vā no laddhuṁ na vaṭṭati. Iti yassa
  paccavekkhaṇā na paripuṇṇā tassa maggavajjhakilesapaṇṇattiyaṁ
  akovidattā evaṁ hoti. Uggahaparipucchākusalāti sajjhāyamaggasaṁvaṇṇanāsu
  nipuṇā. Yāya paṭipadāya yassa ariyamaggo āgacchati
-------------------------------------------------
[page 441]
  Sā pubbabhāgapaṭipatti āgamanapaṭipadā. Sodhetabbāti suddhā
  udāhu na suddhāti vicāraṇāvasena sodhetabbā. Na sujjhatīti
  tattha tattha pamādapaṭipattisabbhāvato. Apanetabboti attano
  paṭiññāya apanetabbo. Sujjhatīti vatvā sujhanākāraṁ dassetuṁ
  dīgharattantiādi vuttaṁ. Paññāyatīti etthāpi yadīti padaṁ
  ānetvā yadi so bhikkhu tassaṁ paṭipadāyaṁ paññāyatīti sambandho.
  Catūsu paccayesu alaggattā ākāse pāṇisamena cetasāti vuttaṁ.
  Vuttasadisanti tassa bhikkhuno byākaraṇaṁ imasmiṁ sutte vuttena
  sadisaṁ samanti attho. Khīṇāsavapaṭipattisadisā paṭipatti hotīti
  dīgharattaṁ suvikkhambhitakilesattā. Khīṇāsavassa nāma .pe. Na
  hotīti pahīnavippallāsattā jīvitanikantiyā ca abhāvato na hoti.
  Puthujjanassa pana appahīnavipallāsattā jīvitanikantisabbhāvato ca
  appamattakenapi hoti. Tatrimāni vatthūni.
      [223] Dīghabhāṇakābhayatthero kira ekaṁ piṇḍapātikaṁ pariggahetuṁ
  asakkonto daharassa saññaṁ adāsi. So taṁ nahāyamānaṁ
  kalyāṇīnadīmukhadvāre nimmujjitvā pāde aggahesi. Piṇḍapātiko
  kumbhīloti saññāya mahāsaddamakāsi. Tadā naṁ puthujjanoti jāniṁsu.
  Candamukhatissarājakāle pana mahāvihāre saṅghatthero khīṇāsavo
  dubbalacakkhuko vihāreyeva acchati. Rājā theraṁ pariggaṇhissāmīti
-------------------------------------------------
[page 442]
  Bhikkhūsu bhikkhācāraṁ gatesu apasaddo naṁ upasaṅkamitvā sappo viya
  pāde aggahesi. Thero silāthambho viya niccalo hutvā ko
  etthāti āha. Ahaṁ bhante tisso. Sugandhaṁ vāyasi no
  tissāti. Evaṁ khīṇāsavassa bhayaṁ nāma natthi. Ekacco pana
  puthujjanopi atisūro hoti nibbhayo. So rajjanīyena ārammaṇena
  pariggaṇhitabbo. Vasabharājāpi hi ekaṁ theraṁ pariggaṇhamāno
  ghare nisīdāpetvā tassa santike badarasālavaṁ maddamāno nisīdi.
  Mahātherassa kheḷo calito. Therassa puthujjanabhāvo āvibhūto.
  Khīṇāsavassa hi rasataṇhā nāma suppahīnā dibbesupi rasesu
  nikanti nāma na hoti tasmā imehi upāyehi pariggaṇhitvā
  sacassa bhayaṁ vā chambhitattaṁ vā rasataṇhā vā uppajjati na
  tvaṁ arahāti apanetabbo.
      [224] Asantaguṇapabhāvanalakkhaṇā pāpicchāti āha yā sā
  idhekaccotiādiṁ. Ādinā nayenāti ādisaddena assaddhova
  samāno saddhoti maṁ jano jānātūti icchati appassutova samāno
  bahussutoti maṁ jano jānātūti icchati saṅgaṇikārāmova samāno
  pavivittoti maṁ jano jānātūti icchati kusītova samāno
  āraddhavīriyoti maṁ jano jānātūti icchati muṭṭhassatīva samāno
  upaṭṭhitassatīti maṁ jano jānātūti icchati asamāhitova samāno
-------------------------------------------------
[page 443]
  Samāhitoti maṁ jano jānātūti icchati duppaññova samāno
  paññavāti maṁ jano jānātūti icchati akhīṇāsavova samāno
  khīṇāsavoti maṁ jano jānātūti icchati yā evarūpā icchā
  icchāgataṁ pāpicchatā rāgo sārāgo cittassa sārāgo ayaṁ
  vuccati pāpicchatāti evaṁ vuttaṁ pālisesaṁ saṅgaṇhāti.
  Pāpikāyāti lāmikāya. Icchāya apakatoti pāpikāya icchāya
  sammāājīvato apeto katoti icchāya apakato. Tathābhūto ca
  micchājīvena abhibhūto pārājiko nāma hotīti āha abhibhūto pārājikoti.
  Sāmaññaṁ dupparāmaṭṭhaṁ nirayāyūpakaḍḍhatīti yathā kuso yena duggahito
  tassa hatthaṁ anukantati phāleti evameva samaṇadhammasaṅkhātaṁ
  sāmaññaṁpi khaṇḍasīlāditāya dupparāmaṭṭhaṁ nirayāya upakaḍḍhati
  niraye nibbattāpetīti attho. Sithiloti oliyitvā karaṇena
  sithilaggāhena kato. Paribbājoti khaṇḍādibhāvappatto
  samaṇadhammo. Bhiyyo ākirate rajanti abbhantare vijjamānaṁ rāgarajādiṁ
  evarūpo samaṇadhammo apanetuṁ na sakkoti athakho tassa upari
  aparampi rāgarajādiṁ ākiratīti attho. Bhikkhubhāvoti pārājikaṁ
  āpajjitvā samaṇo ahanti paṭijānanato vohāramattasiddho
  bhikkhubhāvo. Ajānamevāti pāṭhe evāti avadhāraṇatthe nipāto.
  Ajānamevanti pāṭhe pana evaṁ jānāmi evaṁ passāmīti avacanti
-------------------------------------------------
[page 444]
  Yojetabbaṁ.
      [225] Asubhajjhānādīnīti ādisaddena kāyagatāsatijjhānañca
  kasiṇajjhānañca saṅgaṇhāti. Tena kāyagatāsatijjhānaṁ paṭhavīkasiṇajjhānaṁ
  samāpajjintiādīni vadantopi pārājikova hotīti veditabbaṁ.
  Vimokkhoti ettha visaddo visesattho vividhattho vāti dassento
  āha suṭṭhu muttotiādiṁ. Vimokkhoti cattāro ariyamaggā.
  Tassa saguṇato suññatādināmalābhaṁ dassento āha so
  panāyantiādiṁ.
      [226] Maggo hi nāma pañcahi kāraṇehi nāmaṁ labhati sarasena
  vā paccanīkena vā saguṇena vā ārammaṇena vā āgamanena vā.
  Sace hi saṅkhārupekkhā aniccato saṅkhāre sammasitvā vuṭṭhāti
  animittavimokkhena vimuccati sace dukkhato sammasitvā vuṭṭhāti
  appaṇihitavimokkhena vimuccati sace anattato sammasitvā vuṭṭhāti
  suññatavimokkhena vimuccatīti idaṁ sarasato nāmaṁ nāma. Yasmā
  panesa aniccānupassanāya saṅkhārānaṁ ghanavinibbhogaṁ katvā
  niccanimittadhuvanimittasassatanimittāni pajahanto āgato tasmā animitto
  dukkhānupassanāya pana sukhasaññaṁ pahāya paṇidhiṁ paṭṭhanaṁ sukkhāpetvā
  āgatattā appaṇihito anattānupassanāya attasattapuggalasaññaṁ
  pahāya saṅkhārānaṁ suññato diṭṭhattā suññatoti idaṁ paccanīkato
-------------------------------------------------
[page 445]
  Nāmaṁ nāma. Rāgādīhi panesa suññattā suññato rūpanimittādīnaṁ
  rāganimittādīnaṁyeva vā abhāvena animitto rāgapaṇidhiādīnaṁ
  abhāvato appaṇihitoti idamassa saguṇato nāmaṁ nāma. Svāyaṁ
  suññataṁ animittaṁ appaṇihitañca nibbānaṁ ārammaṇaṁ karotīti
  suññato animitto appaṇihitoti vuccati. Idamassa ārammaṇato
  nāmaṁ nāma. Āgamanaṁ pana duvidhaṁ vipassanāgamanaṁ maggāgamanañca.
  Tattha magge vipassanāgamanaṁ labbhati phale maggāgamanaṁ.
  Anattānupassanā hi suññatā nāma. Suññatavipassanāya maggo
  suññato. Aniccānupassanā animittā nāma. Animittavipassanāya
  maggo animitto. Idaṁ pana nāmaṁ na abhidhammapariyāyena
  labbhati. Tathāhi taṁ saṅkhāranimittassa avijahanato na nippariyāyena
  animittaṁ. Suttantapariyāyena pana labbhati. Tatra hi gotrabhūñāṇaṁ
  animittaṁ nibbānaṁ ārammaṇaṁ katvā animittanāmakaṁ hutvā sayaṁ
  āgamanīyaṭṭhāne ṭhatvā maggassa nāmaṁ detīti vadanti. Tena maggo
  animittoti vutto. Maggāgamanena pana phalaṁ animittanti
  yujjatiyeva. Dukkhānupassanā saṅkhāresu paṇidhiṁ sukkhāpetvā āgatattā
  appaṇihitā nāma. Appaṇihitavipassanāya maggo appaṇihito.
  Appaṇihitamaggassa phalaṁ appaṇihitaṁ. Evaṁ vipassanā attano
  nāmaṁ maggassa deti maggo phalassāti idaṁ āgamanato nāmaṁ.
-------------------------------------------------
[page 446]
      [227] Suññatattāti vivittattā. Na hi magge rāgādayo
  santi uparūpari uppajjanakarāgādīnaṁ kāraṇattā rāgādayo
  nimittanti āha rāgadosamohanimittehīti. Saviggahānaṁ viya
  upaṭṭhānampettha nimittanti vadanti. Rāgādayo ca patiṭṭhānaṭṭhena
  paṇidhīti āha rāgadosamohapaṇidhīnanti. Vatthuvijjādiṁ sandhāya avacanato
  vijjānaṁ lābhimhīti vuttepi hoti. Ekekakoṭṭhāsavasenāti
  satipaṭṭhānacatukkādiekekakoṭṭhāsavasena. Kiñcāpi mahāaṭṭhakathāyampi
  ekekakoṭṭhāsavaseneva dassitaṁ. Tattha pana lokuttarānaṁ
  satipaṭṭhānānantiādinā paccekaṁ lokuttarasaddaṁ yojetvā
  ekekakoṭṭhāsavaseneva vuttaṁ. Idha lokuttarasaddena vināti ayamettha
  viseso. Tatthāti tesu koṭṭhāsesu. Nanu ca kilesappahānamevāti
  kasmā vuttaṁ na hi kilesānaṁ pahānamattaṁ uttarimanussadhammo
  hotīti yo vadeyya taṁ sandhāya kilesappahānassa maggakiccattā
  kiccavasena maggo dīpitoti dassetuṁ taṁ panātiādi
  vuttaṁ. Kāmarāgaṁ sandhāya tatiyamaggena hi rāgadosānaṁ pahānanti
  vuttaṁ na pana rūparāgārūparāge sandhāya. Na hi te tena
  pahīyanti catutthamaggena pahātabbattā. Rāgā cittaṁ vinīvaraṇatāti
  rāgā cittassa vinīvaraṇatāti vuttaṁ hoti. Rāgā vimuttassa cittassa
  tasseva rāganīvaraṇassa abhāvena vigatanīvaraṇattā vinīvaraṇatāti
-------------------------------------------------
[page 447]
  Attho veditabbo. Esa nayo sesesupi. Yā ca pañca vijjāti
  yojetabbaṁ. Nibbaṭṭitalokuttarattāti visuṁyeva lokato
  apagatalokuttarattā. Yathā vinā lokuttarasaddena satipaṭṭhānānaṁ lābhimhīti
  vuttepi pārājikaṁ hoti evamidhāpi atthapaṭisambhidāya lābhimhīti
  vuttepi hotiyevāti vattuṁ yujjati. 1- Athakho mahāaṭṭhakathāyaṁ
  vibhāgena vuttattā na sakkā evamidha vattunti dassetuṁ
  mahāaṭṭhakathāyaṁ pana .pe. Na sakkā aññaṁ pamāṇaṁ kātunti vuttaṁ.
  Tampi tattheva paṭikkhittanti sambandho.
      [228] Ullapanākāranti samāpajjintiādi ullapanākāraṁ.
  Āpattibhedanti na paṭivijānantassa āpatti thullaccayassātiādi
  āpattibhedaṁ. Puna ānetvā paṭhamajjhānādīhi na yojitanti ettha
  paṭhamajjhānenāti pāṭhoti gaṇṭhīpade vuttaṁ. Tadeva yuttaṁ.
  Kattusādhanopi bhaṇitasaddo hotīti āha athavātiādiṁ. Yena
  cittena musā bhaṇati teneva cittena na sakkā musā bhaṇāmīti
  jānituṁ. Antarantarā pana aññena cittena musā bhaṇāmīti
  jānātīti vuttaṁ bhaṇantassa hoti musā bhaṇāmīti. Ayamettha
  attho dassitoti tīhi aṅgehi samannāgato musāvādoti ayamettha
  attho dassito. Na sakkā na bhavitunti pubbabhāgato paṭṭhāya

  *  *  *  *  *  *
  Footnote: 1. Ma. etthantare kiñcāpi yujjatīti pāṭho dissati.
-------------------------------------------------
[page 448]
  Ābhogaṁ katvā bhaṇitattā na sakkā na bhavituṁ. Āpattiyā na
  kāretabboti pubbabhāgakkhaṇe musā bhaṇissāmīti ābhogaṁ vinā
  sahasā bhaṇantassa vuccamānakkhaṇe musā etanti upaṭṭhitepi
  nivattetumasakkuṇeyyatāya avisayabhāvato āpattiyā na kāretabbo.
  Davāti sahasā. Ravāti aññaṁ vattukāmassa khalitvā
  aññabhaṇanaṁ. Taṁ jānātīti taṁ ñāṇaṁ. Tassa bhāvo taṁñāṇatā.
  Ñāṇassa atthasaṁvedananti attho. Ñāṇasamodhānanti ñāṇassa
  bahubhāvo. Ekacittuppāde anekañāṇatāti attho. Na hi
  sakkā .pe. Jānitunti ārammaṇakaraṇassa abhāvato vuttaṁ.
  Asammohāvabodho ca īdisassa ñāṇassa natthi. Bhaṇissāmīti
  pavattacittaṁ bhaṇāmīti uppajjamānassa 1- cittassa paccayo hutvā
  nirujjhati tañca bhaṇitanti uppajjamānassa 2- ca paccayo hutvāti
  āha purimaṁ purimaṁ pana .pe. Nirujjhatīti. Tasmiṁ pubbabhāge
  sati sesadvayaṁ na hessatīti etaṁ natthi. Avassaṁ hotiyevāti vuttaṁ
  hoti. Bhaṇissāmīti pubbabhāge sati bhaṇāmi bhaṇitanti etaṁ
  dvayaṁ na na hoti. Hotiyevāti adhippāyo. Ekaṁ viya pakāsatīti
  anekakkhaṇe uppannampi cittaṁ ekakkhaṇe uppannasadisaṁ hutvā
  pakāsati. Samāpajjintiādīnīti ādisaddena samāpajjāmi samāpannoti

  *  *  *  *  *  *
  Footnote: 1-2. Ma. pavattacittassa.
-------------------------------------------------
[page 449]
  Imāni dve saṅgaṇhāti. Tattha samāpajjiṁ samāpannoti imesaṁ
  asatipi kālanānatte vacanavisesaṁ sandhāya visuṁ gahaṇaṁ.
  Sakabhāvapariccajanavasenāti attano santakabhāvassa pariccajanavasena.
  Magguppattito pubbe viya sarāgo sadosoti vattabbatābhāvato. Cattampi
  keci gaṇhanti nayidamevanti dassanatthaṁ vantoti vuttaṁ. Na hi yaṁ
  yena vantaṁ so puna taṁ ādiyati. Tenāha anādiyanabhāvadassanavasenāti.
  Vantampi kiñci santatilaggaṁ siyā nayidamevanti
  dassanatthaṁ muttoti vuttaṁ. Tenāha santatito vimocanavasenāti.
  Muttampi kiñci muttabandhanaṁ viya phalaṁ kuhiñci tiṭṭhati na evamidanti
  dassanatthaṁ pahīnoti vuttaṁ. Tenāha kvaci anavaṭṭhānadassanavasenāti.
  Yathā kiñci dunnissaṭṭhaṁ puna ādāya sammadeva
  nissaṭṭhaṁ paṭinissaṭṭhanti vuccati evaṁ vipassanāya nissaṭṭhaṁ
  ādinnasadisaṁ maggena pahīnaṁ paṭinissaṭṭhannāma hotīti dassanatthaṁ
  paṭinissaṭṭhoti vuttaṁ. Tenāha ādinnapubbassa paṭinissaggadassanavasenāti.
  Ukkheṭitoti uttāsito. Uttāsetvā palāpitoti
  vuttaṁ hoti. Yo ca uttāsetvā palāpito na puna so taṁ
  ṭhānaṁ āgacchatīti āha puna anālīyanabhāvadassanavasenāti. Puna
  āgantvā santāne anuppattibhāvadassanavasenāti attho.
  Khiṭasaddaṁ saddasatthavidū uttāsatthe paṭhantīti āha svāyamattho
-------------------------------------------------
[page 450]
  Saddasatthato pariyesitabboti. Aṇuyeva aṇusahagataṁ. Atikhuddakanti
  vuttaṁ hoti.
      [229] Kevalañhiyanti kevalaṁ hi ayaṁ. Vāroti ajjhāharitabbaṁ.
  Taṅkhaṇaṁyeva jānātīti paṭhamajjhānaṁ samāpajjintiādimhi
  vutte tadatthassa pakatiyā vijānanakkhaṇaṁ sandhāya vuttaṁ. Evaṁ
  pana vacībhedaṁ akatvā pakkamanādīsu aññataro bhikkhu maṁ arahāti
  jānantūti tamhā āvāsā paṭhamaṁ pakkamīti āgatavatthumhi viya
  tasmiṁ khaṇe aviditepi nikkhantamatte pārājikaṁ. Jānanalakkhaṇanti
  taṁkhaṇe jānanaṁ nāma īdisanti vuttalakkhaṇaṁ. Viññattipatheti
  kāyavacīviññattīnaṁ gahaṇayogge padese. Pakaticakkhunā pakatisotena
  ca daṭṭhuṁ sotuñca arahaṭṭhāneti vuttaṁ hoti. Tena viññattipathaṁ
  atikkamitvā ṭhito ce koci dibbena cakkhunā dibbāya ca
  sotadhātuyā disvā sutvā ca jānāti na pārājikanti dīpeti.
  Asutapubbassa kimidaṁ vuttanti saṁsayuppattisabbhāvato sutaṁ hotīti
  vuttaṁ. Paṭhamaṁ vacanamattaṁ asutapubbenāpi paṭhamajjhānaṁ samāpajjinti
  vutte kimidanti sandehaṁ anuppādetvā jhānaṁ nāma kiresa
  samāpajjīti ettakamattepi ñāte pārājikaṁ hotiyeva.
      [230] Anullapanādhippāyassāti atikkamitvā avattukāmassa.
  Uttarimanussadhammo ayanti asallakkhentassāti adhippāyo. Sarūpato
-------------------------------------------------
[page 451]
  Pana anāpatti bhikkhu anullapanādhippāyassāti vinītavatthūsu tattha
  tattha āgatavatthuvasena veditabbo. Uttarimanussadhammo ayanti
  asallakkhetvā vadantopi vohārato aññaṁ byākaronto nāma
  hotīti vuttaṁ aññaṁ byākarontassāti.
                  Padabhājanīyavaṇṇanā niṭṭhitā.
      [231] Bhāyantopīti imassa mayi natthibhāvaṁ aññepi jānantā
  atthi nukhoti bhāyantopi. Sekkhabhūmiyanti iminā jhānabhūmimpi
  saṅgaṇhāti. Tiṇṇaṁ vivekānanti kāyacittaupadhivivekānaṁ. Piṇḍāya
  caraṇassa bhojanapariyosānattā vuttaṁ yāva bhojanapariyosānanti.
  Bhutvā āgacchantassāpi pana vuttanayeneva sambhāvanicchāya
  cīvarasaṇṭhapanādīni karontassa dukkaṭameva. Ārādhanīyo āvuso dhammo
  āraddhavīriyenāti vatthudvayaṁ ekasadisampi dvīhi bhikkhūhi visuṁ visuṁ
  āropitattā bhagavatā vinicchitaṁ sabbampi vinītavatthūsu āropetabbanti
  pāliyaṁ āropitaṁ.
      [232] Pasādabhaññanti kevalaṁ pasādamattena bhaṇanaṁ na pana
  sabhāvato ete arahantoevāti cintetvā tenevettha anāpatti
  vuttā. Yadi pana ete sabhāvato arahantoyevāti maññamāno
  āyantu bhonto arahantotiādīni vadati na sampaṭicchitabbaṁ.
      [233] Padasā gamanaṁ sandhāya katikāya katattā yānena vāti
-------------------------------------------------
[page 452]
  Ādimāha. Tattha vijjāmayiddhiṁ sandhāya iddhiyāti vuttaṁ.
  Aññamaññaṁ rakkhantīti yo imamhā āvāsā paṭhamaṁ pakkamissati taṁ
  mayaṁ arahāti jānissāmāti evaṁ katikāya katattā apubbācarimaṁ
  asuddhacittena gacchantāpi saha nikkhantabhāvato aññamaññaṁ rakkhanti.
  Keci pana hatthapāsaṁ avijahitvā aññamaññassa hatthaṁ gaṇhanto
  viya gacchantopi uṭṭhetha gacchāma etha gacchāmāti evaṁ saṁvidahitvā
  gamane pubbāparaṁ gacchantopi nāpajjatīti vadanti. Etaṁ pana
  adhammikaṁ katikavattanti idha arahantoyeva vasantūti yadi bhikkhū katikaṁ
  karonti etaṁ adhammikaṁ katikavattanti cūḷagaṇṭhīpade vuttaṁ.
  Heṭṭhā vuttampana sabbaṁpi katikavattaṁ sandhāya etaṁ vuttanti amhākaṁ
  khanti. Vīmaṁsitvā gahetabbaṁ. Nānāverajjakāti nānājanapadavāsino.
  Saṅghalābhoti yathāvuḍḍhaṁ pāpuṇakakoṭṭhāso. Ayañca
  paṭikkhepo imināva nīhārena bahisīmaṭṭhānaṁ avisesena saṅghalābhassa
  sāmibhāvāpādanaṁ sandhāya kato. Visesato pana bahisīmaṭṭhānaṁpi
  paricchinditvā ekekakoṭṭhāsato ettakaṁ dātuṁ īdisaṁ vā dātuṁ
  ettakānaṁ vā dātuṁ īdisassa vā dātuṁ ruccati saṅghassāti
  apalokanakammaṁ katvā dātuṁ vaṭṭati.
      [234] Āyasmā ca lakkhaṇotiādīsu ko panāyasmā
  lakkhaṇo kasmā cassa lakkhaṇoti nāmaṁ ahosi ko cāyasmā
-------------------------------------------------
[page 453]
  Mahāmoggallāno kasmā ca sitaṁ pātvākāsīti taṁ sabbaṁ pakāsetuṁ
  yvāyantiādi āraddhaṁ. Lakkhaṇasampannenāti purisalakkhaṇasampannena.
  Brahmasamenāti brahmattabhāvasamena. Īsakaṁ hasitaṁ
  sitanti vuccatīti āha mandahasitanti. Aṭṭhikasaṅkhalikanti nayidaṁ
  aviññāṇakaṁ aṭṭhikasaṅkhalikamattaṁ athakho eko petoti āha
  petaloke nibbattasattanti. Ete attabhāvāti petattabhāvā.
  Na āpāthaṁ āgacchantīti devattabhāvā viya pakatiyā āpāthaṁ na
  āgacchanti. Tesampana ruciyā āpāthaṁ āgaccheyyuṁ. Manussānaṁ
  dukkhābhibhūtānaṁ 1- anāthabhāvadassanapadaṭṭhānā karuṇāti āha kāruññe
  kattabbeti. Attano ca sampatti buddhañāṇassa ca sampattīti
  paccekaṁ sampattisaddo yojetabbo. Tadubhayaṁ vibhāvetuṁ taṁ
  hītiādi vuttaṁ. Tattha attano sampattiṁ anussaritvā sitaṁ
  pātvākāsīti padaṁ ānetvā sambandhitabbaṁ. Dhammadhātūti
  sabbaññutaññāṇaṁ sandhāya vadati. Dhammadhātūti vā dhammānaṁ sabhāvo.
  Uppattīti jāti. Uppattisīsena hi tathārūpaṁ attabhāvaṁ vadati.
  Dussaddhāpayā honti tadassa tesaṁ dīgharattaṁ ahitāya dukkhāya
  dussaddhāpayāti idañca na lakkhaṇattheraṁ sandhāya vuttaṁ. Ye
  pana suṇanti evaṁ kira vuttanti te sandhāya. Atha

  *  *  *  *  *  *
  Footnote: 1. Ma. khuddābhibhūtānaṁ.
-------------------------------------------------
[page 454]
  Lakkhaṇatthero kasmā na addasa kimassa dibbacakkhu natthīti. No
  natthi. Mahāmoggallāno pana āvajjento addasa itaro
  anāvajjanena na addasa. Vituṇḍentīti vinivijjhantā ḍenti.
  Asidhārūpamehi tikhiṇehi lohatuṇḍakehi vijjhitvā vijjhitvā ito
  cito ca gacchantīti attho. Tenāha vinivijjhitvā gacchantīti.
  Vitudantīti vā pāṭho. Phāsuḷantarikāhīti ādhāratthe nissakkavacanaṁ.
  Lohatuṇḍakehīti lohasalākāsadisehi kāḷalohamayeheva vā
  tuṇḍakehi. Pasādussadāti iminā aṭṭhisaṅghāṭamattaṁ hutvā
  paññāyamānānampi kāyappasādassa balavabhāvaṁ dasseti.
  Pakkagaṇḍasadisāti iminā pana ativiya mudusabhāvataṁ dasseti. Acchariyaṁ
  vatāti garahanacchariyaṁ nāmetaṁ. Cakkhubhūtāti sampattadibbacakkhukā.
  Lokassa cakkhubhūtāti evaṁ vā ettha attho daṭṭhabbo. Yatrāti
  hetuatthe nipātoti āha yatrāti kāraṇavacananti. Appamāṇe
  sattanikāye te ca kho vibhāgena kāmabhavādibhede bhave nirayādibhedā
  gatiyo nānattakāyanānattasaññīādiviññāṇaṭṭhitiyo tathārūpe
  sattāvāse ca sabbaññutaññāṇakkhame upanetuṁ paccakkhaṁ karontena.
  Goghātakoti gunnaṁ abhiṇhaṁ hananako. Tenāha vadhitvā
  vadhitvāti. Tassāti gunnaṁ hananakammassa. Aparāpariyakammassāti
  aparāpariyavedanīyakammassa. Balavatā goghātakakammena vipāke
-------------------------------------------------
[page 455]
  Diyyamāne aladdhokāsaṁ aparāpariyavedanīyaṁ tasmiṁ vipakkavipāke idāni
  laddhokāsaṁ avasesakammanti vuttaṁ. Kammasabhāgatāyāti kammassa
  sabhāgabhāvena sadisabhāvena. Ārammaṇasabhāgatāyāti ārammaṇassa
  sabhāgabhāvena sadisabhāvena. Yādise hi ārammaṇe pubbe taṁ
  kammaṁ tassa ca vipāko pavatto tādiseyeva ārammaṇe idaṁ
  kammaṁ imassa vipāko pavattoti katvā vuttaṁ tasseva kammassa
  vipākāvasesenāti. Bhavati hi taṁsadisepi tabbohāro yathā
  soeva tittiro tāniyeva osadhānīti. Yasmā kammasarikkhakavipākavisaye
  kammaṁ vā kammanimittaṁ vāti dvayameva vuttaṁ yasmā ca
  gatinimittaṁ viya kammaṁ kammanimittañca kammato bhinnaṁ visuṁ hutvā
  na tiṭṭhati tasmā sarikkhavipākadānassa kāraṇabhāvato yattha
  kammasarikkhakena vipākena bhavitabbaṁ tattha kammaṁ vā kammanimittaṁ vā
  gahetvā paṭisandhi hotīti vadanti. Tenevāha tassa kira .pe.
  Nimittaṁ ahosīti. Tattha nimittaṁ ahosīti pubbe katupacitassa
  petupapattinibbattanavasena katokāsassa kammassa nimittabhūtaṁ idāni
  tathā upaṭṭhahantaṁ tassa vipākassa nimittaṁ ārammaṇaṁ ahosi.
  Soti goghātako aṭṭhikasaṅkhalikapeto jāto kammasarikkhakavipākavasena.
  Pesiyo katvāti gāviṁ vadhitvā vadhitvā gomaṁsaṁ phāletvā
  pesiyo katvā. Sukkhāpetvāti kālantaraṁ ṭhapanatthaṁ sukkhāpetvā
-------------------------------------------------
[page 456]
  Sukkhāpitamaṁsapesīnaṁ hi vallūrasamaññā. Nippakkhacammeti
  vigatapakkhacamme. Urabbhe hantīti orabbhiko. Eḷaketi aje.
  Nivāpavuṭṭheti 1- attanā dinnanivāpena posite. Asinā vadhitvā
  vadhitvā vikkīṇanto. Ekaṁ miganti dīpakamigaṁ. Kāraṇāhīti
  ghātanāhi. Ñatvāti kammaṭṭhānaṁ ñatvā. Pesuññupasaṁhāravasena
  ito sutaṁ amutra amutra vā sutaṁ idha sūcetīti sūcako. Anayabyasanaṁ
  pāpesi manusseti sambandho. Vinicchayāmaccoti raññā aṭṭakaraṇe
  ṭhapito vinicchayamahāmatto. So hi gāmaṁ janakāyaṁ kūṭaṭṭena
  vañcetīti gāmakūṭoti vuccati. Keci tādisoyeva gāmajeṭṭhako
  gāmakūṭoti vadanti. Samena bhavitabbaṁ dhammaṭṭhoti vattabbato.
  Rahassaṅge nisīdanavasena visamā nissajjā ahosi. Phusantoti
  theyyāya phusanto. Anissaroti mātugāmo sassāmiko attano
  phasse anissaro. Dhaṁsitvāti bhassitvā apagantvā.
  Maṅganavasena ulatīti maṅguli virūpavibhacchabhāvena pavattatīti attho.
  Tenāha virūpaṁ duddasaṁ vibhacchanti. Uddhaṁ uddhaṁ agginā
  pakkasarīratāya uppakkaṁ. Heṭṭhato paggharanavasena kilinnasarīratāya
  okiliniṁ. Itocitoca aṅgārasamparikiṇṇatāya okīraṇiṁ. Tenāha
  sā kirātiādiṁ. Aṅgāracitaketi aṅgārasañcaye. Sarīrato
  paggharanti asuciduggandhajegucchāni sedagatāni. Tassa kira raññoti

  *  *  *  *  *  *
  Footnote: 1. aṭṭhakathāpāṭhopi īdisova. nivāpapuṭṭheti
  bhaveyya aññattha dissamānattā.
-------------------------------------------------
[page 457]
  Kāliṅgassa rañño. Nāṭakinīti naccanakicce adhikatā itthī.
  Sedanti sedanaṁ. Tāpananti attho. Asīsakabandhaṁ hutvā nibbatti
  kammāyūhanakāle tathā nimittaggahaṇaparicayato. Lāmakabhikkhūti
  hīnācāratāya lāmako bhikkhuvesatāya bhikkhācārena jīvanato ca bhikkhu.
  Cittakeḷinti cittaruciyaṁ taṁ taṁ kīḷanto. Ayamevāti bhikkhuvatthusmiṁ
  vuttanayoeva.
      [235] Nissevālapaṇakakaddamoti tilabījakādibhedena sevālena
  nīlamaṇḍūkapiṭṭhivaṇṇena udakapiṭṭhaṁ chādetvā nibbattapaṇakena
  kaddamena ca virahito. Sundarehi titthehīti sukhāvagāhaṇaṭṭhānatāya
  kaddamādidosavirahato ca sundarehi titthehi. Tato
  udakarahadato. Taṁ hetu taṁ upanissāyāti attho. Nāgabhavanagatopi
  hi so rahado tato upari manussaloke jalāsayena sambandho hoti.
  Tena vuttaṁ tato ayaṁ tapodā sandatīti. Athavā tatoti nāgabhavane
  udakarahadato ayaṁ tapodā sandati. Taṁ hi upari bhūmitalaṁ
  ārohati. Uṇhabhāvena tapanato tapaṁ udakaṁ etissāti anvatthanāmavasena
  tapodāti vuccati. Petalokoti petānaṁ āvasanaṭṭhānaṁ.
  Keci pana petalokoti lohakumbhinirayā idhādhippetāti vadanti.
  Nagarassa pana parito pabbatapādavanabbhantaresu bahū petāvāsāpi
  santeva. Svāyamattho petavatthupāliyā lakkhaṇasaṁyuttena imāya
-------------------------------------------------
[page 458]
  Ca vinītavatthupāliyā dīpetabbo.
      [236] Katahatthāti thirataraṁ lakkhesu avirajjhanasarakkhepā.
  Īdisā pana tattha vasībhūtā katahatthā nāma honti. Tasmā
  yo sippameva uggaṇhāti so katahattho nāma na hoti.
  Ime pana katahatthā ciṇṇavasībhāvāti vuttaṁ hoti. Sippadassanavasena
  kataṁ rājakulādiṁ upecca asanaṁ sarakkhepo etehīti
  katupāsanā. Rājakulādīsu dassitasippāti vuttaṁ hoti. Pabhaggoti
  parājito.
      [237] Dosadassanapubbakarūpavirāgabhāvanāsaṅkhātapaṭipakkhabhāvanāvasena
  paṭighasaññānaṁ suppahīnattā mahatāpi saddena arūpasamāpattito
  na vuṭṭhāti. Tathā pana na suppahīnattā sabbarūpāvacarasamāpattito
  vuṭṭhānaṁ siyāti idha āneñjasamādhīti catutthajjhānasamāpatti
  adhippetāti āha āneñjamacalaṁ kāyavācāvipphandanavirahitaṁ
  catutthajjhānasamādhinti. Aññattha pana samādhipaccanīkānaṁ
  atidūratāya na iñjatīti āneñjoti arūpāvacarasamādhi vuccati.
  Samādhipāripanthike dhammeti vitakkavicārādike sandhāya vadati.
  Vitakkādīsu ādīnavasallakkhaṇassa na suṭṭhu katabhāvaṁ sandhāyāha
  na suṭṭhu parisodhetvāti. Nanu cāyamāyasmā mahāmoggallāno
  bhagavato paṭhamavasseyeva abhinavasampattārahatto idañca
-------------------------------------------------
[page 459]
  Uttarimanussadhammapārājikaṁ vīsatimavassato upari paññattaṁ kathaṁ imassa
  vatthuno imasmiṁ pārājike bhagavatā vinicchitabhāvo vuttoti.
  Nāyaṁ doso ayaṁ hettha ācariyānaṁ kathāmaggo appaññattepi
  sikkhāpade therassa vacanaṁ sutvā attano appaṭirūpaṁ uttarimanussadhammaṁ
  esa vadatīti maññamānā bhikkhū therassa dosaṁ āropentā
  ujjhāyiṁsu bhagavā ca therassa tathā vacane kāraṇaṁ dassetvā
  niddosabhāvaṁ kathento anāpatti bhikkhave moggallānassāti āha
  saṅgītikārakā pana uttarimanussadhammādhikārattā tampi vatthuṁ
  ānetvā idha āropesunti.
      [238] Sāvakānaṁ uppaṭipāṭiyā anussaraṇaṁ natthīti dassetuṁ
  na uppaṭipāṭiyāti āha. Asaññasamāpattinti saññāvirāgabhāvanāya
  vāyokasiṇe nibbattitaṁ catutthajjhānasamāpattiṁ vadati.
  Pubbenivāsañāṇaṁ cutipaṭisandhiṁ gaṇhantampi anantarapaccayakkamavantānaṁ
  arūpadhammānaṁ vaseneva gaṇhātīti āha tatiye attabhāve
  cutimeva addasāti. Nayato sallakkhesīti vaṭṭe saṁsaraṇakasattānaṁ
  khandhānaṁ abhāvakālo nāma natthi asaññībhave pana acittakā
  hutvā pañca kappasatāni pavattantīti iminā nayena sallakkhesi.
  Dukkaraṁ katanti khandhavikalassa pubbenivāsassa anussaraṇaṁ ṭhapetvā
  sammāsambuddhaṁ na sakkā aññehi kātunti nayato sallakkhentenāpi
-------------------------------------------------
[page 460]
  Dukkaraṁ katanti adhippāyo. Paṭividdhāti paṭividdhasadisā. Yathā
  nāma koci dhanusippe katahattho ekaṁ kesasaṅkhātaṁ vālaṁ sattakkhattuṁ
  vidāletvā tato ekaṁ aṁsuṁ gahetvā vātiṅgaṇaphalassa majjhaṭṭhāne
  bandhitvā aparaṁ aṁsuṁ kaṇḍassa aggakoṭiyaṁ yathā tassa aṁsussa
  okāmattaṁ likkhāmattaṁ vā kaṇḍassa aggakoṭito adhikaṁ hutvā
  tiṭṭhati evaṁ bandhitvā usabhamatte ṭhāne ṭhito kaṇḍabaddhāya
  vālakoṭiyā vātiṅgaṇabaddhavālassa koṭiṁ paṭivijjheyya evameva
  imināpi kataṁ dukkaranti vuttaṁ hoti. Etadagganti eso aggo.
  Yadidanti yo ayaṁ. Liṅgavipallāsavasenetaṁ vuttaṁ.
      [239] Idhāti imasmiṁ bhikkhuvibhaṅge. Uddiṭṭhāti idha
  pāṭimokkhavasena anosāritattā cattāro pārājikā uddiṭṭhā kathitāti
  attho gahetabbo. Yadi evaṁ heṭṭhā thullaccayadukkaṭānampi
  vuttattā pārājikāva uddiṭṭhāti kasmā vuttā. Pārājikādhikārattā
  santesupi thullaccayadukkaṭesu idha pārājikāva vuttā.
  Yesaṁ .pe. Asaṁvāsoti imamatthaṁ vā dīpetukāmo taṁsambandhena
  uddiṭṭhā cattāro pārājikāti āha. Tatthāyasmantetiādikaṁ
  pana anuññātapāṭimokkhuddesakkamopi ayameva nāññoti dassanatthaṁ
  vuttaṁ. Bhikkhunīnaṁ asādhāraṇāni cattārīti ubbhajāṇumaṇḍalikā
  vajjapaṭicchādikā ukkhittānuvattikā aṭṭhavatthukāti imāni cattāri
-------------------------------------------------
[page 461]
  Bhikkhunīnaṁ bhikkhūhi asādhāraṇāni nāma. Etesu ubbhajāṇumaṇḍalikā
  nāma yā kāyasaṁsaggarāgena avassutā teneva rāgena avassutassa
  manussapurisassa akkhakānaṁ adho jāṇumaṇḍalānaṁ kapparānañca upari
  yenakenaci sarīrāvayavena āmasanādiṁ sādiyati. Tassā adhivacanaṁ.
  Yā pana bhikkhunī aññissā bhikkhuniyā pārājikasaṅkhātaṁ vajjaṁ jānaṁ
  paṭicchādeti sā vajjapaṭicchādikā nāma. Samaggena pana saṅghena
  ukkhittaṁ bhikkhuṁ yā bhikkhunī yaṁdiṭṭhiko so hoti 1- tassā
  diṭṭhiyā gahaṇavasena anuvattati sā ukkhittānuvattikā nāma.
  Yā pana kāyasaṁsaggarāgena tintā tathāvidhasseva purisassa hatthaggahaṇaṁ
  vā saṅghāṭikaṇṇaggahaṇaṁ vā sādiyati kāyasaṁsaggasaṅkhātassa
  asaddhammassa paṭisevanatthāya purisassa hatthapāse santiṭṭhati vā
  tattha ṭhatvā sallapati vā saṅketaṁ vā gacchati purisassa āgamanaṁ
  vā sādiyati kenaci vā paṭicchannokāsaṁ pavisati hatthapāse vā
  ṭhatvā kāyaṁ upasaṁharati ayaṁ aṭṭhavatthukā nāmāti veditabbaṁ.
  Vatthuvipannāti pabbajjūpasampadāya avatthubhāvato vatthuvipannā.
  Nesaṁ hi na bhikkhave paṇḍako pabbājetabbo yo pabbājeyya
  āpatti dukkaṭassātiādinā pabbajjā upasampadā ca
  paṭikkhittā. Tasmā te bhikkhubhāvāya abhabbattā

  *  *  *  *  *  *
  Footnote: 1. Ma. suddhadiṭṭhikā hoti.
-------------------------------------------------
[page 462]
  Pārājikāpannasadisatāya pārājikāti vuttā. Tabbhāvabhāvitāya bhikkhubhāvo
  vasati etthāti vatthu. Puggalānaṁ bhikkhubhāvārahatā. Sā pana
  pabbajjākhandhakāgatasabbadosavirahitaguṇasampattiyuttatā. Taṁ vipannaṁ
  paṇḍakabhāvādiyogena yesaṁ te vatthuvipannā. Ahetukapaṭisandhikāti iminā
  tesaṁ vipākāvaraṇena samannāgatabhāvaṁ dassento maggāvaraṇe
  kāraṇamāha. Pārājikāpannasadisattā pārājikā. Theyyasaṁvāsakādikammaṁ
  mātughātādikaṁ viya ānantariyaṁ na hotīti āha imesaṁ tiṇṇaṁ
  saggo avāritoti. Lambaṁ dīghatāya lambamānaṁ aṅgajātametassāti
  lambī. So ettāvatā na pārājiko athakho yadā anabhiratiyā
  pīḷito attano aṅgajātaṁ mukhe vā vaccamagge vā paveseti tadā
  pārājiko hoti. Mudu piṭṭhi etassāti mudupiṭṭhiko
  kataparikammāya mudukāya piṭṭhiyā samannāgato. Sopi yadā anabhiratiyā
  pīḷito attano aṅgajātaṁ attano mukhavaccamaggesu aññataraṁ paveseti
  tadā pārājiko hoti. Parassa aṅgajātaṁ mukhena gaṇhātīti yo
  anabhiratiyā pīḷito parassa suttassa vā pamattassa vā aṅgajātaṁ
  attano mukhena gaṇhāti. Parassa aṅgajāte abhinisīdatīti yo
  anabhiratiyā pīḷito parassa aṅgajātaṁ kammaniyaṁ disvā attano
  vaccamaggena tassupari nisīdati. Taṁ attano vaccamaggaṁ pavesetīti
  attho. Etthāha mātughātakapitughātakārahantaghātakā
-------------------------------------------------
[page 463]
  Tatiyapārājikaṁ āpannā bhikkhunīdūsako lambiādayo cattāro ca
  paṭhamapārājikaṁ āpannāevāti kuto catuvīsatīti. Vuccate.
  Mātughātakādayo hi cattāro idha anupasampannāeva adhippetā
  lambiādayo cattāro kiñcāpi paṭhamapārājikena saṅgahitā yasmā
  pana ekena pariyāyena methunaṁ dhammaṁ appaṭisevino honti tasmā
  visuṁ vuttāti. Ekena pariyāyenāti ubhinnaṁ rāgapariyuṭṭhānasaṅkhātena
  pariyāyena. Dutiyavikappe kaccitthāti ettha kacci atthāti
  padacchedo veditabbo.
               Iti samantapāsādikāya vinayasaṁvaṇṇanāya
            sāratthadīpaniyaṁ catutthapārājikavaṇṇanā niṭṭhitā.
             Niṭṭhito ca sāratthadīpaniyā pārājikakaṇḍo.
-------------------------------------------------

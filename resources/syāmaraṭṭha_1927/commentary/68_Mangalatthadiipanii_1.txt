[page 001]
                       Maṅgalatthadīpaniyā
                        paṭhamo bhāgo
                         -------
                        paṇāmagāthā
      [1] Buddho yo maṅgalatthīnaṁ maṅgalaṁ iti vissuto
          desako maṅgalatthānaṁ maṅgalantaṁ namāmihaṁ.
          Dhammo yo maṅgalatthīnaṁ maṅgalaṁ iti vissuto
          jotako maṅgalatthānaṁ maṅgalantaṁ namāmihaṁ.
          Saṅgho yo maṅgalatthīnaṁ maṅgalaṁ iti vissuto
          kārako maṅgalatthānaṁ maṅgalantaṁ namāmihaṁ.
          Iccevaṁ maṅgalānamme paṇāmo sukato ahu
          tabbāhasā 1- ahaṁ hutvā antarāyavināsako
          maṅgaladīpakaṁ yantaṁ maṅgalena sudesitaṁ
          maṅgalasuttanāmena vissutaṁ atiāṇakaṁ
          maṅgalatthañca pāṇīnaṁ kathitassidha kenaci
          koṭilakkhesu yassāṇā cakkavāḷesu patthaṭā
          nānāganthesu sāratthaṁ viloketvā tamādiya
          tassatthaṁ dīpayissāmi taṁ suṇātha samāhitāti.

  *  *  *  *  *  *
  Footnote: 1. tabbāhasāti taṅkāraṇāti attho.
-------------------------------------------------
[page 002]
                        Uppattikathā
      [2] Suttatthaṁ saṁvaṇṇayantena hi paṭhamaṁ suttuppattiṁ vavatthānañca
  vatvā pacchā attho saṁvaṇṇiyate tasmā suttuppatyādi vuccate.
  Sabbasuttānañhi attajjhāsayā parajjhāsayā atthuppattikā
  pucchāvasikā cāti catubbidhā uppatti hoti. Tattha
  dvayatānupassanādīnaṁ suttānaṁ attajjhāsayato uppatti mettasuttādīnaṁ
  parajjhāsayato uraggasuttādīnaṁ atthuppattito vammikasuttādīnaṁ
  pucchāvasato. Tāsu pucchāvasikuppatti idhādhippetā. Maṅgalasuttampi
  hi pucchāvasato uppajjateva.
      [3] Tatrāyamanupubbīkathā jambudīpe kira tattha tattha
  nagaradvārasaṇṭhāgārasabhādīsu mahājanā sannipatitvā hiraññasuvaṇṇaṁ
  datvāpi nānappakāraṁ sītāharaṇādikaṁ bāhirakānaṁ kathaṁ kathāpenti.
  Ekekā kathā cātummāsaccayena niṭṭhāti. Tatthekadivasaṁ maṅgalakathā
  udapādi kinnu kho maṅgalaṁ kiṁ diṭṭhaṁ maṅgalaṁ sutaṁ maṅgalaṁ
  mutaṁ maṅgalaṁ ko maṅgalaṁ jānātīti. Atheko diṭṭhamaṅgaliko nāma
  puriso āha ahaṁ maṅgalaṁ jānāmi diṭṭhaṁ loke maṅgalaṁ diṭṭhaṁ
  nāma abhimaṅgalasammataṁ rūpaṁ seyyathīdaṁ idhekacco kālassevuṭṭhāya
  vātasakuṇaṁ vā passati veḷuvalaṭṭhiṁ vā gabbhiniṁ vā kumārake vā
  alaṅkatappaṭiyatte puṇṇaghaṭaṁ vā allarohitamacchaṁ vā ājaññaṁ
  vā ājaññarathaṁ vā usabhaṁ vā gāviṁ vā kapilaṁ vā yaṁ vā
-------------------------------------------------
[page 003]
  Panaññampi kiñci evarūpaṁ abhimaṅgalasammataṁ rūpaṁ passati idaṁ vuccati
  diṭṭhamaṅgalanti. Taṁ sutvā sutamaṅgaliko nāmeko puriso āha
  cakkhu nāmetaṁ bho sucimpi asucimpi sundarampi asundarampi manāpampi
  amanāpampi passati yadi tena diṭṭhaṁ maṅgalaṁ siyā sabbampi
  maṅgalaṁ siyā tasmā na diṭaṭhaṁ maṅgalaṁ apica kho pana sutaṁ
  maṅgalaṁ sutaṁ nāma abhimaṅgalasammato saddo seyyathīdaṁ idhekacco
  kālassevuṭṭhāya vaḍḍhāti vā vaḍḍhamānāti vā puṇṇāti vā pussāti
  vā sumanāti vā sirīti vā sirivaḍḍhāti vā ajja sunakkhattaṁ
  sumuhuttaṁ sudivasaṁ sumaṅgalanti evarūpaṁ vā yaṅkiñci abhimaṅgalasammataṁ
  saddaṁ suṇāti idaṁ vuccati sutamaṅgalanti. Taṁ sutvā mutamaṅgaliko
  nāmeko puriso āha sotaṁ nāmetaṁ bho sādhumpi asādhumpi
  manāpampi amanāpampi suṇāti yadi tena sutaṁ maṅgalaṁ siyā
  sabbampi maṅgalaṁ siyā tasmā na sutaṁ maṅgalaṁ apica kho pana mutaṁ
  maṅgalaṁ mutaṁ nāma abhimaṅgalasammataṁ gandharasaphoṭṭhabbaṁ seyyathīdaṁ
  idhekacco kālassevuṭṭhāya padumagandhādipupphagandhaṁ vā ghāyati
  pussadantakaṭṭhaṁ vā khādati paṭhaviṁ vā āmasati haritasassaṁ vā
  allagomayaṁ vā kacchapaṁ vā tilavāhaṁ vā pupphaṁ vā phalaṁ vā āmasati
  pussamattikāya vā sammā limpati pussasāṭakaṁ vā nivāseti
  pussaveṭhanaṁ vā dhāreti yaṁ vā panaññampi kiñci evarūpaṁ
  abhimaṅgalasammataṁ gandhaṁ vā ghāyati rasaṁ vā sāyati phoṭṭhabbaṁ
  vā phusati idaṁ vuccati mutamaṅgalanti. Te tayo aññamaññaṁ
-------------------------------------------------
[page 004]
  Saññāpetuṁ nāsakkhiṁsu. Tadaññesu pana manussesu ekacce tesaṁ
  vacanaṁ gaṇhiṁsu ekacce na gaṇhiṁsu ye na gaṇhiṁsu te tehi
  saddhiṁ vivadiṁsu. Ye diṭṭhamaṅgalikassa vacanaṁ gaṇhiṁsu te diṭṭhaṁyeva
  maṅgalanti gatā ye itaresaṁ vacanaṁ gaṇhiṁsu te sutaṁyeva
  maṅgalaṁ mutaṁyeva maṅgalanti gatā. Evamayaṁ maṅgalakathā sakalajambudīpe
  pākaṭā.
      [4] Atha sakalajambudīpe manussā gumbagumbā hutvā kiṁ nu
  kho maṅgalanti maṅgalāni cintayiṁsu. Tesaṁ manussānaṁ ārakkhadevatāpi
  manussato taṁ kathaṁ sutvā tatheva maṅgalāni cintayiṁsu. Eteneva
  upāyena manussānaṁ ārakkhadevatānaṁ mittā bhummadevatā tāsaṁ
  mittā ākāsaṭṭhakadevatā tāsaṁ mittā cātummahārājikā devatā
  .pe. Sudassīdevatānaṁ mittā akaniṭṭhadevatāti tato tato taṁ
  kathaṁ sutvā gumbagumbā hutvā devabrahmāno maṅgalāni cintayiṁsu.
  Evaṁ yāvadasasahassacakkavāḷesu sabbattha maṅgalacintā udapādi.
  Uppannā ca sā idaṁ maṅgalanti vinicchayamappattāyeva dvādasa
  vassāni aṭṭhāsi. Tadā sabbe devamanussā ṭhapetvā ariyasāvake
  diṭṭhasutamutavasena tidhā bhinnā. Ekopi idameva maṅgalanti
  yathābhuccato niṭṭhaṅgato nāhosi. Atha suddhāvāsadevā manussānaṁ
  cittaṁ ñatvā dvādasannaṁ vassānaṁ accayena sammāsambuddho
  maṅgalaṁ kathayissatīti manussapathe vicaritvā ārocenti. Atha
  dvādasavassaccayena tāvatiṁsā devatā samāgantvā sakkaṁ devindaṁ
-------------------------------------------------
[page 005]
  Upasaṅkamitvā mārisa maṅgalapañhā samuṭṭhitā eke diṭṭhaṁ
  maṅgalanti vadanti eke sutaṁ eke mutaṁ tattha mayañca
  aññe ca aniṭṭhaṅgatā sādhu vata no tvaṁ yathāsabhāvato
  byākarohīti āhaṁsu. Sakko ayaṁ maṅgalakathā kattha paṭhamaṁ
  samuṭṭhitāti pucchi. Manussaloketi. Kattha vasati bhagavāti.
  Manussaloketi. Sakko tenahi etha mārisā taṁ bhagavantaṁ
  pucchāmāti vatvā tvaṁ bhagavantaṁ pucchāti ekaṁ devaputtaṁ
  āṇāpetvā devagaṇamādāya jetavanaṁ āgañchi. Atha so
  devaputto bhagavantaṁ abhivādetvā ekamantaṁ ṭhatvā maṅgalapañhaṁ
  pucchi. Bhagavā tassa taṁ pañhaṁ vissajjento imaṁ suttamabhāsīti.
                  Ayantāvettha uppattikathā.
                        Suttavavatthānaṁ
     [5] Tattha evamme sutantyādi nidānavacanaṁ paṭhamamahāsaṅgītikāle
  dhammaṁ saṅgāyantena mahākassapattherena puṭṭhena ānandattherena
  pañcannaṁ arahantasatānaṁ vuttaṁ. Bahū devā manussā cāti ekagāthā
  devatāya. Asevanā ca bālānantyādikā ekādasagāthā bhagavatā.
  Idamavoca bhagavā attamanā sā devatā bhagavato bhāsitaṁ abhinanditvā
  bhagavantaṁ abhivādetvā tatthevantaradhāyīti nigamavacanampi ānandattherena
  vuttaṁ. Tadetaṁ sabbampi samodhānetvā maṅgalasuttanti vuccati.
  Kimatthaṁ nidānanigamavacananti ce. Suttassa tividhakalyāṇaparipūraṇatthaṁ.
-------------------------------------------------
[page 006]
  Maṅgalasuttampi hi nidānena ādikalyāṇaṁ nigamena pariyosānakalyāṇaṁ
  tadubhayamajjhena majjhekalyāṇanti.
                   Idamettha suttavavatthānaṁ.
              Nidānassa ca pucchāgāthāya ca atthavaṇṇanā
      [6] Idāni yantaṁ maṅgalasuttassa pucchāvasato uppattiṁ
  vibhāventena vuttaṁ nidānaṁ tassevamattho veditabbo
  tattha evamme sutanti ettha mayāsaddattho mesaddo
  sotadvāraviññāṇattho sutaṁsaddo ākāranidassanāvadhāraṇattho
  evaṁsaddo. Ākāratthena hetena thero nānānayaparipuṇṇaṁ
  dhammatthadesanāpaṭivedhagambhīraṁ sabbasattehi sakasakabhāsānurūpamupalakkhaṇīyasabhāvaṁ
  satthu vacanaṁ taṁ sabbappakārena ko samattho viññātuṁ athakho mayāpi
  ekenākārena sutaṁ sotaviññāṇapubbaṅgamāya sotaviññāṇavīthiyā
  upadhāritanti dīpeti. Nidassanatthena idāni vattabbaṁ sakalaṁ suttaṁ
  nidasseti. So hi nāhaṁ sayambhū na mayā idaṁ sacchikatanti
  attānaṁ parimocento evamme sutantyāha. Mayā evaṁ idaṁ
  vuccamānaṁ suttaṁ sutantyattho. Avadhāraṇatthena tamatthato
  byañjanato vā anūnamanadhikaṁ evaṁ na aññathā daṭṭhabbanti dīpeti.
  So hi attano dhāraṇabalaṁ dassento sattānaṁ sotukamyataṁ
  janento evamme sutantyāha. Taṁ me sutaṁ evaṁ
  īdisamevātyattho.
-------------------------------------------------
[page 007]
      [7] Ekaṁ samayanti ekaṁ kālaṁ ekasmiṁ vā kāle.
      Sāvatthiyanti pubbe savatthassa nāma isino nivāsanaṭṭhānattā
  sāvatthīti laddhanāmake nagare. Samīpatthe hettha bhummaṁ.
      Viharatīti ekaṁ iriyāpathabādhanaṁ aparena iriyāpathena vicchinditvā
  aparipatantaṁ attabhāvaṁ harati pavatteti.
      Jetavaneti jetena nāma rājakumārena ropitasaṁvaḍḍhitattā
  jetassa vananti jetavananti laddhanāmake.
      Anāthapiṇḍikassāti anāthānaṁ piṇḍo ettha atthīti
  anāthapiṇḍikoti laddhanāmakassa gahapatino.
      Ārāmeti tena catuppaññāsakoṭihiraññapariccāgena niṭṭhāpite
  mahāvihāre.
      [8] Athāti avicchedatthe nipāto. Khoti adhikārantaranidassanatthe.
  Tena avicchinnaṁyeva tattha bhagavato vihāre adhikārantaramudapādīti
  nidasseti. Kintanti āha aññatarā dvetātyādiṁ 1-.
      Tattha aññatarāti nāmagottato apākaṭā ekā. Devatāti
  hetaṁ itthīpurisasādhāraṇaṁ nāmaṁ. Idha pana purisoeva devatāti
  vutto. Devaputtotyattho.

  *  *  *  *  *  *
  Footnote: 1. porāṇapotthake aññatarā devatātyādi iti dissati abhidhammatthavibhāvinīyojanāyaṁ
  īdisavacanaṁ sambandhiyanānaṁ liṅgatthoti vohariyati amhākaṁ porāṇāacariyakamatiyā pana
 paṭhamākiriyāvisesananti vuccati apica sakkaṭabhāsānulomena dutiyāvibhattikampi bhaveyya.
-------------------------------------------------
[page 008]
      Abhikkantāya rattiyāti parikkhīṇāya paṭhamayāmasaṅkhātāya
  rattiyā. Abhikkantā bhante ratti nikkhanto paṭhamo yāmotyādīsu 1-
  viya hettha abhikkantasaddo khaye vattati rattisaddo paṭhamayāme.
      Abhikkantavaṇṇāti abhirūpacchavi.
      Abhikkantena vaṇṇena sabbā obhāsayaṁ disātyādīsu 2-
  viya hettha abhikkantasaddo abhirūpe suvaṇṇavaṇṇo bhagavātyādīsu
  viya vaṇṇasaddo chaviyaṁ.
      Kevalakappanti anavasesaṁ samantato. Kevalasaddassa hettha
  kevalaparipuṇṇaṁ parisuddhaṁ brahmacariyantyādīsu viya anavasesatā
  attho kevalakappaṁ veḷuvanaṁ obhāsetvātyādīsu 3- viya samantabhāvo
  kappasaddassa attho.
      Obhāsetvāti ābhāya pharitvā candasuriyā viya ekobhāsaṁ
  karitvātyattho.
      Yena bhagavā tenupasaṅkamīti yattha bhagavā nisīdati tattha gatā. Bhummatthe
  karaṇavacanaṁ hetaṁ. Yena vā nānappakāraguṇavisesādhippāyasaṅkhātena
  kāraṇena bhagavā devamanussehi upasaṅkamitabbo tena kāraṇena upasaṅkamīti
  attho.
      [9] Upasaṅkamitvāti upasaṅkamanāvasānadīpanaṁ. Evaṁ vā gatā
  tato āsannataraṁ satthusamīpasaṅkhātaṁ ṭhānaṁ gantvātipyattho.
      Abhivādetvāti vanditvā.

  *  *  *  *  *  *
  Footnote: 1. vi. culla. 2/283. 2. khu. vimāna. 26/89. 3. saṁ. sa. 14/73.
-------------------------------------------------
[page 009]
      Ekamantanti ekokāsaṁ ekapassaṁ. Bhāvanapuṁsakametaṁ.
  Bhummatthe vā upayogavacanaṁ ekokāsetyattho.
      Aṭṭhāsīti ṭhānaṁ kappesi ṭhitā ahosītyattho. Atipacchato
  ṭhānaṁ atipurato accāsanne atidūre paṭivāte unnatappadese
  ṭhānanti chaṭṭhānadose vajjetvā ṭhitā hi ekamantaṁ ṭhitā nāma.
  Kasmā panāyaṁ na nisīdati. Lahunivattitukāmatāya. Devatā hi
  kiñcideva kāraṇaṁ paṭicca asucipūritaṁ vaccaṭṭhānaṁ viya manussalokaṁ
  āgacchanti pakatiyā panetāsaṁ yojanasatappabhūti manussaloko
  duggandhatāya paṭikūlo hoti na tattha abhiramanti tenāyaṁ
  āgatakiccaṁ katvā lahunivattitukāmatāya na nisīdati 1-.
      [10] Evaṁ ekamantaṁ ṭhito so devaputto dasasahassacakkavāḷesu
  devabrahmāno maṅgalapañhaṁ sotukāmatāya imasmiṁ cakkavāḷe
  sannipatitvā ekavālaggakoṭiokāsamatte dasampi vīsampi tiṁsampi
  cattāḷīsampi paññāsampi saṭṭhimpi sattatimpi asītimpi sukhumattabhāve
  nimminitvā sabbe te atikkamma virājamānaṁ paññattappavarabuddhāsane
  nisinnaṁ bhagavantaṁ parivāretvā ṭhite disvā tasmiṁ samaye anāgatānampi
  sakalajambudīpakānaṁ manussānaṁ cetasā cetoparivitakkamaññāya
  sabbadevamanussānaṁ vicikicchāsallasamuddharaṇatthaṁ bhagavantaṁ pucchi. Tena
  vuttaṁ ekamantaṁ ṭhitā kho sātyādi.

  *  *  *  *  *  *
  Footnote: 1. evaṁ sante kasmā bhikkhū bhagavantaṁ āgacchantaṁ disvā uṭṭhahiṁsu. bhikkhunīpi
  bhagavato santikaṁ gantvā ekamantaṁ aṭṭhāsi.
-------------------------------------------------
[page 010]
      [11] Tattha gāthāyāti akkharapadaṁ niyamitvā kathitena
  vacanenātyaṭṭhakathāyaṁ vuttaṁ. Tattha pādasaṅkhāte pade akkharo
  akkharapadantyattho yujjati. Tathā hi
          ekapādakkharānaṁpi niyamo chandalakkhaṇaṁ
          catuppādagalānantu niyamo vuttilakkhaṇanti
  chandavuttippadīpe vuttaṁ. Apica akkharaniyamo chandaṁ garulahuniyamo bhave vuttīti
  sandhibālāvatāre ceva yajamānaravitoyabhūmijalanasomamārutanabhasaṅkhātehi ya ra ta
  bha ja sa ma nāti imehi akkharehi niyamo upalakkhito vidhiviseso avajjaṁ
  chādetīti chandaṁ nāma bhave garūhi ca lahūhi ca niyamo vuccati etāyāti
  vutti nāma bhaveti taṭṭīkāyañca vuttattā akkharova padaṁ akkharapadantyattho
  yujjati. Akkharaggahaṇena hettha yakārādayo aṭṭhakkharāva gahitā
  yesaṁ vasena yagaṇādināmaṁ labhanti aṭṭha gaṇā. Tattha akkharaniyamo
  vaṇṇavutte labbhati tattha ca magaṇo tigaru nagaṇo tilahu.
  Garulahuniyamo tu mattāvutte tattha ca magaṇo dvigaru nagaṇo
  catullahu. Sesā gaṇā tu ubhayattha ekasadisāti.
      [12] Ajjhabhāsīti abhāsi pucchīti attho. Adhīti cetaṁ
  upasaggamattaṁ.
      Bahūti anekā.
      Devāti cātummahārājikādayo upapattidevā. Manussāti
  jambudīpakā janā.
-------------------------------------------------
[page 011]
      Maṅgalānīti sabbasampattiyā vuḍḍhippattikāraṇānīti attho
  tenaṭṭhakathāyaṁ 1- maṅganti imehi sattāti maṅgalāni iddhiṁ vuḍḍhiñca
  pāpuṇantīti atthoti vuttaṁ. Saddanītiyampi maṅgalanti ettha
  magi gatiyanti dhātvatthaṁ vatvā maṅgatīti kiriyāpadaṁ vuttaṁ.
  Ikāranto hi magidhātu tena nipphannarūpe bindāgamo hoti.
      Acintayunti cintesuṁ.
      Ākaṅkhamānāti icchamānā paṭṭhayamānā.
      Sotthānanti sotthibhāvaṁ sabbesaṁ sobhaṇānaṁ diṭṭhadhammika-
  samparāyikadhammānamatthitantyattho.
      [13] Brūhīti ācikkha desehi. Uttamanti visiṭṭhaṁ pavaraṁ
  sabbalokahitasukhāvahaṁ. Ettha ca yathā
      varaṁ varassu rājisi vare aṭṭha dadāmi teti 2-
  ettha bhedajaccāpekkhavasena vacanabhedo kato tathā maṅgalānīti
  bhedāpekkhavasena maṅgalanti jaccāpekkhavasena cāti daṭṭhabbaṁ.
  Aṭṭhakathāyantu bhagavā brūhi maṅgalamuttamanti ekaṁ ajjhesitopi
  appaṁ yācito bahudāyako uḷārapuriso viya ekāya gāthāya
  tīṇi maṅgalāni vatvāti vuttaṁ.
      [14] Paṭhyāvattaṁ nāmāyaṁ gāthā.
      Samesu sindhuto jena paṭhyāvattaṁ pakittitanti
  hi vuttodaye vuttaṁ.

  *  *  *  *  *  *
  Footnote: 1. pā. jo. khu. khu. 135. 2. khu. jā. 28/436. tadaṭṭhakathā. 10/465.
-------------------------------------------------
[page 012]
      Tattha samesūti dutiyacatutthapādasaṅkhātesu samapādesu.
  Sindhutoti caturakkharato uddhaṁ. Nidassanamattametaṁ maṅgalāni
  acintayunti ettha paṭhamakkharatopi jagaṇassa dassanato.
      Jenāti jagaṇena. Pakittitanti kathitaṁ. Paṭhitabbato paṭhyā
  ca sā caturāvattena parivattabbato vattañcāti paṭhyāvattaṁ.
  Paṭhamatatiyapādasaṅkhātesu pana visamesu ādyakkharato uddhaṁ sagaṇanagaṇā
  na santi aññe anivāritā.
                   Pucchāgāthāyatthavaṇṇanā.
                      ------------
-------------------------------------------------
[page 013]
                     Paṭhamagāthāyatthavaṇṇanā
      [15] Evantena puṭṭho bhagavā taṁ vissajjento asevanā
  ca bālānantyādikā aṭṭhattiṁsamaṅgaladīpikā dasa gāthāyo abhāsi.
  Tattha paṭhamagāthāyantāvattho vuccate.
      [16] Asevanāti abhajanā. Bālānanti bālajanānaṁ. Kammani
  chaṭṭhī. Dutiyapādepi eseva nayo.
      Pūjāti pūjanaṁ. Pūjaneyyānanti pūjārahānaṁ vatthūnaṁ.
  Sampadāne catutthī. Kammani chaṭṭhītipi vadanti.
      Etanti yā ca bālānaṁ asevanā yā ca paṇḍitānaṁ sevanā
  yā ca pūjaneyyānaṁ pūjā idaṁ asevanādi tividhaṁ kammaṁ uttamaṁ
  maṅgalantyattho. Yantayā puṭṭhaṁ brūhi maṅgalamuttamanti ettha
  tāva etaṁ maṅgalamuttamanti gaṇhāhi devateti vuttaṁ hoti.
  Ayamettha saṅkhepattho. Ayantvettha vitthāro.
                   Bālapaṇḍitasevanāsevanakathā
      [17] Asevanā nāma abhajanā asahāyatā ataṁsampavaṅkatā.
  Bālā nāma ye keci pāṇātipātādidasākusalakammapathasamannāgatā
  sattā. Apica pūraṇo kassapo makkhali gosālo niggaṇṭho
  nāṭaputto sañjayo velaṭṭhaputto pakuddho kaccāyano ajito
  kesakambaloti ime cha satthāro tadaññe ca
-------------------------------------------------
[page 014]
  Devadattakokālikādayo pāpapuggalā bālāti veditabbā. Sabbepi
  cete paññājīvitena ajīvantā hutvā assāsanamattena jīvanato bālāti
  vuccanti. Tenaṭṭhakathāyaṁ 1- vuttaṁ balantīti bālā assasitappassasitamattena
  jīvanti na seṭṭhena paññājīvitenāti adhippāyoti.
  Saddanītiyampi bala pāṇane pāṇanaṁ jīvanaṁ sasanañca balati
  assasati ceva passasati cāti bālo assasitappassitamattena
  jīvati na seṭṭhena paññājīvitenāti vuttaṁ hotīti vuttaṁ.
  Bālalakkhaṇāni tu duccintitacintanādivasena veditabbāni. Bālo hi
  cintayantopi abhijjhābyāpādamicchādiṭṭhivasena duccintitameva cinteti
  bhāsamānopi musāvādādibhedaṁ dubbhāsitameva bhāsati karontopi
  pāṇātipātādivasena dukkaṭakammameva karoti. Tenassa
  duccintitacintanādīni bālo lakkhiyati ñāyati etehīti bālalakkhaṇāni
  bālassa sañjānanakāraṇato bālanimittāni bālassa caritāpadānato
  bālāpadānānīti ca vuccanti. Tena vuttaṁ uparipaṇṇāsake
  bālapaṇḍitasutte 2- tīṇīmāni bhikkhave bālassa bālalakkhaṇāni
  bālanimittāni bālāpadānāni katamāni tīṇi idha bhikkhave bālo
  duccintitacintī ca hoti dubbhāsitabhāsī ca dukkaṭakammakārī cāti.
      [18] Paṇḍitā nāma ye keci pāṇātipātāveramaṇīādidasakusalakammapathasamannāgatā
  sattā. Apica buddhappaccekabuddhāsītimahāsāvakā aññe ca tathāgatasāvakā atīte
  sunettasatthāakittitāpasādayo

  *  *  *  *  *  *
  Footnote: 1. pa. jo. khu. khu. 137. 2. Ma. u. 14/311.
-------------------------------------------------
[page 015]
  Ca paṇḍitāti veditabbā. Sabbepi te atthesu
  paññāgatiyā gamanato paṇḍitāti vuccanti. Tenaṭṭhakathāyaṁ 1-
  paṇḍantīti paṇḍitā diṭṭhadhammikasamparāyikesu atthesu
  ñāṇagatiyā gacchantīti adhippāyoti. Saddanītiyampi paḍi gatiyaṁ
  sukhumesupi atthesu paṇḍati gacchati dukkhādīnaṁ pīḷanādikaṁpi ākāraṁ
  jānātīti paṇḍā paṇḍāya ito gato pavattoti paṇḍito
  athavā sañjātā paṇḍā etassāti paṇḍito paṇḍati
  ñāṇagatiyā gacchatīti paṇḍitoti vuttaṁ. Paṇḍitalakkhaṇāni tu
  tīṇīmāni bhikkhave paṇḍitassa paṇḍitalakkhaṇāni paṇḍitanimitatāni
  paṇḍitāpadānāni katamāni tīṇi idha bhikkhave paṇḍito
  sucintitacintī ca hoti subhāsitabhāsī ca sukatakammakārī cāti evaṁ
  bālapaṇḍitasutte 2- vuttānaṁ sucintitacintanādīnaṁ vasena veditabbāni.
  Sucintitacintītiādi ca manosucaritādivasena yojetabbanti.
      [19] Aparo nayo.
          Diṭṭhe dhamme ca yo attho yo cattho samparāyiko
          atthābhisamayā dhīro paṇḍitoti pavuccatīti
  evaṁ kosalasaṁyutte 3- ubhoatthasutte vuttattā ye dve atthe
  paṭilabhanti tadatthappaṭilābhāya paṭipajjanti te paṇḍitā nāma.
  Ye dve atthe chindanti dve anatthe ādiyanti te bālā
  nāma. Te hi dve anatthe lantīti bālā dve atthe lunantīti

  *  *  *  *  *  *
  Footnote: 1. pa. jo. khu. 137. 2. Ma. u. 14/321. khu. saṁ. sa. 15/130.
-------------------------------------------------
[page 016]
  Bālāti ca vuccanti. Dvisaddupapado lā ādāneti bhūvādigaṇiko
  lu chedaneti kīyādigaṇiko.
      [20] Tattha paṇḍitāva sevitabbā na bālā pūtimacchasadisā
  hi bālā pūtimacchabandhapattasadiso taṁsevako viññūnaṁ chaḍḍanīyataṁ
  jigucchanīyatañca patto. Tagaramālādigandhabhaṇḍasadisā paṇḍitā
  tagaramālādigandhabhaṇḍapaliveṭhanapattasadiso taṁsevako viññūnaṁ bhāvanīyataṁ
  manuññatañca patto. Yo hi yaṁ sevati so taṁgatikova.
  Imassa panatthassa dīpanatthaṁ suvapotakādivatthu kathetabbaṁ.
      [21] Atīte kira sānupabbate simbalīvane dve bhātaro
  suvapotakā ahesuṁ. Pabbatassa pana uparivāte pañcacorasatanivāso
  gāmo ahosi adhovāte pañcaisisatanivāso assamo. Suvapotakānaṁ
  pakkhānikkhamanakāle vātamaṇḍalikā udapādi. Te tāya pahaṭā visuṁ
  patiṁsu. Tattheko coragāmake āvudhantare patitvā tattha patitattā
  sattigumboti corehi katanāmo tesamantare vaḍḍhi. Eko assame
  vālukātale pupphantare patitvā tattha patitattā pupphakoti
  isīhi katanāmo tesamantare vaḍḍhi. Tadā uttarapañcālanagare
  pañcālo nāma rājā sabbālaṅkārabhūsito rathamabhiruhitvā migavadhāya
  vanaṁ gantvā yassa passena migo palāyati tasseva gīvāti
  vatvā rathā oruyha paṭicchannaṭṭhāne dhanumādāya aṭṭhāsi. Atheko
  eṇimigo manussehi vanagumbesu pothiyamānesu uṭṭhāya gamanamaggaṁ
  olokento rañño ṭhitaṭṭhānasseva vivittataṁ disvā tadabhimukho
-------------------------------------------------
[page 017]
  Pakkhanditvā palāyi. Manussā raññā saddhiṁ keḷiṁ kariṁsu. So
  idāni taṁ gahessāmīti rathamāruyha vegena migaṁ anubandhi. Taṁ
  purisā anubandhituṁ nāsakkhiṁsu. Rājā sārathidutiyo migaṁ adisvā
  nivatto coragāmasamīpe ramaṇīyāya kandarāya nahāyitvā ca pivitvā
  ca rukkhacchāyāya nipajji.
      Tadā sabbe corā araññameva paviṭṭhā antogāme ekena
  bhattakārakena saddhiṁ sattigumbo ohiyi. Sattigumbo gāmato
  nikkhamitvā tathānipannaṁ rājānaṁ disvā gāmaṁ pavisitvā rājānaṁ
  māretvā vatthābharaṇānissa gahetvā naṁ pāde gahetvā kaḍḍhitvā
  ekamante sākhāhi paṭicchādessāmāti bhattakārakena saddhiṁ
  manussabhāsāya kathesi. Rājā pabujjhitvā taṁ kathaṁ sutvā sappaṭibhayamidaṁ
  ṭhānanti bhīto rathamāruyha tato palāyitvā isīnamassamaṁ patto.
      Tadā isayo phalāphalatthāya gatā pupphakova assame acchi.
  So rājānaṁ disvā
      [22] Svāgatante mahārāja atho te adurāgatantyādinā
  paṭisaṇṭhāramakāsi. Rājā tassa paṭisaṇṭhāre pasīditvā
      bhaddako vatāyaṁ pakkhī dvijo paramadhammiko
      atheso itaro pakkhī suvo luddāni bhāsatīti
  pupphakaṁ pasaṁsitvā itaraṁ nindi. Taṁ sutvā pupphako mahārāja
  ahantena saha ekamātuko so pana asādhūnaṁ santike saṁvaḍḍho
  tehi coradhammena vinīto ahaṁ sādhūnaṁ santike saṁvaḍḍho tehi
-------------------------------------------------
[page 018]
  Isidhammena vinīto tasmā ubho mayaṁ dhammena nānā homāti
  vatvā rañño dhammaṁ desento imā gāthā abhāsi
      [23] Yaṁ yañhi rāja bhajati santaṁ vā yadivā asaṁ
           sīlavantaṁ visīlaṁ vā vasaṁ tasseva gacchati.
           Yādisaṁ kurute mittaṁ yādisañcupasevati
           save tādisako hoti sahavāso hi tādiso.
           Sevamāno sevamānaṁ samphuṭṭho samphusaṁ paraṁ
           saro duṭṭho kalāpaṁva alittamupalimpati
           upalepabhayā dhīro neva pāpasakhā siyā.
           Pūtimacchaṁ kusaggena yo naro upanayhati
           kusāpi pūtī vāyanti evaṁ bālupasevanā.
           Tagarañca palāsena yo naro upanayhati
           pattāpi surabhī vāyanti evaṁ dhīrupasevanā.
           Tasmā pattapuṭasseva ñatvā sampākamattano
           asante nupaseveyya sante seveyya paṇḍito
           asanto nirayaṁ nenti santo pāpenti suggatinti.
      [24] Tattha santanti sappurisaṁ. Asanti asappurisaṁ.
  Sevamānoti ācariyo. Sevamānanti antevāsikaṁ.
      Samphuṭṭhoti antevāsinā samphuṭṭho ācariyo. Samphusaṁ
  paranti paraṁ ācariyaṁ samphusantaṁ antevāsiṁ.
      Alittanti pāpadhammena alittaṁ taṁ antevāsiṁ so ācariyo
-------------------------------------------------
[page 019]
  Limpati sarakalāpaṁ duṭṭho visapīto saro viya. Bālupasevī hi
  pāpakammaṁ akarontopi bālupasevīti avaṇṇaṁ akittiṁ labhati
  tena vuttaṁ evaṁ bālupasevanāti. Dhīrupasevī paṇḍito bhavituṁ
  asakkontopi kalyāṇamittasevīti guṇakittiṁ labhati tena vuttaṁ
  evaṁ dhīrupasevanāti.
      Pattapuṭassevāti tagarādigandhajātapaliveṭhanapaṇṇasseva.
      Sampākanti kalyāṇamittasaṁsaggavasena attano paripakkabhāvaṁ
  ñatvā.
      Santoti sammādiṭṭhikā attānaṁ nissite satte saggameva
  pāpentīti.
      Rājā tassa dhammakathāya pasīditvā āgate isayo vanditvā
  bhante maṁ anukampamānā mayhaṁ nagare vasathāti vatvā nagaraṁ
  gantvā suvānaṁ abhayaṁ datvā tatthāgataṁ isigaṇaṁ uyyāne vasāpetvā
  yāvajīvaṁ upaṭṭhahitvā saggapadaṁ pūresi. Pupphako pana araññe
  vasanto yathākammaṁ gato.
      Vīsatinipāte sattigumbajātakavaṇṇanāyaṁ suvakavatthu 1-.
      [25] Atīte bārāṇasiyaṁ brahmadattassa rañño mahiḷāmukho
  nāma maṅgalahatthī ahosi sīlavā ācārasampanno na kañci
  viheṭheti. Athekadivasaṁ rattibhāge corā āgantvā tassa
  sālāsamīpe nisīditvā mantayiṁsu evaṁ ummaṅgo bhinditabbo evaṁ

  *  *  *  *  *  *
  Footnote: 1. khu. jā. 27/435. tadaṭṭhakathā. 7/77.
-------------------------------------------------
[page 020]
  Sandhicchedakakammaṁ kattabbaṁ ummaṅgañca sandhicchedanañca katvā
  bhaṇḍaṁ harituṁ vaṭṭati harantena māretvā paharitvā ca haritabbaṁ evaṁ
  uṭṭhātuṁ samattho nāma na bhavissati corena ca nāma sīlācāravantena 1-
  na bhavitabbaṁ kakkhaḷena pharusena sāhasikena bhavitabbanti.
  Te evaṁ mantetvā aññamaññaṁ uggaṇhāpetvā gatā. Te
  eteneva upāyena bahū divase tatthāgantvā mantayiṁsu. Hatthī
  tesaṁ vacanaṁ sutvā ete maṁ sikkhāpentīti saññāya idāni
  mayā kakkhaḷena pharusena sāhasikena bhavitabbanti cintetvā tathārūpo
  ahosi. So pātova āgatāgataṁ hatthigopakaṁ soṇḍāya gahetvā
  bhūmiyaṁ pothetvā māresi. Manussā rañño ārocesuṁ. Rājā ekaṁ
  amaccaṁ pesesi gaccha paṇḍita jānāhi kena kāraṇena so
  duṭṭho jātoti. So gantvā hatthisarīre rogaṁ adisvā kenesa
  duṭṭhoti upadhārento addhā avidūre kesañci duṭṭhavacanaṁ sutvā
  duṭṭhoti sanniṭṭhānaṁ katvā atthi nu kho hatthisālāya samīpe
  rattibhāge kehici kiñci kathitapubbanti hatthigopake pucchi. Āma
  sāmi corā āgantvā mantayiṁsūti. So gantvā deva añño
  hatthissa sarīre vikāro natthi corānaṁ kathaṁ sutvā duṭṭho
  jāto idāni sīlavante samaṇabrāhmaṇe hatthisālāyaṁ nisīdāpetvā
  sīlācārakathaṁ kathetuṁ vaṭṭatīti āha. Rājā tathā kāresi.
  Te na koci parāmasitabbo na māretabbo sīlācārasampannena

  *  *  *  *  *  *
  Footnote: 1. sīlācārayuttenāti dissati.
-------------------------------------------------
[page 021]
  Khantimettānuddayayuttena bhavituṁ vaṭṭatīti sīlakathaṁ kathayiṁsu. Hatthī taṁ
  sutvā maṁ ete sikkhāpentīti saññāya itodāni paṭṭhāya
  sīlavatā bhavitabbanti cintetvā sīlavā ahosi.
      Ekanipāte mahiḷāmukhajātakavaṇṇanāyaṁ mahiḷāmukhavatthu 1-.
      [26] Atīte bārāṇasiyaṁ sāmo nāma rājā ahosi. Bodhisatto
  tassa atthadhammānusāsako amacco. Rañño pana paṇḍavo nāma
  maṅgalāsso tassa giridatto nāma assabhaṇḍo khañjo. Asso
  mukharajjukaṁ gahetvā taṁ purato purato gacchantaṁ disvā maṁ esa
  sikkhāpetīti saññāya tassa anusikkhanto khañjo ahosi. Rājā
  tassa khañjabhāvaṁ sutvā vejje pesesi. Te gantvā assassa
  sarīre rogaṁ apassantā rañño kathayiṁsu rogamassa na passāmāti.
  Rājā bodhisattaṁ pesesi gaccha ettha kāraṇaṁ jānāhīti. So
  gantvā khañjāssabhaṇḍasaṁsaggena tassa khañjabhāvaṁ ñatvā saṁsaggadosena
  nāma evaṁ hoti mahārājāti vatvā sundaraṁ assabhaṇḍaṁ
  labhitvā yathāporāṇo bhavissatīti āha. Rājā tathā kāresi.
  Asso pakatibhāve patiṭṭhāsi.
      Dukanipāte giridattajātakavaṇṇanāyaṁ paṇḍavavatthu 2-.
      [27] Atīte bārāṇasiyaṁ dadhivāhano nāma rājā ahosi.
  Bodhisatto tassa atthadhammānusāsako amacco. Athekadivasaṁ rājā
  mahānadiyaṁ upari ca heṭṭhā ca jālaṁ ṭhapāpetvā udakaṁ kīḷi. Ekaṁ

  *  *  *  *  *  *
  Footnote: 1. khu.jā.27/9. tadaṭṭhakathā.1/279. 2. khu.jā.27/65. tadaṭṭhakathā.3/129.
-------------------------------------------------
[page 022]
  Devatāparibhogaṁ ambapakkaṁ kaṇṇamuṇḍadahato āgantvā jāle
  laggi. Jālaṁ ukkhipantā taṁ disvā rañño adaṁsu. Rājā kissa
  phalamidanti vanacarake pucchitvā ambaphalanti sutvā paribhuñjitvā
  aṭṭhiṁ attano uyyāne ropāpetvā khīrodakena siñcāpesi.
  Rukkho nibbattitvā tatiye saṁvacchare phalaṁ adāsi. Ambassa sakkāro
  mahā ahosi. Khīrodakena siñcanti gandhapañcaṅgulikaṁ denti mālādāmāni
  parikkhipanti gandhatelena padīpaṁ jālenti. Parikkhepo panassa
  paṭisāṇiyā ahosi. Phalāni madhurāni suvaṇṇavaṇṇāni ahesuṁ.
  Rājā aññesaṁ rājūnaṁ ambaphalaṁ pesento aṅkuranibbattaṭṭhānaṁ
  maṇḍakakaṇṭakena vijjhitvā pesesi. Tesaṁ ambaṁ khāditvā aṭṭhi
  ropitaṁ na sampajjati. Atheko rājā kāraṇaṁ ñatvā sahassaṁ
  datvā ekaṁ uyyānapālaṁ pesesi gaccha dadhivāhanassa ambaphalānaṁ
  rasaṁ nāsetvā tittikabhāvaṁ karohīti. So sādhūti dadhivāhanarājānaṁ
  upasaṅkamitvā attano uyyānapālattaṁ ācikkhitvā attano
  ānubhāvaṁ vaṇṇesi. Rājā taṁ attano uyyānapālassa santike
  vasāpesi. Tato paṭṭhāya dve janā uyyānaṁ paṭijagganti. Adhunāgato
  uyyānapālo akālapupphāni pupphāpento akālaphalāni gaṇhāpento
  uyyānaṁ ramaṇīyaṁ akāsi. Rājā pasīditvā porāṇakaṁ uyyānapālaṁ
  nīharitvā tasseva uyyānaṁ adāsi. So ambarukkhaṁ parivāretvā
  nimbe ca phaggavavalliyo 1- ca ropesi. Anupubbena vaḍḍhiṁsu. Mūlehi

  *  *  *  *  *  *
  Footnote: 1. phaggavo paggavoti dve pāṭhā pāyato dissanti.
-------------------------------------------------
[page 023]
  Sākhāhi ca saṁsaṭṭhā ambassa mūlasākhāyo tena amadhurasaṁsaggena
  tāvamadhuraphalo ambo tittiko jāto nimbapaṇṇasadisaraso.
  Uyyānapālo ambaphalassa tittikattaṁ ñatvā palāyi. Rājā uyyānaṁ
  gantvā ambaphalaṁ khādanto ambayūsaṁ nimbakasaṭaṁ viya ajjhoharituṁ
  asakkonto kakkāretvā nuṭṭhahitvā paṇḍita imassa rukkhassa
  porāṇakaparihārato parihāni natthi evaṁ santepissa phalaṁ tittikaṁ
  jātaṁ kiṁ nu kho kāraṇanti bodhisattaṁ pucchi. So tassa
  kāraṇaṁ ācikkhanto
      [28] Pucimandaparivāro ambo te dadhivāhana
           mūlaṁ mūlena saṁsaṭṭhaṁ sākhā sākhaṁ nisevare
           asātasannivāsena tenambo kaṭukapphaloti āha.
      Tattha pucimando nāma nimbarukkho. Sākhāti pucimandassa
  sākhāyo. Sākhaṁ nisevareti ambassa sākhaṁ nisevanti.
      Asātasannivāsenāti amadhurehi pucimandehi saha nivāsena.
  Tenāti tena kāraṇena. Kaṭukapphaloti tittikaphalo jātoti.
      Taṁ sutvā rājā sabbe pucimande ca phaggave ca chindāpetvā
  mūlāni uddharāpetvā samantā amadhurapaṁsuṁ harāpetvā madhurapaṁsuṁ
  pakkhipāpetvā puna khīrodakasakkharodakagandhodakehi ambaṁ siñcāpetvā
  puna porāṇakauyyānapālasseva uyyānaṁ niyyādesi. Ambo
  madhurasaṁsaggena puna madhurova ahosi.
      Dukanipāte dadhivāhanajātakavaṇṇanāyaṁ ambavatthu 1-.

  *  *  *  *  *  *
  Footnote: 1. khu. jā. 27/67. tadaṭṭhakathā. 3/134.
-------------------------------------------------
[page 024]
      [29] Evaṁ nijjīvakavatthumpi aniṭṭhasaṁyogena aniṭṭhaṁ
  iṭṭhasaṁyogena iṭṭhaṁ pageva sajīvake. Tenāha dadhivāhanajātakassa
  atthuppattiyaṁ bhikkhave asādhusannivāso nāma pāpo anatthakaro
  tattha manussabhūtānaṁ tāva pāpasannivāsassa anatthakaraṇatāya kiṁ
  vattabbaṁ pubbe asātena amadhurena nimbarukkhena saddhiṁ
  sannivāsamāgamma madhuraraso dibbarasappaṭibhāgo acetano ambarukkhopi
  amadhuro tittiko jātoti.
      [30] Apica asihatthāmittā viya bālā piyañātakā viya
  paṇḍitā. Tathā hi bhagavā vesāliyā dakkhiṇapasse avidūre ṭhitaṁ
  veḷuvagāmakaṁ gocaragāmaṁ katvā viharanto uppannalohitappakkhandikābādho
  ahosi. Taṁ ñatvā sakko devarājā āgantvā satthāraṁ
  upaṭṭhahanto satthu sarīravalañjabhājanaṁ aññassa hatthenāpi phusituṁ
  adatvā sīseyeva ṭhapetvā gandhabhājanaṁ viya nīharati. So evaṁ
  upaṭṭhahitvā satthu phāsukakāle devalokaṁ gato. Bhikkhū aho
  satthari sakkassa sineho so dibbasampattiṁ pahāya upaṭṭhahīti
  āhaṁsu. Satthā sakko bhikkhave ariyānaṁ dassanaṁpi tehi saddhiṁ
  ekaṭṭhāne nisīdanādibhāvopi tesaṁ vattappaṭivattaṁ kātuṁ labhanabhāvopi
  sādhūti āgantvā maṁ upaṭṭhahīti dassento dhammapadassa sukhavagge
  sakkadevindavatthumhi 1- gāthā abhāsi

  *  *  *  *  *  *
  Footnote: 1. khu. dha. 25/42.
-------------------------------------------------
[page 025]
      [31] Bālasaṅgatacārī hi dīghamaddhāna socati
           dukkho bālehi saṁvāso amitteneva sabbadā
           dhīro ca sukhasaṁvāso ñātīnaṁva samāgamo
                       tasmā hi
                dhīrañca paññañca bahussutañca
                dhorayhasīlabbatavantamariyaṁ
                tantādisaṁ sappurisaṁ sumedhaṁ
                bhajetha nakkhattapathaṁva candimāti.
      Tattha bālasaṅgatacārī hīti hi saccaṁ bālena sahacārī
  puggalo.
      Dīghamaddhānanti bālena saddhiṁ ekacchando hutvā sandhicchedādīni
  karonto hatthacchedādidukkhaṁ patvā ciraṁ kālaṁ socati.
      Saṁvāsoti ekato vāso. Amittenevāti asihatthāmittena
  āsīvisādinā vā saddhiṁ saṁvāso viya.
      Sabbadāti niccaṁ dukkho bālehi saṁvāso. Sukho saṁvāso
  etenāti sukhasaṁvāso dhīro paṇḍitena saddhiṁ ekaṭṭhāne vāso
  sukhotyattho. Kimiva. Ñātīnaṁvāti piyañātīnaṁ samāgamo sukho viya.
      Tasmā hīti yasmā bālasaṁvāso dukkho paṇḍitasaṁvāso sukho
  tasmā.
      Dhīranti dhitisampannaṁ. Paññanti lokiyalokuttarappaññāsampannaṁ.
  Bahussutanti āgamādhigamabahussutaṁ.
-------------------------------------------------
[page 026]
      Dhorayhasīlabbatavantanti arahattappāpanasaṅkhātāya dhuravahanatāya
  dhorayhaṁ sīlavantaṁ dhūtaṅgavantañca.
      Ariyanti kilesato ārakā ṭhitaṁ. Sumedhanti sobhaṇappaññaṁ.
  Nakkhattapathaṁvāti nakkhattānaṁ pathabhūtaṁ ākāsaṁ bhajanto candimā
  candavimānaṁ viyāti.
      [32] Bodhisattopi himavantappadese tāpaso hutvā viharanto
  ukkaṇṭhitaṁ araññā nikkhamma manussapathe gantvā vasitukāmaṁ
  attano puttaṁ tāpasakumāraṁ ovadanto navakanipāte haliddarāgajātake 1-
  imā gāthā abhāsi
          yassa kāyena vācāya manasā natthi dukkaṭaṁ
          urasīva patiṭṭhāya taṁ bhajehi ito gato
          yo ca dhammena carati carantopi na maññati
          visuddhakāriṁ sappaññaṁ taṁ bhajehi ito gato
          haliddarāgaṁ kapicittaṁ purisaṁ rāgavirāginaṁ
          tādisaṁ tāta mā sevi nimmanussaṁpi ce siyā
          āsīvisaṁva kuppitaṁ miḷhalittaṁ mahāpathaṁ
          ārakā parivajjehi yānīva visamaṁ pathaṁ
          anatthā tāta vaḍḍhanti bālaṁ accūpasevato
          māssu bālena saṅgañchi amitteneva sabbadā

  *  *  *  *  *  *
  Footnote: 1. khu. jā. 27/264. tadaṭṭhakathā. 5/394.
-------------------------------------------------
[page 027]
          Tantāhaṁ tāta yācāmi karassu vacanaṁ mama
          māssu bālena saṅgañchi dukkho bālehi saṅgamoti.
      Tattha urasīvāti mātu urasmā jātaputto viya patiṭṭhāya
  patiṭṭhahitvā. Tvaṁ evaṁ patiṭṭhahitvā attano mātaraṁ viya
  maññamāno taṁ bhajeyyāsīti adhippāyo.
      Dhammenāti tividhasucaritadhammeneva. Na maññatīti tathā carantopi
  ca ahaṁ dhammaṁ carāmīti mānaṁ na karoti.
      Visuddhakārinti visuddhānaṁ dasannaṁ kusalakammapathānaṁ kārakaṁ.
      Haliddarāganti athiracittatāya haliddarāgasadisaṁ. Kapicittanti
  kampanacittaṁ cañcalacittaṁ.
      Purisanti puggalaṁ rāgavirāginanti rāginañca virāginañca
  rajitvā taṁkhaṇaññeva virajanasabhāvantyattho.
      Nimmanussaṁpi ce siyāti sacepi sakalajambudīpatalaṁ nimmanussaṁ
  hoti soveko manusso tiṭṭhati tathāpi tādisaṁ mā sevi.
      Miḷhalittaṁ mahāpathanti gūthamakkhitaṁ mahāmaggaṁ viya. Yānīvāti
  yānena gacchanto viya. Visamanti ninnaunnatakhāṇupāsāṇādivisamaṁ.
      Bālaṁ accūpasevatoti appappaññaṁ atisevantassa. Sabbadāti
  bālena saddhiṁ saṁvāso nāma amittasaṁvāso viya niccakālameva
  dukkho. Tantāhanti tena kāraṇena taṁ ahaṁ yācāmīti.
      [33] Apica ye keci bhayupaddavupasaggā sabbe te bālameva
  nissāya uppajjanti. Bālo hi rajjaṁ vā uparajjaṁ vā aññaṁ
-------------------------------------------------
[page 028]
  Vā pana mahantaṁ ṭhānaṁ paṭṭhento katipaye attanā sadise
  mahādhutte gahetvā etha ahaṁ tumhe issare karissāmīti
  pabbatagahanādīni nissāya antante gāme paharanto anupubbena
  nigamepi janapadepi paharati. Manussā gehāni chaḍḍetvā khemaṭṭhānaṁ
  paṭṭhentā pakkamanti. Te nissāya vasantā bhikkhūpi bhikkhuniyopi
  sakasakaṭṭhānāni chaḍḍetvā pakkamanti. Tesaṁ gatagataṭṭhāne bhikkhāpi
  senāsanampi dullabhaṁ hoti. Pabbajitesupi dve bālā bhikkhū
  aññamaññaṁ vivādaṁ paṭṭhapetvā codanaṁ ārabhanti. Iti kosambīvāsikānaṁ
  viya mahākalaho uppajjati. Evaṁ bālaṁ nissāya catassannampi
  parisānaṁ bhayādikaṁ āgacchati. Tenāha tikaṅguttare sabbappaṭhame
  lakkhaṇasutte 1- seyyathāpi bhikkhave naḷāgārā vā tiṇāgārā vā
  aggi mutto kūṭāgārānipi ḍahati ullittāvalittāni nivātāni
  phusitaggaḷāni pihitavātapānāni evameva kho bhikkhave yāni kānici
  bhayāni uppajjanti sabbāni tāni bālato uppajjanti no
  paṇḍitato ye keci upaddavā .pe. Ye keci upasaggā uppajjanti
  sabbe te bālato uppajjanti no paṇḍitato iti kho bhikkhave
  sappaṭibhayo bālo appaṭibhayo paṇḍito saupaddavo bālo
  anupaddavo paṇḍito saupasaggo bālo anupasaggo paṇḍito
  natthi bhikkhave paṇḍitato bhayaṁ natthi paṇḍitato upaddavo
  natthi paṇḍitato upasaggoti.

  *  *  *  *  *  *
  Footnote: 1. aṅ. tika. 20/126.
-------------------------------------------------
[page 029]
     [34] Tattha naḷāgārā vāti naḷehi channaparicchannā agārā
  sesasambhārā panettha rukkhamayā honti. Tiṇāgārepi eseva
  nayo.
      Kūṭāgārānīti kūṭasaṅgahitāni agārāni. Ullittāvalittānīti
  anto ca bahi ca littāni.
      Nivātānīti nivāritavātappavesāni. Phusitaggaḷānīti chekehi
  vaḍḍhakīhi katattā piṭṭhisaṅghātasmiṁ suṭṭhuphusitakavāṭāni. Pihitavātapānānīti
  yuttavātapānāni. Iminā padadvayena kavāṭavātapānānaṁ
  niccaṁ pihitattaṁ akathetvā sampattiyeva kathitā. Icchiticchitakkhaṇe
  pana tāni pithiyanti ca vivariyanti ca.
      Bālato uppajjantīti bālameva nissāya uppajjanti. Bhayanti
  cittutrāso. Upaddavoti anekaggatākāro. Upasaggoti
  upasaṭṭhākāro tattha tattha lagganākāroti tabbaṇṇanā 1-.
      [35] Channaparicchannāti naḷehi tiṇacchadanasaṅkhepena upari
  chādetvā tehiyeva dārukuḍḍakaniyāmena parito chāditā.
      Bhayanti bhītacetaso byathoti āha cittutrāsoti. Upaddavoti
  antarāyo. Tassa pana vikkhepakāraṇattā vuttaṁ anekaggatākāroti.
  Upasaggoti upasajjanaṁ devatopapīḷādinā appaṭikāravighātāpatti
  sā pana yasmā paṭikārābhāvena vihaññamānassa kiñci kātuṁ
  asamatthassa osīdanakāraṇaṁ tasmā vuttaṁ tattha

  *  *  *  *  *  *
  Footnote: 1. mano. pū. 2/86.
-------------------------------------------------
[page 030]
  Tattha lagganākāroti taṭṭīkā.
      [36] Tasmā aggippadittaṁ agāramiva bālā veditabbā. Te
  hi attano vacanakārakānaṁ sabbabhayādiāvahanasamatthā honti. Bhaye
  rakkhā viya andhakāre padīpo viya ca khuppipāsādidukkhābhibhave
  annapānādippaṭilābho viya ca paṇḍitā. Te hi attano
  vacanakārakānaṁ sabbabhayādividdhaṁsanasamatthāti. Evaṁ bālānaṁ pūtimacchādinā
  paṇḍitānañca gandhabhaṇḍādinā sadisatañceva bālapaṇḍitasaṅgamānaṁ
  sukhadukkhatañca ñatvā paṇḍitāeva sevitabbā na bālā.
  Bhagavāpi channattheraṁ ovadanto dhammapadassa paṇḍitavagge imaṁ
  gāthamāha
      [37] Na bhaje pāpake mitte na bhaje purisādhame
           bhajetha mitte kalyāṇe bhajetha purisuttameti 1-
      tattha bhajeti bhajeyya payirupāseyya paṇḍito. Purisādhameti
  purisahīne lāmakapuggale. Bhajethāti bhajeyya. Ettha ca ye
  kāyaduccaritādīsu abhiramanti te pāpamittā nāma. Ye pana
  sandhicchedādike vā ekavīsatianesanādibhede 2- vā aṭṭhāne niyojenti
  te purisādhamā nāma. Ubhopi vā ete pāpamittā ceva purisādhamā
  ca. Tabbiparītā kalyāṇamittā ceva purisuttamā cāti.
      [38] Ekavārampi hi paṇḍitasevanā attarakkhā hoti sucirampi
  bālasevanā na attarakkhā. Tathā hi nandabrāhmaṇo takkasilato

  *  *  *  *  *  *
  Footnote: 1. khu. dha. 25/25. 2. pa. jo. khu. 265.
-------------------------------------------------
[page 031]
  Vīsatiyojanasatamatthake indapatthanagaraṁ gantvā mahāsutasomassa rañño
  dhammaṁ desento mahāsutasomajātake 1- imaṁ gāthamāha
         sakideva sutasoma sabbhi hoti samāgamo
         sā naṁ saṅgati pāleti nāsabbhi bahu saṅgamoti.
      Tattha sakidevāti ekavārameva. Sabbhīti sappurisehi.
  Sā naṁ saṅgatīti so sabbhi samāgamo ekavārappavattopi taṁ
  puggalaṁ pāleti rakkhati.
      Nāsabbhi bahu saṅgamoti asappurisehi pana sucirampi kato
  saṅgamo ekaṭṭhāne nivāso na pāleti na thāvaro hotīti attho.
      [39] Tasmā paṇḍiteeva seveyya na bāle. Na kevalameva
  bāle na seveyya paṇḍite seveyya athakho kiñci puññaṁ
  katvā iminā puññenāhaṁ paṇḍiteeva passeyyaṁ na bāletipi
  paṭṭhanaṁ kareyya yathā akittipaṇḍito.
      So kira bārāṇasiyaṁ asītikoṭivibhavassa brāhmaṇamahāsālassa
  putto hutvā mātāpitūsu matesu sabbaṁ pahāya isippabbajjaṁ
  pabbajitvā anupubbena kapiḷaraṭṭhaṁ patvā kapiḷaraṭṭhasamīpe uyyāne
  viharanto jhānābhiññā nibbattetvā ākāsenāgantvā nāgadīpasamīpe
  kāradīpe otaritvā tattha mahantaṁ kārarukkhaṁ upanissāya
  paṇṇasālaṁ māpetvā vihāsi. So appicchatāya katthaci agantvā
  tassa rukkhassa phalakāle phalāni pattakāle pattāni udakasinnāni

  *  *  *  *  *  *
  Footnote: 1. khu. jā. 28/13. tadaṭṭhakathā. 8/405.
-------------------------------------------------
[page 032]
  Khādati. Tassa sīlatejena sakkassa āsanaṁ uṇhamahosi. Sakko
  taṁ kāraṇaṁ ñatvā brāhmaṇavaṇṇena tattha gantvā bhikkhanto
  viya aṭṭhāsi. Tāpaso kārapattāni sedetvā otāretvā
  sītibhūtāni khādissāmīti paṇṇasālādvāre nisinno taṁ disvā
  somanassappatto attano asesetvāva tassa bhikkhābhājane
  pakkhipitvā puna apacitvā pītisukheneva yāpesi. Sakkopi taṁ
  gahetvā thokaṁ gantvā antaradhāyi. Etenevupāyena sakko tīhaṁ
  gato. Tāpasopissa tīhaṁ sabbaṁ āhāraṁ datvā sayaṁ nīrāhāro
  ahosi. Athassa tatiyadivase sakko pasīditvā varaṁ adāsi. So
  varaṁ gaṇhanto terasanipāte akittijātake 1- imaṁ gāthamāha
      [40] Bālaṁ na passe na suṇe na ca bālena saṁvase
           bālenallāpasallāpaṁ na kare na ca rocayeti.
      Tattha na suṇeti asukaṭṭhāne nāma vasatītipi imehi
  kaṇṇehi na suṇeyyaṁ.
      Taṁ sutvā sakko taṁ bālādassane kāraṇaṁ pucchanto imaṁ
  gāthamāha
           kiṁ nu te akaraṁ bālo vada kassapa kāraṇaṁ
           kena kassapa bālassa dassanaṁ nābhikaṅkhasīti.
      Tattha kiṁ nu te akaranti kiṁ tava bālena mātā māritā
  udāhu pitā aññaṁ vā pana te kinnāma bālo anatthaṁ akari.

  *  *  *  *  *  *
  Footnote: 1. khu. jā. 27/354. tadaṭṭhakathā. 6/195.
-------------------------------------------------
[page 033]
               So tassa kāraṇaṁ ācikkhanto āha
           anayaṁ nayatī dummedho adhurāyaṁ niyuñjati
           dunnayo seyyaso hoti sammā vuttopi kuppati
           vinayaṁ so na jānāti sādhu tassa adassananti.
      Tattha anayaṁ nayatīti akāraṇaṁ kāraṇanti gaṇhāti
  pāṇātipātādīni katvā jīvitaṁ kappessāmīti evarūpāni anatthakammāni
  cinteti.
      Adhurāyanti saddhādhurasīladhurapaññādhuresu ayojetvā ayoge
  niyuñjati.
      Dunnayoti dunnayova tassa seyyaso hoti. Pañca
  dussīlakammāni samādāya vattanameva seyyo hotīti evaṁ so
  gaṇhāti. Hitapaṭipattiyā vā dunnayo netumasakkuṇeyyo hoti.
      Sammāti hetunā kāraṇena vuttopi. Vinayanti evaṁ
  abhikkamitabbantyādikaṁ ācāravinayaṁ na jānāti ovādañca na sampaṭicchati.
      Sādhu tassāti etehi kāraṇehi bālassa adassanameva
  sundaranti.
      Tāpaso punaññaṁ varaṁ gaṇhanto āha
          dhīraṁ passe suṇe dhīraṁ dhīrena saha saṁvase
          dhīrenallāpasallāpaṁ taṁ kare tañca rocayeti.
  Sakko
-------------------------------------------------
[page 034]
          Kiṁ nu te akaraṁ dhīro vada kassapa kāraṇaṁ
          kena kassapa dhīrassa dassanaṁ abhikaṅkhasīti pucchi.
  Tāpaso āha
          nānayaṁ nayatī dhīro 1- adhurāyaṁ na yuñjati
          sunayo seyyaso hoti sammā vutto na kuppati
          vinayaṁ so pajānāti sādhu tena samāgamoti.
      [41] Paṇḍitadassanampi hi sukhaṁ bāladassanantu dukkhaṁ. Tenāha
  bhagavā sakkadevindavatthumhi
          sāhu dassanamariyānaṁ sannivāso sadā sukho
          adassanena bālānaṁ niccameva sukhī siyāti.
      Tattha ariyānanti bhikkhave sappurisānaṁ buddhādīnaṁ paṇḍitānaṁ
  dassanaṁ sāhu sādhu sundaraṁ sukhantyattho. Na kevalaṁ tesaṁ
  dassanameva athakho tehi saddhiṁ ekaṭṭhāne nisīdanādibhāvopi
  sādhuyevāti āha sannivāsotyādiṁ.
      Adassanenāti adassanahetu. Sukhīti sukhito puggalo.
  Sukhantipi pāṭho.
      [42] Bāladassī hi bālavacanaṁ karonto dukkhaṁ pappoti paṇḍitadassī
  tu paṇḍitavacanaṁ karonto sukhaṁ. Vibbhantikabhikkhu cettha nidassanaṁ.
      So kira mahākassapattherassa saddhivihāriko catutthajjhānalābhī
  attano mātulassa gehe visabhāgarūpārammaṇaṁ disvā tattha

  *  *  *  *  *  *
  Footnote: 1. pāliyaṁ nayaṁ nayati medhāvīti pāṭho dissati. ṇa. va.
-------------------------------------------------
[page 035]
  Paṭibaddhacitto vibbhamitvā alasabhāvena gehā nīhato pāpamittānaṁ vacanaṁ
  gahetvā corakammena jīvitaṁ karonto vicarati. So ekadivasaṁ
  rājapurisehi gahetvā pacchābāhuṁ daḷhaṁ bandhitvā catukke catukke
  kasāhi tāḷiyamāno rājagahanagarassa dakkhiṇadvārena āghātanaṁ
  nīyati. Taṁdivasaṁ mahākassapo piṇḍāya nagaraṁ pavisitvā taṁ disvā
  bandhanaṁ sithilaṁ kāretvā pubbe tayā parihaṭakammaṭṭhānaṁ puna
  āvajjāhīti āha. So therassa vacanaṁ gahetvā puna catutthajjhānaṁ
  nibbattetvā tehi āghātanaṁ netvā sūle uttāsitopi
  āvudhehi santajjitopi na bhāyati. Taṁ abhāyantaṁ disvā rājapurisā
  bimbisārarañño kathesuṁ. Rājā vissajjetha nanti vatvā veḷuvanaṁ
  gantvā satthu ārocesi. Satthā veḷuvane nisinno obhāsaṁ
  pharitvā tassa dhammaṁ desesi. So desanaṁ sutvā sūlaggeyeva nisinno
  tilakkhaṇaṁ āropetvā saṅkhāre sammasanto sotāpanno hutvā
  vehāsena satthu santikaṁ gantvā pabbajitvā sarājikāya parisāya
  majjheyeva arahattaṁ pāpuṇīti.
             Dhammapadassa taṇhāvagge vibbhantikavatthu.
      [43] Apica bālā attanā duggahitena attānañca attano
  vacanakārake ca vināsenti yathā devadattādayo.
      Devadatto kira satthāraṁ anuppabbajitvā pothujjanikiddhilābhī
  hutvā aparabhāge ajātasattunā katalābhasakkāro ahosi. So
  lābhasakkārābhibhūto ahaṁ bhikkhusaṅghaṁ pariharissāmīti pāpacittaṁ
-------------------------------------------------
[page 036]
  Uppādetvā saha cittuppādā iddhito parihāyitvā ekadivasaṁ
  veḷuvanaṁ gantvā satthāraṁ vanditvā bhagavā bhante etarahi jiṇṇo
  vuḍḍho mahallako appossukko diṭṭhadhammasukhavihāraṁ anuyuñjatu
  ahaṁ bhikkhusaṅghaṁ pariharissāmi niyyādetha me bhikkhusaṅghanti vatvā
  satthārā kheḷāsikavādena apasādetvā paṭikkhitto anattamano
  satthari āghātaṁ bandhitvā pakkāmi. So aparabhāge ajātasatturaññā
  saddhiṁ mantetvā satthu vadhanatthaṁ dhanuggahe pesetvā tesu paṭhamaphalaṁ
  patvā nivattantesu sayaṁ gijjhakūṭaṁ āruyha silaṁ pavijjhitvā
  lohituppādakammaṁ katvā puna satthu vadhanatthameva nāḷāgiriṁ
  vijasajjāpento māretuṁ nāsakkhi. So tato paṭṭhāya
  parihīnalābhasakkāro kohaññena jīvitukāmo satthāraṁ upasaṅkamitvā
  sādhu bhante bhikkhū yāvajīvaṁ āraññakā assu piṇḍapātikā paṁsukūlikā
  rukkhamūlikā macchamaṁsaṁ na khādeyyunti pañca vatthūni yāci. Satthā
  nānujāni. So dukkhā muccitukāmo mayā saddhiṁ āgacchatūti vatvā
  ye tassa vacanaṁ gaṇhanti te gahetvā pañcahi vatthūhi lūkhappasannaṁ
  janaṁ saññāpento kulesu viññāpetvā bhuñjanto saṅghabhedāya
  parakkamanto uposathadivase attano parisāya saddhiṁ nisīditvā
  yassimāni pañca vatthūni khamanti so salākaṁ gaṇhātūti vatvā
  dhammavinaye akovidehi pañcahi bhikkhusatehi gahitāya salākāya
  saṅghaṁ bhinditvā gayāsīsavihāraṁ gato. So tato paṭṭhāya nava
  māse gilāno hutvā satthāraṁ daṭṭhukāmo attano sāvakehi
-------------------------------------------------
[page 037]
  Mañcakenādāya sāvatthiṁ nīto jetavanato bahi ṭhitaṁ pokkharaṇītīraṁ
  patvā tattheva paṭhaviṁ pavisitvā avīcimhi nibbatti.
                       Devadattavatthu.
      [44] Ajātasatturājāpi devadattaṁ nissāya pitughātakammakaraṇena
  diṭṭhadhamme labhitabbassa paṭhamamaggaphalassupanissayaṁ upacchinditvā
  mahāvināsampatto.
      So kira uparājakāle devadattassa iddhipāṭihāriye pasīditvā
  devasikaṁ sāyaṁ pātaṁ tassa upaṭṭhānaṁ agamāsi. Athekadivasaṁ devadatto
  taṁ upasaṅkamitvā pubbe kho kumāra manussā dīghāyukā etarahi
  appāyukā tenahi tvaṁ pitaraṁ hantvā rājā hohi ahaṁ bhagavantaṁ
  hantvā buddho bhavissāmīti āha. So tassa vacanaṁ gahetvā
  majjhantikasamaye churikaṁ gahetvā antepuraṁ pāvisi. Amaccā taṁ
  gahetvā anuyuñjitvā tamatthaṁ rañño ārocesuṁ. Rājā kissa
  tvaṁ kumāra maṁ māretumicchasīti pucchi. Rajjenamhi deva atthikoti.
  Rājā tassa rajjaṁ adāsi. So mayhaṁ manoratho nipphannoti
  devadattassa ārocesi. Tvaṁ sigālaṁ anto karitvā
  bheripariyonaddhapuriso viya sukiccakārimhīti maññasi katipāheneva te
  pitā tayā kataṁ avamānaṁ cintetvā sayameva rājā bhavissatīti. Kiṁ
  karomi bhanteti. Taṁ ghātehīti. Nanu bhante mayhaṁ pitā na satthavajjhoti.
  Āhārupacchedena naṁ mārehīti. So pitaraṁ kammakaraṇatthaṁ
  katadhūmagharasaṅkhāte tāpanagehe pakkhipāpetvā mama mātaraṁ ṭhapetvā aññassa
-------------------------------------------------
[page 038]
  Daṭṭhuṁ mā dethāti āha. Devī suvaṇṇasarake bhattaṁ pakkhipitvā
  ucchaṅgenādāya pavisitvā rañño adāsi. So tena yāpeti.
  Ajātasattu mayhaṁ pitā kathaṁ yāpetīti pucchitvā taṁ pavattiṁ
  sutvā mayhaṁ mātu ucchaṅge katvā pavisituṁ mā dethāti āha.
  Devī moliyaṁ pakkhipitvā pavisati. Tampi sutvā moliṁ bandhitvā
  pavisituṁ mā dethāti āha. Devī suvaṇṇapādukāsu bhattaṁ pakkhipitvā
  pidahitvā pādukā āruyha pavisati. Tampi sutvā pādukā
  āruyha pavisituṁ mā dethāti āha. Devī gandhodakena nahātvā
  sarīraṁ catummadhurena makkhetvā pārupitvā pavisati. Rājā tassā
  sarīraṁ lehitvā yāpeti. Attupakkamena maraṇaṁ ayuttanti. Na hi
  ariyasāvakā attānaṁ vinipātentīti. Ajātasattu puna pucchitvā taṁ
  pavattiṁ sutvā ito paṭṭhāya mayhaṁ mātu pavesanaṁ nivārethāti
  āha. Devī dvāramūle ṭhatvā sāmi bimbisāra idaṁdāni vo
  pacchimadassanaṁ nāhaṁ ito paṭṭhāya tumhe passituṁ labhāmi sace
  mayhaṁ doso atthi khamatha devāti roditvā nivatti. Tato
  paṭṭhāya rājā nīrāhāro maggaphalasukhupasaṁhitena caṅkamena yāpeti.
  Attabhāvo cassāpi ativiya virocati. Ajātasattu kathaṁ me pitā
  yāpetīti pucchitvā caṅkamenāti sutvā mayhaṁ pitu pāde
  khurena phāletvā loṇatelehi makkhetvā khadiraṅgārehi pacathāti
  nahāpite pesesi. Te gantvā sāsanaṁ rañño ācikkhitvā
  tumhākaṁ rañño manaṁ karothāti vuttā nisīda deva mayaṁ rañño
-------------------------------------------------
[page 039]
  Āṇaṁ karoma mā no kujjhittha nayidaṁ tumhādisānaṁ dhammarājūnamanucchavikanti
  vatvā tathā kariṁsu. Rājā kira pubbe gandhapupphādīhi
  pūjanaṭṭhānacetiyaṅgaṇe saupāhano ahosi. Bhikkhusaṅghassa nisīdanatthāya
  paññattaṁ kaṭasārakaṁ adhotehi pādehi akkami tassāyaṁ nissandotipi
  vadanti. Rājā uppannabalavavedano aho buddho aho dhammo
  aho saṅghoti anussarantoyeva cavitvā cātummahārājikadevaloke
  vessavaṇassa paricārako janavasabho nāma yakkho hutvā nibbatti
  tattha bahulanibbattapubbatāya ciraparicitanikantivasena. Evaṁ so
  pitaraṁ ghātetvā pacchā uppannapitusineho roditvā paridevitvā
  tassa sarīrakiccaṁ akāsi.
      Tato paraṁ devadatto tena saddhiṁ mantetvā vuttanayena
  satthu vadhanatthaṁ dhanuggahappesanādito yāva saṅghabhedā pāpaṁ katvā
  paṭhaviṁ pāvisi. Taṁ sutvā rājā kacci nu kho maṁpi paṭhavī gileyyāti
  bhītatasito rajjasukhaṁ na labhati sayane assādaṁ na vindati kammakaraṇābhitunno
  peto viya kampamāno vicarati. So hi paṭhaviyā giliyamānaṁ
  viya avīcijālāya nikkhamantaṁ viya paṭhaviyaṁ uttānakaṁ nipajjāpetvā
  ayasūlehi koṭiyamānaṁ viya ca attānaṁ samanupassi. Tenassa
  pahaṭakukkuṭasseva kampamānassa muhuttaṁ avaṭṭhānaṁ nāhosi. So
  satthāraṁ passitvā pañhañca pucchitvā khamāpetukāmopi attano
  aparādhamahantatāya satthāraṁ upasaṅkamituṁ na sakkoti. So ekasmiṁ
  puṇṇamīdivase kattha bhagavā etarahi vasatīti jīvakaṁ komārabhaccaṁ
-------------------------------------------------
[page 040]
  Pucchi. Amhākaṁ ambavaneti. Pubbe kira jīvako tattha
  rattiṭṭhānadivāṭṭhānaleṇakuṭimaṇḍapādīni sampādetvā satthu gandhakuṭiñca
  kāretvā taṁ attano bimbisārena dinnaṁ ambavanuyyānaṁ vihāraṁ
  katvā niyyādesi. Taṁ sandhāyetaṁ vuttaṁ. Atha rājā tadaheva
  rattibhāge jīvakaṁ magganāyakaṁ katvā jīvakambavanārāmaṁ gantvā satthāraṁ
  vanditvā bhikkhusaṅghassa cañjaliṁ katvā ekamantaṁ nisinno
  sāmaññaphalasutte 1- vuttanayeneva pañhaṁ pucchi. Atha bhagavā ayaṁ
  rājā pitu māritakālato paṭṭhāya neva rattindivaṁ niddaṁ
  labhati so hi niddāyissāmīti nimmilitamattesuyeva akkhīsu
  sattisatābbhāhato viya kandamānoyeva pabujjhati ajja panāyaṁ
  maṁ upasaṅkamitvā imissā desanāya sutakālato paṭṭhāya niddaṁ
  upessati ratanattayassa ca sakkāraṁ karissati pothujjanikasaddhāsampanno
  nāma iminā raññā sadiso na hessati desanāvasāne
  ca tīsu saraṇesu patiṭṭhahissati yasmā cesa tisaraṇaṁ gato
  tasmā mama sāsanassa mahantatāya yathā nāma koci purisavadhaṁ
  katvā pupphamuṭṭhimattena daṇḍena mucceyya evamesa lohakumbhiyaṁ
  nibbattitvā adho patanto tiṁsāya vassasahassehi kumbhītalaṁ patvā
  puna uddhaṁ gacchanto tiṁsāya vassasahassehi kumbhīmukhaṁ patvā
  muccissati anāgate ca jīvitaviseso nāma paccekabuddho hutvā
  parinibbāyissatīti imaṁ tena dhammaṁ sutvā labhitabbaṁ mahānisaṁsaṁ ñatvā

  *  *  *  *  *  *
  Footnote: 1. dī. Sī. 9/61.
-------------------------------------------------
[page 041]
  Tassa pañhaṁ byākaronto sīlakkhandhavagge sāmaññaphalasuttaṁ desesi.
      Desanāvasāne rājā upacchinnamaggupanissayattā sotāpattiphalato
  parihāyitvā attasanniyyātanena tisaraṇaṁ agañchi. Sace hi
  tena pitā ghātito nābhavissa tasmiṁyevāsane sotāpanno abhavissa
  pāpamittasaṁsaggena panassa maggantarāyo jāto. Evaṁ rājā saraṇaṁ
  gantvā satthu sammukhā attanā kataṁ aparādhaṁ pakāsetvā satthāraṁ
  khamāpetvā uṭṭhāyāsanā tikkhattuṁ padakkhiṇaṁ katvā sirasi añjaliṁ
  patiṭṭhapetvā yāva dassanavisayā satthu abhimukhova paṭikkamitvā
  dassanavijahanaṭṭhāne bhūmiyaṁ pañcappatiṭṭhitena vanditvā pakkāmīti.
              Sāmaññaphalavaṇṇanāyaṁ ajātasattuvatthu 1-.
      [45] Atīte dīghavithassa bhātāpi attanā duggahitena
  catubbuddhantaraṁ saṭṭhiyojanamattena attabhāvena uttāno patito
  mahāniraye paccati. Tassa diṭṭhimabhirucitāni pañca kulasatāni
  tasseva sahabyataṁ upapannāni mahāniraye paccanti.
                   Idamaṭṭhakathāyamāgataṁ vatthu.
      [46] Pūraṇakassapādayo cha satthāropi attanā duggahitena
  anuttaraṁ sammāsambodhiṁ abhisambuddhā mayanti paṭijānantā attānaṁ
  vināsenti tesaṁ diṭṭhimabhirucitāpi bahū andhabālā vināsaṁ pāpuṇanti.
  Sabbepi hete duggatiparāyanāyeva. Kasmā panete pūraṇādināmaṁ
  labhantīti. Vuccate.

  *  *  *  *  *  *
  Footnote: 1. su. vi. 1/169
-------------------------------------------------
[page 042]
      Eko kira aññatarassa kulassa ekūnadāsasataṁ pūrayamāno
  jāto tenassa pūraṇoti nāmamakaṁsu. Maṅgaladāsattā cassa
  sukataṁ dukkaṭanti vadantā natthi akataṁ vā katanti. So kiṁ mayhaṁ
  ettha vāsenāti palāyi. Athassa corā vatthāni acchindiṁsu. So
  tiṇapaṇṇehi paṭicchādetuṁpi ajānanto naggova ekaṁ gāmaṁ pāvisi.
  Manussā taṁ disvā ayaṁ samaṇo arahā appiccho natthi iminā
  sadisoti pūvabhattādīni adaṁsu. So mayhaṁ vatthassa anivatthabhāvena
  idaṁ uppannanti tato paṭṭhāya vatthaṁ labhitvāpi na nivāsesi tadeva
  naggarūpaṁ pabbajjaṁ katvā aggahesi. Tassa santike pañcasatamanussā
  pabbajiṁsu. Soyeva kassapoti gottavasena nāmaṁ paṭilabhati.
      Eko pana ekasāmikassa dāso sakaddamāya bhūmiyā telaghaṭaṁ
  gahetvā gacchanto sāmikena tāta mā khalīti vutto pamādena
  khalitvā sāmikassa bhayena palāyitumāraddho. Sāmiko upadhāvitvā
  dussakaṇṇaṁ aggahesi. So dussaṁ chaḍḍetvā acelako hutvā
  palāyi. Sesaṁ pūraṇasadisameva. Soyeva gosālāya jātattā
  gosālotipi vuccati.
      Eko pana amhākaṁ gaṇṭhanakkileso natthi kilesaggaṇṭharahitā
  mayanti evaṁ vāditāya niggaṇṭhoti laddhanāmo nāṭassa puttattā
  nāṭaputtoti vuccati. Ettha ca gaṇṭhanakkilesoti palibudhanakkileso
  tassa agāre palibudhanakicco rāgādikkileso khettavatthuputtadārādivisayo.
-------------------------------------------------
[page 043]
      Eko pana nāmavasena sañjayo velaṭṭhassa puttattā
  velaṭṭhaputtoti ca vuccati.
      Eko pana nāmavasena pakuddho gottavasena kaccāyanoti
  ca vuccati. Sītudakaṁ paṭikkhittako esa. So hi vaccaṁ katvāpi
  bhojanaṁ bhuñjitvāpi kenaci asucinā makkhitopi udakakiccaṁ na karoti
  uṇhodakaṁ vā kañjikaṁ vā labhitvā karoti nadiṁ vā maggodakaṁ
  vā atikkamma sīlaṁ me bhinnanti vattavasena vālikāya thūpaṁ
  katvā sīlaṁ adhiṭṭhāya gacchati. Evarūpanissirikaladdhiko esa.
      Eko pana nāmavasena ajito manussakesehi katakambalaṁ
  dhāretīti kesakambaloti ca vuccatīti.
              Sāmaññaphalavaṇṇanāyaṁ chassatthuvatthu 1-.
      Evaṁ bālā attanā duggahitena attānañca attano
  vacanakārake ca vināsentīti.
      [47] Paṇḍitā pana attanā suggahitena attānañca attano
  vacanakārake ca na vināsenti vuḍḍhiṁ pāpenti yathā buddhādayo.
  Buddho hi attanā suggahitena sabbaguṇālaṅkataṁ sabbaññutaṁ patto
  tathā sārīputtādayo sāvakapāramiññāṇādiguṇajātaṁ pattā. Buddhaṁ
  panāgamma aparimāṇā devamanussā āsavakkhayaṁ pattā
  brahmalokañcupapannā sārīputtatthere cittaṁ pasādetvā catupaccayena
  theraṁ upaṭṭhahitvā asītikulasahassāni sagge nibbattiṁsu tathā

  *  *  *  *  *  *
  Footnote: 1. su. vi. 1/180.
-------------------------------------------------
[page 044]
  Mahāmoggallānamahākassapādīsu sabbamahāsāvakesu.
      [48] Atīte bodhisatto sunetto nāma gaṇasatthā sugatiṁ
  ogāhanatitthassa kārako vikkhambhanavasena kāmesu vītarāgo ahosi
  yaṁ sandhāya athakho bhikkhave sunetto satthā satta vassāni
  mettacittaṁ bhāveti 1- satta vassāni mettacittaṁ bhāvetvā satta
  saṁvaṭṭavivaṭṭakappe nayimaṁ lokaṁ punāgami 2- saṁvaṭṭamāne sudaṁ
  bhikkhave loke ābhassarupago hoti vivaṭṭamāne loke suññaṁ
  brahmavimānaṁ upapajjatīti sattakaṅguttare sattasuriyasutte 3- vuttaṁ.
      Tattha mettacittaṁ bhāvetvāti tikacatukkajjhānikāya mettāya
  sampayuttaṁ paṇītaṁ katvā cittaṁ bhāvetvā. Cittasīsena hettha samādhi
  vuttoti mettāsamādhiṁ mettābrahmavihāraṁ uppādetvā ceva
  vaḍḍhetvā cāti attho. Satta saṁvaṭṭavivaṭṭakappeti satta
  mahākappe. Saṁvaṭṭavivaṭṭaggahaṇeneva saṁvaṭṭaṭṭhāyivivaṭṭaṭṭhāyinopi
  gahitā.
      Imaṁ lokanti kāmalokaṁ. Saṁvaṭṭamāne sudanti saṁvaṭṭamāne
  jhāyamāne vipajjamāne sudanti ca nipātamattaṁ. Loketi kappe.
      Ābhassarupagoti tattha paṭisandhiggahaṇavasena ābhassarabrahmalokaṁ
  upagato sunetto. Etena tejosaṁvaṭṭo dassito.
      Vivaṭṭamāneti saṇṭhahamāne jāyamāne. Suññanti kassaci
  sattassa tattha nibbattassa abhāvato suññaṁ yaṁ

  *  *  *  *  *  *
  Footnote: 1. pāliyaṁ bhāvesīti pāṭho. 2. punāgamāsīti. ña. va. 3. aṅ. sattaka. 23/106
-------------------------------------------------
[page 045]
  Paṭhamajjhānabhūmisaṅkhātaṁ brahmavimānaṁ ādito nibbattaṁ taṁ paṭisandhiggahaṇavasena
  upapajjati upagacchati sunettoti attho.
      Tadā kira bodhisatto aṭṭhasamāpattilābhīpi samāno tathā
  sattahitaṁ attano pāramipūraṇañca olokento tāsueva dvīsu
  jhānabhūmīsu nikantiṁ uppādetvā mettābrahmavihāravasena aparāparaṁ
  saṁsari. Sunettassa pana satthuno anekāni sāvakasatāni ahesuṁ.
  Te sabbe bodhisattassa desanaṁ sutvā tassovāde patiṭṭhāya
  sugatiparāyanā ahesuṁ. Tesu hi appekacce brahmalokupagā
  appekacce chakāmāvacarupagā appekacce khattiyabrāhmaṇagahapatimahāsālupagā
  ahesunti.
      Sunettavatthu sattakaṅguttare puññābhāyanasutte oloketabbaṁ.
      [49] Atīte sattasatavāṇijā nāvāya samuddaṁ pakkhandiṁsu. Nāvā
  sattame divase mahāsamuddamajjhe bhijji. Udakaṁ uggañchi.
  Vāṇijā attano attano devatānaṁ nāmāni gahetvā āyācanādīni
  kariṁsu bhayappattā. Tesaṁ majjhe paneko puriso attano
  nāvābhiruhaṇadivase bhikkhusaṅghassa dinnadānañceva gahitasaraṇasīlañca
  āvajjamāno abhīto va nisīdi. Itare taṁ abhāyantaṁ disvā
  abhāyanakāraṇaṁ pucchiṁsu. So taṁ tesaṁ ācikkhi. Kiṁ pana sāmi
  sīlaṁ aññesaṁpi vaṭṭatīti. Āma vaṭṭatīti. Tenahi amhākaṁpi
  dethāti. So te manusse sataṁ sataṁ katvā satta koṭṭhāse
  katvā pañcasīlamadāsi. Tesu paṭhamaṁ janasataṁ gopphakamatte udake
-------------------------------------------------
[page 046]
  Ṭhitaṁ aggahesi dutiyaṁ jānumatte tatiyaṁ kaṭimatte catutthaṁ
  nābhimatte pañcamaṁ thanamatte chaṭṭhaṁ galappamāṇe sattamaṁ
  mukhe loṇodake pavisante aggahesi. So tesaṁ sīlaṁ datvā
  aññaṁ tumhākaṁ paṭisaraṇaṁ natthi sīlameva āvajjethāti ugghosetvā
  kālaṁ katvā tāvatiṁsabhavane nibbatti. Tepi maraṇāsannakāle
  gahitasīlaṁ nissāya tattheva nibbattiṁsu. Te sabbe sataṁ dhammaṁ
  samādānavasena ullapetvā saggakāye nibbattattā satullapakāyikāti
  vuttā. Tattha sabbesaṁ majjhe ācariyassa yojanasatikaṁ suvaṇṇavimānaṁ
  antevāsīnaṁ taṁ parivāretvā vimānāni tesaṁ 1- sabbaheṭṭhimaṁ
  dvādasayojanikanti evaṁ tesaṁ ghaṭāvaseneva vimānāni
  nibbattiṁsu. Te nibbattakkhaṇeyeva kammaṁ āvajjentā ācariyaṁ
  nissāya sampattilābhaṁ ñatvā satthu santike ācariyassa vaṇṇaṁ
  kathetukāmā majjhimayāmasamanantare jetavanaṁ āgantvā satthāraṁ
  vanditvā ekamantaṁ aṭṭhaṁsu. Tesu cha devatā paṭipāṭiyā
  ekekaṁ gāthaṁ vattukāmā catutthapādaṁ visamaṁ itarapādattayañca
  ekasamaṁ katvā cha gāthā abhāsiṁsu
        sabbhireva samāsetha sabbhi kubbetha santhavaṁ
        sataṁ saddhammamaññāya seyyo hoti na pāpiyo.
        ............. Paññaṁ labhati nāññato.
        ............. Sokamajjhe na socati.

  *  *  *  *  *  *
  Footnote: 1. potthake tesūti dissati.
-------------------------------------------------
[page 047]
        ............. Ñātimajjhe virocati.
        ............. Sattā tiṭṭhanti suggatiṁ.
        Sabbhireva samāsetha sabbhi kubbetha santhavaṁ
        sataṁ saddhammamaññāya sattā tiṭṭhanti sātatanti.
      Athāparā devatā kassāpi nu kho bhagavā subhāsitanti pucchi.
  Sabbāsaṁ vo subhāsitaṁ pariyāyena apica mama suṇāthāti vatvā
  imaṁ gāthamāha
        sabbhireva samāsetha sabbhi kubbetha santhavaṁ
        sataṁ saddhammamaññāya sabbadukkhā pamuccatīti.
      [50] Tattha sabbhirevāti paṇḍitehi sappurisehi eva.
  Rakāro padasandhikaro.
      Samāsethāti saha nisīdeyya. Desanāsīsameva cetaṁ.
  Sabbairiyāpathe sabbhireva saha kappeyyāti attho.
      Kubbethāti kareyya. Santhavanti mittasanthavaṁ. Mittasanthavo
  hi buddhappaccekabuddhasāvakehi saddhiṁ kattabbo taṇhāsanthavo
  tu na kenaci saddhiṁ.
      Satanti buddhādīnaṁ sappurisānaṁ. Saddhammanti
  pañcasīladasasīlacatussatipaṭṭhānādibhedaṁ saddhammaṁ. Idha tu pañcasīlamadhippetaṁ.
      Aññāyāti jānitvā jānanahetu. Seyyoti vuḍḍhi. Na
  pāpiyoti lāmakaṁ kiñci na hoti.
      Dutiyagāthāyaṁ. Nāññatoti aññato andhabālato paññaṁ na
-------------------------------------------------
[page 048]
  Labhati. Tathā hi vālikādīhi telādīni viya andhabālato paññā
  nāma na labbhati tilādīhi telādīni viya sataṁ dhammaṁ ñatvā
  paṇḍitameva sevanto labhatīti.
      [51] Tatiyagāthāyaṁ. Sokamajjheti sokavatthūnaṁ sokānugatānaṁ
  vā sattānaṁ majjhagato na socati bandhulasenāpatissa upāsikā
  viya pañcannaṁ corasatānaṁ majjhe saṅkiccasāmaṇero viya ca.
      Kusinārāyaṁ kira bandhulo nāma mallarājaputto pasenadiraññā
  saddhiṁ ekācariyakule uggahitasippo ahosi. So mallikaṁ nāma
  deviṁ gahetvā kusinārāto sāvatthiṁ gantvā pasenadirañño senāpati
  ahosi. Mallikā taṁ paṭicca soḷasakkhattuṁ yamake putte vijāyi.
  Te sabbepi sūrā thāmasampannā sabbasippānaṁ nipphattiṁ gatā ahesuṁ.
  Tesvekeko purisasahassaparivāro. Athekadivasaṁ kūṭaṭṭaparājitā manussā
  bandhulaṁ āgacchantaṁ disvā vinicchayāmaccānaṁ kūṭaṭṭakaraṇaṁ tassa
  ācikkhiṁsu. So vinicchayaṁ gantvā taṁ aṭṭaṁ tīretvā sāmikameva sāmikaṁ
  akāsi. Mahājano sādhukāraṁ adāsi. Taṁ sutvā rājā pucchitvā
  tamatthaṁ ñatvā vinicchayāmacce harāpetvā bandhulasseva vinicchayaṁ
  niyyādesi. So tato paṭṭhāya sammā vinicchināti. Tato
  porāṇavinicchayakā lañcaṁ alabhantā appalābhā hutvā bandhulo rajjaṁ
  paṭṭhetīti rañño paribhindiṁsu. Rājā tesaṁ vacanaṁ gahetvā payuttapurisehi
  paccantaṁ paharāpetvā paccanto kira kupito tava puttehi saddhiṁ
  gantvā core gaṇhāti bandhulaṁ pesetvā etthevassa dvattiṁsāya
-------------------------------------------------
[page 049]
  Puttehi saddhiṁ sīsaṁ chindathāti aññe samatthe mahāyodhe pesesi.
  Te tathā kariṁsu. Taṁdivasaṁ mallikā pañcahi bhikkhusatehi saddhiṁ dve
  aggasāvake nimantesi. Athassā pubbaṇhasamaye sāmikassa te
  saddhiṁ puttehi sīsaṁ chindantīti paṇṇaṁ adaṁsu. Sā taṁ ñatvā
  kassaci kiñci avatvā paṇṇaṁ ucchaṅge katvā bhikkhusaṅghameva
  parivisi. Athassā paricārikā sappipāṭiṁ āharantī therānaṁ purato
  pāṭiṁ bhindi. Dhammasenāpati bhedanadhammaṁ bhinnaṁ na cintetabbanti
  āha. Sā ucchaṅgato paṇṇaṁ nīharitvā imaṁ pavattiṁ sutvāpi
  na cintemi sappipāṭiyā bhinnāya kiṁ cintessāmi bhanteti āha.
  Thero tassā dhammaṁ desetvā vihāraṁ agamāsi. Sā dvattiṁsasuṇisā
  pakkosāpetvā sāmikā vo niraparādhā attano purimakammaphalaṁ
  labhiṁsu mā socittha mā ca rañño kodhaṁ karitthāti ovaditvā tāsaṁ
  sokappattānaṁ majjhe na socati. Ayaṁ nayo bhaddasālajātakavaṇṇanādīsu 1-
  vutto.
      [52] Saṅkiccopi sāvatthiyaṁ brāhmaṇamahāsālassa putto
  sattavassikakāle sārīputtattherassa santike pabbajitvā khuraggeyeva
  saha paṭisambhidāhi arahattaṁ patto. So sāmaṇerakāle tiṁsāya bhikkhūhi
  saddhiṁ araññe viharanto pañcahi corasatehi imaṁ māretvā
  devatāya balikammaṁ karissāmāti gahetvā ekamante ṭhapito tattheva
  jhānaṁ samāpajjitvāva nisīdi. Corajeṭṭhako aggikaraṇādikaṁ

  *  *  *  *  *  *
  Footnote: 1. khu. jā. 27/324. tadaṭṭhakathā. 6/75.
-------------------------------------------------
[page 050]
  Kiccaṁ kāretvā asinā sāmaṇerassa khandhaṁ pahari. Asi namitvā
  dhārāya dhāraṁ pahari. Corajeṭṭhako puna taṁ ujukaṁ katvā pahari.
  Asi tālapattaṁ viya veṭhento tharumūlaṁ gato. Te sabbe corā
  taṁ acchariyaṁ disvā tassa ca desanaṁ sutvā pasannā tassa santike
  pabbajitvā tena saddhiṁ jetavanaṁ gantvā satthu desanaṁ sutvā saha
  paṭisambhidāhi arahattaṁ pattā.
             Ayaṁ nayo dhammapadavaṇṇanādīsu vutto.
      [53] Catutthagāthāyaṁ. Ñātimajjhe virocatīti ñātigaṇamajjhe
  adhimuttakasāmaṇero viya sobhati.
      So kira saṅkiccattherassa bhāgineyyo hoti. So gaccha
  vassāni pucchitvā ehi upasampādessāmi tanti therena pahito
  pattacīvaramādāya jeṭṭhabhaginīgāmaṁ gantvā tattha bhattakiccaṁ katvā
  vassāni pucchi. Sā nāhaṁ jānāmi mātā no jānātīti āha.
  So tiṭṭha tvaṁ ahaṁ mātu santikaṁ gamissāmīti vatvā corāṭaviṁ
  pāvisi. Corā taṁ gahetvā ekacce mārema nanti vadiṁsu ekacce
  vissajjemāti. Sāmaṇero ahaṁ sekho sakaraṇīyo imehi saddhiṁ
  mantetvā sotthimattānaṁ karissāmīti cintetvā sace tumhe maṁ
  māressatha atha taṁ ñatvā addhikā nāgamissanti dhanajāni vo
  bhavissatīti āha. Te ayaṁ yuttaṁ vadatīti cintetvā sace
  aññe paṭipathe disvā nārocessasi gacchāti vatvā āmāti
  vutte taṁ vissajjesuṁ. So tehi vissajjito gacchanto
-------------------------------------------------
[page 051]
  Mātāpitādayo ñātayopi disvā tesampi nārocesi. Corā te
  anuppatte gahetvā viheṭhayiṁsu. Atha sāmaṇeramātāpi paridevamānā
  corehi puṭṭhā ahaṁ adhimuttakassa mātā ayaṁ pitā
  ime bhātaroti ācikkhi. Corā ayaṁ saccavādī samaṇoti
  pasīditvā tassa ñātayo vijsajjetvā tasseva santike pabbajiṁsu.
  So te ādāya saṅkiccattherassa santikaṁ gantvā paṭhamaṁ attanā
  upasampanno pacchā te attano antevāsike katvā upasampādesi.
  Te adhimuttakattherassa ovāde ṭhatvā arahattaṁ pattā.
      [54] Chaṭṭhagāthāyaṁ. Sātatanti satataṁ sukhaṁ vā ciraṁ sukhaṁ
  vā tiṭṭhanti.
      Voti tumhākaṁ. Pariyāyenāti kāraṇena. Sabbadukkhāti
  na kevalaṁ seyyo hoti na ca kevalaṁ paññaṁ labhati sokamajjhe
  na socati ñātimajjhe virocati sugatiyaṁ nibbattati ciraṁ sukhaṁ
  tiṭṭhati athakho sakalasmā vaṭṭadukkhāpi pamuccatīti.
            Devatāsaṁyuttavaṇṇanāyaṁ samuddavāṇijavatthu 1-.
          Evaṁ paṇḍitā attānañca attano vacanakārake ca na
  vināsentīti.
      [55] Tattha yasmā yo bāle na sevati so paṇḍite
  sevati nāma yo paṇḍite sevati so bāle na sevati nāma
  tasmā tadubhayamatthato ekameva hoti kiñcāpeykaṁ yathā pana

  *  *  *  *  *  *
  Footnote: 1. sā. pa. 1/67.
-------------------------------------------------
[page 052]
  Maggakusalo puriso maggaṁ ācikkhanto vāmaṁ muñca dakkhiṇaṁ
  gaṇhāti evaṁ aggahetabbaṁ paṭhamaṁ vatvā pacchā gahetabbaṁ vadati
  tattha yasmā yo vāmaṁ muñcati so dakkhiṇaṁ gaṇhāti nāma
  yo dakkhiṇaṁ gaṇhāti so vāmaṁ muñcati nāma tasmā tadubhayampi
  atthato ekameva tathāpi vāmaṁ muñcāti idaṁ mā dakkhiṇaṁ
  muñcāti imaṁ viparītatthaṁpi viññāpetuṁ vuttaṁ dakkhiṇaṁ gaṇhāti
  idaṁ mā vāmaṁ gaṇhāti imaṁpi viññāpetuṁ vuttaṁ evamihāpi
  asevanā ca bālānanti etaṁ bālānaṁ sevanā amaṅgalanti imaṁ
  viparītatthaṁpi viññāpetuṁ vuttaṁ paṇḍitānañca sevanāti etaṁ
  paṇḍitānaṁ asevanā amaṅgalanti imaṁpi viññāpetuṁ vuttanti
  daṭṭhabbaṁ evañca katvā paṇḍitasevanaṁ paṭhamaṁ avatvā bālāsevanā
  paṭhamaṁ vuttā. Yadi hi paṇḍitasevanaṁ paṭhamaṁ vadeyya na
  paṇḍitavacanena bālattho viññāyati tasmiṁ aviññāte bālasevanāpi
  na viññāyateva. Yasmā ca bālasevanaṁ paṭhamaṁ viññāpetumicchati
  tasmā bālāsevanāyeva paṭhamaṁ vuttā. Asevanā ca bālānanti
  hi vadatā bālasevanāpi viññāpiyati. Maggakusalasadiso hi bhagavā
  tasmā vāmamaggasadisaṁ aggahetabbaṁ paṇḍitāsevanasaṅkhātaṁ bālasevanaṁ
  paṭhamaṁ viññāpetvā pacchā dakkhiṇamaggasadisaṁ gahetabbaṁ paṇḍitasevanasaṅkhātaṁ
  bālāsevanaṁ viññāpesi.
      [56] Bālasevanāpi hi parābhavahetuttā amaṅgalaṁ tenāha bhagavā
-------------------------------------------------
[page 053]
          Asantassa piyā honti sante na kurute piyaṁ
          asataṁ dhammaṁ roceti taṁ parābhavato mukhanti 1-.
      Tattha asantassāti asanto chassatthārādayo asappurisā
  assa puggalassa piyā honti.
      Sante na kurute piyanti buddhādayo sappurise attano piye
  na karoti. Veneyayavasena hettha sante piyanti vacanabhedo
  kato. Asataṁ dhammo nāma dvāsaṭṭhidiṭṭhigatāni 2- dasākusalakammapathā
  ca taṁ rocati piheti sevati.
      Tanti asantappiyatā santāppiyatā asataṁ dhammarocanañca
  tividhaṁ kammaṁ parābhavato mukhaṁ parābhavantassa vinassantassa puggalassa
  vināsakāraṇaṁ vuttaṁ etena hi samannāgato parābhavati parihāyati
  neva idha na huraṁ vuḍḍhiṁ pāpuṇāti tasmā parābhavato mukhanti
  vuccatīti.
                  Bālapaṇḍitasevanāsevanakathā.
                       ----------

  *  *  *  *  *  *
  Footnote: 1. khu. su. 25/346. 2. dī. Sī. 9/49.
-------------------------------------------------
[page 054]
                         Pūjākathā
      [57] Pūjā nāma āmisappaṭipattivasena duvidhā hoti. Tattha pupphādinā
  catuppaccayena ca pūjanaṁ āmisapūjā nāma paṭipattiyā pūjanaṁ paṭipattipūjā
  nāma. Aṭṭhakathāyantu 1- pūjāti sakkāragarukāramānanavandanāti vuttaṁ.
  Pūjaneyyā nāma ukkaṭṭhaparicchedato buddhappaccekabuddhāriyasāvakā.
  Te hi dakkhiṇeyyattā appakāyapi attani katāya pūjāya dīgharattaṁ
  hitasukhāvahabhāvakaraṇena pūjaneyyāti vuccanti.
      Tattha pūjiyate pūjanaṁ pūjā bhāve yu pūjanaṁ arahanti
  pūjāya anucchavikā hontīti pūjaneyyā pūjārahā pūjānucchavikāti
  attho. Arahatthe īyeyyāti saddanītisuttena eyyappaccayo.
  Idāni pana pūjanīyānantipi paṭhanti. Teneva suttena īyappaccayo.
  Anīyoti keci. Tantu pūjaneyyānanti pūjārahānanti aṭṭhakathāyaṁ
  na sameti.
      [58] Buddhādīsu pūjā ca nāma appakāpi dīgharattaṁ hitasukhāvahā
  hoti. Sumanamālākārādayo cettha nidassanaṁ.
      Rājagahe kira eko sumano nāma mālākāro ahosi. So
  devasikaṁ pātova aṭṭhahi sumanapupphanāḷīhi bimbisārarājānaṁ
  upaṭṭhahanto aṭṭha kahāpaṇe labhati. So ekadivasaṁ pupphāni
  gahetvā rājupaṭṭhānaṁ gacchanto bhikkhusaṅghaparivutaṁ chabbaṇṇaraṁsiyo

  *  *  *  *  *  *
  Footnote: 1. pa. jo. khu. khu. 137.
-------------------------------------------------
[page 055]
  Vissajjetvā nagaraṁ piṇḍāya pavisantaṁ satthāraṁ disvā pasannacitto
  rājā imāni alabhanto maṁ ghātetu vā raṭṭhato vā pabbājetu
  so hi mayhaṁ dadantopi diṭṭhadhammeyeva jīvitakappanamattaṁ dhanaṁ
  dadeyya satthu pūjā pana asaṅkheyyaphalā dīgharattaṁ hitasukhāvahā
  hoti imehi satthāraṁ pūjessāmīti cintetvā attano jīvitaṁ
  pariccajitvā aṭṭha pupphanāḷiyo aṭṭha muṭṭhiyo katvā khipi.
  Paṭhamaṁ khittā hi dve pupphamuṭṭhiyo satthu upari mālāvitānaṁ
  hutvā aṭṭhaṁsu dutiyaṁ khittā dve dakkhiṇapasse tatiyaṁ khittā
  dve piṭṭhipasse catutthaṁ khittā dve vāmapasseti tīsu passesu
  cha pupphamuṭṭhiyo mālāpaṭicchadā hutvā aṭṭhaṁsu. Purato
  gamanadvāramattameva ahosi. Pupphānaṁ vaṇṭāni anto ahesuṁ pattāni
  bahimukhāni. Satthā rajatapaṭṭaparikkhitto viya hutvā pāyāsi.
  Pupphānipi abhijjitvā apatitvā satthārā saddhiṁyeva gacchanti
  ṭhitaṭṭhāne tiṭṭhanti. Tamacchariyaṁ disvā sakalanagaraṁ saṅkhubhi.
  Antonagarasmiṁ hi navakoṭimattā janā. Tesu ekopi bhikkhaṁ
  gahetvā anikkhanto nāma natthi. Mahājano ukkuṭṭhisahassāni
  celukkhepasahassāni ca karonto satthārā saddhiṁ vicari. Mālākāro
  pana evaṁ satthāraṁ pūjetvā thometvā vanditvā tucchapacchimeva
  gahetvā gehaṁ nivattitvā kahaṁ pupphānīti bhariyāya puṭṭho
  tehi me satthā pūjitoti āha. Rañño idāni kiṁ karissasīti.
  Rājā maṁ ghātetu vā raṭṭhato vā pabbājetu jīvitaṁ pariccajitvā
-------------------------------------------------
[page 056]
  Satthāraṁ pūjesiṁ evarūpā pupphapūjā jātāti sabbaṁ pavattiṁ
  kathesi. Bhariyā panassa andhabālā evarūpe acchariye pasādaṁ
  akatvā taṁ akkositvā rājāno nāma caṇḍā sakiṁ kuddhā
  bahumpi anatthaṁ karonti tayā katakammena mayhaṁpi anattho siyāti
  putte ādāya rājānaṁ upasaṅkamitvā tena attanā ca vuttavacanaṁ
  sabbaṁ kathetvā tena katakammaṁ sukataṁ vā hotu dukkaṭaṁ vā
  tasseva taṁ mayā tassa chaḍḍitabhāvaṁ jānāhi devāti āha.
  Taṁ sutvā bimbisāro rājā aho ayaṁ itthī andhabālā
  evarūpe guṇe pasādaṁ na uppādesīti cintetvā kuddho viya
  hutvā mayhaṁ upaṭṭhānapupphehi tena pūjā katāti pucchitvā
  āma devāti vutte bhaddakaṁ te kataṁ taṁ chaḍḍentiyā mama
  pupphehi pūjākatassāhaṁ kattabbayuttakaṁ jānissāmīti taṁ uyyojetvā
  vegena satthu santikaṁ gantvā satthārā saddhiṁyeva vicarati. Satthā
  rañño cittappasādaṁ ñatvā mālākārassa guṇaṁ pākaṭaṁ kātuṁ
  tigāvute nagare bhericaraṇamaggeneva vicaranto kassaci pattaṁ adatvā
  rājaṅgaṇaṁ gantvā gaṇhitukāmassa rañño pattaṁ datvā rājagehaṁ
  appavisitvā tattheva nisīditvā raññā paṇītāhārena parivisito
  bhattakiccāvasāne anumodanaṁ katvā vihāraṁ gantvā gandhakuṭiṁ pāvisi.
  Pupphānipi satthari gacchante gacchanti tiṭṭhante tiṭṭhanti gandhakuṭiṁ
  paviṭṭhe dvārakoṭṭhe patanti. Rājā pana satthāraṁ anugantvā
  nivatto mālākāraṁ pakkosāpetvā tasmiṁ pasanno hatthiassadāsadāsiyo
-------------------------------------------------
[page 057]
  Sabbālaṅkārappaṭimaṇḍitanāriyo gāmavare kahāpaṇasahassānīti
  hatthiādayo sattavidhe aṭṭha aṭṭha ceva mahāpasādhanāni cassa adāsi.
  Satthā vihāraṁ gantvā ko nu kho bhante mālākārassa vipākoti
  ānandattherena puṭṭho ayaṁ ānanda mayhaṁ jīvitaṁ pariccajitvā
  pupphapūjaṁ katvā kappasatasahassaṁ duggatiṁ agantvāva devamanussesu
  saṁsaritvā sumano nāma paccekabuddho bhavissatīti vatvā dhammaṁ desento
  dhammapadassa bālavagge imaṁ gāthamāha
          tañca kammaṁ kataṁ sādhu yaṁ katvā nānutappati
          yassa pītito sumano vipākaṁ paṭisevatīti.
      Gāthāvasāne caturāsītiyā pāṇasahassānaṁ dhammābhisamayo
  ahosīti.
                     Sumanamālākāravatthu.
      [59] Eko kira kulaputto purimabuddhesu katādhikāro tattha
  tattha bhave puññāni upacinanto siddhatthassa bhagavato kāle
  kulagehe nibbatto bhagavati dharamāne puññaṁ kātuṁ asakkonto
  parinibbute bhagavati tassa cetiyadhātugabbhe kariyamāne ubhinnaṁ
  paricchedānamantare ekaṁ sudhāpiṇḍamadāsi. So tena puññakammena
  catunnavutikappāni devamanussesuyeva saṁsaritvā imasmiṁ baddhuppāde
  ekasmiṁ kulagehe nibbatto viññutaṁ patvā satthari pasīditvā
  pabbajito nacirasseva arahā ahosi. So sudhāpiṇḍiyattheroti
  paññāyittha. So attano pubbacaritāpadānaṁ pakāsento imā
-------------------------------------------------
[page 058]
  Gāthā abhāsi
          pūjārahe pūjayato buddhe yadica sāvake
          papañcasamatikkante tiṇṇasokapariddave
          te tādise pūjayato nibbute akutobhaye
          na sakkā puññaṁ saṅkhātuṁ imettamapi kenaci.
          Catunnaṁpi ca dīpānaṁ issaraṁ yodha kāraye
          etissā pūjanāyetaṁ kalaṁ nāgghati soḷasiṁ.
          Siddhatthassa naraggassa cetiye iṭṭhakantare
          sudhāpiṇḍo mayā dinno vippasannena cetasā.
          Catunnavute ito kappe yaṁ kammamakariṁ tadā
          duggatiṁ nābhijānāmi paṭisaṅkhārassidaṁ phalaṁ.
          Ito tiṁseva kappamhi paṭisaṅkhārasavhayā
          sattaratanasampannā terasa cakkavattino
          paṭisambhidā catasso vimokkhāpi ca aṭṭhime
          chaḷabhiññā sacchikatā kataṁ buddhassa sāsananti 1-.
      [60] Tattha pūjāraheti pūjārahā nāma buddhappaccekabuddha-
  sāvakācariyupajjhāyamātāpitugaruādayo te mālādīpadhūpagandhābharaṇa-
  catuppaccayādīhi abhivandanādīhi ca pūjayato puggalassa puññanti
  yojanā.
      Idāni ukkaṭṭhaparicchedavasena pūjārahe dassetumāha

  *  *  *  *  *  *
  Footnote: 1. khu. A. 32/190.
-------------------------------------------------
[page 059]
  Buddhetyādiṁ. Tattha buddheti sammāsambuddhe paccekabuddhe ca.
  Yadica iti athavātyattho. Sāvaketi buddhasāvake. Papañcasamatikkanteti
  samatikkantataṇhādiṭṭhimānapapañce. Tiṇṇasokapariddaveti
  sokaparideve tiṇṇe atikkante.
      Na kevalameva dharamāne buddhādayo pūjayato parinibbutepi
  tesaṁ cetiyappaṭimādayopi pūjayato puññasmiṁpi eseva nayoti
  dassetumāha te tādisetyādiṁ.
      Tattha teti buddhādike. Tādiseti yathāvuttaguṇavasena
  tādiguṇayutte. Nibbuteti rāgādinibbutiyā nibbute. Natthi
  kuto bhavato vā ārammaṇato vā etesaṁ bhayanti akutobhayā.
      Imettanti imaṁ ettakanti saṅkhātuṁ satasahassādivasena saṅkhaṁ
  kātuṁ gaṇetuṁ na sakkā. Api kenacīti kenaci mahānubhāvenāpi
  puggalena. Tīraṇadhāraṇapūraṇavasena tīsu mānesu vā kenaci api
  mānena. Tattha tīraṇaṁ nāma idaṁ ettakanti nayaggāho.
  Dhāraṇanti tulāgaṇanā. Pūraṇanti aḍḍhappasatanāḷikādīsu pūretvā
  gaṇanā. Idāni taṁ pūjaṁ dīpetuṁ catunnaṁpi ca dīpānantyādimāha.
      Tattha dīpānanti dvisahassaparittadīpaparivārānaṁ mahādīpānaṁ.
  Issaranti yathāvutte dīpe ekato katvā sakalacakkavāḷagabbhe
  issaraṁ cakkavattirajjaṁ kāreyya.
      Etissā pūjanāyetanti cetiye dhātugabbhe ekasmiṁ
  sudhāpiṇḍe pūjanāya etaṁ sakaladīpe sattaratanādikaṁ sakalaṁ dhanaṁ.
-------------------------------------------------
[page 060]
      Kalanti cetiye katapūjāya soḷasavāre soḷasakkhattuṁ vibhattassa
  soḷasamakoṭṭhāsassa na agghatīti attho.
      Naraggassāti narānaṁ aggassa seṭṭhassa siddhatthassa bhagavato
  cetiyadhātugabbhamhi sudhākamme kariyamāne. Iṭṭhakantareti ubhinnaṁ
  paricchedānaṁ vemajjhe. Athavā pupphadhānaggaṭṭhānamantare.
  Dinnoti pakkhitto.
      Apadānassa dasamavagge sudhāpiṇḍiyattheravatthu.
      Dhammapadassa buddhavagge suvaṇṇacetiyavatthumpi kathetabbaṁ.
      [61] Bhagavati parinibbute raññā ajātasattunā attanā
  paṭiladdhā bhagavato sarīradhātuyo gahetvā thūpe ca thūpamahe ca kate
  ekā rājagahavāsinī upāsikā pātova sarīraṁ paṭijaggitvā satthu
  thūpaṁ pūjessāmīti cattāri kosātakīpupphāni gahetvā saddhāvegena
  samussāhitamānasā maggaparissayaṁ anupadhāretvā va thūpābhimukhī 1- agamāsi.
  Atha naṁ taruṇavacchā gāvī vegena abhidhāvantī siṅgena paharitvā
  jīvitakkhayaṁ pāpesi. Sā tāvadeva kālaṁ katvā tāvatiṁsesu
  nibbattitvā sakkassa devarañño uyyānakīḷāya gacchantassa
  parivāramajjhe saha rathena pāturahosi. Taṁ disvā sakko pucchanto imā
  gāthā abhāsi
          pītavatthe pītaddhaje pītālaṅkārabhūsite
          pītacandanalittaṅge pītauppaladhāriṇi

  *  *  *  *  *  *
  Footnote: 1. thūpābhimukhinīti bhavitabbaṁ. ña.va.
-------------------------------------------------
[page 061]
          Pītappāsādasayane pītāse pītabhojane
          pītacchatte pītarathe pītasse pītavījane
          kiṁ kammaṁ akari bhadde pubbe mānusake bhave
          devate pucchitācikkha kissa kammassidaṁ phalanti 1-.
      Tattha pītacandanalittaṅgeti suvaṇṇavaṇṇena candanena
  anulittasarīre. Pītappāsādasayaneti suvaṇṇamayappāsādena
  suvaṇṇaparikkhittasayanehi ca samannāgate. Evaṁ sabbattha heṭṭhā
  upari ca pītasaddena suvaṇṇameva gahitaṁ.
      [62] Athassa sā ācikkhantī imā gāthā abhāsi
          kosātakī latatthi bhante tittikā anabhijjhitā
          tassā cattāri pupphāni thūpaṁ abhihariṁ ahaṁ
          satthu sarīraṁ uddissa vippasannena cetasā
          nāssa maggaṁ avekkhissaṁ tadaggamanasā satī
          tato maṁ avadhī gāvī thūpaṁ appattamānasaṁ
          tañcāhaṁ abhisañceyyaṁ bhiyyo nūna ito siyā
          tena kammena devinda maghavā devakuñjara
          pahāya mānusaṁ dehaṁ tava sahabyatamāgatāti 2-.
      Tattha latatthīti latā atthi. Bhanteti sakkaṁ gāravenālapati.
  Anabhijjhitāti na abhikaṅkhitā.
      Sarīranti sarīrabhūtaṁ dhātuṁ. Avayavevāyaṁ samudāyavohāro yathā

  *  *  *  *  *  *
  Footnote: 1. khu. vi. 26/81. 2. khu. vi. 26/82.
-------------------------------------------------
[page 062]
  Paṭo daḍḍho samuddo diṭṭhoti ca.
      Assāti gorūpassa. Magganti āgamanamaggaṁ. Na
  avekkhissanti na olokesiṁ.
      Tadaggamanasā satīti tasmiṁ satthu thūpe gatamanā eva samānā.
  Yasmā satthu thūpe gatamanā evāhaṁ na tassaṁ gāviyaṁ gatamanā
  ahosiṁ tasmā nāhaṁ tassā maggaṁ olokesintyattho.
  Tadaṅgamanasātipi pāṭho. Tadaṅge tassa satthu aṅge dhātuyā mano
  etissāti tadaṅgamanasātyattho.
      Thūpanti cetiyaṁ. Appattamānasanti asampattājjhāsayaṁ.
  Manasi bhavoti hi mānaso ajjhāsayo manoratho. Thūpaṁ upagantvā
  pupphehi pūjessāmīti uppannamanorathassa asampuṇṇatāya evaṁ
  vuttaṁ. Thūpe pana pupphehi pūjanacittaṁ siddhameva yena sā
  devaloke uppannā.
      Tanti taṁ puññaṁ. Cāhanti ce ahaṁ. Abhisañceyyanti
  thūpaṁ abhigantvā upagantvā yathādhippāyaṁ pupphapūjanena sammadeva
  vicineyyaṁ upacineyyaṁ. Bhiyyo nūna itoti yathāladdhasampattito
  uttaritarā sampatti siyā maññeti attho.
      Maghavāti ālapanaṁ. Devakuñjarāti sabbabalaparakkamādīhi visesehi
  devesu kuñjarasadisa. Tabbisesanaṁ. Sahabyatanti sahabhāvaṁ.
      [63] Taṁ sutvā sakko mātalippamukhassa devagaṇassa dhammaṁ
-------------------------------------------------
[page 063]
  Desento imā gāthā abhāsi
          passa mātali accheraṁ cittaṁ kammaphalaṁ idaṁ
          appakaṁpi kataṁ deyyaṁ puññaṁ hoti mahapphalaṁ
          natthi citte pasannamhi appakā nāma dakkhiṇā
          tathāgate ca sambuddhe athavā tassa sāvake
          ehi mātali amhepi bhiyyo bhiyyo mahema se
          tathāgatassa dhātuyo sukho puññānamuccayo
          tiṭṭhante nibbute vāpi same citte samaṁ phalaṁ
          cetopaṇidhihetū hi sattā gacchanti suggatiṁ
          bahūnaṁ vata atthāya uppajjanti tathāgatā
          yattha kāraṁ karitvāna saggaṁ gacchanti dāyakāti 1-.
      Tattha cittanti vicittaṁ acinteyyaṁ. Kammaphalanti deyyadhammassa
  anuḷārattepi khettasampattiyā cittasampattiyā ca accuḷārassa
  puññakammassa phalaṁ passāti yojanā.
      Katanti sakkāravasena āyatane viniyuttameva. Deyyanti
  dātabbavatthu. Puññanti puññakammaṁ.
      Idāni yattha appakaṁ kataṁ puññaṁ mahapphalaṁ hoti taṁ
  pākaṭaṁ katvā dassento natthi citteti gāthamāha.
      Tattha sambuddheti sammāsambuddhe. Cakāro paccekabuddhaṁ
  samuccināti. Amhepīti mayaṁpi. Mahema seti mahayāma se pūjāma
  se. Cetopaṇidhihetū hīti attano cittassa sammadeva ṭhapananimittaṁ

  *  *  *  *  *  *
  Footnote: 1. khu. vi. 26/82.
-------------------------------------------------
[page 064]
  Attasammāpaṇidhānenāti attho.
      Evaṁ desetvā sakko uyyānakīḷāyussāhaṁ paṭippassambhetvā
  tato va paṭinivattitvā cūḷāmaṇicetiye sattāhaṁ pūjaṁ katvā
  aparabhāge devacārikaṁ carantassa āyasmato nāradattherassa taṁ pavattiṁ
  gāthāhi kathesi. Thero paṭhamasaṅgītikāle dhammasaṅgāhakānaṁ kathesi.
  Therā taṁ tathā saṅgahaṁ āropesunti.
            Pītavimānavaṇṇanāyaṁ kosātakīdevatāvatthu 1-.
            Evaṁ buddhapūjā dīgharattaṁ hitasukhāvahā hotīti.
      [64] Atīte bārāṇasiyaṁ ekā daliddadhītā mattikaṁ madditvā gehabhittiṁ
  limpesi. Atheko paccekabuddho attano pabbhāraparibhaṇḍakaraṇatthaṁ
  mattikabhikkhāya nagaraṁ pavisitvā tassā avidūre aṭṭhāsi. Sā
  kujjhitvā olokentī samaṇa mattikampi na labhasīti vatvā
  mahantaṁ mattikapiṇḍaṁ tassa patte ṭhapesi. Paccekabuddho taṁ
  gahetvā agamāsi. Sā tato cutā bārāṇasiyā pācīnadvāragāme
  ekassa daliddassa dhītā hutvā nibbatti. Tassā kujjhitvā
  olokitattā hatthapādamukhākkhināsāni pāpāni virūpāni
  ahesuṁ. Tena naṁ pañcapāpātveva sañjāniṁsu. Mattikapiṇḍaphalena
  panassā sarīraṁ phassasampannaṁ ahosi.
      Tadā bako nāma bārāṇasīrājā ahosi. So ekadivasaṁ rattiṁ
  aññātakavesena nagaraṁ pariggaṇhanto taṁ padesaṁ gato. Pañcapāpāpi

  *  *  *  *  *  *
  Footnote: 1. khu. vi. 26/81.
-------------------------------------------------
[page 065]
  Gāmadārikāhi saddhiṁ kīḷantī ajānitvāva rañño hatthaṁ gaṇhi.
  Rājā dibbaphassena phuṭṭho viya sakabhāvena saṇṭhātuṁ asakkonto
  phassarāgarato kassa dhītāsīti pucchi. Dvāravāsinoti. So tassā
  assāmikabhāvaṁ pucchitvā ahante sāmiko bhavissāmi gaccha mātāpitaro
  anujānāpehīti. Sā gehaṁ gantvā mātāpitūnaṁ ārocesi.
  Te anujāniṁsu. Sā paccāgantvā rañño ārocesi. Rājā tāya
  saddhiṁ gehaṁ gantvā saṁvāsaṁ vasitvā pātova rājanivesanaṁ agamāsi.
  Tato paṭṭhāya so aññaṁ itthiṁ oloketuṁ anicchanto aññātakavesena
  nivaddhaṁ tattha gacchati. Athekadivasaṁ tassā pitu lohitappakkhandikā
  udapādi. Asambhinnakhīramadhusakkharādiyutto pāyāso tassa
  bhesajjaṁ. Taṁ te daliddatāya uppādetuṁ na sakkonti. Athassā
  mātā kiṁ amma tava sāmiko pāyāsaṁ uppādetuṁ sakkhissatīti
  āha. Sā rañño āgatakāle tamatthaṁ ārocesi. Rājā bhadde
  idaṁ issarabhesajjaṁ kuto labhissāmāti vatvā taṁ upāyena antepuraṁ
  netukāmo punadivase rājanivesanaṁ gantvā tādisaṁ pāyāsaṁ pacāpetvā
  dve puṭe katvā ekasmiṁ cūḷāmaṇiṁ pakkhipitvā rattiṁ āgantvā
  bhadde tava pitā ajja imaṁ bhuñjatu sve imanti āha. Sā
  tathā akāsi. Tassā pitu rogo paṭippassambhi. Rājā punadivase
  rājanivesanaṁ gantvā mukhaṁ dhovitvā cūḷāmaṇiṁ me āharathāti āha.
  Na passāma devāti. Antonagarato yāva bahinagarā sabbattha
  antamaso bhattapuṭepi vicināthāti āha. Rājapurisā vicinantā
-------------------------------------------------
[page 066]
  Pañcapāpāya ghare maṇiṁ disvā tassā mātāpitaro bandhitvā
  nayiṁsu. Athassā pitā na mayaṁ corā ayaṁ maṇi jāmātarā
  ābhatoti āha. Kahaṁ soti. Dhītā me jānātīti vatvā taṁ
  pucchi. Tāta so andhakāre āgantvā andhakāreyeva yāti
  tenassa rūpaṁ na jānāmi hatthasamphassena naṁ jānituṁ sakkomīti.
  So rājapurisānaṁ ārocesi. Tepi rañño ārocesuṁ. Rājā
  ajānanto viya tenahi taṁ itthiṁ rājaṅgaṇe antosāṇiyaṁ ṭhapetvā
  sāṇiyā hatthappamāṇaṁ chiddaṁ katvā hatthasamphassena coraṁ gaṇhāpethāti
  āha. Te tathā katvā sakalanagaravāsino sannipātesuṁ.
  Sā āgatāgatassa pasāritahatthaṁ gahetvā ayaṁ nesoti vadati.
  Manussā tassā dibbasamphassasadise phasse bajjhitvā sacāyaṁ
  daṇḍārahā daṇḍaṁ datvāpi dāsakammakarabhāvaṁ upagantvāpi etaṁ
  ghare karissāmāti cintayantā apagantuṁ nāsakkhiṁsu. Atha ne
  rājapurisā daṇḍehi paharitvā pabbājesuṁ 1-. Uparājādayo sabbe
  ummattakā viya jātā. Atha rājā kacci ahaṁ bhaveyyanti
  hatthaṁ pasāresi. Sā hatthaṁ gahetvāva coro me gahitoti
  mahāsaddamakāsi. Rājā yathābhūtaṁ ārocetvā taṁ abhisiñcitvā
  aggamahesiṁ katvā tassā mātāpitūnaṁ issariyaṁ datvā tato paṭṭhāya
  aññāpi itthiyo na olokesi. Tā tassā kujjhitvā antaraṁ
  pariyesiṁsu. Athekadivasaṁ sā dvinnaṁ rājūnaṁ aggamahesittassa supine

  *  *  *  *  *  *
  Footnote: 1. palāpesuṁ.
-------------------------------------------------
[page 067]
  Nimittaṁ disvā rañño ācikkhi. Atha tā taṁ ñatvā supinapāṭhakānaṁ lañcaṁ
  adaṁsu. Te raññā puṭṭhā mahārāja deviyā sabbassetahatthikkhandhe
  nisinnattaṁ tumhākaṁ maraṇassa pubbanimittaṁ hatthikkhandhagatāya ca
  candaparāmasanaṁ tumhākaṁ paccāmittarājānayanassāti vatvā
  idāni kiṁ kātabbanti vutte deva imaṁ māretuṁ na vaṭṭati
  nāvāya naṁ ṭhapetvā nadiyaṁ vissajjetuṁ vaṭṭatīti vadiṁsu. Rājā
  āhāravatthālaṅkārehi saddhiṁ rattiyaṁ taṁ nāvāya ṭhapetvā vissajjāpesi.
      Atheko dīpāvāriko nāma rājā heṭṭhā udakakīḷaṁ kīḷanto
  āgatāya nāvāya taṁ disvā kā nāma tvaṁ pisācīsadisāti pucchi.
  Sā sitaṁ katvā bakassa rañño aggamahesittaṁ kathesi. Sā kira
  pañcapāpāti sakalajambudīpe pākaṭā. Atha rājā taṁ gahetvā
  phassarāgarato aññāsu itthīsu saññaṁpi akatvā aggamahesiṁ akāsi.
  Taṁ sutvā bako rājā nāhantaṁ tassa dassāmīti senaṁ saṅkaḍḍhitvā
  tassa paṭititthe nivesanaṁ katvā paṇṇaṁ pesesi bhariyaṁ vā
  detu yuddhaṁ vāti. Dīpāvārikopi yuddhasajjova ahosi. Ubhinnaṁ
  amaccā itthiṁ nissāya maraṇaṁ ayuttaṁ purimasāmikattā esā
  bakassa pāpuṇāti nāvāya laddhattā dīpāvārikassa tasmā
  ekekassa gehe sattāhaṁ vasatūti mantetvā dvepi rājāno
  saññāpesuṁ. Te dvepi attamanā hutvā paṭititthe nagarāni
  māpetvā vasiṁsu. Iti sā dvinnaṁpi tesaṁ mahesittaṁ kāresi.
            Kuṇālajātakavaṇṇanāyaṁ pañcapāpāvatthu 1-.

  *  *  *  *  *  *
  Footnote: 1. khu. jā. 28/106. tadaṭṭhakathā 8/378.
-------------------------------------------------
[page 068]
      [65] Atīte bārāṇasiyaṁ ekasmiṁ gāmake ekā itthī sahatthā
  kammaṁ katvā jīvantī ekadivasaṁ khettakuṭiṁ gacchantī antarāmagge
  ekasmiṁ sare pātova pupphitaṁ padumapupphaṁ disvā taṁ saraṁ oruyha
  tañceva pupphaṁ lājapakkhipanatthāya paduminipattañca gahetvā kedāre
  sālisīsāni chinditvā kuṭikāya nisinnā lāje bhajitvā pañca lājasatāni
  gaṇesi. Tasmiṁ khaṇe gandhamādanapabbate nirodhasamāpattito vuṭṭhito
  eko paccekabuddho āgantvā tassā avidūre aṭṭhāsi. Sā taṁ
  disvā lājehi saddhiṁ padumapupphaṁ gahetvā kuṭito oruyha lāje
  paccekabuddhassa patte pakkhipitvā padumapupphena pattaṁ pidhāya datvā
  paccekabuddhe thokaṁ gate pabbajitā nāma pupphena anatthikā ahaṁ
  pupphaṁ gaṇhitvā pilandhissāmīti gantvā paccekabuddhassa hatthato
  pupphaṁ gahetvā sace ayyo pupphena anatthiko abhavissa
  pattamatthake ṭhapetuṁ na adassa addhā assa attho bhavissatīti puna
  cintetvā anugantvā pattamatthake ṭhapetvā paccekabuddhaṁ khamāpetvā
  bhante imesaṁ me lājānaṁ nissandena lājagaṇanāya puttā assu
  padumapupphassa nissandena nibbattanibbatsaṭṭhāne me pade pade
  padumapupphaṁ uṭṭhahatūti paṭṭhanaṁ akāsi. Paccekabuddho tassā
  passantiyā va ākāsena gandhamādanaṁ gantvā taṁ padumaṁ nandamūlakapabbhāre
  paccekabuddhānaṁ akkamanasopāṇasamīpe pādappuñchanaṁ katvā ṭhapesi.
  Sāpi tassa kammassa nissandena devaloke nibbatti. Nibbattakālato
  paṭṭhāya cassā pade pade mahāpadumapupphaṁ uṭṭhahi.
-------------------------------------------------
[page 069]
  Sā tato cavitvā pabbatapāde ekasmiṁ padumasare padumagabbhe
  nibbatti. Taṁ saraṁ nissāya vasanto eko tāpaso pātova
  mukhadhovanatthāya saraṁ gantvā taṁ pupphaṁ disvā idaṁ pupphaṁ sesehi
  mahantataraṁ sesāni ca pupphitāni idaṁ makulitameva bhavitabbamettha
  kāraṇenāti cintetvā otaritvā taṁ pupphaṁ gaṇhi. Taṁ tena
  gahitamattameva pupphitaṁ. Tāpaso antopadumagabbhe nipannaṁ dārikaṁ
  disvā dhītusinehaṁ paṭilabhitvā padumeneva saddhiṁ paṇṇasālaṁ netvā
  mañcake nipajjāpesi. Athassā puññānubhāvena aṅguṭṭhake
  khīraṁ nibbatti. So tasmiṁ pupphe milāte aññaṁ navaṁ pupphaṁ
  āharitvā taṁ nipajjāpesi. Athassā ādhāvanavidhāvanena kīḷituṁ
  samatthakālato paṭṭhāya padavāre padavāre padumapupphaṁ uṭṭhāsi.
  Tāpaso padumavatīti nāmamakāsi. Kakudharāsissa viyassā sarīravaṇṇo
  ahosi. Sā appattā devavaṇṇaṁ atikkantā mānusavaṇṇaṁ
  ahosi. Taṁ disvā bārāṇasīrañño vanacarako bārāṇasiṁ gantvā
  rañño ārocesi. Taṁ sutvā rājā tattha gantvā tāpasaṁ
  vanditvā ekamantaṁ nisīditvā tāpasassa dhītaraṁ gahetvā tattheva
  kahāpaṇarāsimhi taṁ ṭhapetvā abhisekaṁ katvā taṁ gahetvā attano
  nagaraṁ ānetvā āgatakālato paṭṭhāya sesitthiyo anoloketvā
  tāya saddhiṁyeva ramati. Saṁvāsamanvāyeva cassā kucchiyaṁ gabbho
  patiṭṭhāsi. Paripakkagabbhāya cassā gabbhavuṭṭhānaṁ ahosi.
  Mahāpadumakumāro ekakova kucchiyaṁ vasi. Avasesā
-------------------------------------------------
[page 070]
  Ekūnapañcasatadārakā pana mahāpadumakumārassa mātu kucchito nikkhamitvā
  nipannakāle saṁsedajā hutvā nibbattiṁsu. Te sabbepi attano
  soḷasavassuddesikakāle ekato hutvā uyyāne padumasañchannāya
  maṅgalapokkharaṇiyā kīḷantā navapadumāni pupphitāni purāṇapadumāni
  ca vaṇṭato patantāni disvā imassa tāva anupādinnakassa
  evarūpā jarā kimaṅgaṁ pana amhākaṁ sarīrassa idampi hi
  evaṁgatikameva bhavissatīti ārammaṇaṁ gahetvā paccekabuddhā hutvā
  ākāsena nandamūlakapabbhāraṁ gantvā tattha vasamānā āyuhapariyosāne
  parinibbāyiṁsu. Padumavatī pana tato cavitvā saṁsarantī imasmiṁ
  buddhuppāde uppalavaṇṇātherī ahosīti.
                Apadānavaṇṇanādīsu padumavatīvatthu.
            Evaṁ paccekabuddhapūjāpi hitasukhāvahā hotīti.
      [66] Atīte kassapabuddhakāle esikānāmake raṭṭhe paṇṇakajanāmake
  nagare catasso itthiyo ahesuṁ. Tāsu ekā aññataraṁ
  piṇḍapātacārikaṁ bhikkhuṁ disvā pasannacittā tassa indīvarakalāpaṁ
  adāsi ekā tathārūpasseva bhikkhuno nīluppalahatthakaṁ adāsi
  ekā tathārūpasseva bhikkhuno padumahatthakaṁ adāsi ekā
  tathārūpasseva bhikkhuno sumanamakulāni adāsi. Indīvarakalāpo
  nāma uddālakapupphahatthakaṁ. Padumahatthakaṁ nāma padumakalāpo.
  Sumanamakulāni nāma dantavaṇṇāni jātisumanapupphamakulāni. Evaṁ tā
  ettakaṁ puññaṁ katvā aparabhāge kālaṁ katvā tāvatiṁsesu nibbattitvā
  paccekaṁ accharāsahassaparivārā ahesuṁ. Tā tattha yāvatāyukaṁ
-------------------------------------------------
[page 071]
  Dibbasampattiṁ anubhavitvā tasseva kammassa vipākāvasesena aparāparaṁ
  tattheva saṁsarantiyo imasmiṁpi buddhuppāde puna tattheva nibbattiṁsu.
  Athāyasmā mahāmoggallāno devacārikaṁ caranto tāvatiṁsabhavanaṁ
  gantvā tattha paṭipāṭiyā ṭhitesu catūsu vimānesu tā devadhītaro
  disvā caturitthīvimāne 1- vuttanayena tāsaṁ pubbakammaṁ pucchi. Tāpi
  therassa attano pubbakammaṁ ācikkhiṁsu. Atha thero tāsaṁ anupubbīkathaṁ
  kathetvā saccāni pakāsesi. Saccapariyosāne tā sabbāpi
  saparivārā sotāpannā ahesuṁ. Thero devalokato āgantvā
  jetavanaṁ gantvā sabbantaṁ pavattiṁ bhagavato ārocesi. Tattha
  bhagavā tamatthaṁ atthuppattiṁ katvā sampattaparisāya dhammaṁ desesi.
  Sā desanā mahājanassa sātthikā jātāti.
                       Caturitthīvatthu.
      [67] Rājagahe kira ekā sālikkhettapālikā itthī sālisīsāni
  gahetvā lāje katvā jīvitaṁ kappesi. Rājagahasamīpe panekā
  guhā atthi. Sā dvārasamīpe ekassa pipphalirukkhassa atthitāya
  pipphaliguhāti paññāyittha. Tatthāyasmā mahākassapo sattāhaṁ
  nirodhaṁ samāpajjitvā vuṭṭhāya dibbena cakkhunā bhikkhācāraṭṭhānaṁ
  olokento taṁ itthiṁ disvā pattacīvaramādāya khettasamīpe
  aṭṭhāsi. Sā theraṁ disvā pasannacittā lāje therassa patte
  ākiritvā bhante tumhehi diṭṭhadhammassa bhāginī assanti paṭṭhetvā

  *  *  *  *  *  *
  Footnote: 1. khu. vi. 26/78.
-------------------------------------------------
[page 072]
  Tasmiṁ evaṁ hotūti vatvā pakkante attano dānaṁ āvajjamānā
  nivattantī kedāramariyādāya gamanamagge ekabilato nikkhamantena
  ghoravisena ḍaṭṭhā tattheva patitvā kālaṁ katvā tāvatiṁsabhavane
  accharāsahassaparipuṇṇe kanakavimāne suttappabuddhā viya
  sabbālaṅkārappaṭimaṇḍitatigāvutattabhāvena nibbattitvā dvādasayojanikaṁ
  ekaṁ dibbavatthaṁ nivāsetvā ekaṁ pārupitvā pubbakammaṁ pakāsanatthaṁ
  suvaṇṇalājabharitena olambantena suvaṇṇasarakena paṭimaṇḍite
  vimānadvāre ṭhitā attano sampattiṁ oloketvā kena kammenāyaṁ
  laddhāti dibbacakkhunā upadhārentī mahākassapattherassa lājadānenāti
  aññāsi. Sā attano sampattiṁ thāvaraṁ kātukāmā pātova
  suvaṇṇamayaṁ sammajjaniñceva kacavarachaḍḍanapacchiñca ādāya āgantvā
  therassa pariveṇaṁ sammajjitvā pānīyaparibhojanīyaṁ upaṭṭhapesi.
  Thero kenaci daharena vā sāmaṇerena vā kataṁ bhavissatīti
  sallakkhetvā tatiyadivase dvāraṁ vivaritvā olokento taṁ disvā
  apehi devadhīte mā me anāgate cittavījaniṁ gahetvā dhammakathikehi
  mahākassapattherassa kirekā devadhītā vattappaṭivattaṁ katvā
  pānīyaparibhojanīyaṁ upaṭṭhapesīti vattabbataṁ kari ito paṭṭhāya idha
  mā pakkamīti 1- āha. Sā mā maṁ bhante nāsethāti punappunaṁ
  yāci. Thero tava pamāṇaṁ na jānāsīti accharaṁ pahari. Sā
  tattha ṭhātuṁ asakkontī bhante mayā laddhasampattiṁ mā nāsetha

  *  *  *  *  *  *
  Footnote: 1. dhammapadaṭṭhakathāyampana ito paṭṭhāya idha māgami paṭikkamāti āhāti dissati.
-------------------------------------------------
[page 073]
  Thāvaraṁ kātuṁ dethāti rodantī ākāse aṭṭhāsi. Satthā
  pañcacattāḷīsayojanamatthake jetavane gandhakuṭiyaṁ nisinnova tassā
  roditasaddaṁ sutvā obhāsaṁ pharitvā tassā sammukhā nisinno viya
  devadhīte mama puttassa kassapassa saṁvarakaraṇameva bhāro
  puññatthikānantu ayaṁ no atthoti sallakkhetvā puññakaraṇameva bhāro
  puññakaraṇañhi ubhayaloke sukhamevāti vatvā dhammapadassa pāpavagge
  imaṁ gāthamāha
          puññañce puriso kayirā kayirāthenaṁ punappunaṁ
          tamhi chandaṁ kayirātha sukho puññassa uccayoti 1-.
      Tattha puññañce purisoti sace puggalo sakiṁ puññaṁ
  kareyya. Kayirāthenanti sakiṁ puññaṁ me kataṁ alamettāvatāti
  anoramitvā punappunaṁ etaṁ kareyya.
      Tamhīti tassa karaṇakkhaṇepi tasmiṁ puññe chandaṁ ruciṁ ussāhaṁ
  kareyyeva. Kasmā. Puññassa hi uccayo vuḍḍhi sukho
  idhalokaparalokasukhāvahanatoti.
      Gāthāvasāne sā devadhītā sotāpannā hutvā devalokaṁ gatā.
                     Lājadevadhītāvatthu.
      [68] Evaṁ sāvakapūjāpi hitasukhāvahā hoti satthu vaṇṇitā
  ca. Tatrīdaṁ vatthu
      rājagahe kireko sārīputtatherassa mātulo brāhmaṇo

  *  *  *  *  *  *
  Footnote: 1. khu. dha. 25/30.
-------------------------------------------------
[page 074]
  Paṭivasati. So yo māse māse sahassapariccāgena dānamakāsi
  so brahmalokaṁ gamissati ayañhi brahmalokassa maggoti ācariyato
  sutvā tathā katvā niggaṇṭhānaṁ dānamakāsi. Thero tassa santikaṁ
  gantvā taṁ pavattiṁ sutvā na tvampi tavācariyāpi brahmalokamaggaṁ
  jānanti amhākaṁ satthāeva eko jānāti ehi brāhmaṇa
  brahmalokamaggante kathāpessāmīti taṁ gahetvā veḷuvanaṁ āgantvā
  satthu ārocesi. Athassa satthā brāhmaṇa evaṁ tava vassasataṁ
  dinnadānato muhuttamattampi pasannacittena mama sāvakassa olokanaṁ
  vā kaṭacchubhikkhāmattadānaṁ vā mahapphalataranti vatvā sāvakapūjaṁ
  pasaṁsanto dhammapadassa sahassavagge imaṁ gāthamāha
          māse māse sahassena yo yajetha sataṁ samaṁ
          ekañca bhāvitattānaṁ muhuttamapi pūjaye
          sāyeva pūjanā seyyo yañce vassasataṁ htanti.
      Tattha sahassenāti sahassapariccāgena. Yajethāti
  lokiyamahājanassa dānaṁ dadeyya.
      Satanti satappamāṇaṁ. Samanti vassaṁ saṁvaccharaṁ. Vassañhi
   samayati 1- padatthe pavattāpetīti samāti vuccati.
      Ekañcāti antamaso ekampi sotāpannapuggalaṁ. Bhāvitattānanti
  guṇavasena vaḍḍhitāttānaṁ paribrūhitacittaṁ.

  *  *  *  *  *  *
  Footnote: 1. sam vitakketi dhātu tasmā sāmayatīti yuttataraṁ. samasaddo hi santiādīsuyeva
  vattati. yasmā panettha samāsaddo aññasmiṁpi atthe vattati tasmā sāmayati padatthe
  pavattāpetīti vuttaṁ.
-------------------------------------------------
[page 075]
      Pūjayeti kaṭacchubhikkhāya vā yāpanamattāhārassa vā
  thūlasāṭakassa vā dānavasena pūjeyya.
      Seyyoti yaṁ itarena vassasataṁ hutaṁ tato seṭṭho. Apica
  yañceti paṭisedhatthe nipāto. Tena vassasataṁ hutaṁ na seyyoti
  attho.
      Gāthāvasāne brāhmaṇo sotāpanno. Tatheva therassa
  bhāgineyyavatthumpi sahāyabrāhmaṇavatthumpi samāharitabbaṁ.
      [69] Evaṁ tāva āmisapūjā mahapphalā hoti ko pana vādo paṭipattipūjāya
  yato ye kulaputtā saraṇagamanasikkhāpadappaṭiggahaṇauposathaṅgasamādānehi
  catuppārisuddhisīlehi ca attano guṇehi bhagavantaṁ pūjenti ke tesaṁ
  pūjāphalaṁ vaṇṇayissanti. Te hi tathāgataṁ paramāya pūjāya pūjentīti vuttā.
  Kena vuttā. Bhagavatā. Yadā hi bhagavā mahāparinibbānamañcake
  nipajjati tadā dasasahassacakkavāḷadevatā imasmiṁ cakkavāḷe sannipatitvā
  dibbamālādīhi bhagavantaṁ pūjesuṁ. Atha bhagavā nipannoyeva paṭhavītalato
  yāva cakkavāḷamukhavaṭṭiyā cakkavāḷamukhavaṭṭito ca yāva brahmalokā
  sannipatitāya parisāya mahantena ussāhena kataṁ mahāsakkāraṁ disvā
  ānandattherassa mahāparinibbānasutte 1- vuttanayena taṁ sakkāraṁ dassetvā
  tenāpi attano asakkatabhāvameva dassento na kho ānanda ettāvatā
  tathāgato sakkato hoti garukato mānito pūjito apacitoti

  *  *  *  *  *  *
  Footnote: 1. dī. mahā. 10/160.
-------------------------------------------------
[page 076]
  Āha. Idaṁ vuttaṁ hoti ānanda na mayā dīpaṅkarapādamūle
  nipannena mālāgandhaturiyasaṅgītānamatthāya abhinīhāro kato na
  etadatthāya pāramiyo pūritā tasmā na kho ahaṁ etāya pūjāya
  pūjito nāma homīti. Kasmā pana bhagavā aññattha ekaṁ
  ummārapupphamattaṁpi gahetvā buddhaguṇe āvajjetvā katāya pūjāya
  buddhaññāṇenāpi aparicchinnaṁ vipākaṁ vaṇṇetvā idha evaṁ mahatiṁ
  pūjaṁ paṭikkhipatīti. Parisānuggahena ceva sāsanassa ciraṭṭhitikāmatāya
  ca. Yadi hi bhagavā evaṁ na paṭikkhipeyya anāgate sīlasamādhayo
  aparipūrentā vipassanañca gabbhaṁ aggaṇhāpentā upaṭṭhāke
  samādapetvā pūjaṁyeva karontā vicarissanti. Āmisapūjā ca nāmesā
  sāsanaṁ ekayāgupānakālamattaṁpi sandhāretuṁ na sakkoti mahāvihārasadisañhi
  vihārasahassaṁpi mahācetiyasadisaṁ cetiyasahassaṁpi sāsanaṁ
  sandhāretuṁ na sakkoti yena kataṁ tasseva hoti sammāpaṭipatti
  pana satthu anucchavikā pūjā. Sā hi tena paṭṭhitā ceva sakkoti
  ca sāsanaṁ sandhāretuṁ. Tasmā āmisapūjaṁ paṭikkhipitvā itaraṁ
  anujānanto āha yo kho ānanda bhikkhu vā bhikkhunī vā upāsako
  vā upāsikā vā dhammānudhammapaṭipanno viharati sāmīcipaṭipanno
  anudhammacārī so tathāgataṁ sakkaroti garukaroti māneti pūjeti
  paramāya pūjāya tasmātihānanda dhammānudhammapaṭipannā
  viharissāma sāmīcipaṭipannā anudhammacārinoti 1- evañhi vo

  *  *  *  *  *  *
  Footnote: 1. dī. mahā. 10/106.
-------------------------------------------------
[page 077]
  Ānanda sikkhitabbanti.
      [70] Tattha dhammānudhammapaṭipadā nāma navavidhassa lokuttaradhammassa
  anudhammabhūtā pubbabhāgapaṭipadā. Sā atthato sīlāacārappaṇṇattidhūtaṅgasamādānaṁ
  yāva gotrabhuto sammāpaṭipadāva. Sāyeva anucchavikattā sāmīcīti vuccati.
  Yo taṁ paṭipajjati carati paripūreti so dhammānudhammapaṭipanno sāmīcipaṭipanno
  anudhammacārīti vuccati. Tasmā chasu agāravesu patiṭṭhāya paññattiṁ atikkamma
  anesanāya jīvitaṁ kappento pabbajito na dhammānudhammapaṭipanno nāma.
  Taṁ sabbaṁ attano paññattasikkhāpadaṁ anumattaṁpi anatikkamitvā
  dhammena jīvanto dhammānudhammapaṭipanno nāma. Gahaṭṭho
  pana pañcaveradasākusalakammapathe karonto na dhammānudhammapaṭipanno
  nāma. Yo pana saraṇasīlesu paripūrikārī hoti māsassa aṭṭha uposathe
  karoti dānaṁ deti gandhapūjaṁ mālāpūjañca karoti mātāpitaro
  dhammikasamaṇabrāhmaṇe ca upaṭṭhahati ayaṁ dhammānudhammapaṭipanno nāma.
  Paramāya pūjāyāti ca vadanto imaṁ dasseti nirāmisapūjā nāma sakkoti mama
  sāsanaṁ sandhāretuṁ yāva hi imā catasso parisā maṁ imāya paṭipattipūjāya
  pūjessanti tāva mama sāsanaṁ nabhamajjhe puṇṇacando viya virocissatīti
  mahāparinibbānasuttavaṇṇanānayo 1-.
      Ito pubbepi bhagavā paṭipattipūjameva pasaṁsati. Tatrīmāni
  vatthūni.

  *  *  *  *  *  *
  Footnote: 1. su. vi. 2/236.
-------------------------------------------------
[page 078]
      [71] Yadā bhagavā ito bhikkhave cātummāsaccayena
  parinibbāyissāmīti āha tadā puthujjanā bhikkhū assūni sandhāretuṁ
  nāsakkhiṁsu. Te vaggavaggā hutvā kiṁ nu kho karissāmāti mantetvā
  satthu santike vasiṁsu. Atheko tisso nāma thero satthā kira
  cātummāsaccayena parinibbāyissati ahañcamhi avītarāgo satthari
  dharamāneyeva mayā arahattaṁ gaṇhituṁ vaṭṭatīti cintetvā tesaṁ santikaṁ
  agantvā kena saddhiṁ ca kathāsallāpaṁ akatvā catūsu iriyāpathesu
  ekakova ahosi. Bhikkhū tassa kiriyaṁ satthu ācikkhiṁsu. Satthā
  taṁ pakkosāpetvā pucchitvā tamatthaṁ sutvā tassa sādhukāraṁ datvā
  yassa bhikkhave mayi sineho atthi so tissattherasadisova 1- bhaveyya
  gandhamālādīhi pūjaṁ karontāpi hi neva maṁ pūjenti dhammānudhammaṁ
  paṭipajjamānāyeva pana maṁ pūjentīti vatvā dhammapadassa sukhavagge
  imaṁ gāthamāha
        pavivekarasaṁ pitvā rasaṁ upasamassa ca
        niddaro hoti nippāpo dhammappītirasaṁ pivanti 2-.
      Tattha pavivekarasanti pavivekato uppannarasaṁ ekībhāvasukhanti
  attho. Pitvāti dukkhapariññādīni karonto khīṇāsavo ārammaṇato
  sacchikiriyāvasena pivitvā. Upasamassāti kilesupasamanibbānassa.
  Niddaroti tena ubhayarasapānena abbhantare rāgadarathādīnamabhāvena
  niddaro rāgapāpādīnamabhāvena nippāpo ca. Dhammappītirasanti

  *  *  *  *  *  *
  Footnote: 1. tissasadisoti yuttataraṁ. ña.va. 2. khu. dha. 25/42.
-------------------------------------------------
[page 079]
  Navalokuttaradhammavasena uppannappītisaṅkhātaṁ rasaṁ. Pivanti pivanto.
            Gāthāvasāne tissatthero arahattaṁ pāpuṇīti.
                      Tissattheravatthu.
      [72] Attadatthattheropi tatheva cintetvā bhikkhūnaṁ santikaṁ
  agantvāva 1- ekakova hutvā arahattattha meva paṭipajji. Bhikkhū satthu
  tamatthaṁ ācikkhiṁsu. Satthā tassāpi sādhukāraṁ datvā yassa bhikkhave
  mayi sineho atthi tena attadatthattherena 2- viya bhavitabbaṁ gandhādīhi
  pūjentāpi na pūjenti nāma dhammānudhammapaṭipattiyā pana maṁ
  pūjentīti vatvā dhammapadassa attavagge imaṁ gāthamāha
          attadatthaṁ paratthena bahunāpi na hāpaye
          attadatthamabhiññāya sadatthappasuto siyāti.
      Tattha attadatthanti kākaṇikamattampi attano atthaṁ.
  Paratthena bahunāpīti sahassamattenāpi parassa atthena. Na hāpayeti
  puggalo neva parihāpeyya gihissa tāva kākaṇikamattopi attattho
  khādanīyaṁ vā bhojanīyaṁ vā nipphādeti na parattho. Idantu
  evaṁ akathetvā kammaṭṭhānasīsena kathitaṁ. Tasmā attadatthaṁ na
  hāpemīti bhikkhunā saṅghassa uppannaṁ cetiyappaṭisaṅkharaṇādikiccaṁ
  vā upajjhāyādivattaṁ vā na hāpetabbaṁ. Abhisamācārikavattañhi
  pūrentoyeva ariyaphalādīni sacchikaroti tasmā ayaṁpi attadatthova.
  Yo pana accāraddhavipassako ajja ajjevāti paṭivedhaṁ paṭṭhayanto

  *  *  *  *  *  *
  Footnote: 1. vāti atirekapāṭhena bhavitabbaṁ. 2. attadatthenāti yuttataraṁ. ña.va.
-------------------------------------------------
[page 080]
  Vicarati tena upajjhāyādivattampi hāpetvā attano kiccameva
  kātabbaṁ.
      Attadatthamabhiññāyāti ayaṁ me attano atthoti evarūpaṁ
  attadatthaṁ sallakkhetvā. Sadatthappasuto siyāti tasmiṁ sake
  atthe uyyuttappayutto bhikkhu bhaveyyāti.
          Gāthāvasāne attadatthattheropi arahattaṁ pāpuṇīti.
                    Attadatthattheravatthu.
      Dhammapadassa bhikkhuvagge dhammārāmattheravatthumpi samāharitabbaṁ.
      [73] Evaṁ paṭipattipūjāva satthuppasatthā ceva uttamapūjā cāti
  daṭṭhabbā. Yathā pana pabbajito āmisapūjako na dhammānudhammapaṭipanno
  nāma na tathā gahaṭṭho. Āmisapūjakopi hi gahaṭṭho dhammānudhammapaṭipanno
  nāma. Tena mahāparinibbānasuttavaṇṇanāyaṁ 1- gahaṭṭhassa
  dhammānudhammapaṭipajjanādhikāre dānaṁ deti gandhapūjaṁ mālāpūjañca karotīti
  vuttaṁ. Āmisapūjako hi gahaṭṭho yo attano satthārā dinno ovādo
  taṁ karoti nāma ovādakārako ca pūjeti nāma tasmā so satthu ovādānurūpaṁ
  katena āmisapūjākaraṇasaṅkhātena attano guṇena satthāraṁ pūjeti nāmāti.
      [74] Evaṁ yo yathāvuttāya bālāsevanāya paṇḍitasevanāya
  ca anupubbena pūjaneyyabhāvupagate ukkaṭṭhe buddhādike sante pūjeti
  sakkaroti pasaṁsati so hitasukhaṁ pappoti yo tabbiparīte asante

  *  *  *  *  *  *
  Footnote: 1. su. vi. 2/36.
-------------------------------------------------
[page 081]
  Pūjeti so dukkhaṁ. Tatrīmāni vatthūni.
      [75] Ekadā kira devadatto rahogato sārīputtassa parisā
  moggallānassa parisāti evaṁ ime visuṁvisuṁdhurā ahesuṁ ahaṁpi ekaṁ
  gaṇadhuraṁ nīharāmi na ca sakkā vinā lābhena parisaṁ uppādetuṁ handāhaṁ
  ajātasattunā saddhiṁ ekato hutvā lābhaṁ nibbattessāmīti cintetvā
  saṅghabhedakkhandhake 1- āgatanayena ajātasattuṁ iddhippāṭihāriyena
  pasādesi. So tassa pasīditvā taṁ asantaṁ paggayha tassa sakkāraṁ
  kattukāmo bahudhanaṁ pariccajitvā gayāsīse vihāraṁ kāretvā
  devasikaṁ pañca thālipākasatāni adāsi sāyaṁ pātaṁ devadattupaṭṭhānañca
  agamāsi. So heṭṭhā vuttanayena devadattassa vacanaṁ gahetvā
  pitaraṁ ghātetvā attano paṭhamamaggassa upanissayaṁ chinditvā dukkhaṁ
  pappoti.
      [76] Soyeva atīte bārāṇasiyaṁ disāpāmokkhācariyassa
  pañcāntevāsimāṇavakasatabbhantaro sañjīvo nāma māṇavo ahosi. So
  ācariyasantike matakuṭṭhāpanamantameva aggahesi na paṭibāhanamantaṁ.
  So ekadivasaṁ māṇavehi saddhiṁ dārūnamatthāya araññaṁ gantvā mataṁ
  byagghaṁ disvā bho imaṁ uṭṭhāpessāmīti āha. Te sace sakkosi
  uṭṭhāpehīti vatvā rukkhaṁ abhiruhiṁsu. So mantaṁ parivattetvā sakkharāya
  taṁ pahari. Byaggho uṭṭhāya vegena gantvā sañjīvaṁ galanāḷiyaṁ
  ḍaṁsitvā jīvitakkhayaṁ pāpetvā tattheva pati. Sañjīvopi tattheva

  *  *  *  *  *  *
  Footnote: 1. vi. cula. 7/163.
-------------------------------------------------
[page 082]
  Pati. Ubhopi ekaṭṭhāneyeva matā nipajjiṁsu. Māṇavā āgantvā
  ācariyassa kathesuṁ. So tātā asantasampaggaṇhakaro nāma
  ayuttaṭṭhāne sakkārasammānaṁ karonto evarūpaṁ dukkhaṁ paṭilabhatiyevāti
  vatvā dhammaṁ desento imaṁ gāthamāha
          asantaṁ yo paggaṇhāti asantamupasevati
          tameva ghāsaṁ kurute byaggho sajīvako 1- yathāti.
      Tattha asantanti tīhi duccaritehi samannāgataṁ dussīlaṁ pāpadhammaṁ.
  Yoti khattiyādīsu yo koci. Paggaṇhātīti pabbajitaṁ vā
  cīvarādisampadānena gahaṭṭhaṁ vā uparājasenāpatiṭṭhānādisampadānena
  paggaṇhāti sakkārasammānaṁ karoti.
      Upasevatīti bhajati. Tameva ghāsanti dussīlo tameva attano
  sampaggaṇhakaṁ khādanīyaṁ karoti taṁ ghasati khādati vināsaṁ pāpetīti
  attho. Kimiva. Yathā sañjīvamāṇavena mantaṁ parivattetvā sajīvako
  matabyaggho jīvitasampadānena sampaggahito attano jīvitadāyakaṁ
  sañjīvameva jīvitā voropetvā vināsaṁ pāpeti. Evamaññopi
  yo yaṁ asantaṁ sampaggaṇhāti so dussīlo taṁ attano
  sampaggaṇhakameva vināseti evaṁ asantasampaggaṇhakā vināsaṁ
  pāpuṇantīti attho.
             Ekanipāte sañjīvajātake sañjīvavatthu 1-.

  *  *  *  *  *  *
  Footnote: 1. sañjīvakaṁ. pāliyampana sañjīvikoti dissati. 2. khu. jā. 27/48. tadaṭṭhakathā.
  2/410.
-------------------------------------------------
[page 083]
      [77] Atīte bārāṇasiyaṁ eko cammasāṭako nāma paribbājako
  ahosi. Tassa kira cammameva nivāsanaṁ pārupanañca. So ekadivasaṁ
  bārāṇasiyaṁ bhikkhāya caranto eḷakānaṁ yujjhanaṭṭhānaṁ pāpuṇāti.
  Atheko eḷako taṁ disvā paharitukāmo osakki. Paribbājako
  esa mayhaṁ apacitiṁ karotīti saññāya appaṭikkamitvā imesaṁ
  ettakānaṁ manussānamantare ayaṁ ekova eḷako amhākaṁ guṇaṁ
  jānātīti tassa añjaliṁ paggayha aṭṭhāsi. Taṁ disvā āpaṇe
  nisinno paṇḍitavāṇijo mā brāhmaṇa khaṇikadassanena catuppadassa
  vissāsamāpajji so hi daḷhappahāraṁ icchanto osakkatīti
  nivāresi. Taṁkhaṇaññeva eḷako vegenāgantvā uramhi paharitvā
  tattheva pātesi. So vedanāpatto tattheva nipanno
          evaṁ so nihato seti yo apūjaṁ pasaṁsati
          yathāhamajja pahaṭo hato meṇḍena dummatīti
  paridevamāno kālamakāsi.
      Tattha so nihato setīti so apūjanīyappasaṁsako tena
  apūjanīyena mārito nipajjati. Apūjanti apūjanīyaṁ puggalaṁ.
      Yathāhamajjāti yathā ajja asantasampaggahaṁ katvā ṭhito ahaṁ.
  Pahatoti meṇḍena daḷhappahārena paharito. Hatoti mārito.
  Dummatīti nippañño. Evaṁ yo aññopi asantasampaggahaṁ
  karissati sopi ahaṁ viya dukkhaṁ anubhavissatīti vuttaṁ hoti.
      Soyeva imasmiṁ buddhuppāde sāvatthiyaṁ evaṁnāmova paribbājako
-------------------------------------------------
[page 084]
  Hutvā tatheva paṭipajjanto eḷakena pahaṭo ahosīti.
         Catukkanipāte cammasāṭakajātake paribbājakavatthu 1-.
                   Ukkaṭṭhapūjaneyyapūjākathā.
      [78] Apica pabbajitesu ācariyupajjhāyā antevāsikādīnaṁ
  pūjaneyyā vuḍḍhatarā navakānaṁ sabbe pabbajitā gahaṭṭhānaṁ.
  Gahaṭṭhesu pana jeṭṭhabhātubhaginiyo kaniṭṭhānaṁ pūjaneyyā puttānaṁ
  mātāpitaro kulavadhūnaṁ sāmikasassusasurāti evampettha pūjaneyyā
  veditabbā. Etesampi hi pūjā kusaladhammasamādānattā
  āyuādivuḍḍhihetuttā ca maṅgalameva. Tenāha bhagavā cakkavattisutte 2-
  te matteyyā bhavissanti petteyyā sāmaññā brahmaññā
  kulejeṭṭhāpacāyino idaṁ kusaladhammaṁ samādāya vattissanti te
  kusalānaṁ dhammānaṁ samādānahetu āyunāpi vaḍḍhissanti vaṇṇenapi
  vaḍḍhissantīti.
      Tattha teti ye bhikkhave vīsativassasahassāyukānaṁ mātāpitūnaṁ
  puttā cattāḷīsavassasahassāyukā manussā bhavissanti te puttabhūtā
  manussā.
      Matteyyāti mātuhitā mātari sammāpaṭipannā. Petteyyāti pituhitā.
  Sāmaññāti samaṇahitā. Brahmaññāti brāhmaṇahitā. Kulejeṭṭhāpacāyinoti
  attano kule jeṭṭhānaṁ mahāpitucullapitujeṭṭhabhātikādīnaṁ vuḍḍhānaṁ
  apacāyino nīcavuttino.

  *  *  *  *  *  *
  Footnote: 1. khu. jā. 27/144. tadaṭṭhakathā. 4/329. 2. dī. pā. 10/81.
-------------------------------------------------
[page 085]
      Kusalānanti anavajjalakkhaṇānaṁ. Samādānahetūti samādāya
  vattanahetūti.
                     Pūjaneyyapūjākathā.
      [79] Evamimāya gāthāya bālāsevanādimaṅgalattayaṁ vuttaṁ taṁ
  sabbaṁ idhappasaṁsādisampattivuḍḍhihetuttā maṅgalanti veditabbaṁ.
  Aṭṭhakathāyantu 1- bālāsevanā bālasevanappaccayabhayādiparittāṇena
  ubhayalokahitahetuttā paṇḍitasevanā pūjaneyyapūjā ca nibbānasugatihetuttā
  maṅgalanti vuttaṁ. Idampi paṭhyāvattanti.
                    Paṭhamagāthāyatthavaṇṇanā.
                       ----------

  *  *  *  *  *  *
  Footnote: 1. pa. jo. khu. 144.
-------------------------------------------------
[page 086]
                     Dutiyagāthāyatthavaṇṇanā
      [80] Dutiyagāthāyaṁ. Paṭirūpadesavāsoti anucchavike dese
  nivāso. Deso ca nāma gāmanagarajanapadādi yo koci sattānaṁ
  nivāsokāso. Pubbeti purā atītajātīsūti attho. Katapuññatāti
  upacitakusalatā. Attasammāpaṇidhīti attano sammā paṇidhānaṁ
  ṭhapanaṁ yuñjanaṁ. Etanti yo ca paṭirūpadesavāso yā ca
  pubbekatapuññatā yo ca attasammāpaṇidhi idaṁpi tividhaṁ uttamaṁ
  maṅgalanti gaṇhāhi devateti ayamettha saṅkhepo. Ayantvettha
  vitthāro.
                      Paṭirūpadesavāsakathā
      [81] Paṭirūpadeso nāma yattha catasso parisā vicaranti
  dānādīni puññakiriyāvatthūni pavattanti navaṅgasatthusāsanaṁ dippati
  tattha nivāso sattānaṁ puññakiriyapaccayattā maṅgalanti vuccati.
  Tatrīdaṁ vatthu.
      [82] Sāvatthiyaṁ kireko ariyo nāma kevaṭṭo paṭivasati. So
  ekadivasaṁ balisena macche gaṇhanto sāvatthiyā uttaradvāragāme
  piṇḍāya caritvā bhikkhusaṅghaparivutaṁ tatova āgacchantaṁ satthāraṁ
  disvā balisayaṭṭhiṁ ṭhapetvā aṭṭhāsi. Satthā tassa avidūre ṭhatvā
  tvaṁ kiṁnāmosīti sārīputtattherādayo pucchi. Tepi ahaṁ sārīputto
-------------------------------------------------
[page 087]
  Ahaṁ moggallānotiādinā 1- sakasakanāmāni kathesuṁ. Kevaṭṭo satthā
  sabbesaṁ nāmaṁ pucchati mamāpi nāmaṁ pucchissati maññeti cintesi.
  Satthā tassa cittaṁ ñatvā upāsaka tvaṁ kiṁnāmosīti pucchi.
  Ahaṁ bhante ariyo nāmāti. Athassa bhagavā na upāsaka tādisā
  pāṇātipātino ariyā nāma honti ariyā pana sattānaṁ
  avihiṁsanabhāve ṭhitāti vatvā dhammaṁ desanto dhammapadassa dhammaṭṭhavagge
  imaṁ gāthamāha
          na tena ariyo hoti yena pāṇāni hiṁsati
          ahiṁsā sabbapāṇānaṁ ariyoti pavuccatīti 1-.
      Tattha tenāti tena kāraṇena. Hiṁsatīti viheṭheti.
      Ahiṁsāti sabbappāṇānaṁ pāṇiādinā ahiṁsanena. Ariyoti
  pavuccatīti mettādibhāvanāya ṭhitattā hiṁsato ārakāva ṭhito
  puggalo ariyoti kathiyatīti.
      Gāthāvasāne kevaṭṭo sotāpanno ahosi.
      Evantassa paṭirūpadesavāso savanapuññakiriyāvatthupaccayattā
  maṅgalanti.
                       Kevaṭṭavatthu.
      [83] Apica paṭirūpadeso nāma satthu bodhimaṇḍappadeso
  dhammacakkappavattitappadeso dvādasayojanāya parisāya majjhe
  sabbatitthiyamadaṁ bhinditvā yamakappāṭihāriyadassitagaṇḍāmbarukkhamūlappadeso

  *  *  *  *  *  *
  Footnote: 1. khu. dha. 25/50-51.
-------------------------------------------------
[page 088]
  Devorohaṇappadeso yo vā panaññopi sāvatthīrājagahādibuddhādhivāsappadeso.
  Tattha nivāso sattānaṁ chānuttariyappaṭilābhapaccayato maṅgalaṁ.
      [84] Anuttariyāni ca nāma aññena uttaritarena rahitāni
  niruttarāni rūpadassanādīni. Tāni idha bhikkhave ekacco
  hatthiratanampi dassanāya gacchati assaratanampi dassanāya gacchati maṇiratanampi
  dassanāya gacchati uccāvacaṁ vā pana dassanāya gacchati samaṇaṁ vā
  brāhmaṇaṁ vā micchādiṭṭhikaṁ micchāpaṭipannaṁ dassanāya gacchati atthetaṁ
  bhikkhave dassanaṁ netaṁ natthīti vadāmi tañca kho bhikkhave etaṁ 1-
  dassanaṁ hīnaṁ gammaṁ pothujjanikaṁ anariyaṁ anatthasañhitaṁ na nibbidāya
  na virāgāya na nirodhāya na upasamāya na abhiññāya na sambodhāya
  na nibbānāya saṁvattati yo ca kho bhikkhave tathāgataṁ vā tathāgatasāvakaṁ
  vā dassanāya gacchati niviṭṭhassaddho niviṭṭhappemo ekantagato
  abhippasanno etadānuttariyaṁ bhikkhave dassanānaṁ sattānaṁ visuddhiyā
  sokaparidevānaṁ samatikkamāya dukkhadomanassānaṁ aṭṭhaṅgamāya ñāyassa
  adhigamāya nibbānassa sacchikiriyāya yadidaṁ tathāgataṁ vā tathāgatasāvakaṁ
  vā dassanāya gacchati .pe. Abhippasanno idaṁ vuccati bhikkhave
  dassanānuttariyaṁ. Idha bhikkhave ekacco bherisaddampi savanāya gacchati
  vīṇāsaddampi savanāya gacchati gītasaddampi savanāya gacchati uccāvacaṁ
  vā pana savanāya gacchati samaṇassa vā brāhmaṇassa vā

  *  *  *  *  *  *
  Footnote: 1. chakkaṅguttare pana tañca kho etaṁ bhikkhaveti dissati.
-------------------------------------------------
[page 089]
  Micchādiṭṭhikassa micchāpaṭipannassa dhammassavanāya gacchati atthetaṁ bhikkhave
  savanaṁ netaṁ natthīti vadāmi tañca kho bhikkhave etaṁ 1- savanaṁ
  hīnaṁ gammaṁ .pe. Na nibbānāya saṁvattati yo ca kho bhikkhave
  tathāgatassa vā tathāgatasāvakassa vā dhammassavanāya gacchati niviṭṭhassaddho
  niviṭṭhappemo ekantagato abhippasanno etadānuttariyaṁ bhikkhave
  savanānaṁ sattānaṁ visuddhiyā .pe. Sacchikiriyāya yadidaṁ tathāgatassa
  vā tathāgatasāvakassa vā dhammassavanāya gacchati .pe. Abhippasanno
  idaṁ vuccati bhikkhave savanānuttariyaṁ. Idha bhikkhave ekacco
  puttalābhampi labhati dāralābhampi labhati dhanalābhampi labhati uccāvacaṁ
  vā pana lābhaṁ labhati 2- samaṇe vā brāhmaṇe vā micchādiṭṭhike
  micchāpaṭipanne saddhaṁ paṭilabhati attheso bhikkhave lābho neso
  natthīti vadāmi so ca kho bhikkhave eso 3- lābho hīno gammo
  .pe. Na nibbānāya saṁvattati yo ca kho bhikkhave tathāgate vā
  tathāgatasāvake vā saddhaṁ paṭilabhati niviṭṭhassaddho .pe. Abhippasanno
  etadānuttariyaṁ bhikkhave lābhānaṁ sattānaṁ visuddhiyā .pe. Sacchikiriyāya
  yadidaṁ tathāgate vā tathāgatasāvake vā saddhaṁ paṭilabhati .pe.
  Abhippasanno idaṁ vuccati bhikkhave lābhānuttariyaṁ. Idha bhikkhave
  ekacco hatthismiṁpi sikkhati assasmiṁpi sikkhati rathasmiṁpi sikkhati
  tharusmiṁpi sikkhati uccāvacaṁ vā pana sikkhati samaṇassa vā brāhmaṇassa

  *  *  *  *  *  *
  Footnote: 1. tañca kho etaṁ bhikkhave. 2. uccāvacaṁ vā pana labhati. 3. so ca kho
  eso bhikkhave.
-------------------------------------------------
[page 090]
  Vā micchādiṭṭhikassa micchāpaṭipannassa sikkhati atthesā bhikkhave
  sikkhā nesā natthīti vadāmi sā ca kho bhikkhave esā 1- sikkhā
  hīnā gammā .pe. Na nibbānāya saṁvattati yo ca kho bhikkhave
  tathāgatappavedite dhammavinaye adhisīlasikkhaṁ sikkhati adhicittasikkhaṁ sikkhati
  adhippaññāsikkhaṁ sikkhati 2- niviṭṭhassaddho .pe. Abhippasanno
  etadānuttariyaṁ bhikkhave sikkhānaṁ sattānaṁ visuddhiyā .pe.
  Sacchikiriyāya yadidaṁ tathāgatappavedite dhammavinaye adhisīlasikkhaṁ sikkhati 3-
  .pe. Abhippasanno idaṁ vuccati bhikkhave sikkhānuttariyaṁ. Idha
  bhikkhave ekacco khattiyampi paricarati brāhmaṇampi paricarati gahapatimpi
  paricarati uccāvacaṁ vā pana paricarati samaṇaṁ vā brāhmaṇaṁ vā
  micchādiṭṭhikaṁ micchāpaṭipannaṁ paricarati atthesā bhikkhave pāricariyā
  nesā natthīti vadāmi sā ca kho bhikkhave esā 4- pāricariyā hīnā
  gammā .pe. Na nibbānāya saṁvattati yo ca kho bhikkhave
  tathāgataṁ vā tathāgatasāvakaṁ vā paricarati niviṭṭhassaddho .pe.
  Abhippasanno etadānuttariyaṁ bhikkhave pāricariyānaṁ sattānaṁ visuddhiyā
  .pe. Sacchikiriyāya yadidaṁ tathāgataṁ vā tathāgatasāvakaṁ vā
  paricarati .pe. Abhippasanno idaṁ vuccati bhikkhave pāricariyānuttariyaṁ.
  Idha bhikkhave ekacco puttampi anussarati dārampi anussarati
  dhanampi anussarati 5- uccāvacaṁ vā pana dhanaṁ 6- anussarati samaṇaṁ vā

  *  *  *  *  *  *
  Footnote: 1-4. sā ca kho esā bhikkhave. 2-3. adhisīlampi sikkhati adhicittampi sikkhati
  adhipaññampi sikkhati. 5. puttalābhampi anussarati dāralābhampi anussarati
  dhanalābhampi anussarati. 6. uccāvacaṁ vā pana anussarati.
-------------------------------------------------
[page 091]
  Brāhmaṇaṁ vā micchādiṭṭhikaṁ micchāpaṭipannaṁ anussarati atthesā
  bhikkhave anussati nesā natthīti vadāmi sā ca kho bhikkhave
  esā 1- anussati hīnā gammā .pe. Na nibbānāya saṁvattati
  yo ca kho bhikkhave tathāgataṁ vā tathāgatasāvakaṁ vā anussarati
  niviṭṭhassaddho .pe. Abhippasanno etadānuttariyaṁ bhikkhave anussatīnaṁ
  sattānaṁ visuddhiyā .pe. Nibbānassa sacchikiriyāya yadidaṁ tathāgataṁ
  vā tathāgatasāvakaṁ vā anussarati .pe. Abhippasanno idaṁ vuccati
  bhikkhave anussatānuttariyanti evaṁ chakkaṅguttare anuttariyasutte 2-
  vuttanayeneva veditabbāni.
      [85] Tattha uccāvacanti yaṅkiñci mahantaṁ khuddakaṁ uccanīcaṁ
  vā rūpaṁ. Hīnanti nihīnaṁ. Gammanti gāmikasantakaṁ.
  Pothujjanikanti puthujjanasantakaṁ. Anariyanti na ariyaṁ na uttamaṁ
  na parisuddhaṁ. Anatthasañhitanti na atthasañhitaṁ. Nibbidāyāti
  vaṭṭe nibbindanatthaṁ. Virāgāyāti rāgādīnaṁ virajjanatthaṁ.
  Nirodhāyāti tesaṁ appavattinirujjhanatthaṁ. Upasamāyāti tesaṁ
  vūpasamanatthaṁ. Abhiññāyāti abhijānanatthaṁ. Sambodhāyāti
  sambodhisaṅkhātaṁ catummaggaññāṇaṁ paṭivijjhanatthaṁ. Nibbānāyāti
  nibbānasacchikaraṇatthaṁ. Niviṭṭhassaddhoti patiṭṭhitassaddho. Esa
  nayo dutiyapadepi. Ekantagatoti ekantaṁ gato acalassaddhoti
  attho. Abhippasannoti ativiya pasanno. Etadānuttariyanti

  *  *  *  *  *  *
  Footnote: 1. sā ca kho esā bhikkhave. 2. aṅ. chakka. 22/362.
-------------------------------------------------
[page 092]
  Etaṁ anuttariyaṁ. Visuddhiyāti visuddhisampāpanatthaṁ. Sokaparidevānanti
  sokassa paridevassa ca. Aṭṭhaṅgamāyāti aṭṭhaṅgamanatthaṁ. Ñāyassāti
  vipassanāsahitassa maggassa. Nibbānassāti apaccayanibbānassa.
  Puttalābhanti puttasaṅkhātaṁ lābhaṁ. Hatthisminti hatthinimittaṁ
  sikkhitabbaṁ hatthisikkhaṁ sikkhati. Esa nayo sabbattha. Tharūti
  cettha sabbamāvudhaṁ. Uccāvacanti mahantaṁ khuddakaṁ sippaṁ.
  Tattha rūpadassanesu anuttariyaṁ dassanānuttariyaṁ. Esa nayo
  sabbattha. Niviṭṭhassaddhassa hi satthuno vā bhikkhusaṅghassa vā
  kasiṇāsubhanimittādīnamaññatarassa vā dassanaṁ dassanānuttariyaṁ nāma
  na hatthiratanādidassanaṁ. Ratanattayaguṇakathāya tepiṭakabuddhavacanassa
  ca savanaṁ savanānuttariyaṁ nāma na khattiyādiguṇakathāya savanaṁ.
  Sattavidhāriyadhanalābhova lābhānuttariyaṁ nāma na maṇiratanādilābho.
  Sikkhāttayapūraṇameva sikkhānuttariyaṁ nāma na hatthisippādisikkhanaṁ.
  Ratanattayapāricariyāva pāricariyānuttariyaṁ nāma na khattiyādipāricariyā
  ca ratanattayaguṇānussaraṇameva anussatānuttariyaṁ nāma na
  khattiyādiguṇānussaraṇanti tabbaṇṇanānayo 1-.
      [86] Ānandatthero sāyaṁ pātaṁ satthāraṁ cakkhuviññāṇena
  daṭṭhuṁ labhati idaṁ dassanānuttariyaṁ nāma. Abhikkhaṇaṁ satthu vacanaṁ
  sotuṁ labhati idaṁ savanānuttariyaṁ nāma. Sammāsambuddho bhagavāti
  satthari saddhaṁ paṭilabhati idaṁ lābhānuttariyaṁ nāma. Satthu sāsane

  *  *  *  *  *  *
  Footnote: 1. mano. pa. 3/127.
-------------------------------------------------
[page 093]
  Sikkhāttayaṁ sikkhati idaṁ sikkhānuttariyaṁ nāma. Abhikkhaṇaṁ satthāraṁ
  paricarati upaṭṭhānaṁ karoti idaṁ pāricariyānuttariyaṁ nāma.
  Satthu lokiyalokuttaraguṇe anussarati idaṁ anussatānuttariyaṁ
  nāma. Aññepi sotāpannasakadāgāmianāgāmino ānandatthero
  viya satthu dassanaṁ satthu vacanassavanañca labhanti satthari saddhaṁ paṭilabhanti
  satthu sāsane sikkhāttayaṁ sakkhanti satthāraṁ paricaranti satthu guṇe
  anussaranti idampi dassanānuttariyaṁ nāma .pe. Anussatānuttariyaṁ
  nāma. Kalyāṇaputhujjano pana ānandatthero viya satthu dassanaṁ satthu
  vacanassavanañca labhitvā satthari saddhaṁ paṭilabhitvā satthu sāsane
  sikkhāttayaṁ sikkhitvā satthāraṁ paricaricvā satthu guṇe anussaritvā
  taṁ dassanaṁ 1- taṁ savanaṁ taṁ lābhaṁ taṁ sikkhāttayaṁ taṁ pāricariyaṁ taṁ
  anussatiñca vaḍḍhetvā sotāpattimaggaṁ pāpeti idaṁ dassanameva
  nāma savanameva nāma ayaṁ lābhoyeva nāma sikkhāyeva nāma
  pāricariyāyeva nāma anussatiyeva nāma. Mūladassanantu dassanānuttariyaṁ
  nāma tathā mūlassavanalābhasikkhāpāricariyānussatiyo.
      [87] Ettha ca dassanānuttariyanti uttaritarassa satthuno
  rūpadassanamattaṁ nādhippetaṁ athakho tassa rūpadassanamukhena aveccappasādena
  buddhaguṇe ogāhetvā dassanaṁ tenāha ānandattherotyādiṁ.
  Tattha daṭṭhabbato dassanaṁ satthu rūpakāyo

  *  *  *  *  *  *
  Footnote: 1. yadi taṁdassananti idaṁ samāsapadaṁ bhaveyya taṁdassanamukhena pavattaṁ vipassananti vā
  taṁdassanamukhaṁ vipassananti vā imassattho. tathā taṁsavanampi.
-------------------------------------------------
[page 094]
  Tatthāpyavisesato rūpāyatanaṁ tenāha cakkhuviññāṇena daṭṭhunti.
  Natthi ito uttaranti anuttaraṁ tadeva anuttariyaṁ dassanañca
  taṁ anuttariyañcāti dassanānuttariyaṁ. Sesesupi eseva nayo.
  Ayantu viseso suyyatīti savanaṁ satthu vacanaṁ. Labbhatīti lābho
  satthari saddhā. Sikkhitabbato sikkhā sīlasamādhipaññā. Paricaraṇaṁ
  pāricariyā upaṭṭhānaṁ. Anussaraṇaṁ anussati satthu guṇānussaraṇaṁ.
  Idampīti pubbe vuttato nibbisesattā vuttaṁ. Satthu
  dassananti ānandatthero viya pasādabhattimettāpubbakaṁ satthu dassanaṁ
  labhitvā. Sikkhāttayanti pubbabhāgasikkhāttayaṁ sikkhitvā. Taṁ
  dassananti dassanamukhena pavattaṁ vipassanaṁ vaḍḍhetvā. Dassanamukhena
  yāvānulomaññāṇaṁ vipassanāvāraṁ vaḍḍhetvā tadanantaraṁ aṭṭhamakabhūmiṁ
  okkamanto hi dassanaṁ labhitvā maggaṁ pāpeti nāma. Ito paraṁ
  pavattadassanaṁ dassanameva nāma. Mūladassanaṁ saccadassanassāpi
  kāraṇabhāvato dassanānuttariyaṁ nāma. Esa nayo sesānuttariyesupi.
  Itipi so bhagavātiādinā buddhānussativasena anussatijjhānaṁ
  uppādetvā taṁ padaṭṭhānaṁ katvā vipassanaṁ vaḍḍhento anussatiṁ
  vaḍḍhetvāti vuttoti saṭīkāya ekaṅguttaravaṇṇanāya 1- nayo.
      [88] Sāvatthiyaṁ kireko vakkali nāma brāhmaṇo paṭivasati.
  So ekadivasaṁ sāvatthiyaṁ piṇḍāya carantaṁ satthāraṁ disvā
  satthurūpadassanena atitto satthārā saddhiṁyeva jetavanaṁ gantvā satthu

  *  *  *  *  *  *
  Footnote: 1. mano. pū. 1/124.
-------------------------------------------------
[page 095]
  Desanaṁ sutvā saddhaṁ paṭilabhitvā evāhaṁ 1- niccaṁ satthāraṁ daṭṭhuṁ
  labhissāmīti satthu santike pabbajitvā āhārabhuñjanakālato
  aññasmiṁ kāle yattha ṭhatvā satthāraṁ passati tattha ṭhito
  sajjhāyakammaṭṭhānamasikārādīni chaḍḍetvā satthāraṁ olokento
  vihāsi. Satthā tassa ñāṇaparipākaṁ āgamento ciraṁ kālaṁ kiñci avatvā
  tasmiṁ paripakkaññāṇe kinte vakkali iminā pūtikāyena diṭṭhena
  yo kho vakkali dhammaṁ passati so maṁ passati yo maṁ passati
  so dhammaṁ passati dhammaṁ hi vakkali passanto maṁ passati maṁ
  passanto dhammaṁ passatīti vatvā upakkaṭṭhāya vassūpanāyikāya rājagahaṁ
  gantvā vassūpanāyikādivase apehi vakkalīti taṁ paṇāmesi.
  So ṭhātuṁ asakkonto kiṁ mayhaṁ jīvitena yohaṁ satthāraṁ daṭṭhuṁ
  na labhissanti pabbatato attānaṁ pātetuṁ gijjhakūṭaṁ abhiruhi.
  Satthā tamatthaṁ ñatvā ayaṁ me santikā assāsaṁ alabhanto
  maggaphalupanissayaṁ nāseyyāti veḷuvane nisinnova obhāsaṁ muñcitvā
  attānaṁ dassetvā tassa balavappītiṁ uppādento dhammapadassa
  bhikkhuvagge imaṁ gāthamāha
          pāmojjabahulo bhikkhu pasanno buddhasāsane
          adhigacche padaṁ santaṁ saṅkhārūpasamaṁ sukhanti.
      Tattha pāmojjabahuloti pakatiyāpi pāmojjabahulo.
  Pasannoti pasādaṁ ropento. Adhigacche padaṁ santanti

  *  *  *  *  *  *
  Footnote: 1. evamahanti yuttataraṁ. ña. va.
-------------------------------------------------
[page 096]
  Nibbānasaṅkhātaṁ santakoṭṭhāsaṁ adhigaccheyya. Saṅkhārūpasamaṁ sukhanti
  sabbasaṅkhārānaṁ upasamabhūtaṁ paramaṁ sukhaṁ.
      Imañca pana vatvā hatthaṁ pasāretvā ehi vakkali mā
  bhāyīti āha. So satthā me diṭṭho ehīti vacanampi laddhanti
  balavappītiṁ uppādetvā kuto gacchāmīti attano gamanabhāvaṁ
  ajānitvāva satthu sammukhā ākāse pakkhandanto paṭhamapādena
  pabbate ṭhitoyeva satthārā vuttagāthaṁ āvajjento ākāseyeva
  pītiṁ vikkhambhetvā saha paṭisambhidāhi arahattaṁ patvā satthāraṁ
  vandamāno otari.
               Dhammapadavaṇṇanādīsu vakkalittheravatthu.
      [89] Evantassa buddhādhivāsappadesavāso satthu rūpadassanaṁ
  dassanānuttariyaṁ satthu desanāsavanaṁ savanānuttariyaṁ satthari
  saddhāpaṭilābho lābhānuttariyaṁ sikkhāttayapūraṇaṁ sikkhānuttariyaṁ satthu
  paricaraṇaṁ pāricariyānuttariyaṁ satthu guṇānussaraṇaṁ anussatānuttariyanti
  chānuttariyappaṭilābhassa paccayo hotīti.
      [90] Apica paṭirūpadeso nāma puratthimāya disāya kajaṅgalaṁ
  nāma nigamo tassāparena mahāsālā tato paraṁ paccantimā
  janapadā orato majjhe puratthimadakkhiṇāya anudisāya sallavatī
  nāma nadī tato paraṁ paccantimā janapadā orato majjhe
  dakkhiṇāya disāya setakaṇṇikaṁ nāma nigamo tato paraṁ paccantimā
  janapadā orato majjhe pacchimāya disāya thūnaṁ nāma brāhmaṇagāmo
-------------------------------------------------
[page 097]
  Tato paraṁ paccantimā janapadā orato majjhe uttarāya disāya
  usīraddhajo nāma pabbato tato paraṁ paccantimā janapadā
  orato majjheti evaṁ cammakkhandhake 1- paricchinno majjhimappadesanāmako
  janapado.
      Ekanipātaṅguttaravaṇṇanāyampi 2- tatheva khandhakapāliṁ dassetvā
  ayañhi janapado mudiṅgasaṇṭhāno ujukena katthaci asītiyojano
  hoti katthaci yojanasatiko katthaci dviyojanasatiko majjhe pana
  tiyojanasatiko pariyantaparikkhepena navayojanasatikoti vuttaṁ.
      Ettha buddhā paccekabuddhā sārīputtamoggallānādayo
  mahāsāvakā buddhupaṭṭhāko buddhamātāpitaro cakkavattirājāno ca
  uppajjanti. Tattha sattā cakkavattirañño ovādaṁ gahetvā
  pañcasīlesu patiṭṭhāya saggaparāyanā honti tathā paccekabuddhovāde
  patiṭṭhāya. Buddhabuddhasāvakovāde patiṭṭhahantā pana nibbānasugatiparāyanā.
  Tasmā tattha vāso imāsaṁ sampattīnaṁ paccayato maṅgalanti vuccati.
      [91] Ekaṅguttaravaṇṇanāyantu 3- apica upādāyupādāyapi
  majjhimadeso labbhati sakalopi hi jambudīpo majjhimadeso nāma
  sesā dīpā paccantimā janapadā tambapaṇṇidīpe anurādhapuraṁ
  majjhimadeso nāma seso paccantoti vuttaṁ. Tampi yujjati.
  Anurādhapurasmiṁ hi muṭasīvarañño dutiyaputto devānaṁpiyatisso nāma

  *  *  *  *  *  *
  Footnote: 1. vi. mahāvagga. 5/35. 2. mano. pū. 1/532. 3. mano. pū. 1/532.
-------------------------------------------------
[page 098]
  Mahāmahindattherovāde patiṭṭhāya mahāpuññāni katvā cattāḷīsa
  vassāni rajjaṁ kāretvā kālaṁ katvā tāvatiṁsadevaloke nibbatti.
  Tato muṭasīvarañño uttiyo nāma catutthaputto dasa vassāni
  rajjaṁ kāresi. Tathā tasseva mahāsīvo nāma pañcamaputto
  tathā tasseva sūratisso nāma sattamaputto. Tadā seno gutto
  cāti dve damiḷarājaputtā sūratissarājānaṁ apanetvā anurādhapure
  dvādasa vassāni rajjaṁ kāresuṁ. Tadā muṭasīvarañño aselo
  nāma navamaputto senaguttarājāno apanetvā dasa vassāni rajjaṁ
  kāresi. Tadā eḷāro nāma damiḷarājā aselarājānaṁ apanetvā
  catucattāḷīsa vassāni rajjaṁ kāresi. Tadā devānaṁpiyatissassa
  nattā kākavaṇṇatissarañño putto duṭṭhagāmaṇiabhayo nāma
  eḷārarājānaṁ ghātetvā laṅkādīpe anurādhapure ekarājā ahosi.
  Iti so devānaṁpiyatissassa maraṇavassato pacchā channavutivassamatthake
  rajjaṁ kāresi. Tadā devānaṁpiyatissadevaputto saṅkhārānaṁ aniccataṁ
  passitvā adhimuttakālakiriyāya tāvatiṁsabhavanato cavitvā laṅkādīpe
  seṭṭhikule nibbattitvā sattavassikakāle pabbajitvā arahā ahosi.
  Aññepi tattha vasitvā maggaphalappattā gaṇanapathaṁ vītivattāti.
                     Paṭirūpadesavāsakathā.
                       ----------
-------------------------------------------------
[page 099]
                     Pubbekatapuññatākathā
      [92] Pubbe katapuñño nāma atītajātīsu buddhappaccekabuddhakhīṇāsave
  ārabbha upacitakusalo katādhikāro. Evarūpo hi ussannakusalamūlo
  hutvā teneva kusalamūlena buddhassa vā buddhasāvakassa vā desanaṁ
  sutvā arahattaṁ pāpuṇāti yathā mahākappinarājādayo. Tasmā
  evarūpassa pubbekatapuññatā maṅgalanti vuccati. Tatrīdaṁ vatthu.
      [93] Atīte bārāṇasīsamīpe ekasmiṁ gāme sahassamattā
  pesakārā paṭivasiṁsu. Tadā sahassamattā paccekabuddhā aṭṭha māse
  himavante vasitvā cattāro vassike māse janapade vasitukāmā
  nagarasamīpe otaritvā senāsanakaraṇatthaṁ hatthakammaṁ yācituṁ aṭṭha
  paccekabuddhe pesesuṁ. Tadā jeṭṭhapesakārabhariyā kenacideva karaṇīyena
  nagaraṁ gacchantī te disvā pucchitvā tamatthaṁ sutvā mayaṁ bhante
  imasmiṁ gāme sahassamattā vasantā 1- amhesu ekekā ekekassa
  bhikkhaṁ dassati sve amhākaṁ bhikkhaṁ gaṇhatha senāsanaṁpi vo
  kāressāmāti vatvā gāmaṁ pavisitvā manussānaṁ ārocesi.
  Paccekabuddhāpi punadivase taṁ gāmaṁ pavisiṁsu. Manussā ekacchandā hutvā
  tesaṁ bhikkhaṁ datvā bhattakiccāvasāne paṇṇasālāsahassaṁ katvā tesaṁ
  adaṁsu. Te attano paṇṇasālāyaṁ vassūpagate paccekabuddhe sakkaccaṁ

  *  *  *  *  *  *
  Footnote: 1. dhammapadassa paṇḍitavaggavaṇṇanāyaṁ pana vasimhāti dissati. ña.va.
-------------------------------------------------
[page 100]
  Upaṭṭhahitvā vassaṁ vutthānaṁ cīvaraṁ adaṁsu. Paccekabuddhā anumoditvā
  pakkamiṁsu. Te tato cavitvā tāvatiṁsesu gaṇadevaputtā nāma
  hutvā tattha dibbasampattiṁ anubhavitvā tato cavitvā kassapabuddhakāle
  bārāṇasiyaṁ kuṭumbikakule nibbattiṁsu. Tesu jeṭṭhapesakāro
  jeṭṭhakuṭumbikassa putto. Bhariyāpissa jeṭṭhakuṭambikasseva dhītā.
  Tadaññe tadaññakuṭumbikānaṁ puttadhītaro. Te sabbepi vayappattā
  aññamaññaṁ jāyapatikā hutvā dhanaṁ saṁharitvā gabbhasahassappaṭimaṇḍitaṁ
  pariveṇaṁ kāretvā pariveṇamahaṁ kārentā buddhappamukhassa
  vīsatibhikkhusahassassa sattāhaṁ mahādānaṁ datvā osānadivase cīvaraṁ
  adaṁsu. Jeṭṭhakuṭumbikabhariyā pana atirekaṁ kātukāmā sahassagghanakena
  anojapupphavaṇṇasāṭakena anojapupphehi ca satthāraṁ pūjetvā
  ahaṁ bhante nibbattanibbattaṭṭhāne anojapupphavaṇṇasarīrā
  anojanāmakā homīti paṭṭhesi. Satthā evaṁ hotūti anumodi.
  Te sabbepi ekaṁ buddhantaraṁ devamanussesu saṁsaritvā amhākaṁ satthu
  nibbattito puretarameva devalokā caviṁsu. Tesu jeṭṭhakuṭumbiko
  kukkuṭavatīnagare rājakule nibbattitvā mahākappino nāma rājā
  ahosi. Tadaññe purisāpi tattheva amaccakule nibbattā.
  Jeṭṭhakuṭumbikabhariyā tu maddaraṭaṭhe sākalanagare rājadhītā hutvā
  anojapupphavaṇṇasarīratāya anojā nāma ahosi. Tadaññā
  atthiyopi tattheva amaccadhītaro. Te sabbepi vayappattā
  aññamaññaṁ jāyapatikā ahesuṁ. Evantesu samaggasaṁvāsaṁ vasantesu
-------------------------------------------------
[page 101]
  Amhākaṁ satthā loke nibbattitvā sāvatthiyaṁ vihāsi. Athekadivasaṁ
  mahākappinarājā sāvatthito āgatavāṇijānaṁ santikā buddho
  uppanno dhammo uppanno saṅgho uppannoti sutvā
  pītisomanassajāto tesaṁ vacanaṁ tīhi satasahassehi pūjetvā tātā
  deviyā santikaṁ gantvā tīṇi satasahassāni gaṇhathāti vatvā
  amaccasahassena saddhiṁ satthāraṁ uddissa assayānena nikkhami.
  Satthāpi taṁdivasaṁ paccūsakāle lokaṁ volokento saparivārassa
  rañño arahattopanissayaṁ disvā taṁ paccuggacchanto sayameva
  pattacīvaramādāya sāvatthito vīsatiyojanasataṁ gantvā candabhāgānadītīre
  nigrodhamūle chabbaṇṇaraṁsiyo vissajjento nisīdi. Rañño
  gatamagge ca tisso nadiyo ahesuṁ paṭhamā gaṅgā nāma dutiyā
  nīlabāhā aḍḍhayojanavitthārā ekā mahānadī tatiyā candabhāgā
  nāma. Rājā saparivāro tā paṭipāṭiyā patvā etassa
  satthu guṇā nāma heṭṭhā avīcito upari yāva bhavaggā patthaṭā
  sace esa satthā sammāsambuddho imesaṁ assānaṁ khurapiṭṭhāni
  mā tementūti vatvā saccakiriyaṁ katvā udakapiṭṭhena asse
  pakkhandāpesi. Ekāssasāpi khurapiṭṭhimattaṁ na temi. Evaṁ
  so saparivāro tatiyaṁ nadiṁ atikkamitvā chabbaṇṇaraṁsiyo disvā
  assapiṭṭhito otaritvā onatasarīro satthu santikaṁ gantvā vanditvā
  nisinno anupubbīkathaṁ sutvā sotāpanno hutvā ehibhikkhubhāvena
  pabbajitvā aṭṭhaparikkhāradharo vassasatikatthero viya ahosi.
-------------------------------------------------
[page 102]
  Anojā devīpi buddhādīnamuppattiṁ sutvā vāṇijānaṁ vacanaṁ navahi
  satasahassehi pūjetvā gacchatha tātāti te uyyojetvā raññā
  saddhiṁ gatāmaccānaṁ bhariyāhi parivutā satthāraṁ uddissa rathayānena
  nikkhamantī purimanayeneva tā nadiyo atikkami. Satthā imāsaṁ
  attano sāmike passantīnaṁ chandarāgo uppajjitvā maggantarāyaṁ
  kareyya so evaṁ kātuṁ na sakkhissatīti cintetvā yathā te
  aññamaññaṁ na passanti tathā akāsi. Tā sabbāpi tatiyaṁ nadiṁ
  atikkamitvā satthu santikaṁ gantvā vanditvā nisinnā anupubbīkathaṁ
  sutvā sotāpannā jātā. Tepi bhikkhū tāsaṁ desitadhammaṁ suṇantā
  saha paṭisambhidāhi arahattaṁ pattā. Satthā iddhābhisaṅkhāraṁ
  paṭippassambhesi. Atha tā te pabbajite disvā satthāraṁ pabbajjaṁ
  yāciṁsu. Satthā uppalvaṇṇā āgacchatūti cintesi. Therī
  āgantvā tā pabbājetvā ādāya sāvatthiyaṁ bhikkhunapassayaṁ
  gatā. Tāpi sabbā arahattaṁ pattā. Satthāpi bhikkhusahassaṁ
  ādāya ākāsena jetavanaṁ agamāsīti.
          Ekaṅguttaravaṇṇanādīsu mahākappinattheravatthu 1-.
      [94] Apica yasmā akatapuñño ānubhāvasampannaṁ vatthuṁ
  labhanto dukkhaṁ pāpuṇāti katapuñño sukhaṁ yasmā ca akatapuñño
  parehi dinnaṁpi siriṁ gahetuṁ na sakkoti sā sirī puññavantamevupagatā
  tasmāpi pubbekatapuññatā maṅgalanti daṭṭhabbaṁ. Tatrīmāni vatthūni.

  *  *  *  *  *  *
  Footnote: 1. mano. pa. 1/344.
-------------------------------------------------
[page 103]
      [95] Atīte bārāṇasiyaṁ cattāro bhātaro brāhmaṇā
  isipabbajjaṁ pabbajitvā himavati paṭipāṭiyā paṇṇasālaṁ katvā
  vasiṁsu. Tesu jeṭṭhabhātā kālaṁ katvā sakko hutvā nibbatti. So
  taṁ kāraṇaṁ ñatvā ekadivasaṁ jeṭṭhakatāpasaṁ upagantvā vanditvā
  bhante kena te atthoti pucchi. So pana paṇḍurogo tasmā
  agginā me atthoti āha. Sakko yadi bhante agginā attho
  imaṁ hatthena paharitvā dārūni āharitvā aggiṁ karohīti vadeyyāsi
  ayaṁ tathā karissatīti vatvā tassa vāsīpharasukaṁ adāsi. Vāsīpharasuko
  nāma daṇḍe pavesanavasena vāsīpi pharasupi. Sakko dutiyaṁ upagantvā
  tatheva pucchi. Tassa paṇṇasālāya hatthimaggo hoti. So hatthīhi
  upaddūto hatthīnaṁ vasena me dukkhaṁ uppajjati te palāpehīti
  āha. Sakko bhante imasmiṁ bheritale pahaṭe tumhākaṁ paccāmittā
  palāyissanti imasmiṁ pahaṭe mettacittā hutvā caturaṅginiyo
  senā parivāressantīti vatvā tassa ekaṁ bheriṁ datvā tatiyaṁpi
  upagantvā tatheva pucchi. Sopi paṇḍurogo tasmā dadhinā me
  atthoti āha. Sakko tassa ekaṁ dadhighaṭaṁ datvā sace tumhe
  icchamānā imaṁ āvaṭṭeyyātha mahānadī hutvā mahoghaṁ pavattetvā
  tumhākaṁ rajjaṁ gahetvā dātuṁ sakkhissatīti vatvā pakkāmi. Tato
  paṭṭhāya vāsīpharasuko jeṭṭhassa aggiṁ karoti. Dutiyena bheritale
  pahaṭe hatthī palāyanti. Tatiyo dadhiṁ paribhuñjati. Tadā eko sūkaro
  purāṇagāmaṭṭhāne caranto ānubhāvasampannaṁ maṇikhaṇḍaṁ disvā mukhena
-------------------------------------------------
[page 104]
  Ḍaṁsitvā tassānubhāvena ākāsaṁ uppatitvā samuddamajjhe ekaṁ
  dīpakaṁ disvā otaritvā ekassa udumbararukkhassa heṭṭhā vihāsi.
  So ekadivasaṁ rukkhamūle maṇikhaṇḍaṁ purato ṭhapetvā niddaṁ okkami.
  Atheko kāsīraṭṭhavāsikapuriso mātāpitūhi gehā nikkaḍḍhito
  nāvikānaṁ kammakaro hutvā nāvaṁ abhiruyha samuddamajjhe bhinnāya
  nāvāya phalake nipanno taṁ dīpakaṁ patvā phalāphalaṁ pariyesanto
  taṁ sūkaraṁ niddāyantaṁ disvā saṇikaṁ gantvā maṇikhaṇḍaṁ gahetvā
  tassānubhāvena ākāsaṁ uppatitvā udumbarasākhāya nisinno
  ayamimassānubhāvena ākāsaṁ caritvā idha vasati maññe mayā imaṁ
  māretvā maṁsaṁ khāditvā gantuṁ vaṭṭatīti cintetvā ekaṁ daṇḍakaṁ
  bhañjitvā tassa sīse pātesi. Sūkaro pabujjhitvā maṇiṁ apassanto
  ito cito ca kampamāno vicari. So puriso hasi. Sūkaro
  uddhamullokento taṁ disvā sīsena taṁ rukkhaṁ paharitvā tattheva mato.
  So otaritvā aggiṁ katvā tassa maṁsaṁ pacitvā khāditvā ākāsaṁ
  uppatitvā himavantamatthakena gacchanto assamapadaṁ disvā jeṭṭhaisino
  assame dvīhaṁ tīhaṁ vasitvā vāsīpharasukassānubhāvaṁ passitvā attano
  maṇissānubhāvaṁ kathetvā bhante imaṁ gahetvā vāsīpharasukaṁ me
  dethāti āha. Isi ākāse caritukāmo maṇiṁ gahetvā itaraṁ
  tassa adāsi. So taṁ gahetvā thokaṁ gantvā vāsīpharasukaṁ paharitvā
  imassa sīsaṁ chinditvā maṇiṁ āharāti āha. Vāsīpharasuko tathā
  akāsi. So vāsīpharasukaṁ paṭicchannaṭṭhāne ṭhapetvā dutiyaṁ isiṁ
-------------------------------------------------
[page 105]
  Upagantvā katipāhaṁ vasitvā bheriyānubhāvaṁ disvā maṇiṁ datvā bheriṁ
  gahetvā purimanayeneva tassāpi sīsaṁ chindāpetvā tatiyaṁ upagantvā
  dadhighaṭassānubhāvaṁ disvā maṇiṁ datvā dadhighaṭaṁ gahetvā tatheva
  tassāpi sīsaṁ chindāpetvā sabbaṁ ādāya ākāsaṁ uppatitvā
  bārāṇasiyā avidūre otaritvā bārāṇasīrañño yuddhaṁ vā me
  detu rajjaṁ vāti ekassa purisassa hatthe paṇṇaṁ pesesi. Rājā
  sāsanaṁ sutvā coraṁ gaṇhissāmīti nikkhami. So bheriṁ pahari.
  Caturaṅginī senā taṁ parivāresi. Rañño avattharaṇabhāvaṁ ñatvā
  dadhighaṭaṁ vissajjesi. Mahānadī pavatti. Mahājano dadhimhi osīditvā
  uttarituṁ nāsakkhi. So vāsīpharasukaṁ paharitvā rañño sisaṁ
  āharāti āha. So gantvā sīsaṁ āharitvā pādamūle nikkhipi.
  Ekopi āvudhaṁ ukkhipituṁ nāsakkhi. So mahantena balena parivuto
  nagaraṁ pavisitvā abhisekaṁ kāretvā dadhivāhano nāma rājā ahosīti.
          Dukanipāte dadhivāhanajātake maṇiladdhasūkaravatthu 1-.
      [96] Sāvatthiyaṁ kireko sirīlakkhaṇabrāhmaṇo paṭivasati. So
  ekadivasaṁ ayaṁ duggato hutvā puna issaro jāto yannūnāhaṁ tassa
  siriṁ thenetvā āgaccheyyanti cintetvā anāthapiṇḍikassa gharaṁ
  agamāsi. Seṭṭhissa pana sabbasseto dhotasaṅkhappaṭibhāgo kukkuṭo
  suvaṇṇapañjare ṭhapito atthi tassa cūḷāyaṁ sirī patiṭṭhāsi.
  Brāhmaṇo tattha gantvā seṭṭhinā katasakkārasammāno kimatthaṁ

  *  *  *  *  *  *
  Footnote: 1. khu. jā. 27/67. jātakaṭṭhakathā. 3/134.
-------------------------------------------------
[page 106]
  Āgatosīti puṭṭho kattha nu kho sirī patiṭṭhitāti olokayamāno
  kukkuṭacūḷāyanti ñatvā ahaṁ mahāseṭṭhi pañcamāṇavasate mante
  vācemi akālarāviṁ ekaṁ kukkuṭaṁ nissāya te ca mayañca 1- kilamāma
  ayañca kira kukkuṭo kālarāvī imassatthāya āgatomhi dehi
  metanti āha. Gaṇha brāhmaṇa demi te kukkuṭanti.
  Demīti ca vuttakkhaṇeyeva sirī tato apagantvā ussīsake
  ṭhapitamaṇimhi patiṭṭhāsi. Brāhmaṇo taṁ ñatvā maṇiṁpi yāci.
  Maṇiṁ demīti vuttakkhaṇeyeva sirī tato apagantvā ussīsake
  ṭhapitāarakkhayaṭṭhiyaṁ patiṭṭhāsi. So taṁ ñatvā taṁpi yāci.
  Demīti vuttakkhaṇeyeva sirī tato apagantvā puññalakkhaṇadeviyā
  nāma seṭṭhino aggamahesiyā sīse patiṭṭhāsi. Brāhmaṇo
  taṁ ñatvā avissajjiyaṁ bhaṇḍametaṁ yācituṁpi na sakkomīti
  cintetvā seṭṭhissa yathābhūtaṁ ācikkhitvā na sakkā tava siriṁ
  thenetuṁ tava santakaṁ taveva hotūti vatvā pakkāmi. Sirī nāma
  issariyaṁ yaṁ sandhāya devatāsaṁyutte 1- vuttaṁ bhagavatā sirī
  bhogānamāsayoti.
      Sirīti issariyaṁ. Āsayoti vasanaṭṭhānaṁ. Issariye hi
  abhimukhībhūte thalatopi jalatopi bhogā āgacchantiyeva. Tenetaṁ
  vuttanti tabbaṇṇanāyaṁ 2- vuttaṁ.
      Tasmā sā puññānubhāvena sijjhati. Sāpatthato puññasampatti

  *  *  *  *  *  *
  Footnote: 1. mayaṁ. 1. saṁ. sa. 15/61. 2. sā. pa. 1/121.
-------------------------------------------------
[page 107]
  Puññabalameva tasmā appapuñño parehi dinnampi siriṁ gahetuṁ
  nāsakkhiyevāti.
                       Sirīcoravatthu.
      [97] Tasmiṁ pana pakkante seṭṭhī jetavanaṁ gantvā sabbaṁ satthu
  ārocesi. Satthā na kho gahapati idāneva aññesaṁ sirī
  aññattha gacchati pubbepi appapuññehi uppāditasirī pana
  puññavantānameva pādamūlaṁ gatāti vatvā tena yācito atītaṁ āhari.
      Atīte bārāṇasiyaṁ eko kaṭṭhahārako ahosi. So ekadivasaṁ
  araññā dārūni āharanto velāyaṁ nagaradvāraṁ pāpuṇituṁ asakkonto
  sāyaṁ ekasmiṁ devakule nipajji. Devakule vissaṭṭhāpi bahū
  kukkuṭā tassāvidūre ekasmiṁ rukkhe sayiṁsu. Tattheko upari
  sayitakukkuṭo paccūsakāle heṭṭhā sayitakukkuṭassa sarīre vaccaṁ pātetvā
  kena me sarīre vaccaṁ pātitanti vutte mayā anupadhāretvā
  pātitanti vatvā puna pātesi. Tato te ubho kinte balaṁ
  kinte balanti kalahamakaṁsu. Atha heṭṭhimo maṁ māretvā aṅgāre
  pacitvā pakkamaṁsaṁ khādanto pātova kahāpaṇasahassaṁ labhatīti
  āha. Uparimo pana ambho tvaṁ ettakena gajjasi mama
  thūlamaṁsaṁ khādanto hi rājā hoti bahimaṁsaṁ khādanto puriso ce
  senāpatiṭṭhānaṁ itthī ce aggamahesiṭṭhānaṁ labhati aṭṭhimaṁsaṁ
  pana khādanto gihī ce bhaṇḍāgārikaṭṭhānaṁ pabbajito ce
  rājakulupakabhāvaṁ labhatīti āha. Kaṭṭhahārako tesaṁ vacanaṁ sutvā
-------------------------------------------------
[page 108]
  Saṇikaṁ āruyha uparimaṁ kukkuṭaṁ gahetvā māretvā rājā
  bhavissāmīti gehaṁ gantvā idaṁ kukkuṭamaṁsaṁ sādhukaṁ sampādehīti
  bhariyāya adāsi. Sā tathā katvā bhuñja sāmīti upanāmesi.
  Bhadde idaṁ maṁsaṁ mahānubhāvaṁ taṁ khāditvā ahaṁ rājā bhavissāmi
  tvaṁ aggamahesī bhavissasi taṁ bhattañca maṁsañca ādāya ehi
  mayaṁ gaṅgāyaṁ nahātvā bhuñjissāmāti. Te ubho gantvā
  bhattabhājanaṁ gaṅgātīre ṭhapetvā nahāyituṁ otariṁsu. Tasmiṁ khaṇe
  vātena khubhitaṁ udakaṁ bhattabhājanaṁ ādāya agamāsi. Atheko
  hatthācariyo mahāmatto heṭṭhā nadiyaṁ hatthiṁ nahāpento taṁ
  nadīsotena vuyhamānaṁ disvā ukkhipāpetvā taṁ sabbaṁ disvā taṁ
  pidahāpetvā bhariyāya pesesi. Sopi kho kaṭṭhahārako mukhe
  paviṭṭhena vālikodakena uddhumātaudaro palāyi. Atheko
  hatthācariyassa kulupako dibbacakkhu tāpaso rājuyyāne vasanto mayhaṁ
  upaṭṭhāko hatthācariyaṭṭhānaṁ na vijahati kadā nu kho sampattiṁ
  pāpuṇissatīti dibbacakkhunā upadhārento taṁ kāraṇaṁ ñatvā puretaraṁ
  gantvā hatthācariyagehe nisīdi. Hatthācariyopi āgantvā nisinno taṁ
  bhattabhājanaṁ āharāpetvā tāpasassa adāsi. Tāpaso thūlamaṁsādīni
  ekekaṁ koṭṭhāsaṁ kāretvā thūlamaṁsaṁ hatthācariyassa bahimaṁsaṁ tassa
  bhariyāya dāpetvā aṭṭhimaṁsaṁ attanā bhuñjitvā tvaṁ ito
  tatiyadivase rājā bhavissasi appamatto hohīti vatvā pakkāmi.
  Tatiye pana divase eko sāmantarājā āgantvā bārāṇasiṁ
-------------------------------------------------
[page 109]
  Parivāresi. Atha rājā hatthācariyaṁ rājavesaṁ gāhāpetvā tvaṁ
  hatthiṁ abhiruyha yujjhāti vatvā sayaṁ aññātakavesena senāṅgaṁ
  vicārento ekena mahāvegena sarena viddho taṁkhaṇaññeva mato.
  Hatthācariyo tassa matabhāvaṁ ñatvā bahū kahāpaṇe nīharāpetvā
  dhanatthikā yujjhantūti bheriñcārāpesi. Balanikāyo muhutteneva
  paṭirājānaṁ jīvitakkhayaṁ pāpesi. Amaccā attano rañño sarīrakiccaṁ
  katvā rājā jīvamānova attano vesaṁ imassa adāsi ayameva
  yuddhaṁ katvā rajjaṁ gaṇhi etasseva rajjaṁ dassāmāti mantetvā
  hatthācariyaṁ rajje abhisiñcitvā bhariyañcassa aggamahesiṁ akaṁsu.
  Tāpasopi rājakulupako ahosi.
                      Kaṭṭhahārakavatthu.
      [98] Satthā imaṁ atītaṁ āharitvā tassa dhammaṁ desento
  tikanipāte sirīcorajātake 1- imā gāthā abhāsi
          yaṁ ussukkā saṅgharanti alakkhikā bahūdhanaṁ
          sippavanto asippā vā lakkhī va tāni bhuñjati
          sabbattha katapuññassa aticcaññeva pāṇino
          uppajjanti bahū bhogā api nāyatanesupīti.
      Tattha yanti yaṁ dhanaṁ. Yetipi pāṭho. Ye purisā.
  Ussukkāti dhanasaṁharaṇe ussukkamāpannā chandajātā. Alakkhikāti
  apuññā. Hatthisippādivasena sippavanto asippā vā antamaso

  *  *  *  *  *  *
  Footnote: 1. khu. jā. 27/117.
-------------------------------------------------
[page 110]
  Vetanena kammaṁpi katvā bahū saṅgharanti kicchena saṁharanti.
      Lakkhī vāti puññavā aññova puriso tāni bahūdhananti
  vuttāni dhanāni attano puññaphalena kiñci kammaṁ akatvāpi
  paribhuñjati.
      Aticcāti atikkamitvā. Aññevāti evasaddo sabbatthāti
  etena yojetabbo bahū bhogā aññe akatapuññe satte
  atikkamitvā sabbattheva katapuññassa uppajjantīti.
      Api nāyatanesupīti api anāyatanesupi aratanākaresu ratanāni
  asuvaṇṇākarādīsu suvaṇṇādīni ahatthāyatanādīsu hatthiādayoti
  aviññāṇakasaviññāṇakā bahū bhogā uppajjanti. Tattha
  muttāmaṇiādīnaṁ anākare uppajjane duṭṭhagāmaṇiabhayarājavatthu kathetabbaṁ.
      [99] Rohaṇajanapade kira mahāgāme rajjaṁ kārentassa
  kākavaṇṇatissavhayarañño duṭṭhagāmaṇiabhayo nāma putto ahosi.
  So pitu accayena tattheva rajjaṁ kāretvā tato āgantvā eḷāraṁ
  nāma damiḷarājānaṁ ghātetvā laṅkādīpe anurādhapure ekarājā
  ahosi. Satthu parinibbānavassato tivassasatassupari dvāsattatime
  vasse tassa puññānubhāvena anurādhapurassa samantā suvaṇṇabījādīni
  uppajjiṁsu. Tathā hi purato pubbuttaradisāya tiyojanamatthake
  āvaravivaṭigāme soḷasakarīsappamāṇe bhūmitale anekāni vidatthimattānipi
  aṅgulimattānipi suvaṇṇabījāni uṭṭhahiṁsu. Tato pācīnadisāya
  sattayojanamatthake gaṅgāya paratīre tambapiṭṭhināmake janapade
-------------------------------------------------
[page 111]
  Tambalohabījaṁ uṭṭhahi. Tato pubbadakkhiṇāya catuyojanamatthake
  pana vāpīgāme maṇayo uṭṭhahiṁsu. Tato dakkhiṇadisāya
  aṭṭhayojanamatthake ambaṭṭhakolajanapade ekasmiṁ leṇe rajataṁ uppajji.
  Tato pacchimadisāya pañcayojanamatthake uruvelapaṭṭane pavāḷehi
  saddhiṁ saṭṭhisakaṭapūrā saṇṭhānappamāṇato mahāāmalakappamāṇā
  muttā thalaṁ āruhiṁsu. Tato uttaradisāya sattayojanamatthake
  peḷivāpikagāmassa vāpīpaviṭṭhakandarāya vālikāpiṭṭhe
  ummārapupphasamānavaṇṇā dīghato vidatthicaturaṅgulā āvaṭṭato
  nisadapotakappamāṇā uttamā cattāro maṇayo uṭṭhahiṁsu. Manussā tāni
  suvaṇṇabījādīni disvā rañño ārocesuṁ. Rājā tāni sabbāni
  āharāpesīti.
         Mahāvaṁse aṭṭhavīsatimaparicchede duṭṭhagāmaṇirājavatthu.
      [100] Satthā pana imaṁ gāthādvayaṁ vatvā puna gahapati imesaṁ
  sattānaṁ puññasadisaṁ aññaṁ āyatanaṁ nāma natthi puññavantānañhi
  anākaresupi ratanāni uppajjantiyevāti vatvā nidhikaṇḍe 1- vuttanayena
  dhammaṁ desento imā gāthā abhāsi
          esa devamanussānaṁ sabbakāmadado nidhi
          yaṁ yaṁ devābhipaṭṭhenti sabbametena labbhati.
          Suvaṇṇatā susaratā susaṇṭhānā surūpatā
          ādhipaccaṁ parivāro sabbametena labbhati.

  *  *  *  *  *  *
  Footnote: 1. khu. khu. 25/11.
-------------------------------------------------
[page 112]
          Padesarajjaṁ issariyaṁ cakkavattisukhaṁ piyaṁ
          devarajjampi dibbesu sabbametena labbhati.
          Mānusikā ca sampatti devaloke ca yā rati
          yā ca nibbānasampatti sabbametena labbhati.
          Mittasampadamāgamma yoniso ce payuñjato
          vijjāvimuttivasībhāvo sabbametena labbhati.
          Paṭisambhidā vimokkhā ca yā ca sāvakapāramī
          paccekabodhi buddhabhūmi sabbametena labbhati.
          Evaṁ mahatthikā esā yadidaṁ puññasampadā
          tasmā dhīrā pasaṁsanti paṇḍitā katapuññatanti.
      Tattha nidhīti puññanidhi. Puññameva hi nidhātabbatthena nidhi.
  Evaṁ bhagavā so tesaṁ yaṁ phalaṁ deti taṁ esa devamanussānaṁ
  .pe. Nidhīti saṅkhepato dassetvā idāni yasmā paṭṭhanāya
  taṁ tassa sabbakāmadadattaṁ hoti na vinā paṭṭhanaṁ tasmā taṁ
  tassa sabbakāmadadatte hetuṁ paṭṭhanaṁ dassento yaṁ yantyādiṁ
  upaḍḍhagāthamāha.
      Tattha yaṁ yanti yaṁ yaṁ phalaṁ. Devāti devamanussā. Etena
  puññanidhinā. Idāni yantaṁ sabbaṁ etena labbhati taṁ odhiso
  odhiso dassento suvaṇṇatā susaratātyādikā pañca gāthāyo
  abhāsi.
      [101] Tattha paṭhamagāthāyaṁ. Suvaṇṇatāti sundaracchavivaṇṇatā
-------------------------------------------------
[page 113]
  Kañcanasannibhattacatā. Susaratāti brahmassaratā karavikabhāṇitā.
  Susaṇṭhānāti susaṇṭhitatā samapitavaṭṭitayuttaṭṭhānesu aṅgapaccaṅgānaṁ
  samapitavaṭṭitabhāvena sannivesoti vuttaṁ hoti. Surūpatāti
  sakalasarīrasaṅkhātarūpassa sundaratā nātidīghanātirassanātikisanātithūla-
  nātikāḷanāccodātatāti vuttaṁ hoti. Ādhipaccanti adhipatibhāvo
  khattiyamahāsālādibhāvena sāmikabhāvoti attho. Parivāroti
  parivāratā. Sabbanti odhiso vuttaṁ suvaṇṇatādichakkaṁ sabbaṁ.
      [102] Evamimāya gāthāya puññānubhāvena labhitabbaṁ
  rajjasampattito oraṁ devamanussasampattiṁ dassetvā idāni
  tadubhayarajjasampattiṁ dassento dutiyaṁ gāthamāha.
     Tattha padesarajjanti ekadīpaṁpi sakalaṁ appāpuṇitvā paṭhaviyā
  ekekasmiṁ padese rajjaṁ. Issariyanti issarabhāvo. Iminā
  dīpacakkavattirajjaṁ dasseti. Cakkavattisukhanti cakkavattino sukhaṁ.
  Piyanti iṭṭhaṁ kantaṁ manāpaṁ. Iminā cāturantacakkavattirajjaṁ
  dasseti. Devarajjanti devesu rajjaṁ. Iminā mandhātādīnaṁ
  manussānampi devarajjaṁ dasseti. Api dibbesūti dibbesupi
  devarajjaṁ. Iminā ye te divibhavā dibbāti vuccanti tesu
  dibbesu kāyesu uppannānaṁpi devarajjaṁ dasseti. Sabbanti
  odhiso vuttaṁ padesarajjādi.
      [103] Evamimāya puññānubhāvena labhitabbaṁ devamanussarajjasampattiṁ
  dassetvā idāni gāthādvayena vuttasampattiṁ samāsato
-------------------------------------------------
[page 114]
  Purakkhatvā nibbānasampattiṁ dassento tatiyaṁ gāthamāha.
      Tattha manussānaṁ ayanti mānusī sā eva mānusikā.
  Sampajjanaṁ sampatti. Ramanti etāya ajjhattaṁ uppannāya bahiddhā
  vā upakaraṇabhūtāyāti rati sukhaṁ sukhavatthu ca. Nibbānasampattīti
  nibbānameva. Sabbanti odhiso vuttaṁ mānusīsampatyādi.
      [104] Evamimāya puññānubhāvena labhitabbaṁ saddhānusāribhāvādivasena
  pattabbaṁ nibbānasampattiṁpi dassetvā idāni tevijjaubhatobhāgavimuttibhāvavasenāpi
  pattabbaṁ tamevassa upāyañca dassento catutthagāthamāha.
      Tattha sampajjati etāya guṇavibhūtiṁ pāpuṇātīti sampadā.
  Mitto eva sampadā tathā taṁ. Āgammāti satthāraṁ vā aññataraṁ
  vā garuṭṭhāniyaṁ sabrahmacāriṁ nissāya tato ovādānusāsaniṁ
  gahetvā. Yonisoti upāyena. Payuñjatoti yogānuṭṭhānaṁ
  karoto. Vijjāvimuttivasībhāvoti pubbenivāsādīsu tīsu vijjāsu
  aṭṭhasamāpattinibbānabhedāya vimuttiyā ca tathā tathā adandhāyitatthena
  vasībhāvo. Sabbaṁ odhiso vuttaṁ vasittaṁ.
      [105] Evamimāya pubbekatavijjāvimuttivasībhāvabhāgiyapuññānubhāvena
  labhitabbaṁ tevijjādibhāvavasenapi pattabbaṁ nibbānasampattiṁ dassetvā
  idāni yasmā taṁvasībhāvampattā tevijjaubhatobhāgavimuttāpi sabbe
  paṭisambhidādiguṇavibhūtiṁ labhanti imāya ca puññasampadāya tassā vibhūtiyā
  padaṭṭhānavasena tathā tathā katāya sāpi
-------------------------------------------------
[page 115]
  Labbhati tasmā taṁpi dassento pañcamagāthamāha.
      Tattha paṭisambhidāti dhammatthaniruttippaṭibhānesu 1- pabhedagatā
  paññā. Vimokkhāti aṭṭha lokiyavimokkhā. Sāvakapāramīti
  sāvakasampattisādhikā pāramī. Sayambhūbhāvasādhikā paccekabodhi.
  Sabbasattuttamabhāvasādhikā buddhabhūmi. Sabbaṁ odhiso vuttaṁ
  paṭisambhidādi.
      Evaṁ bhagavā yantaṁ yaṁ yaṁ devābhipaṭṭhenti sabbametena
  labbhatīti vuttaṁ taṁ imāhi pañcahi gāthāhi odhiso odhiso
  dassetvā idāni tameva sabbakāmadadasaññitaṁ puññasampadaṁ
  pasaṁsanto osānagāthamāha.
      Tattha evanti atītatthanidassanaṁ. Mahā attho assāti
  mahatthikā mahato atthāya saṁvattatīti attho. Mahiddhiyātipi
  pāṭho. Esāti uddesavacanaṁ. Tena vuttaṁ puññasampadaṁ
  uddisati. Yadidanti abhimukhīkaraṇatthe nipāto. Tena esāti
  uddiṭṭhaṁ niddisituṁ yā esāti abhimukhaṁ karoti. Puññasampadāti
  puññānaṁ sampadā. Pasaṁsantīti
          asādhāraṇamaññesaṁ 2- acoraharaṇo nidhi
          kayirātha dhīro puññāni yo nidhi anugāmikoti
  nidhikaṇḍe ca mā bhikkhave puññānaṁ bhāyittha sukhassetaṁ bhikkhave

  *  *  *  *  *  *
  Footnote: 1. dhammatthaniruttippaṭibhāṇesūtipi pāṭho. ña.va. 2. asādhāraṇo aññesanti
  padacchedo. ettha okārassa a makārāgamo kato.
-------------------------------------------------
[page 116]
  Adhivacanaṁ yadidaṁ puññānītiādīhi sattakaṅguttare 1- ca vuttehi
  vacanehi vaṇṇayanti. Katapuññatanti pubbekatapuññabhāvanti
  nidhikaṇḍavaṇṇanānayo 2-.
      Yasmā panimā satta gāthā khuddakapāṭhe nidhikaṇḍasutte pāliṁ
  āruḷhā tasmā sirīcorajātake pāliṁ nāruḷhā aṭṭhakathāpāṭhamevāruḷhāti.
                    Pubbekatapuññatākathā.
                       -----------

  *  *  *  *  *  *
  Footnote: 1. aṅ. sattaka. 23/90. 2. pa. jo. khu. khu. 251.
-------------------------------------------------
[page 117]
                      Attasammāpaṇidhakathā
     [106] Attā nāma cittaṁ sakalo vā attabhāvo.
  Tadubhayañhi attati bhavābhavaṁ dhāvanto jātijarādibhedaṁ saṁsāradukkhaṁ
  satataṁ gacchati pāpuṇātīti attāti vuccati. Atta sātaccagamane
  sātaccagamanaṁ nirantaragamanaṁ. Atthantaravasena pana āhito ahanti
  māno etthāti ca adati sukhadukkhaṁ anubhavatīti ca attāti
  vuccati.
      Attasammāpaṇidhi nāma. Idhekacco attānaṁ dussīlaṁ sīle
  patiṭṭhapeti assaddhaṁ saddhāsampadāya macchariṁ cāgasampadāya
  patiṭṭhapeti ayaṁ vuccati attasammāpaṇidhi.
      [107] Tattha dussīlaṁ sīle patiṭṭhapetīti ettha vatthu
  vuccate.
      Atīte kassapabuddhakāle pañcasatacorā gāmaghātādīni katvā
  corikāya jīvikaṁ kappesuṁ. Te ekadivasaṁ manussehi anubaddhā
  palāyantā araññaṁ pavisitvā tatthekaṁ āraññakaṁ bhikkhuṁ disvā
  vanditvā amhākaṁ bhante paṭisaraṇā hothāti vadiṁsu. So
  sīlasadisaṁ paṭisaraṇaṁ nāma natthi sabbepi tumhe pañcasīlaṁ
  samādiyathāti vatvā tesaṁ sīlaṁ datvā idāni tumhe sīlavantā 1-
  jīvitahetupi vo neva sīlaṁ atikkamitabbaṁ na manopadoso kātabboti
  te ovadi. Te sādhūti sampaṭicchiṁsu. Atha manussā taṁ

  *  *  *  *  *  *
  Footnote: 1. sīlavantoti yuttataraṁ. ña.va.
-------------------------------------------------
[page 118]
  Ṭhānaṁ patvā te sabbe core māresuṁ. Te akhaṇḍasīlā kālaṁ
  katvā devaloke nibbattiṁsu. Tesu corajeṭṭhako jeṭṭhakadevaputto
  ahosi. Te anulomappaṭilomavasena ekaṁ buddhantaraṁ devaloke
  saṁsaritvā idāni tato cavitvā sāvatthīdvārasamīpe pañcakulasatike
  kevaṭṭagāme nibbattiṁsu. Tesu jeṭṭhakadevaputto jeṭṭhakakevaṭṭakule
  nibbattitvā yasojo nāma kulaputto ahosi tesaṁ aggapuriso.
  Itare itarakulesu nibbattā. Te ekadivasaṁ aciravatiyā jālaṁ
  khipitvā ekaṁ suvaṇṇavaṇṇaṁ macchaṁ paṭilabhitvā ayaṁ suvaṇṇavaṇṇo
  taṁ rañño dassessāmāti taṁ nāvāyaṁ pakkhipitvā nāvaṁ ukkhipitvā
  kosalarañño dassesuṁ. Rājā tehiyeva taṁ gāhāpetvā jetavanaṁ
  gantvā satthu dassesi. Satthā taṁ atthuppattiṁ katvā taṁkhaṇānurūpaṁ
  dhammaṁ desento suttanipāte kapilasuttaṁ 1- desetvā puna dhammapadassa
  taṇhāvagge 2- manujassa pamattacārinotyādikā catasso gāthā
  abhāsi. Gāthāvasāne te kevaṭṭā saṁvegappattā satthu santike
  pabbajitvā aparabhāge udānassa tatiyavagge yasojasutte 3- vuttanayena
  arahattaṁ patvā satthārā saddhiṁ āneñjavihārasamāpattidhammaparibhogena
  ekaparibhogā ahesunti.
             Kapilasuttavaṇṇanādīsu 4- pañcacorasatavatthu.
      Sahassavagge 5- yo ca vassasataṁ jīve dussīloti

  *  *  *  *  *  *
  Footnote: 1. khu. su. 25/375. 2. khu. dha. 25/60. 3. khu. u. 25/107.
  4. pa. jo. khu. su. 2/133. 5. khu. dha. 25/29.
-------------------------------------------------
[page 119]
  Gāthāvaṇṇanādīsu saṅkiccasāmaṇerādhimuttakasāmaṇeresu coravatthuṁpi
  kathetabbaṁ.
      [108] Assaddhaṁ saddhāsampadāya patiṭṭhapetīti ettha pana
  vatthu vuccate.
      Rājagahe bhāradvājagotto nāma brāhmaṇo paṭivasati
  micchādiṭṭhiko. So assaddho appasanno buddho dhammo saṅghoti
  vutte kaṇṇe pidahati thaddho khadirakhāṇusadiso. Brāhmaṇī
  panassa dhanañjānī nāma sotāpannā saddhā pasannā. Sā
  pakatiyā ṭhitāpi nisinnāpi khipitvāpi kāsitavāpi namo buddhassāti
  namassakāraṁ karoti. Athekadivasaṁ brāhmaṇo pañcannaṁ brāhmaṇasatānaṁ
  appodakapāyāsaṁ dātukāmo svātanāya brāhmaṇe
  nimantetvā brāhmaṇiṁ āha sve bhoti amhākaṁ ghare
  pañcasatabrāhmaṇā bhuñjissanti yaṁ tvaṁ tassa muṇḍakasamaṇassa
  namassakāraṁ karosi taṁ sve ekadivasamattaṁ mā akāsi tañhi
  sutvā brāhmaṇā anattamanā honti mā maṁ brāhmaṇehi
  bhindīti. Tvaṁ brāhmaṇehi vā bhijja devehi vā ahantaṁ
  satthāraṁ anussaritvā na sakkomi anamassamānā saṇṭhātunti.
  So khaggaṁ gahetvā bhoti sace sve tesu nisinnesu taṁ muṇḍakasamaṇaṁ
  namassasi iminā taṁ chindissāmīti āha. Ariyasāvakā
  nāma paṭhavī viya duppakampā sineru viya ca dupparivattiyā honti
  tasmā sā evamāha
-------------------------------------------------
[page 120]
          Sace maṁ aṅgamaṅgāni kāmaṁ chejjasi brāhmaṇa
          nevāhaṁ viramissāmi buddhaseṭṭhassa sāsanāti.
      So taṁ parāmasituṁ vā paharituṁ vā asakkonto yante
  ruccati taṁ karohīti vatvā khaggaṁ sayane khipi. Punadivase
  brāhmaṇo brāhmaṇānaṁ pāyāsaṁ paṭiyādāpetvā kālaṁ
  ārocāpesi. Te āgantvā nisīdiṁsu. Brāhmaṇopi tehi saddhiṁ
  ekapantiyaṁ nisīdi. Atha brāhmaṇī suvaṇṇakaṭacchuṁ gahetvā
  bhattagge brāhmaṇe parivisamānā tassa brāhmaṇassa bhattaṁ
  saṁharantī dunnikkhitte dārubhaṇḍe pakkhali. Dukkhā vedanā
  uppajji. Sā taṁkhaṇaññeva satthāraṁ anussaritvā sirasi
  añjaliṁ katvā yena veḷuvanaṁ tenañjalimpaṇāmetvā namo
  tassa bhagavato arahato sammāsambuddhassāti tikkhattuṁ udānesi.
  Tasmiṁ ca khaṇe tesu brāhmaṇesu keci bhuttā honti keci
  bhuñjamānā keci hatthe otāritamattā kesañci bhojanaṁ purato
  ṭhapitamattaṁ hoti. Te taṁ saddaṁ sutvāva sinerumattena muggarena
  sīse pahaṭā viya kaṇṇesu sūlena viddhā viya dukkhadomanassappattā
  iminā aññaladdhikena mayaṁ gharaṁ pavesitāti kujjhitvā hatthe
  piṇḍaṁ chaḍḍetvā mukhena gahitaṁ nuṭṭhahitvā brāhmaṇaṁ akkosamānā
  pakkamiṁsu. Brāhmaṇopi brāhmaṇiṁ nānappakārehi akkositvā
  kiñci kātuṁ asakkonto evameva panāyaṁ vasalī yasmiṁ vā
  tasmiṁ vā tassa muṇḍakassa samaṇassa vaṇṇaṁ bhāsati idāni
-------------------------------------------------
[page 121]
  Tyāhaṁ vasali tassa satthuno vādaṁ āropessāmīti vatvā kupito
  anattamano veḷuvanaṁ gantvā satthāraṁ avanditvāva ekamantaṁ
  nisinno pañhaṁ pucchi
          kiṁ su ghatvā sukhaṁ seti kiṁ su ghatvā na socati
          kissassa ekadhammassa vadhaṁ rocesi gotamāti.
      Athassa satthā pañhaṁ byākaronto āha
          kodhaṁ ghatvā sukhaṁ seti kodhaṁ ghatvā na socati
          kodhassa visamūlassa madhuraggassa brāhmaṇa
          vadhaṁ ariyā pasaṁsanti tañhi ghatvā na socatīti.
      Tattha ghatvāti vadhitvā. Saddanītiyampi han hiṁsāyaṁ
  ghatvāti nayo vutto. Sukhaṁ setīti kodhapariḷāhena apariḍayhamānattā
  sukhaṁ sayati. Na socati kodhavināsena vinaṭṭhadomanassattā.
  Visamūlassāti dukkhavipākassa. Madhuraggassāti pariyosānasukhassa.
  Akkuṭṭhassa hi paccakkositvā pahaṭassa ca paṭippaharitvā sukhaṁ
  uppajjati tasmā taṁ sandhāya madhuranti vuttaṁ. Aggasaddo
  cettha pariyosānavācako. Ariyāti buddhādayo.
      Brāhmaṇo satthu desanaṁ sutvā paṭiladdhassaddho satthu
  santike pabbajitvā laddhūpasampado nacirasseva arahā ahosīti.
         Brāhmaṇasaṁyuttavaṇṇanāyaṁ 1- bhāradvājattheravatthu.
      Catukkaṅguttare kāḷakārāmasuttavaṇṇanāyaṁ 2- kāḷakaseṭṭhivatthumpi

  *  *  *  *  *  *
  Footnote: 1. sa. pa. 1/263. 2. mano. pū. 2/353.
-------------------------------------------------
[page 122]
  Kathetabbaṁ.
      [109] Macchariṁ cāgasampadāya patiṭṭhapetīti ettha pana
  vatthu vuccate.
      Bārāṇasiyaṁ eko asītikoṭidhano seṭṭhī catūsu nagaradvāresu
  nagaramajjhe nivesanadvāre cāti cha dānasālāyo kāretvā devasikaṁ
  chassatasahassaṁ pariccajitvā mahādānaṁ adāsi. So yāvajīvaṁ dānaṁ
  datvā imaṁ mama dānavaṁsaṁ mā upacchindīti puttaṁ anusāsitvā
  jīvitapariyosāne sakko hutvā nibbatti. Puttopissa tatheva
  dānaṁ datvā cando hutvā nibbatti. Tassa putto suriyo
  hutvā. Tassa putto mātali hutvā. Tassa putto pañcasikho
  hutvā nibbatti. Tassa putto kosiyo nāma asītikoṭidhanoyeva
  seṭṭhī ahosi. So mama pitāpitāmahā bālā dukkhena
  sambhūtaṁ dhanaṁ chaḍḍesuṁ ahantaṁ dhanaṁ rakkhissāmi na kassaci kiñci
  dassāmīti cintetvā dānasālāyo viddhaṁsāpetvā agginā jhāpetvā
  thaddhamaccharī hutvā dhanameva saṁharati neva attanā paribhuñjati na
  puttadārādīnaṁ deti. So hi kañjikadutiyaṁ sakuṇḍakabhattaṁ
  bhuñjati thūlavatthāni nivāseti paṇṇacchattaṁ matthake kāretvā
  jaragoṇayuttajajjararathena yāti. Iccassa asappurisassa tattakaṁ dhanaṁ
  sunakhena laddhanāḷikeraṁ viya jātaṁ. Eso ekadivasaṁ rājupaṭṭhānaṁ
  gacchanto anuseṭṭhiṁ ādāya gamissāmīti tassa gehaṁ agamāsi.
  Tasmiṁ khaṇe anuseṭṭhī navanītasappipakkamadhusakkharacuṇṇehi saṅkhataṁ
-------------------------------------------------
[page 123]
  Pāyāsaṁ bhuñjamāno taṁ āgataṁ disvā āsanā vuṭṭhāya ehi
  mahāseṭṭhi idha nisīda pāyāsaṁ paribhuñjissāmāti āha.
  Kiñcāpi so pāyāsaṁ disvāva mukhe uppannakheḷo bhuñjitukāmo
  tathāpi sacāhaṁ bhuñjissāmi imassa mama gehaṁ āgatakāle
  paṭisakkāro kātabbo bhavissati evamme dhanaṁ nassissatīti
  cintetvā nisinnamattova tena punappunaṁ yācitopi idāni
  me bhuttaṁ suhitosmīti vatvā na bhuñji. So anuseṭṭhissa
  bhattakiccāvasāne taṁ gahetvā rājupaṭṭhānaṁ gantvā puna attano
  gehaṁ paccāgantvā pāyāsataṇhāya pīḷitopi dhananāsabhayena kassaci
  akathetvāva pipāsaṁ adhivāsento anukkamena uppaṇḍuppaṇḍukajāto
  ahosi. Evaṁ santepi dhananāsabhayena akathento aparabhāge
  dubbalo hutvā sayanaṁ upaguyhitvā nipanno bhariyāya punappunaṁ
  pucchito taṁ kāraṇaṁ kathesi. Taṁ sutvā sā kiṁ tavaṁ duggatosi
  sakalabārāṇasīvāsīnaṁ pahonakaṁ pāyāsaṁ pacissāmīti āha. So
  sīse daṇḍena pahaṭo viya kujjhitvā jānāmahaṁ tava mahaddhanabhāvaṁ
  sace te kulagharā ābhataṁ dhanaṁ atthi pāyāsaṁ pacitvā nāgarānaṁ
  dehīti āha. Tenahi ekavīthivāsīnaṁ pahonakaṁ pacissāmīti.
  Kintehīti. Tenahi ito cito ca sattasattagharavāsīnaṁ tenahi
  imasmiṁ gehe parijanassa tenahi bandhujanasseva pahonakanti.
  Kintenāti. Tenahi tuyhañca mayhañca pacāmīti. Kā nāma
  tvaṁ tuyhaṁ na vaṭṭatīti. Tenahi tuyhaṁyevāti. Āma mayhaṁ
-------------------------------------------------
[page 124]
  Pacamānāpi mā idha paca bahū paccāsiṁsanti tvaṁ taṇḍulapatthaṁ
  catubbhāgakhīraṁ accharamattaṁ sakkharaṁ karaṇḍakapūraṁ sappiṁ tattakaṁ madhuṁ
  ekañaca pacanabhājanaṁ dehi araññaṁ pavisitvā tattha pacitvā
  bhuñjissāmīti. Sā tathā akāsi. So taṁ sabbaṁ ceṭakena
  gāhāpetvā araññaṁ gantvā nadītīre ekasmiṁ gacchamūle uddhanaṁ
  kāretvā dārūdakaṁ āharāpetvā tvaṁ gantvā ekasmiṁ magge
  ṭhatvā kañcideva disvā mama saññaṁ dehi mayā pakkositakāle
  āgaccheyyāsīti taṁ pesetvā ekako aggiṁ katvā pāyāsaṁ paci.
  Tasmiṁ khaṇe sakko devarājā attano dānavaṁsaṁ upadhārento taṁ
  sabbaṁ ñatvā ayaṁ maccharī hutvā mama vaṁsaṁ upacchinditvā niraye
  nibbattissati ovādamassa datvā idha nibbattanārahaṁ karissāmīti
  cintetvā candādayo pakkosāpetvā sabbaṁ pavattiṁ kathetvā
  ahaṁ paṭhamaṁ gacchissaṁ mama pāyāsaṁ yācitvā nisinnakāle tumhe
  paṭipāṭiyā āgaccheyyāthāti vatvā brāhmaṇavaṇṇena taṁ upagantvā
  bho kataro bārāṇasīmaggoti pucchi. Seṭṭhī kiṁ ummattakosi
  bārāṇasīmaggampi na jānāsi mā ito ehi eto yāhīti
  āha. Sakko assuṇanto viya kiṁ kathesīti taṁ upagacchateva.
  So are badhirabrāhmaṇa kiṁ ito esi parato yāhīti viravi.
  Sakko kasmā bho viravasi dhūmo paññāyati aggi ca pāyāso
  paccati brāhmaṇanimantanaṭṭhānena bhavitabbaṁ ahaṁpi brāhmaṇānaṁ
  bhojanakāle thokaṁ labhissāmīti. Natthettha brāhmaṇanimantanaṁ
-------------------------------------------------
[page 125]
  Parato yāhīti. Tenahi tava bhojanakāle thokaṁ labhissāmīti.
  Ekasitthampi te na dassāmi thokamidaṁ mama yāpanamattanti.
  Taṁ sutvā sakko gāthā abhāsi
          appamhā appakaṁ dajjā anumajjhato majjhakaṁ
          bahumhā bahukaṁ dajjā adānaṁ nupapajjati
          taṁ taṁ vadāmi kosiya dehi dānāni bhuñja ca
          ariyamaggaṁ samāruyha nekāsī labhate sukhanti.
      Tattha anumajjhato majjhakanti appakampi majjhe chetvā
  dve koṭṭhāse katvā ekakoṭṭhāsaṁ datvā tato avasesato
  anumajjhatopi puna majjhe chetvā ekakoṭṭhāso dātabboyeva.
  Adānaṁ nupapajjatīti appaṁ vā bahuṁ vā dinnaṁ hotu na adānaṁ
  nāma yujjati taṁpi dānameva mahapphalameva.
      Tanti 1- tena kāraṇena taṁ bhavantaṁ vadāmi. Bhuñja cāti
  dānāni ceva dehi sayañca bhuñja. Ariyamagganti ariyānaṁ
  dānābhiratānaṁ buddhādīnaṁ maggaṁ abhiruha. Ekāsīti ekova
  bhuñjamāno. Labhateti labhati.
      Taṁ sutvā seṭṭhī manāpante brāhmaṇa kathitaṁ thokaṁ
  labhissasi nisīdāti āha. Sakko nisīdi. Tato cando teneva
  nayena āgantvā gāthā abhāsi
          moghantassa hutaṁ hoti moghañcāpi samīhitaṁ

  *  *  *  *  *  *
  Footnote: 1. taṁ tanti bhavitabbaṁ. ña. va.
-------------------------------------------------
[page 126]
          Atithismiṁ yo nisinnasmiṁ eko bhuñjati bhojanaṁ
          taṁ taṁ vadāmi kosiya .pe. Nekāsī labhate sukhanti
      tattha hutanti dhanuppādanatthaṁ saranadīādīsu balikammakaraṇaṁ.
  Samīhitanti dhanuppādanavasena vihitaṁ.
      Tenahi nisīda thokaṁ labhissasīti. Sopi nisīdi. Tato
  suriyo teneva nayena āgantvā gāthā abhāsi
          saccantassa hutaṁ hoti saccañcāpi samīhitaṁ
          atithismiṁ yo nisinnasmiṁ neko bhuñjati bhojanaṁ
          taṁ taṁ vadāmi kosiya .pe. Nekāsī labhate sukhanti.
                       Sesaṁ pubbasamaṁ
      tato mātali āgantvā āha
          saraṁ sabbaṁ yo juhati 1- bahukāya gayāya ca
          doṇe timbarutitthasmiṁ sīghasote mahāvahe
          atra cassa hutaṁ hoti atra cassa samīhitaṁ
          atithismiṁ yo nisinnasmiṁ neko bhuñjati bhojanaṁ
          taṁ taṁ vadāmi kosiya .pe. Nekāsī labhate sukhanti.
      Tattha saraṁ sabbanti yo puriso nāgayakkhādīnaṁ baliṁ karonto
  samuddasoṇḍipokkharaṇīādīsu yaṅkiñci saraṁ upagantvā juhati tattha
  balikammaṁ karoti. Bahukāyāti nadiyā. Gayāyāti pokkharaṇiyā.
  Doṇeti doṇanāmake titthe. Timbarutitthasminti timbarunāmake

  *  *  *  *  *  *
  Footnote: 1. sarañca jūhati posoti pāṭho pāliyaṁ dissati. ña. va.
-------------------------------------------------
[page 127]
  Titthe ca. Mahāvaheti sīghasote mahante nadīvahe.
      Atrāti etesu sarādīsu. Ceti yadi. Assāti tassa
  purisassa hutañceva samīhitañca hoti saphalaṁ sukhudriyaṁ sampajjati
  atithismiṁ āgantuke nisinne yo puriso eko bhojanaṁ na
  bhuñjati ettha vattabbameva natthīti.
                     Sesaṁ pubbasamaṁ.
      Tato pañcasikho āgantvā āha
          balisaṁ so nigilati dīghasuttaṁ sabandhanaṁ
          atithismiṁ yo nisinnasmiṁ eko bhuñjati bhojanaṁ
          taṁ taṁ vadāmi kosiya .pe. Nekāsī labhate sukhanti.
      Taṁ sutvā seṭṭhī dukkhayogena nitthunanto tenahi nisīda
  thokaṁ labhissasīti āha. Sopi nisīdi. Evantesu pañcasu
  nisinnesu pāyāso pacito. Seṭṭhī uddhanā otāretvā
  rukkhapattāni āharathāti āha. Te tattha nisinnāva hatthe
  pasāretvā himavantato māluvapattāni āhariṁsu. Seṭṭhī etesu
  pattesu dātabbapāyāso natthi khadirapattāni āharathāti āha.
  Te tāni āhariṁsu. Tesu ekekaṁ pattaṁ yodhaphalakappamāṇaṁ
  ahosi. So sabbesaṁ dabbiyā pāyāsaṁ adāsi. Sabbantimassa
  dinnakāle ukkhaliyā ūnaṁ na paññāyi. So tesaṁ datvā ukkhaliṁ
  gahetvā nisīdi. Tasmiṁ khaṇe pañcasikho sunakho hutvā tesaṁ
  purato muttaṁ karonto gacchati. Brāhmaṇā attano pāyāsaṁ
-------------------------------------------------
[page 128]
  Hatthena pidahiṁsu. Tathā seṭṭhīpi. Tassa pana hatthapiṭṭhe
  muttabinduṁ patati. So hatthaṁ dhovitukāmo ukkhaliṁ me
  olokethāti vatvā nadiṁ otari. Taṁ khaṇaññeva sunakho ukkhaliyā
  muttaṁ akāsi. So taṁ muttaṁ karontaṁ disvā mahantaṁ daṇḍakamādāya
  tajjento āgañchi. Sunakho assājānīyamatto hutvā
  tattha tattha gataṁ anubandhi. So maraṇabhayabhīto brāhmaṇe
  upagañchi. Te uppatitvā ākāse aṭṭhaṁsu. So tesaṁ iddhiṁ
  disvā ke tumheti pucchi. Atha sakko ayaṁ cando ayaṁ
  suriyo ayaṁ mātali ahaṁ sakko esa sunakho pañcasikhoti
  vatvā na mayaṁ tava pāyāsatthāya āgatā tvañca amhākaṁ
  ñāti idāni tvaṁ maccharī jāto maccharino pana nāma niraye
  nibbattanti amaccharino sagge tasmā tveva kāruññenāgatamhāti
  āha. Taṁ sutvā so atthakāmā kira me ete maṁ
  nirayā uddharitvā sagge patiṭṭhāpetukāmāti tuṭṭhacitto ito
  paṭṭhāya mama ālopato upaḍḍhupaḍḍhampi adeyyaṁ nāma natthi
  udakaṁ pasatamattampi cāhaṁ labhitvā adatvā na pivissāmīti sakkassa
  santike varaṁ aggahesi. Sakko taṁ dametvā dānaphalaṁ jānāpetvā
  pañcasīlaṁ datvā saddhiṁ candādīhi devalokaṁ gato. Sopi nagaraṁ
  pavisitvā rājānaṁ anujānāpetvā gahitaggahitabhājanāni pūretvā
  gaṇhantūti yācakānaṁ dhanaṁ datvā taṁ khaṇaññeva nikkhamma himavato
  dakkhiṇapasse gaṅgāya ceva ekassa jātasarassa ca antare
  paṇṇasālaṁ katvā pabbajitvā tattha ciraṁ vasitvā kālaṁ katvā
-------------------------------------------------
[page 129]
  Upapātikadevaputto hutvā sakkena pesitaṁ vejayantarathamāruyha
  mātalinā saddhiṁ sakkassa santikaṁ agamāsi. Sakko taṁ disvā
  tuṭṭhamānaso hirideviṁ nāma dhītaraṁ tassa adāsi. Aparimāṇamassa
  issariyaṁ jātaṁ. So imasmiṁ buddhuppāde sāvatthiyaṁ kulaputto
  hutvā satthu desanaṁ sutvā pabbajitvā sīlesu paripūrikārī dhūtaṅgaguṇena
  samannāgato dānajjhāsayo dānābhirato sārāṇīyadhammapūrako
  attanā laddhaṁ paṭiggāhakesu vijjamānesu chinnabhatto hutvāpi
  detiyeva. Satthā taṁ tassa dānābhiratiṁ atthuppattiṁ katvā ayaṁ
  bhikkhave bhikkhu pubbe adānasīlo maccharī tiṇaggena telabindumpi
  adātā athāhaṁ naṁ dametvā dānaphalaṁ vaṇṇetvā dāne
  patiṭṭhāpesiṁ so pasatamattampi udakaṁ labhitvā adatvā na
  pivissāmīti mama santike varaṁ aggahesi tassa phalena dānajjhāsayo
  dānābhiratoti vatvā asītinipāte sudhābhojanajātakaṁ kathesīti.
           Sudhābhojanajātakavaṇṇanāyaṁ maccharikosiyavatthu 1-.
      [110] Ekanipātassa aṭṭhamavagge ubho khañjā ubho kuṇīti
  illīsajātakavaṇṇanāyaṁ 2- ekasmiṁ gumbe suraṁ pivitvā sakkena
  devindena damitassa dānaphalaṁ ñatvā puññaṁ katvā sagge nibbattassa
  illīsaseṭṭhino vatthumpi dhammapadassa pupphavagge 3- yathāpi bhamaro
  pupphanti gāthāvaṇṇanāyaṁ mahāmoggallānattherena kapallapūve khādituṁ

  *  *  *  *  *  *
  Footnote: 1. khu.jā.28/88. tadaṭṭhakathā.8/284.
  2. khu.jā.27/25 tadaṭṭhakathā.2/163. 3. khuḍha.25/21.
-------------------------------------------------
[page 130]
  Sattabhūmikappāsādassuparimatale nisinnabhāvaṁ ñatvā tattha gantvā
  damitassa pūve datvā pacchā jetavanaṁ gantvā satthu desanaṁ sutvā
  sotāpattiphalaṁ pattassa macchariseṭṭhissa vatthumpi kathetabbaṁ.
      Iccete sabbe dussīlaṁ assaddhaṁ macchariṁ attānaṁ sīlādīsu
  ṭhapetvā vividhānisaṁsaṁ sampāpuṇiṁsu. Yañca nesaṁ dussīlādihetukaṁ
  diṭṭhadhammasamparāyesu labhitabbaṁ veraṁ hoti taṁ sīlādīsu ṭhitakālato pacchā
  pahīyati tasmā attasammāṭhapanaṁ maṅgalanti daṭṭhabbaṁ. Tenaṭṭhakathāyaṁ sopi
  maṅgalaṁ. Kasmā. Diṭṭhadhammikasamparāyikaverappahānavividhānisaṁsādhigamahetutoti
  vuttaṁ.
      [111] Sammāpaṇihitañhi cittaṁ sabbasampattiṁ dātuṁ sakkoti.
  Tena bhagavā yaṁ yaṁ 1- sampattiṁ neva mātādayo dātuṁ sakkonti
  taṁ imesaṁ sattānaṁ abbhantare pavattaṁ sammāpaṇihitaṁ cittameva detīti
  vatvā dhammapadassa cittavagge 2- imaṁ gāthamāha
          na taṁ mātā pitā kayirā aññe vā pana 3- ñātakā
          sammāpaṇihitaṁ cittaṁ seyyaso naṁ tato kareti.
      Tattha na tanti bhikkhave taṁ kāraṇaṁ neva mātā kareyya
  na pitā na aññe ñātakā. Sammāpaṇihitanti dasakusalakammapathesu
  ṭhapitaṁ. Seyyaso naṁ tato kareti tato kāraṇato varataraṁ uttaritaraṁ
  puggalaṁ karoti. Mātāpitaro hi puttānaṁ dhanaṁ dadamānā
  ekasmiṁyeva attabhāve kammaṁ akatvā sukhena jīvitakappanakaṁ

  *  *  *  *  *  *
  Footnote: 1. yanti bhavitabbaṁ. 2. khu. dha. 25/20. 3. pāliyaṁ vāpica iti dissati. ña. va.
-------------------------------------------------
[page 131]
  Dātuṁ sakkonti puttānampana cakkavattisiriṁ dātuṁ samatthā mātāpitaro
  nāma natthi pageva dibbasampattiṁ vā paṭhamajjhānādisampattiṁ
  vā lokuttarasampattidāne kathāva natthi. Sammāpaṇihitantu
  cittaṁ sabbampetaṁ sampattiṁ dātuṁ sakkoti. Tenetaṁ vuttanti.
      Tasmā kenacipi cittaṁ sammā ṭhapetabbameva sabbasukhaṁ deti.
      [112] Micchāṭhapitañhi cittaṁ sabbadukkhaṁ deti tena bhagavā
  yaṁ neva corā na verino kātuṁ sakkonti taṁ imesaṁ sattānaṁ
  anto micchāpaṇihitaṁ cittameva karotīti vatvā tatthevimaṁ 1- gāthamāha
        diso disaṁ yantaṁ kayirā verī vā pana verinaṁ
        micchāpaṇihitaṁ cittaṁ pāpiyo naṁ tato kareti.
      Tattha disoti coro. Disanti coraṁ. Disvāti pāṭhaseso. Yantaṁ kayirāti
  tassa attanā diṭṭhacorassa puttadārapīḷanakkhettādināsanajīvitavoropanavasena
  yaṁ taṁ anayabyasanaṁ kareyya. Verīti kenacideva kāraṇena baddhaverī.
  Verinanti evarūpaṁ veriṁ disvā. Micchāpaṇihitanti dasākusalakammapathesu
  ṭhapitaṁ. Pāpiyoti pāpiṭṭhataraṁ. Nanti yena micchāṭhapitaṁ cittaṁ taṁ puggalaṁ.
  Tatoti tasmā coraverīhi diṭṭhacoraveripuggalato tato vā anayabyasanato.
  Kareti kareyya. Idaṁ vuttaṁ hoti diso vā verī vā
  puttadārakkhettavatthugomahisādīsu aparajjhanto yassa aparajjhati
  tampi tatheva attani aparajjhantaṁ disaṁ vā veriṁ vā disvā yaṁ

  *  *  *  *  *  *
  Footnote: 1. khu. dha. 25/19.
-------------------------------------------------
[page 132]
  Tassa anayabyasanaṁ karoti micchāpaṇihitaṁ cittaṁ tato pāpiṭṭhataraṁ
  taṁ puggalaṁ kareyya. Disaverino hi imasmiṁyeva attabhāve
  dukkhaṁ vā uppādeyyuṁ jīvitakkhayaṁ vā kareyayuṁ micchāpaṇihitaṁ
  cittantu diṭṭhadhamme anayabyasanaṁ pāpetvā attabhāvasatasahassānipi
  caturāpāye khipitvā sīsaṁ ukkhipituṁ na detīti.
      Tasmā kenacipi cittaṁ micchā na ṭhapetabbameva.
      [113] Yo ca pubbe micchāpaṭipannaṁ cittaṁ pacchā sammā
  ṭhapeti so attadantoti vuccati. Attadanto ca nāma
  agatapubbaṁ disaṁ gacchati tena bhagavā hatthācariyapubbakamekaṁ bhikkhuṁ
  ovadanto dhammapadassa nāgavagge 1- imaṁ gāthamāha
          na hi etehi yānehi gaccheyya agataṁ disaṁ
          yathāttanā sudantena danto dantena gacchatīti.
      Tattha agatanti supinantenāpi agatapubbaṁ. Disanti nibbānaṁ.
  Attanāti cittena. Sudantenāti ariyamaggabhāvanāya suṭṭhu
  damitena. Dantoti nibbisevano. Dantenāti indriyadamanena
  damitena. Idaṁ vuttaṁ hoti yathā sappañño puggalo danto
  pubbabhāge dantena aparabhāge sudantena attanā agataṁ disaṁ
  gacchati dantabhūmiṁ pāpuṇāti na tathā koci puggalo etehi
  hatthiyānādīhi yānehi agataṁ disaṁ gaccheyya tasmā attadamanameva
  te varaṁ bhikkhūti.
                    Attasammāpaṇidhikathā.

  *  *  *  *  *  *
  Footnote: 1. khu. dha. 25/53.
-------------------------------------------------
[page 133]
      [114] Evamimāyapi gāthāya paṭirūpadesavāso pubbekatapuññatā
  attasammāpaṇidhīti maṅgalattayaṁ vuttaṁ. Idha paṭhamapādo navakkhariko
  dānañca dhammacariyā ca tapo ca brahmacariyañcāti ca yathā.
  Dutiyapādo paṭhyāvattassa dutiyapādalakkhaṇayutto. Dutiyaḍḍhaṁ paṭhyāvattanti.
                    Dutiyagāthāyatthavaṇṇanā.
                      -------------
-------------------------------------------------
[page 134]
                     Tatiyagāthāyatthavaṇṇanā
      [115] Tatiyagāthāyaṁ. Bāhusaccanti bahusasutabhāvo. Sippanti
  yaṅkiñci hatthakosallaṁ. Majjhimapaṇṇāsake vāseṭṭhasuttaṭīkāyampi
  tehi tehi upāyehi sikkhitabbatthena sippaṁ hatthakosallanti vuttaṁ.
  Vinayoti kāyavācācittavinayanaṁ tesaṁ yathānurūpaṁ āpattito vā
  dussīlyato vā akusalakammapathato vā nisedhanaṁ nivāraṇantyattho.
  Samantappāsādikādīsu pana vinayapiṭakameva sandhāya kāyikavācasika-
  ajjhācāranisedhanato cesa kāyañca vācañca vinetīti vinayoti 1-
  vuttaṁ. Susikkhitoti suṭṭhu sikkhito. Subhāsitāti suṭṭhu bhāsitā.
  Yāti aniyamaniddeso. Vācāti girā byapathoti aṭṭhakathāyaṁ 2- vuttaṁ.
      Vuccatīti vācā. Giriyatīti girā. Byapathoti vākyabhedo.
  Vākyañca taṁ patho ca atthaṁ ñātukāmānaṁ ñāpetukāmānañcātipi
  byapathoti rūpakaṇḍavaṇṇanā.
      Byapathoti vacanapatho. Vācāyeva hi aññesampi diṭṭhānugatiṁ
  āpajjantānaṁ pathabhūtā byapathoti vuccatīti musāvādasikkhāpadavaṇṇanā 3-.
      Vācāya byo patheti sandhikappasaddanītisuttena mahāvuttinā vā
  pathasadde pare vācāsaddassa byādeso.
      Etanti yañca bāhusaccaṁ yañca sippaṁ yo ca susikkhito
  vinayo yā ca subhāsitā vācā idaṁ catubbidhaṁ uttamaṁ

  *  *  *  *  *  *
  Footnote: 1. samanta. 1/18. 2. pa. jo. khu. 148. 3. samanta. 2/283.
-------------------------------------------------
[page 135]
  Maṅgalanti gaṇhāhi devateti ayamettha saṅkhepo. Ayantvettha
  vitthāro.
                        Bāhusaccakathā
      [116] Bāhusaccaṁ nāma bahussutabhāvo. Atthato buddhavacanaṁ
  vā bāhirasippaṁ vā uggaṇhitvā vā sutvā vā uppannaṁ
  tattha tattha kosallaṁ ṭhapetvā vakkhamānasippaggahaṇena gahitaṁ
  hatthakosallaṁ. Taṁ anāgāriyāgāriyavasena duvidhaṁ hoti. Tattha
  anāgāriyabāhusaccaṁ nāma bahussuto hoti sutadharo sutasannicayoti
  evamādinā nayena uruvelasuttādīsu vaṇṇitaṁ satthusāsanadharattaṁ.
      Uruvelasuttaṁ 1- catukkaṅguttarassa paṭhamapaṇṇāsake.
      [117] Bahussutoti bahuṁ assa sutaṁ navaṅgasatthusāsanaṁ
  pālianusandhipubbāparavasena uggahitaṁ hotīti attho. Sutadharoti sutassa
  ādhārabhūto. Yassa hi ito gahitaṁ ito palāyati chiddaghaṭe
  udakaṁ viya na tiṭṭhati parisamajjhe ekaṁ suttaṁ vā jātakaṁ vā
  kathetuṁ vā vācetuṁ vā na sakkoti ayaṁ na sutadharo nāma.
  Yassa pana uggahitaṁ buddhavacanaṁ uggahitakālasadisameva hoti dasapi
  vīsatipi vassāni sajjhāyaṁ akarontassa na nassati ayaṁ sutadharo nāma.
  Sutasannicayoti sutassa sannicayabhūto. Yassa hi sutaṁ
  hadayamañjusāya sannicitaṁ silāya likhitalekhā viya suvaṇṇaghaṭe

  *  *  *  *  *  *
  Footnote: 1. aṅ. catukka. 21/25.
-------------------------------------------------
[page 136]
  Pakkhittasīhavasā viya ca tiṭṭhati ayaṁ sutasannicayo nāmāti tabbaṇṇanā 1-.
      Vaṭṭadukkhanissaraṇatthikehi sotabbato sutaṁ pariyattidhammo
  taṁ dhāretīti sutadharo. Ekapadaṁ ekakkharampi avinaṭṭhaṁ hutvā
  sannicinātīti sannicayo sutaṁ sannicayo etasminti sutasannicayoti
  taṭṭīkā.
      [118] Yo hi bahussuto sutena upapanno hoti so
  satthunā pasaṁsito. Vuttañca catukkaṅguttarassa paṭhamapaṇṇāsake
  appassutasutte 2-
      cattārome bhikkhave puggalā santo saṁvijjamānā lokasmiṁ.
  Katame cattāro. Appassuto sutena anupapanno appassuto
  sutena upapanno bahussuto sutena anupapanno bahussuto sutena
  upapanno. Kathañca bhikkhave puggalo appassuto hoti sutena
  anupapanno. Idha bhikkhave ekaccassa puggalassa appakaṁ sutaṁ hoti
  suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ
  vedallaṁ so tassa appakassa sutassa na atthamaññāya dhammamaññāya
  dhammānudhammapaṭipanno hoti evaṁ kho bhikkhave puggalo
  appassuto hoti sutena anupapanno. Kathañca bhikkhave puggalo
  appassuto hoti sutena upapanno. Idha bhikkhave ekaccassa
  .pe. Vedallaṁ so tassa appakassa sutassa atthamaññāya
  dhammamaññāya .pe. Sutena upapanno. Kathañca bhikkhave

  *  *  *  *  *  *
  Footnote: 1. mano. pū. 2/347. 2. aṅ. catukka. 21/8
-------------------------------------------------
[page 137]
  Puggalo bahussuto hoti sutena anupapanno. Idha bhikkhave
  ekaccassa puggalassa bahukaṁ sutaṁ hoti suttaṁ geyyaṁ .pe. Vedallaṁ
  so tassa bahukassa sutassa na atthamaññāya dhammamaññāya
  .pe. Sutena anupapanno. Kathañca bhikkhave puggalo bahussuto
  hoti sutena upapanno. Idha bhikkhave ekaccassa puggalassa bahukaṁ
  sutaṁ hoti suttaṁ geyyaṁ .pe. Vedallaṁ so tassa bahukassa
  sutassa atthamaññāya dhammamaññāya .pe. Sutena upapanno.
  Ime kho bhikkhave cattāro puggalā santo saṁvijjamānā lokasminti.
     [119] Appassutopi ce hoti sīlesu asamāhito
           ubhayena naṁ garahanti sīlato ca sutena ca.
           Appassutopi ce hoti sīlesu susamāhito
           sīlato naṁ pasaṁsanti nāssa sampajjate sutaṁ.
           Bahussutopi ce hoti sīlesu asamāhito
           sīlato naṁ garahanti tassa sampajjate sutaṁ.
           Bahussutopi ce hoti sīlesu susamāhito
           ubhayena naṁ pasaṁsanti sīlato ca sutena ca.
           Bahussutaṁ dhammadharaṁ sappaññaṁ buddhasāvakaṁ
           nikkhaṁ jambūnadasseva ko taṁ ninditumarahati
           devāpi naṁ pasaṁsanti brahmunāpi pasaṁsitoti.
      Tattha anupapannoti anupagatoti tabbaṇṇanā 1-.

  *  *  *  *  *  *
  Footnote: 1. mano. pū. 2/328.
-------------------------------------------------
[page 138]
      Appakaṁ sutanti navaṅge satthusāsane kiñcideva aṅgaṁ sutaṁ hoti
  tadetaṁ navaṅgaṁ dassetuṁ suttaṁ geyyanti ādi vuttanti taṭṭīkā.
      Atthamaññāya dhammamaññāya dhammānudhammapaṭipannoti
  aṭṭhakathañca pāliñca jānitvā navalokuttaradhammassa anurūpadhammaṁ
  sahasīlakaṁ pubbabhāgappaṭipadaṁ paṭipanno hoti. Tattha paṭhamo
  appassutadussīlo kathito dutiyo appassutakhīṇāsavo tatiyo
  bahussutadussīlo catuttho bahussutakhīṇāsavoti tabbaṇṇanānayo.
      Asamāhitoti aparipūrikārī. Sīlato ca sutena cāti sīlabhāgena
  ca sutabhāgena ca ayaṁ dussīlo appassutoti evaṁ naṁ garahantīti
  attho. Tassa sampajjate sutanti tassa puggalassa yasmā
  anena sutena sutakiccaṁ kataṁ tasmā tassa sutaṁ sampajjati nāma.
  Nāssa sampajjateti sutakiccassa akatattā na sampajjati.
  Dhammadharanti sutadhammānaṁ ādhārabhūtaṁ. Sappaññanti suppaññaṁ.
  Nikkhaṁ jambūnadassevāti jambūnadaṁ vuccati jātisuvaṇṇaṁ tassa
  jambūnadassa nikkhaṁ viya pañcasuvaṇṇaparimāṇaṁ 1- suvaṇṇaghaṭikaṁ
  viyāti atthoti tabbaṇṇanā.
      [120] Ānandattheropi attano bāhusaccaṁ nissāya etadaggaṁ
  bhikkhave mama sāvakānaṁ bhikkhūnaṁ bahussutānaṁ yadidaṁ ānandoti 2-
  satthuppasaṁsitattaṁ patto. Bahussuto ca akicchena uppannalābho

  *  *  *  *  *  *
  Footnote: 1. pañca suvaṇṇā nikkho suvaṇṇasaddo panettha mattāvācako hoti.
  2. aṅ. eka. 20/32.
-------------------------------------------------
[page 139]
  Hoti. Tatrīdaṁ vatthu
      eko kira brāhmaṇo buddharatanassa ca saṅgharatanassa ca
  pūjā paññāyati kathaṁ nu kho dhammaratanaṁ pūjitaṁ nāma hotīti
  cintetvā satthāraṁ upasaṅkamitvā etamatthaṁ pucchi. Sace brāhmaṇa
  dhammaratanaṁ pūjetumicchasi ekaṁ bahussutaṁ pūjehīti. Bahussutaṁ bhante
  ācikkhathāti. Bhikkhusaṅghaṁ pucchāti. So bhikkhū upasaṅkamitvā
  bahussutaṁ bhante ācikkhathāti āha. Ānandatthero brāhmaṇāti.
  Brāhmaṇo theraṁ sahassagghanakena cīvarena pūjesīti.
             Mahāgosiṅgasālasuttavaṇṇanāyamidaṁvatthu. 1-
      [121] Iti bahussutassa bāhusaccaṁ pasaṁsādihetuto maṅgalaṁ
  akusalappahānakusalādhigamahetutopi ca maṅgalaṁ. Vuttañcetaṁ
  sattakaṅguttare dutiyapaṇṇāsakassa dutiyavagge nagaropamasutte 2- sutavā
  ca kho bhikkhave 3- ariyasāvako akusalaṁ pajahati kusalaṁ bhāveti sāvajjaṁ
  pajahati anavajjaṁ bhāveti suddhamattānaṁ pariharatīti.
      [122] Tattha suddhamattānaṁ pariharatīti ettha duvidhā suddhi
  pariyāyato ca nippariyāyato ca. Saraṇagamanena hi pariyāyena
  suddhamattānaṁ pariharati nāma. Tathā pañcahi sīlehi dasahi sīlehi
  catuppārisuddhisīlena paṭhamajjhānena .pe. Nevasaññānāsaññāyatanena
  sotāpattimaggena sotāpattiphalena .pe.

  *  *  *  *  *  *
  Footnote: 1. pa. sū. 2/330. 2. aṅ. sattaka. 23/111. 3. pāliyañhi sutāvudho
  bhikkhaveti dissati. ña. va.
-------------------------------------------------
[page 140]
  Arahattamaggena pariyāyena suddhamattānaṁ pariharati nāma. Arahattaphale
  patiṭṭhito pana khīṇāsavo chinnamūlake pañcakkhandhe nahāpentopi
  khādāpentopi bhuñjāpentopi nisīdāpentopi nipajjāpentopi
  nippariyāyeneva suddhaṁ nimmalaṁ attānaṁ pariharati paṭijaggatīti
  veditabboti dukaṅguttare sabbappaṭhamassa suttassa atthavaṇṇanā 1-.
      Chinnamūlaketi taṇhāmūlassa ucchinnattā sañchinnamūlaketi
  taṭṭīkā.
      Suddhaṁ nimmalaṁ katvā attānaṁ pariharati paṭijaggati gopayatīti
  attho. Ayañca arahattamaggena pariyāyena suddhamattānaṁ pariharati
  nāma phalappatto pana nippariyāyena suddhamattānaṁ pariharatīti
  tikaṅguttare paṭhamapaṇṇāsakassa catutthavagge adhippateyyasuttavaṇṇanā 2-.
      Nimmalaṁ katvāti rāgādimalānaṁ apanayanena malarahitaṁ katvā.
  Gopayatīti saṅkilesānatthato rakkhati. Ayanti evaṁ paṭipanno bhikkhu
  suddhamattānaṁ pariharati asuddhabhāvassa 3- kilesassāpi abhāvatoti taṭṭīkā.
      Evaṁ pubbe vaṇṇitattā nagaropamasuttavaṇṇanāṭīkāsu
  na kiñci vaṇṇitaṁ.
      [123] Anupubbena paramatthasaccasacchikiriyāhetutopi ca maṅgalaṁ.
  Vuttaṁ hi bhagavatā bhāradvājassa nāma brāhmaṇassa dhammaṁ desentena

  *  *  *  *  *  *
  Footnote: 1. mano. pū. 2/4. 2. mano. pū. 2/169. 3. asuddho bhavati etenāti
  asuddhabhāvoti viggaho.
-------------------------------------------------
[page 141]
  Saddhājāto upasaṅkamati upasaṅkamitvā payirupāsati payirupāsanto
  sotaṁ odahati ohitasoto dhammaṁ suṇāti sutvā dhammaṁ
  dhāreti dhatānaṁ dhammānaṁ atthaṁ upaparikkhati atthaṁ upaparikkhato
  dhammā nijjhānaṁ khamanti dhammanijjhānakkhantiyā sati chando jāyati
  chandajāto ussahati ussahitvā tulayati tulayitvā padahati
  pahitatto samāno kāyena ceva paramatthasaccaṁ sacchikaroti paññāya
  ca taṁ paṭivijjhati passatīti.
        Majjhimapaṇṇāsakassa pañcamavagge caṅkīsuttapāli 1-.
      [124] Payirupāsatīti santike nisīdati. Sotanti pasādasotaṁ.
  Dhammanti desanādhammaṁ. Dhāretīti paguṇaṁ katvā dhāreti.
  Upaparikkhatīti atthato ca kāraṇato ca vīmaṁsati. Nijjhānanti
  olokanaṁ khamanti idha sīlaṁ kathitaṁ idha samādhīti evaṁ upaṭṭhahantīti
  attho. Chandoti kattukamyatāchando. Ussahatīti vāyamati.
  Tulayatīti aniccādivasena tīreti. Padahatīti maggappadhānaṁ padahati.
  Kāyena ceva paramatthasaccanti sahajātanāmakāyena ca nibbānaṁ
  sacchikaroti paññāya ca kilese nibbijjhitvā tadeva vibhūtaṁ pākaṭaṁ
  passatīti tabbaṇṇanā 2-.
      Payirupāsatīti upaṭṭhānavasena upagantvā nisīdati. Sotanti
  pasādasotanti āha tañhi savanāya odahitabbanti. Dhāretīti
  hadayena sandhāreti tattha naṁ ṭhapeti. Atthatoti yathādhatassa dhammassa

  *  *  *  *  *  *
  Footnote: 1. Ma. Ma. 13/605. 2. pa. sū. 3/391.
-------------------------------------------------
[page 142]
  Atthato. Kāraṇatoti yuttito hetūdāharaṇato upapattito.
  Olokananti evametanti yathāsabhāvato paññācakkhunā daṭṭhabbattaṁ
  khamanti sahanti. Taṁ khamanaṁ picchalamacchapucchaṁ viya adhigantvā
  atthassa citte upaṭṭhānanti āha idhātiādiṁ. Kattukamyatāchandoti
  kattukamyatāsaṅkhāto kusalacchando. Vāyamatīti ādito
  catunnaṁ visuddhīnaṁ sampādanavasena vāyāmaṁ parakkamaṁ karoti.
  Maggappadhānanti maggāvahaṁ maggapariyāpannaṁ catussammappadhānaṁ
  padahati padahanavasena taṁ paripūreti. Paramatthasaccanti amoghadhammatāya
  paramatthasaccaṁ. Sahajātanāmakāyenāti yā paññā sahajātanāmakāyena
  sampāpeti tadeva sacchikariyamānaṁ nibbānaṁ teneva sā sacchikiriyābhisamayena
  vibhūtaṁ pākaṭaṁ karontā passati paccakkhaṁ karotīti taṭṭīkā.
      [125] Āgāriyabāhusaccaṁ nāma āgāriyānaṁ bāhirasippaṁ sutvā
  vā uggaṇhitvā vā uppannaṁ kosallaṁ. Tasmiṁpi yaṁ anavajjaṁ
  taṁ ubhayalokahitasukhāvahanato maṅgalaṁ. Tatrīdaṁ vatthu
      atīte bārāṇasiyaṁ bodhisatto senako nāma brāhmaṇo hutvā
  takkasilāyaṁ sabbasippāni uggaṇhitvā bārāṇasiṁ paccāgacchi.
  Tadā janako nāma bārāṇasīrājā tassa mahantena yasena saddhiṁ
  amaccaṭṭhānaṁ adāsi. So rañño atthadhammānusāsakāmacco
  hutvā pakkhadivasesu rājādīhi sajjitadhammasabhāyaṁ alaṅkatadhammāsane
-------------------------------------------------
[page 143]
  Nisinno buddhalīlāya 1- dhammaṁ desesi. Atheko mahallakabrāhmaṇo
  dhanabhikkhāya kahāpaṇasahassaṁ labhitvā ekasmiṁ brāhmaṇakule nikkhipitvā
  puna bhikkhāya gato. Taṁ brāhmaṇakulaṁ kahāpaṇe valañjetvā
  tasmiṁ paccāgate dātuṁ asakkontaṁ attano dhītaraṁ pādaparicārikaṁ
  katvā tassa adāsi. So taṁ gahetvā bārāṇasīsamīpe
  brāhmaṇagāme vihāsi. Sā pana brāhmaṇī daharitāya methunadhammena
  atittā ekena taruṇabrāhmaṇena saddhiṁ micchācāraṁ karontī
  evamahaṁ nibbhayā hutvā karissanti cintetvā ekadivasaṁ brāhmaṇaṁ
  etadavoca nāhaṁ brāhmaṇa tava gehe kammaṁ kātuṁ sakkomi
  tvaṁ dhanabhikkhāya laddhadhanena dāsaṁ dāsiṁ vā me ānehīti. So
  tassā vasānugo sādhūti vatvā sattupuṇṇaṁ cammappasibbakaṁ
  gahetvā gāmanigamādīsu caranto sattasatakahāpaṇe labhitvā
  paṭinivattanto antarāmagge ekasmiṁ susirarukkhamūle sattuṁ khāditvā
  pasibbakamukhaṁ abandhitvā udakaṁ pātuṁ otari. Atheko susirarukkhe
  kaṇhasappo sattugandhena pasibbakaṁ pavisitvā bhogaṁ ābhujitvā sattuṁ
  khādanto nipajji. Brāhmaṇo āgantvā abbhantaraṁ anoloketvāva
  pasibbakamukhaṁ bandhitvā gahetvā pakkanto sacejja tvaṁ brāhmaṇa
  antarāmagge vasissasi sayaṁ marissasi sace panajja gehaṁ gamissasi
  tava bhariyā marissatīti ekāya rukkhadevatāya vuttavacanaṁ sutvā
  maraṇabhayabhīto paridevamāno bārāṇasīdvāraṁ patto. Tadā

  *  *  *  *  *  *
  Footnote: 1. buddhalīḷhāya.
-------------------------------------------------
[page 144]
  Paṇṇarasuposatho ahosi. Manussā gandhapupphādihatthā bodhisattassa
  dhammaṁ sotuṁ gatā. So te disvā pucchitvā tamatthaṁ ñatvā
  senakapaṇḍito kira dhammakathiko so kañci dhammaṁ kathetvā mama
  sokaṁ nīharissati mayāpi tattha gantvā dhammaṁ sotuṁ vaṭṭatīti
  cintetvā tehi saddhiṁ gantvā sattuppasibbakena khandhagatena rodamāno
  parisapariyante aṭṭhāsi. Taṁ disvā bodhisatto etassa abbhantare
  assujananasamatthena sokena bhavitabbanti cintetvā taṁ sokakāraṇaṁ
  pucchi. So devatāya vuttavacanaṁ kathetvā imaṁ sutvā socāmi kiṁ
  nu paṇḍita mayhaṁ bhariyāya ca maraṇakāraṇanti pucchi. Bodhisatto
  upadhārento attano upāyakosallaññāṇeneva dibbacakkhunā
  passanto viya sabbaṁ kāraṇaṁ ñatvā atthi te brāhmaṇa etasmiṁ
  pasibbake sattūti pucchi. Atthi paṇḍitāti. Ajja pātarāsasamaye
  kattha sattuṁ khādasīti. Araññe rukkhamūlasminti. Sattuṁ khāditvā
  udakaṁ pātuṁ gacchanto pasibbakamukhaṁ bandhasīti. Na bandhinti.
  Tenahi tava udakaṁ pātuṁ gatakāle sattugandhena eko kaṇhasappo
  pasibbakaṁ paviṭṭhoti maññāmi sacejja tvaṁ antarāmagge vasissasi
  sāyaṁ sattuṁ khādanto pasibbake hatthaṁ pavesessasi atha tvaṁ
  sappena ḍaṭṭhahattho marissasi idaṁ te maraṇakāraṇaṁ sacejja
  gehaṁ gamissasi tava bhariyā pasibbake bhaṇḍaṁ gahetuṁ hatthaṁ
  pavesessati atha sā sappena ḍaṭṭhahatthā marissati idantassā
  maraṇakāraṇaṁ idaṁ sandhāya devatā evamāha tasmā taṁ pasibbakaṁ
-------------------------------------------------
[page 145]
  Otāretvā parisamajjhe ṭhapetvā pasibbakamukhaṁ mocetvā paṭikkamma
  ṭhito daṇḍakena pasibbakaṁ paharāti. Brāhmaṇo tathā akāsi.
  Sappo kataphaṇo susūti saddāyanto nikkhami. Atheko ahituṇḍiko
  taṁ gahetvā araññe vissajjesi. Manussā sabbaññubuddho
  viya ayaṁ byākarotīti haṭṭhatuṭṭhā celukkhepasatasahassāni
  aṅguliapphoṭanasatasahassāni sādhukārasatasahassāni ca pavattesuṁ.
  Mahāpaṭhavībhijjanasaddo viya sādhukārasaddo jāto ghanameghavassaṁ viya
  sattaratanavassaṁ vassi bodhisattassa pūjāya. Brāhmaṇopi attanā
  laddhakahāpaṇehi taṁ pūjesi. Bodhisatto tāni aggahetvā
  brāhmaṇassa sahassaṁ pūrāpetuṁ tisatakahāpaṇe dāpetvā kena
  tvaṁ dhanabhikkhāya pesitoti pucchi. Bhariyāya me paṇḍitāti.
  Sā mahallikā vā daharā vāti. Daharā paṇḍitāti. Tenahi
  aññena saddhiṁ micchācāraṁ karontī taṁ pesesi sace hīme
  kahāpaṇe gehaṁ nessasi sā jārassa dassati tasmā tvaṁ
  bahigāme katthaci ṭhapetvā gāmaṁ paviseyyāsīti vatvā taṁ uyyojesi.
  So tathā katvā gehadvāre ṭhatvā bhotīti āha. Sāpi taṁkhaṇaṁ
  jārena saddhiṁ nisinnā tassa saddaṁ sutvā padīpaṁ nibbāpetvā
  dvāraṁ vivaritvā tasmiṁ anto paviṭṭhe jāraṁ nīharatvā dvāramūle
  ṭhapetvā gehaṁ pavisitvā kinte laddhanti pucchi. So sahassaṁ
  me laddhaṁ asukaṭṭhāne ṭhapitanti. Sā gantvā jārassa ācikkhi.
  So taṁ gahetvā pakkāmi. Punadivase brāhmaṇo taṁ adisvā
-------------------------------------------------
[page 146]
  Bodhisattaṁ upagantvā ārocesi. Bodhisatto tamatthaṁ ñatvā
  tassa sattāhappahonakaṁ paribbayaṁ datvā paṭhamadivase tava kulupake
  satta tava bhariyāya sattāti cuddasa brāhmaṇe nimantetvā
  bhojetvā punadivasato paṭṭhāya ekekaṁ hāpetvā sattame divase
  tava ekaṁ bhariyāya ekanti dve nimantetvā tesu yo tava
  bhariyāya kulupako sattāhaṁ nibaddhamāgato taṁ me ārocehīti āha.
  So tathā katvā bodhisattassa kathesi. Bodhisatto purisehi taṁ
  āharāpetvā asukarukkhamūlato imassa kahāpaṇasahassaṁ gahitanti
  pucchi. Na gahitaṁ me paṇḍitāti. Senakapaṇḍito nāmāhaṁ
  kinnu na jānāsīti. So bhīto gahetvā asukaṭṭhāne ṭhapitaṁ
  meti āha. Bodhisatto taṁ purisehi āharāpetvā corabrāhmaṇassa
  rājāṇaṁ kāretvā nagarā nīharāpetvā itarassa mahantena yasena
  saddhiṁ taṁ sahassaṁ datvā taṁ sapajāpatikaṁ attano sanatike vasāpesi.
  Iti so brāhmaṇassa dukkhato pamocanena paramatthapāramiṁ pūresi.
  Tenāha bhagavā cariyāpiṭake 1-
      [126] Paññāya pavicinanto brāhmaṇaṁ mocayiṁ dukkhā
            paññāya me samo natthi esā me paññāpāramīti.
      Aṭṭhasāliniyampi 2- antobhastugataṁ sappaṁ dassentassa paññāpāramitā
  paramatthapāramī nāma jātāti vuttaṁ.

  *  *  *  *  *  *
  Footnote: 1. aṭṭhasālinī 94-95. 2. tadaṭṭhakathā. 95.
-------------------------------------------------
[page 147]
      Evarūpassa hi pañhassa buddhalīlāya kathanaṁ neva jātiyā balaṁ
  na gottakulappadesayasadhanānaṁ balaṁ athakho paññāya balaṁ.
  Paññavā hi puriso vipassanaṁ vaḍḍhetvā ariyamaggadvāraṁ vivaritvā
  nibbānanagaraṁ pavisati sāvakapāramiṁpi paccekasambodhiṁpi sammāsambodhiṁpī
  paṭivijjhati. Nibbānasampāpakadhammesu hi paññāva seṭṭhā avasesā
  tassa parivārā honti. Tena
      [127] Sīlaṁ siriñcāpi satañca dhammaṁ
            paññañca kaṁ seṭṭhataraṁ vadantīti
  evaṁ sakkena devindena puṭṭho sarabhaṅgasatthā āha
            paññā hi seṭṭhā kusalā vadanti
            nakkhattarājāriva tārakānaṁ
            sīlaṁ sirī cāpi satañca dhammo
            anvāyikā paññavato bhavantīti.
      Tattha sīlanti ācārasīlaṁ. Sirinti issariyaṁ. Paññā hīti
  sakka etesu catūsu yā esā paññā nāma sāva seṭṭhā iti
  buddhādayo kusalā vadanti. Nakkhattarājārivāti tārakānaṁ uttamo
  cando viya. Anvāyikāti ete tayopi dhammā paññavantameva
  anugacchanti paññāyaeva parivārā hontīti attho.
      Evaṁ senakapaṇḍito attano bahussutatāya amaccaṭṭhānādisaṅkhātaṁ
  idha loke hitaṁ patvā manussānaṁ dhammadesanāya ceva
-------------------------------------------------
[page 148]
  Brāhmaṇassa dukkhato pamocanena ca paralokahitāvahanakammaṁ akāsīti.
      Sattakanipāte sattubhastajātakavaṇṇanāyaṁ senakapaṇḍitavatthu 1-.
      Tattheva parantapajātakavaṇṇanāyaṁ āgataṁ takkasilāyaṁ sabbasippañca
  sabbarudajānanamantañca uggaṇhitvā paccāgantvā pitarā uparajje
  ṭhapitassa pacchā rajjaṁ kāretvā dānādikaṁ puññaṁ katvā saggaparāyanabhūtassa
  brahmadattarājaputtassa vatthupi samāharitabbaṁ.
                       Bāhusaccakathā.
                        ---------

  *  *  *  *  *  *
  Footnote: 1. khu. jā. 27/218. tadaṭṭhakathā. 4/150.
-------------------------------------------------
[page 149]
                         Sippakathā
      [128] Sippaṁ nāma anāgāriyāgāriyavasena duvidhaṁ hatthakosallaṁ.
  Tattha anāgāriyasippaṁ nāma idha bhikkhave bhikkhu yāni tāni
  sabrahmacārīnaṁ uccāvacāni kiṅkaraṇīyāni tattha dakkho hoti
  analaso tatrupāyāya vīmaṁsāya samannāgato alaṁ kātuṁ alaṁ saṁvidhātuṁ
  yampi bhikkhave bhikkhu yāni tāni .pe. Alaṁ saṁvidhātuṁ ayampi
  dhammo nāthakaraṇoti evaṁ dasakaṅguttarassa dutiyavagge sattamasutte 1-
  vaṇṇitaṁ cīvaravicāraṇasibbanādisamaṇaparikkhārābhisaṅkharaṇaṁ.
      [129] Tattha uccāvacānīti uccanīcāni. Kiṅkaraṇīyānīti kiṁ
  karomīti evaṁ vatvā kattabbakammāni. Tattha uccakammaṁ nāma
  cīvarassa karaṇaṁ rajanaṁ cetiye sudhākammaṁ uposathāgāracetiyagharabodhigharesu
  kattabbakammanti evamādi. Avacakammaṁ nāma pādadhovanamakkhanādi
  khuddakakammaṁ. Tatrupāyāyāti tatrupagamaniyā. Alaṁ kātunti kātuṁ
  samattho hoti. Alaṁ saṁvidhātunti vicāretuṁ samattho. Nāthakaraṇoti
  attano nāthabhāvakaro patiṭṭhākaroti atthoti tabbaṇṇanā 2-.
      Uccanīcānīti vipulakhuddakāni. Tatrupagamaniyāti tatra tatra
  mahante khuddake ca kamme sādhanavasena upagacchantiyā tassa
  tassa kammassa nipphādane samatthāyāti attho. Tatrupāyāyāti
  tatra tatra kamme sādhetabbe upāyabhūtāya. Bhikkhu dhammasaraṇatāya
  dhammeneva nāthati īsati abhibhavatīti nāthoti vuccati tassa nāthabhāvakaro

  *  *  *  *  *  *
  Footnote: 1. aṅ. dasaka. 24/26. 2. mano. pū. 3/365.
-------------------------------------------------
[page 150]
  Dhammo nāthakaraṇoti vuccatīti taṭṭīkā.
      Ayañcattho sāṭṭhakathāṭīke saṅgītisuttepi oloketabbo.
      [130] Taṁ attano ca paresañca ubhayalokahitasukhāvahanato
  maṅgalanti vuccati. Tatrīmāni vatthūni
      ekadā bhagavā dakkhiṇāgirismiṁ cārikañcaramāno magadhakkhettaṁ
  disvā ussahasi ānanda bhikkhūnaṁ evarūpāni cīvarāni saṁvidahitunti
  vatvā rājagahaṁ agamāsi. Thero hatthakusalatāya ussahāmi bhanteti
  vatvā tathārūpāni cīvarāni saṁvidahitvā satthu dassesi. Satthā taṁ
  pasaṁsanto bhikkhū āmantesi paṇḍito bhikkhave ānando mahāpañño
  bhikkhave ānando yatra hi nāma mayā saṅkhittena bhāsitassa
  vitthārena atthaṁ ājānissati kusimpi nāma karissati aḍḍhakusimpi
  nāma maṇḍalampi nāma aḍḍhamaṇḍalampi nāma vivaṭṭampi
  nāma anuvivaṭṭampi nāma gīveyyakampi nāma jaṅgheyyakampi
  nāma bāhantampi nāma karissati chinnakañca bhavissati satthalūkhaṁ
  samaṇasāruppaṁ paccatthikānañca anabhijjhākataṁ. Anujānāmi bhikkhave
  chinnakaṁ saṅghāṭiṁ chinnakaṁ uttarāsaṅgaṁ chinnakaṁ antaravāsakanti 1-.
      [131] Tattha 2- yatra hīti yo. Kusi nāma āyāmato ca
  vitthārato ca anuvātādidīghapaṭaṁ. Aḍḍhakusīti antarantarā
  rassapaṭaṁ. Maṇḍalanti ekekasmiṁ khaṇḍe mahāmaṇḍalaṁ.
  Aḍḍhamaṇḍalanti khuddakamaṇḍalaṁ. Vivaṭṭanti maṇḍalañca

  *  *  *  *  *  *
  Footnote: 1. vi. mahā. 5/202. 2. samanta. 3/236.
-------------------------------------------------
[page 151]
  Aḍḍhamaṇḍalañca ekato katvā sibbitaṁ majjhimakhaṇḍaṁ. Anuvivaṭṭanti
  pañcakhaṇḍikacīvare vivaṭṭassa ekapassato ekaṁ ekapassato ekanti
  khaṇḍadvayaṁ sattakhaṇḍikacīvare vivaṭṭassa dvīsu passesu dve dveti
  khaṇḍacatukkaṁ. Gīveyyakanti gīvāveṭhanaṭṭhāne daḷhīkaraṇatthaṁ
  aññasuttasaṁsibbitaṁ āgantukapaṭaṁ. Jaṅgheyyakanti jaṅghapāpuṇanaṭṭhāne
  tatheva saṁsibbitaṁ paṭaṁ. Gīvaṭṭhāne jaṅghaṭṭhāne ca ṭhapitapaṭantipi
  vadanti. Bāhantanti anuvivaṭṭānaṁ bahi ekekaṁ khaṇḍaṁ.
      Mahāaṭṭhakathāyantu 1- samappamāṇaṁ cīvaraṁ pārupantena saṁharitvā
  bāhāya upari ṭhapitā ubho antā bahimukhā tiṭṭhanti tesametaṁ
  nāmanti vuttaṁ.
      Evaṁ kusiādivasena navavidhaṁ cīvaraṁ dassetvā idāni sabbametaṁ
  chinditabbanti dassetumāha chinnakañcātyādiṁ. Tattha chinnakañcāti
  kusiādippakārena chinditacīvarañca nāma. Paccatthikānanti
  sāsanapaccatthikānaṁ corānaṁ. Anabhijjhākatanti akatābhijjhaṁ
  alobhanīyantyattho. Tasmā tīṇipi cīvarāni chinditabbāni. Yadi
  tīsu cīvaresu chindiyamānesu vatthaṁ nappahoti dve chinditabbāni.
  Dvīsupi chindiyamānesu nappahoti ekaṁ ekasmiṁpi chindiyamāne
  nappahoti anvādhikaṁ āropetabbaṁ. Tatrāyaṁ pāli
      [132] Tena kho pana samayena aññatarassa bhikkhuno ticīvare
  kariyamāne sabbaṁ chinnakaṁ nappahoti. Anujānāmi bhikkhave dve

  *  *  *  *  *  *
  Footnote: 1. samanta. 3/237.
-------------------------------------------------
[page 152]
  Chinnakāni ekaṁ acchinnakanti. Dve chinnakāni ekaṁ acchinnakaṁ
  nappahoti. Anujānāmi bhikkhave dve acchinnakāni ekaṁ chinnakanti.
  Dve acchinnakāni ekaṁ chinnakaṁ nappahoti. Anujānāmi bhikkhave
  anvādhikaṁpi āropetuṁ na ca bhikkhave sabbaṁ acchinnakaṁ dhāretabbaṁ
  yo dhāreyya āpatti dukkaṭassāti 1-.
      Anvādhikaṁpi āropetunti āgantukapaṭaṁ dātuṁ. Idampana
  nappahonake āropetabbaṁ. Sace pahoti āgantukapaṭaṁ na
  vaṭṭati chinditabbamevāti tabbaṇṇanā 2-.
      Āgantukapaṭanti acchinditvā anvādhikaṁ āropetvā
  karaṇacīvaraṁ sandhāya vuttanti gaṇabhojanasikkhāpadavimativinodanī.
                     Ānandattheravatthu.
      [133] Tadā aññatarassa bhikkhuno antaravāsako chiddo
  ahosi. So bhagavatā ticīvaraṁ anuññātaṁ dviguṇā saṅghāṭi
  ekacciyo uttarāsaṅgo ekacciyo antaravāsako ayañca me
  antaravāsako chiddo yannūnāhaṁ aggaḷaṁ acchupeyyaṁ samantato
  dupaṭṭaṁ bhavissati majjhe ekacciyanti cintetvā aggaḷaṁ
  acchupesi. Taṁ ñatvā satthā vihāracārikaṁ āhiṇḍanto viya taṁ
  bhikkhuṁ upasaṅkamitvā kiṁ tvaṁ bhikkhu karosīti pucchi. Aggaḷaṁ
  bhagavā acchupemīti. Satthā sādhu sādhu bhikkhu sādhu kho tvaṁ
  bhikkhu aggaḷaṁ acchupesīti vatvā bhikkhū āmantesi anujānāmi

  *  *  *  *  *  *
  Footnote: 1. vi. mahā. 5/219. 2. samanta. 3/239.
-------------------------------------------------
[page 153]
  Bhikkhave ahatānaṁ dussānaṁ ahatakappānaṁ dviguṇaṁ saṅghāṭiṁ ekacciyaṁ
  uttarāsaṅgaṁ ekacciyaṁ antaravāsakaṁ utuddhatānaṁ dussānaṁ catugguṇaṁ
  saṅghāṭiṁ dviguṇaṁ uttarāsaṅgaṁ dviguṇaṁ antaravāsakaṁ paṁsukūle
  yāvadatthaṁ pāpaṇike ussāho karaṇīyo anujānāmi bhikkhave
  aggaḷaṁ tunnaṁ ovaṭṭikaṁ kaṇḍusakaṁ daḷhīkammanti 1-.
      [134] Tattha ahatakappānanti ekavāradhotānaṁ.
  Utuddhatānanti ututo dīghakālato uddhatānaṁ. Gatavatthukānaṁ pilotikānanti
  vuttaṁ hoti. Pāpaṇiketi antarāpaṇato patitapilotikacīvare.
  Ussāhoti pariyesanā. Paricchedo pana natthi paṭasatampi
  vaṭṭati. Sabbamidaṁ sādiyantassa bhikkhuno vuttaṁ. Aggaḷanti
  uddharitvā alliyāpanavatthakhaṇḍaṁ. Tunnanti suttakena saṁsibbitaṁ.
  Ovaṭṭikanti vijjhitvā karaṇaṁ. Kaṇḍusakanti muddikaṁ.
  Daḷhīkammanti anuddharitvā upassayaṁ katvā alliyāpanavatthakhaṇḍaṁ 2-.
                   Aññatarassa bhikkhuno vatthu.
      [135] Evamimesaṁ hatthakosallaṁ ṭhāne payuttaṁ idhalokahitantogadhaṁ
  pasaṁsaṁ āvahatīti maṅgalaṁ jātaṁ. Aṭṭhāne payuttantu nindāvahanato
  amaṅgalaṁ. Tatrīdaṁ vatthu
      loludāyi kira nipuṇo ceva samattho ca hoti cīvarakammaṁ
  kātuṁ. So attano purāṇadutiyikāya bhikkhuniyā cīvaraṁ sibbetvā
  rajitvā majjhe paṭibhānacittaṁ 3- katvā saṁharitvā handa bhagini

  *  *  *  *  *  *
  Footnote: 1. vi. mahā. 5/206. 2. samanta. 3/239. 3. paṭibhāṇacittanti pāṭho. ña.va.
-------------------------------------------------
[page 154]
  Imaṁ cīvaraṁ yathāsaṁharitaṁ haritvā nikkhipitvā yadā bhikkhunīsaṅgho
  ovādaṁ āgacchati tadā imaṁ pārupitvā piṭṭhito piṭṭhito
  āgacchāti āha. Sā tathā akāsi. Taṁ disvā manussā
  ujjhāyiṁsu. Sā bhikkhunīnaṁ ārocesi. Bhikkhuniyo bhikkhūnaṁ.
  Bhikkhū bhagavato tamatthaṁ ārocesuṁ. Bhagavā anekapariyāyena
  udāyiṁ bhikkhuṁ vigarahitvā yo pana bhikkhu aññātikāya bhikkhuniyā
  cīvaraṁ sibbeyya vā sibbāpeyya vā pācittiyanti bhikkhunīvagge 1-
  cīvarasibbanasikkhāpadaṁ paññāpesi.
      Paṭibhānacittanti attano paṭibhānena 2- katacittaṁ nānāvaṇṇehi
  kataṁ vippakatamethunadhammaṁ itthīpurisarūpantyattho.
                       Loludāyivatthu.
      [136] Āgāriyasippaṁ nāma bahuvidhaṁ. Tattha yaṁ parappāṇuparodhavirahitaṁ
  akusalavivajjitaṁ maṇikārasuvaṇṇakārakammādi taṁ idhalokatthāvahanato
  maṅgalaṁ. Tatrīdaṁ vatthu
      atīte kāsīraṭṭhe bārāṇasiyaṁ ekasmiṁ nigame eko mahāvibhavo
  seṭṭhī ahosi. Nidhānagatāyeva cassa cattāḷīsa hiraññakoṭiyo.
  Bhariyā panassa kālaṁ katvā dhanasinehena dhanapiṭṭhiyaṁ mūsikā
  hutvā nibbatti. Anukkamena sabbampi taṁ kulaṁ vināsaṁ gataṁ.
  Sopi gāmo chaḍḍito appaṇṇattiṁ gato. Atheko maṇikāro
  pāsāṇe koṭṭetvā maṇiṁ gaṇhitukāmo tasmiṁ purāṇagāmaṭṭhāne

  *  *  *  *  *  *
  Footnote: 1. vi. mahā. 2/288. 2. paṭibhāṇenātipi pāṭho. ña. va.
-------------------------------------------------
[page 155]
  Pāsāṇe uddharitvā koṭṭesi. Sā mūsikā gocaramānā taṁ
  punappunaṁ passantī uppannasinehā hutvā mayhaṁ dhanaṁ bahuṁ
  akāraṇena nassati iminā saddhiṁ ekato hutvā taṁ khādissāmīti
  cintetvā ekaṁ kahāpaṇaṁ ḍaṁsitvā tassa santikaṁ gatā. So
  taṁ disvā piyavācāya naṁ sallapanto kiṁ amma kahāpaṇaṁ gahetvā
  āgatāti āha. Tāta imaṁ gahetvā attanā paribhuñja mayhaṁpi
  maṁsaṁ āharāti āha. So kahāpaṇaṁ gharaṁ netvā maṁsaṁ kīṇitvā
  āharitvā tassā adāsi. Sā maṁsaṁ gahetvā attano vasanaṭṭhānaṁ
  gantvā khādi. Iminā nayena devasikaṁ dhanaṁ āharitvā tasseva
  datvā maṁsaṁ aggahesi. Evaṁ anukkamena sā taṁ sabbaṁpi dhanaṁ
  gahetvā tasseva adāsi.
   Ekanipātassa catuddasamavagge babbujātakavaṇṇanāyaṁ 1- maṇikāravatthu.
      [137] Sippanti yaṅkiñci hatthakosallanti avisesena vuttattā
  pana omasavādasikkhāpadavibhaṅge āgataṁ naḷakārādisippañceva
  sālittakasippañca labbhateva. Tattha naḷakāroti vilīvakāro. Tassa
  sippampi atthāvahanato maṅgalaṁ. Tatrīmāni vatthūni
      atīte tīvaranagare eko naḷakāro siddhatthassa bhagavato
  pūjetuṁ kilañjaṁ datvā tena kammena sugatiyameva catunnavutikappe
  saṁsaritvā imasmiṁ buddhuppāde kulaputto hutvā sāsane pabbajitvā
  arahattaṁ patto. So attano pubbacaritāpadānaṁ pakāsento

  *  *  *  *  *  *
  Footnote: 1. jātakaṭṭhakathā. 2/364.
-------------------------------------------------
[page 156]
  Apadānassa catubbīsamavagge 1- imā gāthā abhāsi
          tīvarāyaṁ pure ramme naḷakāro ahaṁ tadā
          siddhatthe lokapajjote pasannā janatā tahiṁ
          pūjetuṁ 2- lokanāthassa kilañjaṁ pariyesati
          buddhapūjaṁ karontānaṁ kilañjaṁ adadaṁ ahaṁ
          catunnavutito 3- kappe yaṁ kammamakariṁ tadā
          duggatiṁ nābhijānāmi kilañjassa idaṁ phalaṁ.
          Sattasattatikappamhi rājā āsiṁ jalandharo
          sattaratanasampanno cakkavatti mahabbalo.
          Paṭisambhidā catasso vimokkhāpi ca aṭṭhime
          chaḷabhiññā sacchikatā kataṁ buddhassa sāsananti.
                   Kilañjadāyakattheravatthu.
      [138] Atīte bārāṇasiyaṁ naḷakāro khettaṁ gacchanto ekaṁ
  paccekabuddhaṁ disvā dāsakammakare vapathāti pesetvā sayaṁ nivattitvā
  taṁ gehaṁ netvā bhojetvā puna gaṅgātīraṁ netvā puttena
  saddhiṁ udumbarabhittipādaṁ naḷabhittikaṁ paṇṇasālaṁ katvā caṅkamañca
  katvā taṁ tattha temāsaṁ vāsesi. Dve pitāputtā vutthavassaṁ
  paccekabuddhaṁ ticīvarena acchādetvā uyyojesuṁ. Iminā niyāmena
  satta paccekabuddhe tattha vāsetvā ticīvarāni adaṁsu. Dve

  *  *  *  *  *  *
  Footnote: 1. khu.apadāna. 32/328-9. 2-3. pāliyameva pūjatthanati ca catunavute ito
  kappeti ca pāṭhā dissanti.
-------------------------------------------------
[page 157]
  Pitāputtā naḷakārā hutvā gaṅgātīre veḷuṁ uddharantā paccekabuddhaṁ
  disvā evamakaṁsūtipi vadanti. Te kālaṁ katvā tāvatiṁsabhavane
  nibbattitvā chakkāmasaggesu anulomappaṭilomena dibbasampattiṁ
  anubhavantā vicaranti. Tesu pitā devalokeyeva aṭṭhāsi. Putto
  tato cavitvā videharaṭṭhe mithilāyaṁ surucissa nāma rañño sumedhāya
  nāma deviyā kucchismiṁ nibbattitvā dasamāsaccayena nikkhami.
  Mahāpanādotissa nāmaṁ kariṁsu. So soḷasavassakāle sabbasippesu
  nipphattiṁ patto. Rājā vatthuvijjācariye āṇāpesi tātā
  vaḍḍhakiṁ gahetvā puttassa pāsādaṁ māpetha rajje naṁ
  abhisiñcissāmāti. Te sādhūti bhūmippadesaṁ vīmaṁsanti. Athassa
  puññānubhāvena sakkassa āsanaṁ uṇhākāraṁ dassesi. So taṁ
  ñatvā vissakammadevaputtaṁ gaccha pāsādaṁ karohīti pahiṇi.
  So vaḍḍhakivesena vaḍḍhakīnaṁ santikaṁ gantvā tumhe pātarāsaṁ
  bhuñjitvā ethāti te pesetvā daṇḍakena bhūmiyaṁ pahari.
  Taṁ khaṇaññeva aḍḍhayojanavitthārāyāmo pañcavīsatiyojanubbedho
  sattabhūmiko sattaratanamayo pāsādo uṭṭhahi yaṁ sandhāya tikanipātassa
  mahāpanādajātake 1- vuttaṁ bhagavatā
     [139] Panādo nāma so rājā yassa yūpo suvaṇṇiyo
           tiriyaṁ soḷasubbedho uccamāhu sahassadhā
           sahassakaṇḍo sattageṇḍu dhajālu haritāmayo
           anaccuṁ tattha gandhabbā cha sahassāni sattadhāti.

  *  *  *  *  *  *
  Footnote: 1. khu. jā. tika. 27/106. tadaṭṭhakathā. 4/72.
-------------------------------------------------
[page 158]
      Tattha yūpoti pāsādo. Tiriyaṁ soḷasubbedhoti vitthārato
  soḷasakaṇḍapātavitthāro ahosi. Uccamāhu sahassadhāti
  sahassakaṇḍagamanagaṇanāya uccaṁ āhu. Sahassakaṇḍagamanagaṇanāya hi
  pañcavīsatiyojanappamāṇaṁ dassitaṁ tasmā soḷasakaṇḍagamanagaṇanāya
  aḍḍhayojanappamāṇaṁ dasseti. Sahassakaṇḍoti sahassakaṇḍubbedho.
  Sattageṇḍūti sattabhūmiko pāsādo ahosi. Dhajālūti dhajasampanno.
  Haritāmayoti haritamaṇiparikkhitto. Sasālūtipi aṭṭhakathāpāṭho.
  Haritamaṇimayehi dvārakavāṭavātapānehi samannāgatoti attho. Sasāti kira
  dvārakavāṭavātapānānaṁ nāmaṁ. Anaccunti rañño ratiṁ janetuṁ nacciṁsu.
  Tatthāti tasmiṁ pāsāde tassa sattasu ṭhānesu. Gandhabbāti naṭā.
  Cha sahassāni sattadhāti sattadhā hutvā cha gandhabbasahassāni.
      [140] Mahāpanādo dānādīni puññāni katvā kālaṁ katvā
  devalokameva gato. So pāsādo mahāgaṅgāyamanusotaṁ pati.
  Tassa dhurasopāṇasammukhaṭṭhāne payāgappatiṭṭhānaṁ nāma nagaraṁ
  māpitaṁ thūpikāya sammukhaṭṭhāne koṭigāmo nāma gāmo. So
  naḷakāradevaputto imasmiṁ buddhuppāde devalokato cavitvā bhaddiyanagare
  asītikoṭivibhavassa bhaddiyaseṭṭhino putto bhaddajikumāro nāma
  ahosi. Tadā bhagavā bhaddiyanagaraṁ upanissāya jātiyāvane vasi.
  Nāgarā nagaramajjhe dānamaṇḍapaṁ katvā mahādānaṁ adaṁsu. Satthā
  tattha katabhattakicco anumodanaṁ akāsi. Bhaddajikumāropi satthāraṁ
-------------------------------------------------
[page 159]
  Upasaṅkamitvā dhammaṁ suṇanto arahattaṁ patvā satthārā saddhiṁ
  vihāraṁ gantvā pabbajitvā upasampanno ahosi. Satthā tattha
  sattāhaṁ vasitvā cārikañcaramāno koṭigāmaṁ patvā katabhattakicco
  anumodanaṁ akāsi. Bhaddajitthero anumodanākaraṇakāle bahigāmaṁ
  gantvā satthu āgatakāleyeva uṭṭhahissāmīti gaṅgātitthasamīpe
  rukkhamūle jhānaṁ appetvā nisinno buḍḍhatarattheresu āgatesupi
  anuṭṭhahitvā satthu āgatakāleyeva uṭṭhahi. Puthujjanā bhikkhū taṁ
  ujjhāyiṁsu. Satthā nāvāsaṅghāte ṭhatvā ehi bhaddaji amhehi
  saddhiṁ ekaṁ nāvaṁ abhiruhāti āha. Thero uppatitvā ekanāvāyaṁ
  aṭṭhāsi. Satthā gaṅgāmajjhappattakāle bhaddaji tayā
  mahāpanādarājakāle ajjhāvutthappāsādo kahanti āha. So imasmiṁ
  ṭhāne nimuggo bhanteti vatvā satthāraṁ vanditvā iddhibalena
  gantvā pāsādathūpikaṁ aṅguliyā laggetvā ākāse uppatitvā
  puthujjanānaṁ kaṅkhacchedanatthaṁ dassetvā vissajjesi. Pāsādo
  yathāṭhāneyeva patiṭṭhāya yāvajjatanā na antaradhāyi. Kasmā na
  antaradhāyīti. Pubbe pitubhūtassa naḷakāradevaputtassa ānubhāvā.
  So hi anāgate saṅkho nāma cakkavattirājā bhavissati tassa
  paribhogatthāya so pāsādo uṭṭhahissati tasmā na antaradhāyi.
      Ito paraṁ sāṭṭhakathe cakkavattisutte vuttaṁ vitthāretabbaṁ.
  Ayantvettha saṅkhepo
      so rājā taṁ pāsādaṁ ajjhāvasitvā metteyyassa bhagavato
-------------------------------------------------
[page 160]
  Uppannabhāvaṁ ñatvā taṁ datvā pabbajitukāmo ayaṁ pāsādo
  vippakiriyatūti cittaṁ uppādessati. So khaṇḍākhaṇḍaso
  vippakirissati. Rājā taṁ alaggamanova hutvā yo yattakaṁ icchati
  so tattakaṁ gaṇhātūti samaṇabrāhmaṇakapaṇaddhikavaṇibbakayācakānaṁ
  datvā metteyyassa bhagavato santike pabbajitvā arahattaṁ
  pāpuṇissatīti.
      Pakiṇṇake surucijātakavaṇṇanāyaṁ 1- mahāpanādajātakavaṇṇanāyaṁ
  cakkavattisuttavaṇṇanāyañca 2- naḷakāravatthu.
      [141] Sālittakasippantu ṭhāne payuttaṁ maṅgalaṁ aṭṭhāne
  amaṅgalaṁ. Tadatthadīpakāni vatthūni
      atīte bārāṇasiyaṁ eko pīṭhasappi sakkharākhipanasippe kusalo
  ahosi. Taṁ gāmadārakā rathamāropetvā nagaradvāramūle ṭhitaṁ
  mahānigrodhaṁ netvā kākaṇikādīni datvā hatthirūpaṁ kara assarūpaṁ
  karāti vadiṁsu. So sakkharā khipitvā nigrodhapaṇṇesu nānārūpāni
  dassesi. Rājā uyyānaṁ gacchanto taṁ ṭhānaṁ patto. Ussāraṇabhayena
  sabbe dārakā palātā. Pīṭhasappi nigrodhamūlantare nipajji.
  Rājā pattānaṁ chiddabhāvaṁ disvā kenetāni evaṁ katānīti
  pucchi. Pīṭhasappinā devāti. Rājā taṁ pakkosāpetvā
  tāta mayhaṁ purohito atimukharo hoti bahubhāṇī tasmiṁ kathetuṁ
  āraddhe añño okāsaṁ neva labhati sakkhissasi taṁ nissaddaṁ

  *  *  *  *  *  *
  Footnote: 1. jātakaṭṭhakathā. 6/300. 2. su. vi. 3/52.
-------------------------------------------------
[page 161]
  Kātunti pucchi. Nāḷimattaṁ ajalaṇḍikaṁ labhanto sakkhissāmi
  devāti. Rājā pīṭhasappiṁ gharaṁ netvā antosāṇiyaṁ nisīdāpetvā
  sāṇiyā chiddaṁ kāretvā nāḷimattaṁ sukkhaṁ ajalaṇḍikaṁ tassa
  samīpe ṭhapāpetvā purohitassa chiddābhimukhaṁ āsanaṁ paññāpetvā
  taṁ upaṭṭhānakāle āgataṁ tattha nisīdāpetvā kathaṁ samuṭṭhāpesi.
  Purohito aññassa okāsaṁ adatvā raññā saddhiṁ kathetuṁ
  ārabhi. Athassa pīṭhasappi ekekaṁ ajalaṇḍikaṁ mukhe pakkhipi.
  Purohito āgatāgataṁ tilapūve viya gilati. Rājā tāsaṁ khīṇataṁ
  ñatvā ācariya tumhe atimukharatāya nāḷimattaṁ ajalaṇḍikaṁ gilantāpi
  kiñci na jānittha ito cadāni uttariṁ jīrāpetuṁ na sakkhissatha
  gacchatha piyaṅgudakaṁ pivitvā chaḍḍetvā attānaṁ arogaṁ karothāti
  āha. So tato paṭṭhāya pidahitamukho viya hutvā kathentenāpi
  raññā saddhiṁ akathanasīlo ahosi. Rājā iminā me kaṇṇasukhaṁ
  katanti pīṭhasappissa satasahassuṭṭhānake catūsu disāsu cattāro
  gāme adāsi. Tadā eko paṇḍitāmacco rājānaṁ upsaṅkamitvā
  deva sippaṁ nāma loke paṇḍitehi uggahitabbaṁ pīṭhasappinā
  sālittakamattenāpi ayaṁ sampatti laddhā aññesaṁ sippānaṁ ko
  ānisaṁsaparicchedoti sippassa guṇaṁ kathento imaṁ gāthamāha
          sādhu kho sippakaṁ nāma api yādisikīdisaṁ
          passa ajappahārena 1- laddhā gāmā catuddisāti.

  *  *  *  *  *  *
  Footnote: 1. jappahārenāti pāṭho jātakapāliyaṁ dissati. ña. va.
-------------------------------------------------
[page 162]
      Tattha passāti olokehi tvaṁ mahārāja. Ajappahārenāti
  ajalaṇḍikakhipanena.
                       Pīṭhasappivatthu.
      [142] Soyeva pīṭhasappi etarahi sāvatthiyaṁ sālittakasippeyeva
  kusalo kulaputto hutvā ekadivasaṁ dhammaṁ sutvā pabbajitvā
  laddhupasampado ahosi. So ekadivasaṁ ekaṁ daharabhikkhuṁ ādāya
  aciravatiṁ gantvā nahātvā nadītīre aṭṭhāsi. Taṁkhaṇaññeva
  dve haṁsā ākāse gacchanti. So taṁ daharaṁ āha imaṁ pacchimaṁ
  haṁsaṁ sakkharāya akkhimhi paharitvā pādamūle pātessāmīti.
  Itaro na sakkhissasīti āha. Tenahi upadhārehīti ekaṁ tiyaṁsaṁ
  sakkharaṁ tassa haṁsassa pacchato khipi. Sakkharā ruṁrunti saddamakāsi.
  Haṁso nivattitvā olokesi. So taṁkhaṇaññeva ekaṁ vaṭṭasakkharaṁ
  tassa nivattitvā olokentassa parabhāge akkhimhi pahari.
  Sakkharā itarampi akkhiṁ vijjhitvā gatā. Haṁso mahāravaṁ ravanto
  pādamūleyeva pati. Bhikkhū tamatthaṁ ñatvā satthu ācikkhiṁsu.
  Satthā anekapariyāyena taṁ bhikkhuṁ vigarahīti.
            Sālittakajātakavaṇṇanāyaṁ 1- haṁsaghātakavatthu.
      [143] Tasseva pīṭhasappissa santike eko puriso taṁ sippaṁ
  uggaṇhi. Atha naṁ pīṭhasappi tāta tvaṁ sippaṁ vīmaṁsanto gāviṁ
  mārentassa sataṁ daṇḍo purisaṁ mārentassa sahassaṁ tasmā

  *  *  *  *  *  *
  Footnote: 1. jātakaṭṭhakathā. 2/273.
-------------------------------------------------
[page 163]
  Yamhi pahaṭe daṇḍo natthi tādisaṁ nimmātāpitikaṁ kañci
  upadhārehīti āha. So sakkharā ucchaṅge katvā tādisaṁ
  upadhārento ekadivasaṁ sunettaṁ nāma paccekabuddhaṁ piṇḍāya nagaraṁ
  pavisantaṁ disvā ayaṁ nimmātāpitikoti tassa dakkhiṇakaṇṇasotaṁ
  sandhāya sakkharaṁ khipi. Sakkharā pavisitvā vāmasotena nikkhami.
  So uppannadukkhavedano piṇḍāya caritumasakkonto ākāsena
  gantvā attano paṇṇasālāyaṁ parinibbāyi. Gocaragāme manussā
  taṁ anāgacchantaṁ ñatvā kiñci aphāsukaṁ bhavissatīti tattha gantvā
  taṁ parinibbutaṁ disvā parideviṁsu. Sopi pāpapuriso tattha taṁ
  sañjānitvā ahaṁ attano sippaṁ vīmaṁsanto imaṁ paharinti āha.
  Taṁ sutvā manussā taṁ pothetvā māresuṁ. So yāvāyaṁ paṭhavī
  yojanamattaṁ ussannā tāva avīcimhi pacitvā pakkāvasesena
  gijjhakūṭe saṭṭhikūṭapeto ahosi tassa tigāvutaṁ sarīraṁ
  saṭṭhiayakūṭasahassāni ādittāni sampajjalitāni tassa matthake nipatitvā
  nipatitvā sīsaṁ bhindanti bhinnaṁ bhinnaṁ puna uṭṭhahati.
              Dhammapadassa bālavagge saṭṭhikūṭapetavatthu.
      [144] Apica
          tacchako tantavāyo ca rajako ca nahāpito
          pañcamo cammakāro ca kāravo sippino matāti
  evaṁ suddhavaggaṭīkādīsu tacchakopi sippīti vutto. Tacchakādayo
  hi karonti nimminanti tacchakādikanti kāravo sippametesamatthīti
-------------------------------------------------
[page 164]
  Sippinoti ca vuccanti tasmā tacchakakammampi sippaṁ nāma.
  Tampi hi atthāvahanato maṅgalaṁ. Tatrīmāni vatthūni
      [145] Bodhi nāma bimbisāraputto rājakumāro paṭhavītale
  aññehi pāsādehi asadisarūpaṁ ākāse uppatamānamiva kokanadaṁ nāma
  pāsādaṁ kāretvā vaḍḍhakiṁ pucchi kintayā evarūpo pāsādo
  katapubbo udāhu paṭhamasippameva te idanti. Paṭhamasippameva
  devāti. Rājakumāro sacāyaṁ aññassāpi evarūpaṁ pāsādaṁ
  karissati ayaṁ pāsādo anacchariyo bhavissati imaṁ mayā māretuṁ
  vā hatthapāde vāssa chiddituṁ akkhīni vāssa uppāṭetuṁ vaṭṭatīti
  cintetvā tamatthaṁ attano piyasahāyakassa sañjikāputtassa 1- nāma
  māṇavakassa kathesi. Māṇavako anaggho sippiko mayi
  passante mā nassatūti vaḍḍhakissa saññaṁ adāsi. Vaḍḍhakī
  bhaddakante sāmi kataṁ mama ārocentena ahamettha kattabbaṁ
  jānissāmīti āha. Athekadivasaṁ rājakumāro kiṁ pāsādakammaṁ
  niṭṭhitanti pucchi. Na deva niṭṭhāti bahuṁ avasiṭṭhanti. Kiṁ nāma
  kammaṁ avasiṭṭhanti. Pacchā deva ācikkhissāmi nissārāni
  tāva sukkhadārūni āharāpethāti. So tāni āharāpesi. Atha
  naṁ vaḍḍhakī deva ito paṭṭhāya mama santikaṁ na āgantabbaṁ
  sukhumakammaṁ karontassa hi aññena saddhiṁ kathentassa vikkhepo
  hoti āhāravelāyaṁ pana mama bhariyāva āhāraṁ āharissatīti

  *  *  *  *  *  *
  Footnote: 1. dhammapadavaṇṇanāyampana sañjīvakaputtassāti dissati.. ña. va.
-------------------------------------------------
[page 165]
  Āha. So sādhūti vatvā tassa anikkhamanatthāya gehaṁ
  parikkhipitvā ārakkhaṁ ṭhapesi. Vaḍḍhakīpi gabbhe nisinno
  tāni dārūni tacchetvā garuḷasakuṇaṁ katvā āhāravelāya āgataṁ
  bhariyaṁ gehe vijjamānakaṁ sabbaṁ vikkīṇitvā hiraññasuvaṇṇaṁ
  gaṇhāhi bhaddeti vatvā niṭṭhitakāle ajja sabbepi dārake
  gahetvā āgaccheyyāsīti āha. Sā tathā akāsi. So
  bhuttapātarāso saputtadāro sakuṇakucchimhi nisīditvā vātapānena
  nikkhamitvā palāyanto himavante otaritvā nagaraṁ māpetvā tattha
  rajjaṁ kāretvā kaṭṭhavāhano nāma rājā ahosi.
              Dhammapadassa attavagge kaṭṭhavāhanavatthu.
      [146] Atīte bārāṇasiyaṁ eko rukkhavaḍḍhakī sake ācariyake
  adutiyo ahosi. Tassa sissā soḷasa tesvekekassa sahassāntevāsikā.
  Iti te sabbe sattarasādhikā soḷasasahassamattā. Te araññaṁ gantvā
  tattha nānāpāsādavikatiyo katvā kullaṁ bandhitvā gaṅgāya bārāṇasiṁ
  ānetvā vikkīṇitvā jīvitaṁ kappesuṁ. Te ekadivasaṁ na sakkā
  vaḍḍhakikammena niccaṁ jīvituṁ dukkarañhi jarākāle etanti mantetvā
  udumbarādīhi nissārakaṭṭhehi sakuṇe katvā puttadārehi saddhiṁ
  tesamabbhantaraṁ pavisitvā himavantaṁ gantvā tattha araññasmiṁ nagare rajje
  gaṇhiṁsu. Atha te soḷasa sissā ācariyaṁ rajjaṁ abhisiñcitvā sayaṁ
  amaccaṭṭhāne aṭṭhaṁsu. So kaṭṭhavāhano rājāti pākaṭo tampi nagaraṁ
-------------------------------------------------
[page 166]
  Tena gahitattā kaṭṭhavāhanaṁ nāma jātaṁ tathā sakalaraṭṭhaṁpi.
      Kaṭṭhavāhanarājā aparabhāge kassapabuddhassa uppannabhāvaṁ
  sutvā saparivāre soḷasa jeṭṭhāmacce pesesi gacchatha tātā
  pavattiṁ jānāthāti. Te gacchantā yadi buddho uppanno
  nāgamissāma yadi na uppanno āgamissāmāti vadiṁsu. Atha
  rājā attano bhāgineyyaṁ soḷasāmaccapariyāpannaṁ ekaṁ amaccaṁ
  tāta tvaṁ paccāgantvā mayhaṁ ārocehīti āha. So sādhūti
  sampaṭicchi. Te sabbepi sabbattha ekarattivāsena gantvā
  bārāṇasiṁ sampattā. Sampattesu ca tesu satthā parinibbāyi.
  Te aho dūramaddhānaṁ āgantvā dassanamattaṁ na labhimhāti
  paridevamānā satthārā dinnovādaṁ kattukāmā taṁ bhāgineyyāmaccaṁ
  ṭhapetvā sabbe pabbajiṁsu. Bhāgineyyo pana satthu dhammakarakasaṅkhātaṁ 1-
  paribhogadhātuṁ ekañca theraṁ gahetvā kaṭṭhavāhanaraṭṭhaṁ gato.
  Rājā therassa dhammaṁ sutvā vihāraṁ kāretvā cetiyaṁ
  patiṭṭhāpetvā dānādikaṁ puññaṁ katvā yāvatāyukaṁ ṭhatvā
  devaloke nibbatti. Tepi pabbajitā kālaṁ katvā tasseva
  rañño parivārā ahesuṁ. Te ekaṁ buddhantaraṁ devesu khepetvā
  amhākaṁ satthari anuppanneyeva devalokato caviṁsu. Tesu ācariyo
  mahākosalarañño purohitakule nibbatti. Bāvarītissa nāmaṁ.
  Avasesā sāvatthiyaṁ brāhmaṇakulesu. Tesu pubbe soḷasa

  *  *  *  *  *  *
  Footnote: 1. dhamakarakasaṅkhātantipi pāṭho. ña. va.
-------------------------------------------------
[page 167]
  Jeṭṭhantevāsino bāvarissa santike sippaṁ uggahesuṁ. Itare
  soḷasannaṁ jeṭṭhantevāsīnaṁ santike.
      Tadā mahākosalarājā mato. Pasenadikumāro rājā hutvā
  attano pitarā dinnañca aññañca bhogaṁ bāvarissa adāsi. So
  kira kumārakāle bāvarissa santike sippaṁ uggaṇhi. Aparabhāge
  bāvarī rājānaṁ anujānāpetvā saha sissehi tāpasappabbajjaṁ
  pabbajitvā anukkamena godhāvarīnadīkūlaṁ gantvā tattha vasitvā
  phalāphalena jīvitaṁ 1- kappesi. Tasmiṁ vasante amhākaṁ satthā loke
  udapādi. So aparabhāge buddhuppādaṁ sutvā purimanayeneva sabbe
  saparivāre soḷasa jeṭṭhantevāsino pesesi. Te gantvā
  suttanipātāvasāne pārāyanavagge vuttanayena satthu desanaṁ sutvā saha
  paṭisambhidāhi arahattaṁ patvā ehibhikkhū ahesuṁ ṭhapetvā piṅgiyaṁ nāma
  māṇavaṁ. So hi bāvarissa bhāgineyyo soḷasajeṭṭhantevāsipariyāpanno
  na mayhaṁ mātulo evarūpaṁ vicitraṁ desanaṁ sotuṁ labhatīti tena
  sinehavikkhepena arahattaṁ pattuṁ asakkonto anāgāmī ehibhikkhu ca
  hutvā paccāgantvā bāvarissa buddhuppādaṁ kathetvā satthu guṇaṁ
  vaṇṇayanto nisīdi. Bāvarīpi taṁ suṇantova nisīdi. Taṁkhaṇaññeva
  satthā tesaṁ ñāṇaparipākaṁ ñatvā sāvatthiyaṁ ṭhitoyeva suvaṇṇobhāsaṁ
  muñci. Piṅgiyo obhāsaṁ disvā kimidanti vilokento attano
  sammukhā ṭhitaṁ viya satthāraṁ

  *  *  *  *  *  *
  Footnote: 1. jīvikantipi pāṭho. ña. va.
-------------------------------------------------
[page 168]
  Disvā satthā āgatoti āha. Bāvarī uṭṭhāyāsanā añjaliṁ
  paggayha aṭṭhāsi. Satthā obhāsaṁ pharitvā bāvarissa attānaṁ
  dassetvā tesaṁ dvinnaṁ sappāyaṁ dhammānaṁ desesi. Desanāvasāne
  piṅgiyo arahā bāvarī anāgāmīti.
            Pārāyanavaggavaṇṇanāyaṁ. 1- Kaṭṭhavāhanavatthu.
                        Sippakathā.
                       ----------

  *  *  *  *  *  *
  Footnote: 1. su. khu. 25/524. pa. jo. 25/29.
-------------------------------------------------
[page 169]
                         Vinayakathā
      [147] Vinayo nāma anāgāriyāgāriyavasena duvidho. Tattha
  anāgāriyavinayo sattāpattikkhandhānaṁ anāpajjanaṁ. So
  asaṅkilesāpajjanena ācāraguṇavavatthāpanena ca susikkhito
  ubhayalokahitasukhāvahanato maṅgalaṁ. Ettha ca anāgāriyavinayo
  sattāpattikkhandhānaṁ anāpajjananti ukkaṭṭhaparicchedavasena vuttaṁ.
  Tasmā sattasupi āpattikkhandhesu yo yo yena ajjhāpanno hoti so
  so tena vuṭṭhānadesanāhi paṭikātabboyeva. Ajjhāpannāpi hi
  āpattikkhandhā vuṭṭhitā vā desitā vā antarāyaṁ na karontiyeva.
  Tena ariṭṭhasikkhāpadavaṇṇanāyaṁ 1- vuttaṁ saggamokkhānaṁ antarāyaṁ
  karontīti antarāyikā. Te kammakkilesavipākaupavādāaṇā-
  vītikkamavasena pañcavidhā. Tatthā pañcānantariyadhammā kammantarāyikā
  nāma. Tathā bhikkhunīdūsakakammaṁ. Taṁ pana mokkhasseva antarāyaṁ
  karoti na saggassa. Niyatamicchādiṭṭhidhammā kilesantarāyikā
  nāma. Paṇḍakatiracchānagataubhatobyañjanakānaṁ paṭisandhidhammā
  vipākantarāyikā nāma. Ariyupavādā upavādantarāyikā nāma.
  Te pana yāva ariye na khamāpenti tāvadeva na tato paraṁ.
  Sañcicca āpannā āpattiyo āṇāvītikkamantarāyikā nāma.
  Tāpi yāva bhikkhubhāvaṁ vā paṭijānāti na vuṭṭhāti vā na deseti
  vā tāvadeva na tato paranti.

  *  *  *  *  *  *
  Footnote: 1. samanta. 2/463.
-------------------------------------------------
[page 170]
     [148] Tantaṁsampattiyā vibandhanavasena sattasantānassa antare
  vemajjhe eti āgacchatīti antarāyo diṭṭhadhammikādianattho tassa
  karaṇasīlā antarāyikā. Anantariyadhammāti anantariyasabhāvā
  cetanādhammā. Kammāni eva antarāyikā tathā. Na saggassāti
  micchācāralakkhaṇābhāvato vuttaṁ na hi bhikkhuniyā dhammarakkhitabhāvo
  atthi. Pākatikabhikkhuniyā vasena cetaṁ vuttaṁ. Ariyāya pana
  pavattaṁ apāyasaṁvattanikameva. Nandamāṇavo cettha nidassanaṁ.
  Ubhinnaṁ samānacchandatāvasena vā na saggantarāyikatā.
  Mokkhantarāyikatā pana paṭipattiyā vidūsanato. Abhibhavitvā pana
  pavattiyaṁ saggantarāyikatāpi na sakkā nivāretunti vadanti.
  Ahetukadiṭṭhiakiriyadiṭṭhinatthikadiṭṭhiyova niyatabhāvappattā
  niyatamicchādiṭṭhidhammā. Paṭisandhidhammāti paṭisandhicittuppādā.
  Paṇḍakādiggahaṇañcettha nidassanamattaṁ sabbāyapi ahetukappaṭisandhiyā
  vipākantarāyikabhāvato. Yāhi ariye upavadati tā cetanā ariyupavādā.
  Tato paranti khamāpanato upari. Āpannā āpattiyoti sañcicca
  vītikkantā satta āpattikkhandhā. Sañcicca vītikkantañhi antamaso
  dukkaṭadubbhāsitampi saggamaggaphalānaṁ antarāyaṁ karoti. Bhikkhubhāvaṁ
  paṭijānāti pārājikaṁ āpanno na vuṭṭhāti sesagarukāpattiṁ
  āpanno na deseti lahukāpattiṁ āpannoti taṭṭīkānayo 1-.
      [149] Yañace āpattādhikaraṇaṁ akusalaṁ tampi desitaṁ vuṭṭhitaṁ

  *  *  *  *  *  *
  Footnote: 1. sā. dī. 3/360.
-------------------------------------------------
[page 171]
  Vā anantarāyakaraṁ. Yathā hi ariyupavādakammaṁ akusalaṁpi samānaṁ
  accayaṁ desetvā khamāpanena payogasampattippaṭibāhitattā
  avipākadhammataṁ āpannaṁ ahosikammaṁ hoti evamidaṁpi desitaṁ vuṭṭhitaṁ vā
  payogasampattippatibāhitattā avipākadhammatāya ahosikammabhāvena
  anantarāyakaraṁ. Teneva sāpattikassa bhikkhave nirayaṁ vadāmi
  tiracchānayoniṁ vāti sāpattikasseva apāyagāmitā vuttāti cullavagge
  samathakkhandhakaṭīkā 1-.
      [150] Tatrīdaṁ vatthu kassapabuddhasāsane eko daharabhikkhu
  vīsativassasahassāni araññe samaṇadhammaṁ katvā ekadivasaṁ gaṅgāya
  nadiyā nāvaṁ abhiruyha gacchanto erakagumbe erakapattaṁ gahetvā
  nāvāya vegasā gacchantiyāpi na muñci. Erakapattaṁ chijji. So
  appamattakametanti āpattiṁ adesetvā maraṇakāle erakapattena
  gīvāyaṁ gahito viya taṁ desetukāmopi hutvā aññaṁ bhikkhuṁ apassanto
  aparisuddhaṁ me sīlanti vippaṭisārī jāto cavitvā ekarukkhanāvappamāṇo
  nāgarājā ahosi. Erakapattotissa nāmaṁ. So addhāhaṁ
  iminā upāyena buddhuppādaṁ suṇissanti cintetvā attano
  dhītaraṁ gītaṁ uggaṇhāpetvā anvaḍḍhamāsaṁ uposathadivase gaṅgāya
  udakapiṭṭhe mahantaṁ phaṇaṁ katvā tattha dhītaraṁ ṭhapetvā gāyāpesi.
  Sā tattha naccantī gāyi. Sakalajambudīpavāsino nāgamāṇavikaṁ
  gaṇhitukāmā attano attano paññābalena paṭigāyiṁsu. Nāgarājā

  *  *  *  *  *  *
  Footnote: 1. sā. dī. 4/469.
-------------------------------------------------
[page 172]
  Taṁ paṭikkhipi. Tassā anvaḍḍhamāsaṁ evaṁ gāyantiyā ekaṁ
  buddhantaraṁ vītivattaṁ. Atha satthā loke uppajjitvā ekadivasaṁ
  paccūsakāle lokaṁ volokento taṁ ñatvā gantvā bārāṇasīsamīpe
  ekassa sirīsarukkhassa mūle nisinno paṭigāyanatthaṁ gacchantaṁ uttaraṁ
  nāma māṇavaṁ disvā ito ehīti āha. So satthāraṁ
  upasaṅkamitvā satthārā puṭṭho attano paṭigītaṁ kathesi. Netaṁ
  uttara paṭigītanti taṁ paṭigītaṁ uggaṇhāpesi. So taṁ uggaṇhantova
  sotāpanno hutvā agamāsi. Atha nāgamāṇavikā
     [151] Kiṁsuadhipatī 1- rājā kiṁ su rājā rajassiro
           kathaṁ su virajo hoti kathaṁ bāloti vuccati.
           Kenassu vuyhatī bālo kathaṁ nudati paṇḍito
           yogakkhemī kathaṁ hoti tamme akkhāhi pucchitoti
  gāthādvayena gāyi.
      Tattha kiṁsūti kissa adhipati rājā nāma hoti. Kiṁ sūti
  kathaṁ pana rājā rajassiro nāma hoti. Kathaṁ sūti kathannu so
  rājā virajo nāma. Kathanti kena kāraṇena puggalo bāloti
  vuccati. Vuyhatīti kena dhammena vuḷho hoti. Nudatīti kena kataraṁ
  vinodeti. Yogakkhemī nāma puggalo kena hoti. Akkhāhīti

  *  *  *  *  *  *
  Footnote: 1. samāsapadamidaṁ. samāsagatanāmamajjhe ve to ca nipatanti ṭhāneti saddanīti-
  suttānulomena sukārāgamo hoti yathā kiṁsusaññojano lokoti. tassa pana saddanīti-
  suttassa vuṭṭhiveparamā sarā kuhiṁ vaṅkatapabbatoti ca udāharaṇāni.
-------------------------------------------------
[page 173]
  Sammukhībhūtaṁ sandhāya vadati.
      Atha uttaro
     [152] Chadvārādhipatī rājā rajamāno rajassiro
           arajaṁ virajo hoti rajaṁ bāloti vuccati.
           Oghena vuyhatī bālo yogā nudati paṇḍito
           sabbayogavisaṁyutto yogakkhemīti vuccatīti
  gāthādvayena paṭigāyi.
      Tattha chadvārādhipatīti tesaṁ rūpādīhi anabhibhūtatāya channaṁ
  dvārānaṁ adhipati puggalo rājā nāma. Rajamānoti rūpādīsu
  ārammaṇesu rajanto rajassiro nāma. Arajanti tesveva arajanto.
  Rajanti rajanto. Oghenāti kāmoghādinā catubbidhaoghena.
  Yogā nudatīti sammappadhānasaṅkhātena yogena taṁ oghaṁ vinodeti.
  Sabbayogavisaṁyuttoti sabbehi kāmayogādīhi visaṁyutto.
      [153] Nāgarājā taṁ sutvāva mayā ekaṁ buddhantaraṁ evarūpaṁ
  padaṁ na sutapubbaṁ uppanno vata bho loke buddhoti tuṭṭhamānaso
  udakato uttaritvā uttarena saddhiṁ satthu santikaṁ gantvā satthāraṁ
  vanditvā rodamāno attano erakapattacchedanamattaṁ nissāya
  tiracchānayoniyaṁ nibbattabhāvaṁ kathetvā ahaṁ bhante ekaṁ buddhantaraṁ
  neva manussattaṁ labhāmi na saddhammassavanaṁ na tumhādisassa
  buddhassa dassananti āha. Satthā mahārāja manussattādi nāma
  dullabhamevāti dassento dhammapadassa buddhavagge imaṁ gāthamāha
-------------------------------------------------
[page 174]
     [154] Kiccho manussapaṭilābho kicchaṁ maccānajīvitaṁ
           kicchaṁ saddhammassavanaṁ kiccho buddhānamuppādoti.
      Tattha kicchoti mahantakusalena laddhabbattā kicchaladdho
  dullabho. Manussapaṭilābhoti manussattappaṭilābho. Kicchanti
  nirantaraṁ kasikammādīni katvā jīvitavuttighaṭanatopi parittaṭṭhāyitāyapi
  kicchaladdhaṁ. Maccānajīvitanti sattānaṁ jīvitampi. Kicchanti
  anekakappesupi dhammadesakapuggalassa dullabhatāya kicchaladdhaṁ
  saddhammassavanampi. Kicchoti mahussāhena abhinīhārassa samijjhanato
  samiddhābhinīhārassa ca anekakappakoṭisahassehipi dullabhuppādato
  kicchaladdho ativiya dullabho buddhānaṁ uppādopīti.
      Taṁ sutvā nāgarājā taṁdivasaṁ paṭhamaphalaṁ labheyya tiracchānagatattā
  pana nālattha. So aññe nāgā viya paṭisandhi tacajahanaṁ
  vissaṭṭhaniddokkamanaṁ sajātiyā methunasevanā cutīti pañcasu
  ṭhānesu akilamanabhāvaṁ patvā māṇavakarūpeneva vicarituṁ labhatīti.
                      Erakapattavatthu.
      [155] Tasmā yaṁ yaṁ āpattiṁ āpajjati tattha tattha
   yathādhammaṁ paṭipajjitabbameva. Evaṁ paṭipajjanto hi maggaphalampi
   pattuṁ sakkotiyeva. Tathā hi satthā kosalaraṭṭhe cārikaṁ caramāno
   antarāmagge mahantaṁ susirarukkhaṁ agginā daḍḍhaṁ disvā aggikkhandhena
   upametvā dhammaṁ desetukāmo aññatarasmiṁ rukkhamūle nisīditvā
   passatha no tumhe bhikkhave amuṁ mahantaṁ aggikkhandhantiādinā
-------------------------------------------------
[page 175]
  Nayena sattakanipātaṅguttare aggikkhandhopamasuttaṁ 1- desesi.
      [156] Taṁ sutvā saṭṭhiyā bhikkhūnaṁ nāmakāyo santatto
  nāmakāye santatte karajakāyo santatto tasmiṁ santatte nidhānagataṁ
  uṇhaṁ lohitaṁ mukhato uggañchi. Te kira pārājikamāpannā. Saṭṭhī
  bhikkhū dukkaraṁ buddhasāsane yāvajīvaṁ paripuṇṇaṁ parisuddhaṁ brahmacariyaṁ
  caritunti vibbhamiṁsu. Te kira khuddānukhuddakasikkhāpadāni maddantā
  vicariṁsu. Saṭṭhī bhikkhū satthudesanābhimukhaṁ ñāṇaṁ pesetvā saha
  paṭisambhidāhi arahattaṁ pattā. Te kira parisuddhasīlā ahesuṁ.
  Iccesā desanā imesaṁ tiṇṇannampi saphalā jātā.
  Arahattappattānaṁ tāva saphalā hotu itaresaṁ kathaṁ saphalāti. Te hi
  yadi imaṁ desanaṁ na suṇeyyuṁ pamattā hutvā ṭhānaṁ jahituṁ na
  sakkuṇeyyunti tato nesaṁ taṁ pāpaṁ vaḍḍhamānaṁ apāyesveva
  saṁsīdāpeyya imantu desanaṁ sutvā jātasaṁvegā ṭhānaṁ jahitvā
  sāmaṇerabhūmiyaṁ ṭhitā dasasīlaṁ pūretvā yonisomanasikāre yuttappayuttā
  keci sotāpannā keci sakadāgāmino keci anāgāmino ahesuṁ
  keci devesu nibbattā evaṁ pārājikāpannānampi saphalā ahosi.
  Itarepi yadi imaṁ na suṇeyyuṁ gacchante gacchante kāle
  saṅghādisesaṁpi pārājikaṁpi āpajjeyyuṁ imantu sutvā aho
  sallekhitaṁ buddhasāsanaṁ na sakkā amhehi yāvajīvaṁ imaṁ paṭipattiṁ
  pūretuṁ vibbhamitvā upāsakadhammaṁ pūretvā dukkhato muccissāmāti

  *  *  *  *  *  *
  Footnote: 1. aṅ. sattaka. 23/129.
-------------------------------------------------
[page 176]
  Vibbhamitvā saraṇattayapañcasīlesu patiṭṭhāya upāsakadhammaṁ pūretvā
  keci sotāpannā keci sakadāgāmino keci anāgāmino keci
  devesu nibbattā evantesampi saphalā vāti ekanipātaṅguttare
  cūḷaccharāsaṅghātasuttavaṇṇanānayo 1-.
      Balavatā pacchānutāpena saṁvaḍḍhamāne karajakāye mahāpariḷāho
  uppajjatīti āha nāmakāye santatte karajakāyo santattoti.
  Nidhānagatanti sannicitalohitaṁ sandhāya vuttaṁ. Uṇhaṁ lohitanti
  lohitaṁ uṇhaṁ hutvā uggañchi. Ṭhānanti bhikkhuppaṭiññaṁ. Taṁ
  pāpanti bhikkhuppaṭiññāya avijahitattā tathā vaḍḍhamānaṁ taṁ pāpaṁ.
  Antimavatthuṁ ajjhāpannānaṁpi upāyena pavattiyamāno yonisomanasikāro
  atthāvaho hotiyevāti dassento jātasaṁvegātiādimāha. Aho
  sallekhitanti ativiya sallekhena itaṁ pavattanti taṭṭīkā.
      Evamajjhāpannāpi āpattiyo vuṭṭhitadesitā antarāyaṁ na
  karonti pageva anajjhāpannā.
      [157] Catuppārisuddhisīlaṁ vā anāgāriyavinayo. So yathā
  tattha patiṭṭhāya arahattaṁ pāpuṇāti evaṁ sikkhantena susikkhito
  lokiyalokuttarasukhādhigamahetuto maṅgalanti veditabbo. Tattha
  pāṭimokkhasaṁvarasīlaṁ kañci āpattiṁ anāpajjantassa visujjhati tenetaṁ
  susikkhitaṁ nāma hoti. Taṁ lokuttarasukhampi āvahati padhāniyattherassa
  sīlaṁ viya.

  *  *  *  *  *  *
  Footnote: 1. mano. pū. 1/71.
-------------------------------------------------
[page 177]
      [158] Khaṇḍapelavihāre 1- kira kaṇikārappadhānaghare 2- ariyavaṁsaṁ
  suṇantaṁ theraṁ ghoravisasappo ḍaṁsi. Thero jānitvāpi pasannacitto
  nisinno dhammaṁyeva suṇāti. Visavego thaddho ahosi. So
  upasampadamaṇḍalaṁ ādiṁ katvā sīlaṁ paccavekkhitvā parisuddhasīlomhīti
  pītiṁ uppādesi. Saha cittuppādā visaṁ vinivattitvā paṭhaviṁ pāvisi.
  Thero tattheva cittekaggataṁ labhitvā vipassanaṁ vaḍḍhetvā arahattaṁ
  pāpuṇi.
             Sabbāsavasuttavaṇṇanādīsu padhāniyattheravatthu.
      [159] Idaṁ ukkaṭṭhavasena vuttaṁ. Yasmā pana rūpiyasikkhāpadavaṇṇanādīsu 3-
  desanāsuddhi nāma pāṭimokkhasaṁvarasīlaṁ tañhi desanāya sujjhanato
  desanāsuddhīti vuccatīti vuttaṁ sujjhati etāyāti suddhi yathādhammaṁ
  desanāva suddhi desanāsuddhi. Vuṭṭhānassāpi cettha desanāya eva
  saṅgaho daṭṭhabbo. Mūlāpattīnaṁ pana abhikkhutāpaṭiññāvasena desanāti
  taṭṭīkāyaṁ visuddhimaggaṭīkāyañca ettha desanāgahaṇena vuṭṭhānampi
  chinnamūlānaṁ abhikkhutāpaṭiññāpi saṅgahitā. Chinnamūlānampi hi
  pārājikāpattivuṭṭhāpanena heṭṭhā parirakkhitaṁ bhikkhusīlaṁ visuddhaṁ nāma
  hoti tena tesaṁ maggappaṭilābhopi sampajjatīti navaṭīkāyaṁ tasmā āpajjitvā
  desanādinā vuṭṭhahato sīlaṁpi sukhāvahaṁ hoti sudhammattherassa viya sīlaṁ.
      So kira cittagahapatiṁ tilasaṅgulikavādena khuṁsetvā satthu santikaṁ

  *  *  *  *  *  *
  Footnote: 1. khaṇḍavelavihāre. 2. kaṇṇikārapadhāniyagharetipi pāṭho. ña. va. 3. samanta 2/229.
-------------------------------------------------
[page 178]
  Gantvā satthu ovādaṁ gahetvā paccāgantvā cittagahapatissa
  cakkhupathe āpattiṁ desetvā taṁ khamāpetvā tattheva ambāṭakārāme
  viharanto katipāheneva saha paṭisambhidāhi arahattaṁ pāpuṇi.
      Dhammapadassa bālavaggepi sudhammattheravatthu āgataṁ.
      [160] Apica pāṭimokkhasaṁvarapūrakena bhikkhunā aṭaviyaṁ corehi
  baddhattherasadisena bhavitabbaṁ.
      Himavantapasse kira aṭaviyaṁ corā āgantvā kassaci
  āroceyyāti ekaṁ nāmagottavasena appaññātaṁ theraṁ kāḷavallīhi
  bandhitvā nipajjāpesuṁ. So yathānipannova sattāhaṁ vipassanaṁ
  vaḍḍhetvā anāgāmī hutvā tattheva cavitvā brahmaloke
  nibbatti.
      [161] Tambapaṇṇidīpe aṭaviyaṁ ekaṁ theraṁ pūtilatāya bandhitvā
  nipajjāpesuṁ. So davaḍāhe āgacchante valliṁ acchinditvāva
  vipassanaṁ vaḍḍhetvā jīvitasamasīsī hutvā parinibbāyi. Tasmā
  aññopi saddho kulaputto
          pāṭimokkhaṁ visodhento appeva jīvitaṁ jahe
          paññattaṁ lokanāthena na bhinde sīlasaṁvaraṁ.
      [162] Indriyasaṁvarasīlantu saṁvarāsaṁvaresu ādīnavānisaṁsadassāvino
  visujjhati. So hi khemato ānisaṁsaṁ bhayato cādīnavaṁ disvā taṁ
  paripūreti susikkhati. Ādīnavānisaṁsā pana chayime bhikkhave
  phassāyatanā adantā aguttā arakkhitā asaṁvutā dukkhādhivāhā
-------------------------------------------------
[page 179]
  Honti. Katame cha. Cakkhuṁ bhikkhave phassāyatanaṁ adantaṁ aguttaṁ
  arakkhitaṁ asaṁvutaṁ dukkhādhivāhaṁ hoti. Sotaṁ bhikkhave .pe. Ghānaṁ
  bhikkhave .pe. Jivhā bhikkhave .pe. Kāyo bhikkhave .pe.
  Mano bhikkhave phassāyatanaṁ adantaṁ .pe. Dukkhādhivāhaṁ hoti.
  Ime kho bhikkhave cha phassāyatanā adantā .pe. Dukkhādhivāhā
  honti. Chayime bhikkhave phassāyatanā sudantā suguttā surakkhitā
  susaṁvutā sukhādhivāhā honti. Katame cha. Cakkhuṁ bhikkhave phassāyatanaṁ
  sudantaṁ suguttaṁ surakkhitaṁ susaṁvutaṁ sukhādhivāhaṁ hoti .pe. Mano
  bhikkhave phassāyatanaṁ sudantaṁ .pe. Sukhādhivāhaṁ hoti. Ime
  kho bhikkhave cha phassāyatanā sudantā .pe. Sukhādhivāhā hontīti
  evaṁ saḷāyatanavagge paṭhamasaṅgeyyasutte 1- vuttā.
      [163] Tattha phassāyatanāti phassakāraṇāni cakkhusamphassādīnaṁ
  uppattiṭṭhānāni cakkhādīnīti attho. Adantāti adamitā.
  Asaṁvutāti apihitā. Dukkhādhivāhāti nerayikādibhedaṁ adhikaṁ dukkhaṁ
  āvahanakā. Dukakhādhivāvahātipi pāṭho. Esevattho. Sukhādhivāhāti
  jhānamaggaphalādippabhedaṁ adhikaṁ sukhaṁ āvahanakā.
      [164] Tattheva ādittapariyāyasutte 2- pana varaṁ bhikkhave tattāya
  ayosalākāya ādittāya sampajjalitāya sañjotibhūtāya cakkhundriyaṁ
  sampalimaṭṭhaṁ na tveva cakkhuviññeyyesu rūpesu anubyañjanaso

  *  *  *  *  *  *
  Footnote: 1. saṁ. sa. 18/88. 2. saṁ. sa. 18/210.
-------------------------------------------------
[page 180]
  Nimittaggāho nimittassādegadhitaṁ 1- vā bhikkhave viññāṇaṁ tiṭṭhamānaṁ
  tiṭṭheyya anubyañjanassādegadhitaṁ vā tasmiñca samaye kālaṁ
  kareyya ṭhānametaṁ vijjati yaṁ dvinnaṁ gatīnaṁ aññataraṁ gatiṁ
  gaccheyya nirayaṁ vā tiracchānayoniṁ vā imaṁ kho ahaṁ bhikkhave
  ādīnavaṁ disvā evaṁ vadāmi. Varaṁ bhikkhave tiṇhena ayosaṅkunā
  ādittena sampajjalitena sañjotibhūtena sotindriyaṁ sampalimaṭṭhaṁ
  .pe. Varaṁ bhikkhave tiṇhena nakhacchedanena ādittena sampajjalitena
  sañjotibhūtena ghānindriyaṁ sampalimaṭṭhaṁ .pe. Varaṁ bhikkhave
  tiṇhena khurena ādittena sampajjalitena sañjotibhūtena jivhindriyaṁ
  sampalimaṭṭhaṁ .pe. Varaṁ bhikkhave tiṇhāya sattiyā ādittāya
  sampajjalitāya sañjotibhūtāya kāyindriyaṁ sampalimaṭṭhaṁ na tveva
  kāyaviññeyyesu phoṭṭhabbesu anubyañjanaso nimittaggāho
  nimittassādegadhitaṁ vā bhikkhave viññāṇaṁ .pe. Ādīnavaṁ disvā
  evaṁ vadāmi. Varaṁ bhikkhave sottaṁ sottaṁ kho panāhaṁ bhikkhave
  vañjhaṁ jīvikānaṁ vadāmi aphalaṁ jīvikānaṁ vadāmi momūhaṁ jīvikānaṁ
  vadāmi na tveva tathārūpe vitakke vitakkeyya yathārūpānaṁ
  vitakkānaṁ vasaṁ gato saṅghaṁ bhindeyya imaṁ kho ahaṁ bhikkhave
  ādīnavaṁ disvā evaṁ vadāmīti evaṁ ādīnavo vutto.
      [165] Tattha varanti seṭṭhaṁ. Tattāyāti daḍḍhāya.
  Ādittāyāti ādito paṭṭhāya dīpitāya. Sampajjalitāyāti samantato

  *  *  *  *  *  *
  Footnote: 1. pāliyaṁ sabbavāresu nimittassādagadhitanti pāṭho dissati. ña. va.
-------------------------------------------------
[page 181]
  Pajjalitāya. Sañjotibhūtāyāti ekajālībhūtāya. Sampalimaṭṭhanti
  sabbaso āmaṭṭhaṁ añjitanti attho. Na tveva varanti ānetvā
  sambandhitabbaṁ. Anubyañjanaso nimittaggāhoti kilesānaṁ
  anubyañjanavasena uppādanena pākaṭakaraṇavasena subhādinimittaggāho.
  Anubyañjanasoti vā hatthapādādianubyañjanato. Nimittaggāhoti
  itthīpurisādīsu subhanimittaggahaṇanti visuddhimaggaṭīkā 1-.
      [166] Anubyañjanaso nimittaggāhoti hatthā sobhaṇā
  pādā sobhaṇāti anubyañjanaggāho nimittaggāho ca.
  Nimittaggāhoti vā saṁsandetvā gahaṇaṁ anubyañjanaggāhoti
  vibhattiggahaṇaṁ. Nimittaggāho kumbhīlasadiso sabbameva gaṇhāti
  anubyañjanaggāho vibhajitvā hatthapādādīsu taṁ taṁ koṭṭhāsaṁ.
  Nimittassādegadhitanti nimittassādena vatthitaṁ 2- baddhaṁ. Viññāṇanti
  kammaviññāṇaṁ. Ādīnavanti anekāni vassasatasahassāni niraye
  anubhavitabbaṁ dukkhaṁ. Ayosaṅkunāti ayasūlena dvepi kaṇṇacchiddāni
  vijjhitvā paṭhaviyaṁ ākoṭṭanavasena sampalimaṭṭhaṁ. Nakhacchedanaṁ
  pavesetvā ukkhipitvā saha thunatthena chinditvā pātanavasena
  sampalimaṭṭhaṁ. Bandhanamūlaṁ chetvā pātanavasena sampalimaṭṭhaṁ.
  Sattiyāti mahatiyā daṇḍakavāsiyā kāyappasādaṁ uppāṭetvā
  pātanavasena sampalimaṭṭhaṁ. Sottanti nipajjitvā niddokkamanaṁ.

  *  *  *  *  *  *
  Footnote: 1. pa. mañ. 1/99. 2. tabbaṇṇanāyañhi nimittassādena ca vaḍḍhitaṁ
  bandhanti dissati. cakāro panettha vakāro bhaveyya. tasmā vavatthitanti
  padaṁ yuttataraṁ bhaveyyāti maññāmi.
-------------------------------------------------
[page 182]
  Saṅghaṁ bhindeyyāti iminā vitakkānaṁ yāva saṅghabhedā
  pāpakammāvahanatā dassitāti ādittapariyāyavaṇṇanānayo 1-.
      [167] Diṭṭhadhamme vināsappattipi ādīnavo. Tatrīdaṁ vatthu
      atīte kira bārāṇasiyaṁ bodhisatto asītikoṭivibhavo brāhmaṇo
  ahosi. Kañcanacchavitāya cassa hāritoti nāmaṁ kariṁsu. So
  mātāpitūnamaccayena himavati pabbajitvā sattame divase jhānābhiññāyo
  nibbattetvā tattha ciraṁ vasitvā loṇambilasevanatthāya bārāṇasīrañño
  uyyānaṁ gantvā vihāsi. So rañño gehe nibaddhaṁ bhuñjanto
  dvādasa vassāni vasi. Rājā paccantaṁ vūpasametuṁ gacchanto
  amhākaṁ puññakkhettaṁ mā pamajjīti deviṁ vatvā agamāsi.
  Sā tato paṭṭhāya mahāsattaṁ sahatthā parivisi. Athekadivasaṁ
  sā tasmiṁ cirāyante nahātvā maṭṭhasāṭakanivatthā sīhapañjaraṁ
  vivarāpetvā sarīre vātaṁ paharāpentī nipannā ākāsenāgacchato
  mahāsattassa vākacīrasaddaṁ sutvā vegenuṭṭhahi. Maṭṭhasāṭako
  bhassi. Mahāsatto visabhāgārammaṇaṁ disvā uppannakkileso
  taṁkhaṇaññeva parihīnajjhāno satiṁ paccupaṭṭhāpetuṁ asakkonto
  deviyā asaddhammaṁ paṭisevitvā bhattaṁ bhuñjitvā padasāva
  uyyānaṁ gato. So tato paṭṭhāya devasikaṁ tatheva akāsi.
  Iti so indriyāsaṁvarahetu diṭṭhadhamme vināsaṁ pāpuṇi. Tañcassa
  kammaṁ sakalanagare pākaṭaṁ. Amaccā evamakāsi hāritoti rañño

  *  *  *  *  *  *
  Footnote: 1. sā. pa. 3/61.
-------------------------------------------------
[page 183]
  Paṇṇaṁ pesesuṁ. Rājā assaddahantova paccantaṁ vūpasametvā
  paccāgantvā uyyānaṁ pavisitvā bodhisattaṁ pucchi. So saccavāditāya
  yathābhūtaṁ kathetvā mahārāja okāsaṁ tāva me karohīti vatvā
  paṇṇasālaṁ pavisitvā kasiṇamaṇḍalaṁ oloketvā puna jhānaṁ
  uppādetvā sālato nikkhamma ākāse nisīditvā rañño dhammaṁ
  desetvā himavantameva gantvā aparihīnajjhāno brahmalokupago
  ahosi.
      Navakanipāte hāritajātakavaṇṇanāyaṁ hāritatāpasavatthu.
      [168] Tattheva lomasakassapajātakavaṇṇanāyaṁ lomasakassapatāpasavatthumpi
  ekanipātassa yathākkamaṁ dasamacuddasamavaggesu takkasilajātakapañcabhīrukajātakavaṇṇanāsu
  āgataṁ pañcannaṁ indriyāsaṁvarahetu yakkhinīhi khāditānaṁ rūpagocarasaddagocarādīnaṁ
  janānañceva dvinnaṁ yakkhinīhi abhisaṅkhataṁ dibbarūpaṁpi indriyāni bhinditvā
  kilesuppādanavasena anoloketvā takkasilaṁ gantvā rajjappattānaṁ
  bārāṇasīrājaputtānañca vatthumpi samāharitabbaṁ.
      [169] Apica sakagocarato parihānipi ādīnavo. Tena bhagavā
  indriyasaṁvararahite bhikkhū ovadanto bhikkhave bhikkhunā nāma rūpādīsu
  subhanimittavasena nimittaṁ gahetuṁ na vaṭṭati sace hi tasmiṁ samaye
  kālaṁ karoti nirayādīsu nibbattati tasmā rūpādīsu subhanimittaṁ
  mā gaṇhitthāti vatvā puna sopamaṁ desanaṁ desetukāmo tumhākaṁ
  rūpassa olokanakālopi atthi anolokanakālopi olokanakāle
-------------------------------------------------
[page 184]
  Subhavasena anoloketvā asubhavasena olokeyyātha evaṁ attano
  gocarā na parihāyissatha. Ko pana tumhākaṁ gocaro. Cattāro
  satipaṭṭhānā cattāro sammappadhānā ariyo aṭṭhaṅgiko maggo
  navalokuttaradhammo etasmiñhi vo gocare carataṁ na lacchati māro
  chiddaṁ otāraṁ. Sace pana kilesavasikā hutvā subhanimittavasena
  olokessatha pūtimaṁsasigālo viya attano gocarā parihāyissathāti
  vatvā atītaṁ āhari
      [170] Atīte kira himavantappadese pabbataguhāyaṁ anekasataeḷakā
  vasiṁsu. Tesamantare ekā meṇḍamātā 1- nāma eḷikā byattā
  ahosi upāyakusalā. Tesaṁ vasanaṭṭhānato avidūre ekissaṁ guhāyaṁ
  pūtimaṁso nāma sigālo vihāsi saddhiṁ veṇiyā nāma bhariyāya. So
  sabhariyo upāyena bahū eḷake khāditvā puna taṁ meṇḍamātunāmakaṁ
  eḷikaṁ khāditukāmo bhariyaṁ āha tvaṁ tāya saddhiṁ sakhī hohi
  vissāse uppanne ahaṁ matālayaṁ katvā nipajjissaṁ tvaṁ taṁ
  upagantvā sāmiko me mato ahañca anāthā ṭhapetvā taṁ
  añño me ñātako natthi ehi tassa sarīrakiccaṁ karissāmāti
  vatvā ānehi athāhaṁ uppatitvā taṁ gīvāyaṁ ḍaṁsitvā māressāmīti.
  Sā tathā katvā vissāse uppanne taṁ tathā avoca. Eḷikā
  tava sāmikena mama ñātakā khāditā bhāyāmissa na sakkomi
  gantunti āha. Sigālī mā bhāyi matako kiṁ karissatīti

  *  *  *  *  *  *
  Footnote: 1. meṇḍikamātātipi pāṭho. ña. va.
-------------------------------------------------
[page 185]
  Vatvā taṁ ānesi. Sigālo tāsaṁ padasaddaṁ sutvā āgatā nu
  kho eḷikāti sīsaṁ ukkhipitvā olokesi. Eḷikā taṁ tathā
  karontaṁ disvā ayaṁ pāpadhammo maṁ vañcetvā māretukāmatāya
  matālayaṁ katvā nipannoti nivattitvā palāyi. Sigālī taṁ nivattetuṁ
  asakkontī sigālaṁ upagantvā taṁ garahantī imaṁ gāthamāha
     [171] Tvaṁ khosi samma ummatto dummedho avicakkhaṇo
           yo tvaṁ matālayaṁ katvā akālena vipekkhasīti.
      Tattha avicakkhaṇoti vicāraṇappaññārahito. Akālena
  vipekkhasīti eḷikāya attano santikaṁ anāgatāyayeva olokesi.
      Evaṁ atītaṁ āharitvā navakanipāte pūtimaṁsajātake imaṁ gāthamāha
           na akāle vipekkheyya kāle pekkheyya paṇḍito
           pūtimaṁsova jhāyati yo akāle vipekkhatīti.
      Tattha akāleti kāmaguṇe ārabbha subhanimittavasena cittuppādakāle.
  Ayañhi bhikkhuno rūpaṁ oloketuṁ akālo nāma. Kāleti
  asubhavasena anussativasena kasiṇavasena ca rūpaggahaṇakāle.
  Ayañhi bhikkhuno rūpaṁ oloketuṁ kālo nāma. Pūtimaṁsova jhāyatīti
  bhikkhave yathā pūtimaṁso sigālo akāle eḷikaṁ oloketvā
  attano gocarā parihīno pajjhāyati evaṁ bhikkhu akāle subhavasena
  rūpaṁ oloketvā satipaṭṭhānādigocarā parihīno diṭṭhadhammepi
  samparāyepi pajjhāyati kilamatīti.
                        Pūtimaṁsavatthu.
-------------------------------------------------
[page 186]
      [172] Tasmā bhikkhunā nāma rūpādīni anubyañjanaggāhanimittaggāhavasena
  aggaṇhitvā yathādiṭṭhasutamutameva gaṇhitabbaṁ cetiyapabbatavāsinā
  asubhakammikamahātissattherena viya.
      So kira pakatiyā aṭṭhikakammaṭṭhāniko ahosi. So ekadivasaṁ
  cetiyapabbatā anurādhapuraṁ piṇḍāya agamāsi. Athekā itthī sāmikena
  saddhiṁ bhaṇḍitvā kālasseva anurādhapurato ñātigharaṁ gacchantī theraṁ
  antarāmagge disvā vipallatthacittā mahāhasitaṁ hasi. Thero
  aṭṭhikakammaṭṭhānamanasikāreneva gacchanto saddakaṇṭakattā
  pubbabhāgamanasikārassa hasitasaddānusārena kimetanti olokento tassā
  dantaṭṭhike aṭṭhikasaññaṁ paṭilabhitvā yathāṭhitakova paṭhamajjhānaṁ
  patvā taṁ pādakaṁ katvā vipassanaṁ vaḍḍhetvā arahattaṁ pāpuṇi.
         Visuddhimaggassa sīlaniddese asubhakammikatissattheravatthu.
      [173] Idampi ukkaṭṭhavasena vuttaṁ. Cittaṁ nāmetaṁ lahuparivattaṁ
  tasmā uppannaṁ rāgaṁ asubhamanasikārena vinodetvā indriyasaṁvaro
  sampādetabbo adhunā pabbajitena vaṅgīsattherena viya.
      So kira ānandattherena saddhiṁ piṇḍāya caranto ekaṁ itthiṁ
  disvā uppannarāgo hutvā tamatthaṁ ānandattherassa ācikkhitvā
  rāgassa nibbāpanupāyaṁ me kathehīti āha. Tenahi rāguppattihetubhūtaṁ
  subhanimittaṁ manasi akatvā asubhabhāvanāya cittaṁ bhāvehīti. So
  tathākaraṇena rāgaṁ vinodetvāva piṇḍāya cari. Sopi aparabhāge
  arahattaṁ pāpuṇi.
-------------------------------------------------
[page 187]
      [174] Indriyasaṁvarasīlañhi na punevaṁ karissāmīti cittādhiṭṭhānavaseneva
  sujjhanato saṁvarasuddhīti aṭṭhakathācariyehi vuttaṁ. Na punevanti ettha evanti
  saṁvarabhedaṁ sandhāyāhāti taṭṭīkācariyehi vuttaṁ. Tasmā aññenāpi
  saṁvaraṁ bhinditvā puna saṁvaro sampādetabbo. Apica indriyasaṁvaraparipūrakena
  bhikkhunā karaṇḍakalenavāsinā 1- cittaguttattherena viya bhavitabbaṁ.
      Karaṇḍakaleṇe kira sattannaṁ buddhānaṁ abhinikkhamanacittakammaṁ
  manoramaṁ ahosi. Therena tattha atirekasaṭṭhivassāni vasantena
  yugamattadassitāya cakkhuṁ ummiletvā leṇaṁ olokitapubbaṁ nāhosi
  tasmā tattha cittakammassa atthibhāvampi na jānāti. Nanu
  ullokā paṭhamaṁ ohāretabbanti senāsanasodhanavattaṁ vuttaṁ kinnu
  thero senāsanaṁ na sodhetīti. Āma na sodheti antevāsikādayo
  evamassa senāsanaṁ sodhenti. Athekadivasaṁ sambahulā bhikkhū
  senāsanacārikaṁ āhiṇḍantā cittakammaṁ disvā atimanoramaṁ bhante
  cittakammanti āhaṁsu. So āvuso ettakaṁ kālaṁ idhāhaṁ vasanto
  na jāniṁ ajjadāni cakkhumante nissāya jānāmīti āha.
  Leṇadvāre cassa mahānāgarukkhopi atthi. Sopi therena uddhaṁ na
  olokitapubbova. Thero kira anusaṁvaccharaṁ bhūmiyaṁ kesaranipātaṁ
  disvāvassa pupphitabhāvaṁ jānāti. Rājā therassa guṇasampattiṁ
  sutvā vanditukāmo tikkhattuṁ pesetvā anāgacchante there

  *  *  *  *  *  *
  Footnote: 1. visuddhimagge kuraṇḍakamahāleṇavāsināti dissati. ña. va.
-------------------------------------------------
[page 188]
  Yāva thero nāgacchati tāva dārakā thaññaṁ mā labhiṁsūti
  mahāgāme taruṇaputtānaṁ itthīnaṁ thanapaṭikāya thane bandhāpetvā
  rājamuddikāya lañchāpesi. Thero dārakānaṁ anukampāya mahāgāmaṁ
  gato. Taṁ sutvā rājā theraṁ antepuraṁ abhiharāpetvā vanditvā
  bhojetvā ajja bhante okāso natthi sve sīlāni gaṇhissāmīti
  pattaṁ gahetvā thokaṁ anugantvā deviyā saddhiṁ vanditvā nivatti.
  Punadivasepi rājā tatheva dānaṁ datvā sve sīlāni gaṇhissāmīti
  vatvā etenupāyena sattāhaṁ vītināmesi. Thero pana rañño ca
  deviyā ca vandanakāle sattākāramattaṁ 1- gaṇhāti itthī purisoti
  pana vivekaṁ na karoti tasmā tesaṁ vandanakāle sukhī hotu
  mahārājāti ekasadisaṁ katvā avoca. So mahāgāme sattāhaṁ vasitvā
  therassa idha vāso dukkhoti raññā vissajjito attano leṇaṁ
  gantvā rattibhāge caṅkamaṁ abhiruhi. Nāgarukkhe adhivatthā devatā
  aho suparisuddhasīlo vatāyaṁ ayyoti daṇḍadīpikaṁ gahetvā aṭṭhāsi.
  Thero kammaṭṭhānamanasikāreneva caṅkamanto majjhimayāmasamanantare
  sakalapabbataṁ unnādayanto arahattaṁ pāpuṇi.
                Sīlaniddese cittaguttattheravatthu.
      [175] Ājīvapārisuddhisīlantu sammājīvino visujjhati. Tena
  vuttaṁ mahāsatipaṭṭhānasutte 2- katamo ca bhikkhave sammāājīvo idha
  bhikkhave ariyasāvako micchāājīvaṁ pahāya sammāājīvena jīvikaṁ

  *  *  *  *  *  *
  Footnote: 1. visuddhimaggaṭīkāyantu hatthākāramattanti dissati. ña. va. 2. dīṃahā. 10/348.
-------------------------------------------------
[page 189]
  Kappeti ayaṁ vuccati bhikkhave sammāājīvoti.
      Tabbaṇṇanāyaṁ 1- micchāājīvanti khādanīyabhojanīyādīnaṁ atthāya
  pavattitaṁ kāyavacīduccaritaṁ. Sammāājīvenāti buddhappasatthena
  ājīvenāti vuttaṁ.
      [176] Tattha kāyavacīgahaṇena kāyikavācasikavibhāgena
  micchāājīvassa duvidhattaṁ dassitaṁ. Tadubhayañca kāyiko micchāājīvo
  nāma paṭikkhittavejjakammādivasena telapacanāriṭṭhapacanādīni. Vācasiko
  micchāājīvo nāma gihīnaṁ sāsanasampaṭicchanārocanādīnīti cammakkhandhakavaṇṇanāyaṁ
  vuttanayeneva veditabbaṁ.
      [177] Tattha paṭikkhittavejjakammanti paṭikkhittassa parajanoti
  vattabbassa ananuññātapuggalassa kataṁ bhesajjaṁ. Tathā hi āgatāgatassa
  parajanassa yācantassa bhesajjaṁ na kātabbaṁ karonto dukkaṭaṁ āpajjatīti
  vatvā vejjakammavidhi tatiyapārājike bhesajjakaraṇavatthuvaṇṇanāyaṁ 2-
  vitthārato vutto. Icchantena tato gahetabbo.
  Ayaṁ panettha saṅkhepo pañca sahadhammikā paṇḍupalāso attano
  veyyāvaccakaro mātāpitaro mātāpitūpaṭṭhākā cāti dasa
  jeṭṭhabhātā kaniṭṭhabhātā jeṭṭhabhaginī kaniṭṭhabhaginī cullamātā mahāmātā
  cullapitā mahāpitā pitucchā mātulā 3- cāti dasa ñātakā āgantuko
  ca coro ca yuddhaparājito ca issaro ca ñātakehi pariccattagamiko

  *  *  *  *  *  *
  Footnote: 1. su.vi. 2/535. 2. samanta. 1/562.
  3. mātuloti yuttataraṁ ayañhi pulliṅgiko. ña. va.
-------------------------------------------------
[page 190]
  Cāti pañca gilānā hutvā vihāraṁ paviṭṭhā imesaṁ pañcavīsatiyā
  anuññātānaṁ janānaṁ bhesajjaṁ kātabbaṁ.
      [178] Dasa ñātakāti cettha tesaṁ yāva sattamā kulaparivaṭṭā
  puttanattādayopi tappaṭibaddhattā bhikkhussa ñātakāevāti tepi
  saṅgahitā. Tesampi hi kātuṁ vaṭṭati. Bhātujāyā bhaginisāmiko
  cullamātusāmiko cullapitujāyā cāti evamādayo gilānā honti
  ñātakā ce tesampi kātuṁ vaṭṭati aññātakā ce bhātuādīnaṁ
  katvā dātabbaṁ tumhākaṁ jagganaṭṭhāne dethāti tesaṁ vā puttānaṁ
  dātabbaṁ tumhākaṁ mātāpitūnaṁ dethāti. Yathāvuttehi cetehi
  añño parajano nāma tassa katabhesajjaṁ paṭikkhittavejjakammaṁ
  nāma. Anuññātajanassa karontenāpi ca ādo dasannaṁ janānaṁ
  tesaṁ santakena kātabbaṁ tasmiṁ asati attano santakena tasmimpi
  asati bhikkhācāravattena pariyesitabbaṁ evaṁ alabhantena attano
  tesaṁ vā ñātakappavāritaṭṭhānato evampi alabhantena akataviññattiyāpi
  pariyesitabbaṁ. Akataviññatti nāma vada bhante paccayenāti
  evaṁ akatappavāraṇaṭṭhāne viññatti. Avasesaññātakānaṁ pana
  tesaṁ santakeneva kātabbaṁ tasmiṁ asati attano santakaṁ tāvakālikaṁ
  dātabbaṁ sace paṭidenti gahetabbaṁ no ce na codetabbā
  ñātakānañhi santakaṁ yācitvāpi gahetuṁ vaṭṭati tasmā tesaṁ
  catuppaccayaṁ āharāpentassa akataviññatti vā bhesajjaṁ karontassa
  vejjakammaṁ vā kulasaṅgahatthāya dentassa kuladūsanāpatti vā na
-------------------------------------------------
[page 191]
  Hoti. Āgantukādīnaṁ pana pañcannaṁ attano santakenapi kātabbaṁ
  appaccāsiṁsantena.
      [179] Vimativinodaniyampi āgantukacorādīnaṁ karontenāpi
  manussā nāma upakārakā hontīti attano tehi lābhaṁ appaṭṭhayantena
  kātabbaṁ. Paccāsāya karontassa pana vejjakammakuladūsanādidoso
  hoti. Evaṁ upakāre kate sāsanaguṇaṁ ñatvā pasīdanti saṅghassa
  vā upakārakā hontīti karaṇe pana doso natthīti vuttaṁ.
      [180] Ariṭṭhapacananti ettha ariṭṭhoti bhesajjaviseso.
      Surāpānasikkhāpadavaṇṇanāyaṁ 1- āmalakādīnaṁyeva kira rasena
  ariṭṭhaṁ karonti so majjavaṇṇagandharaso ceva hoti na ca
  majjanti vuttaṁ.
      [181] Yaṁ paṭikkhittavejjakammādikaṁ nissāya uppajjati
  sabbantaṁ akappiyameva. Tena paṭhamappavāraṇāsikkhāpadavaṇṇanāyaṁ 2-
  kuladūsanavejjakammauttarimanussadhammārocanasāditarūpiyādīhi nibbattaṁ
  buddhappaṭikuṭṭhaṁ anesanāya uppannaṁ akappiyabhojananti vuttaṁ.
      [182] Gihīnaṁ dūtakammantu kuladūsakasikkhāpadavaṇṇanāyaṁ 3- vitthārato
  veditabbaṁ. Ayampanettha saṅkhepo pañca sahadhammikā paṇḍupalāso
  attano veyyāvaccakaro mātāpitaro cāti imesaṁ navannaṁ
  sāsanaṁ sampaṭicchitumpi ārocetumpi vaṭṭati. Aññesantu
  kappiyasāsanameva vaṭṭati. Tasmā mama vacanena bhagavato pāde

  *  *  *  *  *  *
  Footnote: 1. samanta. 2/450. 2. samanta. 2/402. 3. samanta. 2/127.
-------------------------------------------------
[page 192]
  Vandathāti vā cetiyaṁ paṭimaṁ bodhiṁ saṅghattheraṁ vandathāti vā cetiye
  gandhapupphapūjaṁ karothāti vā bhikkhū sannipātetha dānaṁ dassāma
  dhammaṁ sossāmāti vā īdisesu sāsanesu kukkuccaṁ na kātabbaṁ.
  Kappiyasāsanāni hetāni na gihikammappaṭisaṁyuttāni. Yo panaññesaṁ
  kappiyasāsanato aññaṁ gahetvā gacchati pade pade dukkaṭaṁ
  tassa taṁ kammaṁ nissāya laddhabhojanaṁ bhuñjatopi ajjhohāre
  ajjhohāre dukkaṭaṁ. Kuladūsakakammena hi uppannapaccayā
  pañcannaṁ sahadhammikānaṁ na kappanti abhūtārocanarūpiyasaṁvohārehi
  uppannapaccayasadisāva hontīti. Yo hi dūtakammavejjakammādīhi
  uppannappaccayaṁ paribhuñjati tassa ājīvo aparisuddho. Tasmā
  bhikkhunā parisuddhuppādeyeva paccaye paṭisevamānena aparisuddhuppādā
  āsīvisā viya parivajjetabbā.
      [183] Tadubhayañca apariggahitadhūtaṅgassa saṅghato vā gaṇato
  vā dhammadesanādīhi cassa guṇehi pasannānaṁ gihīnaṁ santikā
  uppannā paccayā parisuddhuppādā nāma piṇḍapātacariyādīhi pana
  atiparisuddhuppādāyeva. Pariggahitadhūtaṅgassa piṇḍapātacariyādīhi
  dhūtaguṇe cassa pasannānaṁ santikā dhūtaṅganiyamānulomena uppannā
  paccayā parisuddhuppādā nāmāti visuddhimagge 1- vuttaṁ.
      [184] Parisuddhuppādavacanena dhammadesanādīnaṁ parisuddhāsayasamuṭṭhānatā
  dīpiyatīti dhammadesanādīhi cassa guṇehīti vuttaṁ.

  *  *  *  *  *  *
  Footnote: 1. vi. magga. 1/50.
-------------------------------------------------
[page 193]
  Ādisaddena bāhusaccavattaparipūraṇairiyāpathasampattiyādi gahitaṁ.
  Dhūtaguṇe cassāti etthāpi eseva nayo. Piṇḍapātacariyādīhīti
  ādisaddena mittasuhajjapaṁsukūlacariyādi gahitaṁ. Dhūtaṅganiyamānulomenāti
  tantaṁdhūtaṅganiyamitāya paṭipattiyā anulomavasena avikopanavasenāti
  taṭṭīkānayo 1-.
      [185] Ājīvapārisuddhisīlañhi anesanaṁ pahāya dhammena samena
  paccaye uppādentassa pariyesanāya suddhattā pariyeṭṭhisuddhīti
  aṭṭhakathācariyehi vuttaṁ.
      Tattha anesananti ayuttaṁ esanaṁ yathāvuttavejjakammādivasena
  ca kuhanādivasena ca appaṭirūpaṁ paccayapariyesanaṁ. Pahāyāti
  vajjetvā akatvāti attho. Tasmā bhikkhunā nāma ājīvaṁ
  sodhentena chinnabhattenāpi anesanāya cittampi na uppādetabbaṁ
  pageva kāyavacīvipphanditaṁ ciragumbavāsinā mahātissattherena viya.
      [186] So kira dubbhikkhakāle maggaṁ gacchanto bhattacchedena
  maggakilamathena ca kilantakāyo dubbalo aññatarassa phalitambarukkhassa
  mūle nipajji. Bahūni ambaphalāni tahaṁ tahaṁ patanti. Atheko
  vuḍḍhataro upāsako theraṁ disvā parissamaṁ ñatvā ambapānaṁ
  pāyetvā attano piṭṭhiṁ āropetvā vasanaṭṭhānaṁ neti. Thero
          na pitā napi te mātā na ñāti napi bandhavā
          karote tādisaṁ kiccaṁ sīlavantassa kāraṇāti

  *  *  *  *  *  *
  Footnote: 1. pa. mañ. 1/103.
-------------------------------------------------
[page 194]
  Attānaṁ ovaditvā vipassanaṁ vaḍḍhetvā tassa piṭṭhigato eva
  arahattaṁ pāpuṇi.
           Visuddhimaggaṭīkāyaṁ ambakhādakamahātissattheravatthu.
      [187] Paccayasannissitasīlantu paccavekkhaṇena sujjhanato
  paccavekkhaṇasuddhīti aṭṭhakathācariyehi vuttaṁ.
      Tasmā apaccavekkhitaparibhoge ādīnavaṁ sampassantena paccayā
  paccavekkhitabbā.
      Pubbe kira bhikkhū yebhuyyena apaccavekkhitvā cattāro
  paccaye paribhuñjantā nirayatiracchānayonito na muccanti. Satthā
  tamatthaṁ ñatvā bhikkhave bhikkhunā nāma cattāro paccaye
  apaccavekkhitvā paribhuñjituṁ na vaṭṭati tasmā ito paṭṭhāya
  paccavekkhitvā paribhuñjeyyāthāti vatvā paccavekkhaṇavidhiṁ dassento
  idha pana bhikkhave bhikkhu paṭisaṅkhā yoniso cīvaraṁ paṭisevatītiādinā
  nayena tantiṁ ṭhapetvā apaccavekkhitaparibhogo nāma halāhalavisaparibhogasadiso
  porāṇakāpi apaccavekkhitvā dosaṁ ajānitvā visaṁ paribhuñjitvā
  mahādukkhaṁ anubhaviṁsūti vatvā atītaṁ āhari
      [188] Atīte bārāṇasiyaṁ bodhisatto mahābhogo akkhadhutto
  ahosi. Athāparo kūṭakkhadhutto tena saddhiṁ kīḷanto attano jaye
  vattamāne kīḷāmaṇḍalaṁ na bhindati parājayakāle pana akkhaṁ mukhe
  pakkhipitvā akkho naṭṭhoti kīḷāmaṇḍalaṁ bhinditvā pakkāmi.
  Bodhisatto tamatthaṁ ñatvā akkhe gahetvā gharaṁ gantvā halāhalavisena
-------------------------------------------------
[page 195]
  Rajitvā punappunaṁ sukkhāpetvā te ādāya tassa santikaṁ gantvā
  kīḷati. So kīḷanto attano parājayakāle ekaṁ akkhaṁ mukhe
  pakkhipitvā visavegamucchito akkhīni parivattetvā khandhaṁ nāmetvā
  pati. Bodhisatto tassa jīvitaṁ dātukāmo osadhaparibhāvitaṁ 1-
  vamanabhesajjaṁ datvā vametvā taṁ arogaṁ katvā puna evarūpaṁ mā
  akāsīti ovādaṁ adāsi.
      Ekanipātassa dasamavagge littajātakavaṇṇanāyaṁ 2- apaccavekkhaṇaparibhogavatthu.
      [189] Punapi yebhuyyena bhikkhū amhākaṁ gihikālepi pabbajitakālepi
  ete dātuṁ yuttarūpāti mātāpitubhaginīādīhi ñātīhi dinne cattāro
  paccaye vissaṭṭhā hutvā apaccavekkhitvā paribhuñjanti.
  Satthā tamatthaṁ ñatvā bhikkhave bhikkhunā nāma ñātīhipi dinnā
  paccavekkhitvā paribhuñjitabbā apaccavekkhitvā paribhuñjantā hi
  kālaṁ katvā yakkhappetattabhāvato na muccanti apaccavekkhitaparibhogo
  ca nāma visaparibhogasadiso visañhi vissāsikenapi avissāsikenapi
  dinnaṁ māretiyeva pubbepi eko sīho vissāsikadinnakaṁ visaṁ paribhuñjitvā
  maraṇaṁ pattoti vatvā atītaṁ āhari
      [190] Atīte bārāṇasiyaṁ bodhisatto mahāvibhavo seṭṭhī ahosi.
  Tasseko gopālako sassasambādhasamaye gāvo gahetvā araññaṁ
  gantvā tattha gosālaṁ katvā rakkhanto vihāsi. Atheko sīho

  *  *  *  *  *  *
  Footnote: 1. pāyato. osathaparibhāvitanti dissati. ña. va. 2. jātakaṭṭhakathā. 2/215.
-------------------------------------------------
[page 196]
  Ekissaṁ migamātari paṭibaddhacitto tassa gosālāsamīpe vihāsi.
  Gāvīnaṁ sīhasantāsena milātānaṁ khīraṁ mandaṁ 1- ahosi. Aparabhāge
  seṭṭhī taṁ kāraṇaṁ ñatvā tenahi tvaṁ taṁ migamātaraṁ upāyena
  gahetvā tassā sarīre lomāni visena rajitvā punappunaṁ sukkhāpetvā
  katipāhaṁ atikkamitvā taṁ vissajjehīti gopālakaṁ āṇāpesi.
  So tathā akāsi. Sīho taṁ disvā sinehena tassā sarīraṁ lehitvā
  kālamakāsi.
      Tattheva vissāsabhojanajātakavaṇṇanāyaṁ 2- vissāsaparibhogavatthu.
      [191] Rūpiyasikkhāpadavaṇṇanādīsu 3- sīlavato apaccavekkhitaparibhogo
  iṇaparibhogo nāmāti vuttaṁ.
      Yathā hi iṇāyiko attano ruciyā icchitaṁ padesaṁ gantuṁ
  na labhati evaṁ iṇaparibhogayutto lokato nissarituṁ na labhatīti
  taṭṭīkā 4-.
      [192] Tasmā yathāvuttamādīnavaṁ sampassantena paccayā
  paccavekkhitabbāva. Paccavekkhantena ca kālattaye paccavekkhitabbaṁ.
  Tattha paṭilābhakāle yathāpaccayaṁ pavattamānaṁ dhātumattamevetaṁ
  yadidaṁ cīvarantyādinā dhātupaccavekkhaṇena vā sabbāni pana imāni
  cīvarāni ajigucchanīyānītyādinā paṭikūlapaccavekkhaṇena vā sakimpi
  paccavekkhitabbaṁ. Evaṁ paccavekkhitvā ṭhapitānañhi paṭilābhakālato

  *  *  *  *  *  *
  Footnote: 1. maṇḍantipi pāṭho. ña. va. 2. jātakaṭṭhakathā. 2/227.
  3. samanta. 2/228. 4. sā. dī. 3/191.
-------------------------------------------------
[page 197]
  Uddhaṁ paribhogo anavajjova adhiṭṭhahitvā ṭhapitapattacīvarānaṁ viya.
  Paccavekkhaṇāya ādisuddhidassanaparametaṁ na paribhogakāle
  paccavekkhaṇappaṭikkhepaparaṁ. Tasmā paribhogakāle puna paccavekkhitabbaṁ.
  Tattha hi paṭisaṅkhā yoniso cīvaraṁ paṭisevāmītyādinā
  taṁkhaṇikapaccavekkhaṇena paribhogasamaṁ paccavekkhitabbaṁ.
      [193] Vuttañcaṭṭhakathāsu cīvaraṁ paribhoge paribhoge paccavekkhitabbaṁ
  piṇḍapāto ālope ālope senāsanaṁ paribhoge paribhogeti.
      Visuddhimaggaṭīkāyaṁ 1- cīvaraṁ kāyato mocetvā paribhoge 2- senāsanaṁ
  paribhoge paribhoge pavese paveseti vuttaṁ. Rūpiyasikkhāpadavimativinodaniyantu
  paribhogeti kāyato mocetvā paribhoge 2-. Paribhogeti
  udakapatanaṭṭhānato anto pavesane nisīdanasayanesu cāti vuttaṁ.
      [194] Sace paribhogakāle paccavekkhituṁ na sakkoti paribhogato
  pacchākāle ajja mayā apaccavekkhitvā yaṁ cīvaraṁ paribhuttantyādinā
  atītapaccavekkhaṇena ekakkhattumpi paccavekkhitabbaṁ.
      Vuttañca visuddhimaggaṭīkāyaṁ tathā asakkontena yathāvuttakālavisesavasena
  ekasmiṁ divase catukkhattuṁ tikkhattuṁ dvikkhattuṁ sakiṁyeva vā paccavekkhitabbanti.
      [195] Tattha tathāti paribhogakāle paccavekkhituntyattho.
  Yathāvuttakālaviseso nāma paribhogakālato paraṁ purebhattaṁ pacchābhattaṁ

  *  *  *  *  *  *
  Footnote: 1. pa. maña. 1/108. 2. taṭṭīkāsu pana paribhoge paribhogeti pāṭho dissati. ña. va.
-------------------------------------------------
[page 198]
  Rattiyā yāmattayañca. Idañca sesapaccayesu yujjati. Bhesajjantu
  paṭilābhakāle paccavekkhitvāpi apaccavekkhitvāpi paribhogakāle
  paccavekkhitabbameva. Tena vuttaṁ aṭṭhakathāsu bhesajjassa
  paṭiggahaṇepi paribhogepi satipaccayatā vaṭṭati. Evaṁ santepi
  paṭiggahaṇe satiṁ katvā paribhoge akarontasseva āpatti paṭiggahaṇe
  pana satiṁ akatvā paribhoge karontassa anāpattīti.
      [196] Satipaccayatā vaṭṭatīti paccavekkhaṇassatiyā paccayattaṁ
  laddhuṁ vaṭṭati. Paṭiggahaṇe ca paribhoge ca paccavekkhaṇassati avassaṁ
  laddhabbāti dasseti. Tenāha satiṁ katvātiādinti vimativinodanī.
      Visuddhimaggaṭīkāyampi tatheva vatvā punidaṁ vuttaṁ evaṁ santepīti
  yadipi dvīsu ṭhānesu paccavekkhaṇā yuttā evaṁ santepi. Apare
  panāhu satipaccayatāti sati bhesajjaparibhogassa paccayabhāve
  paccayeti attho. Evaṁ santepīti paccaye satipīti. Tantesaṁ
  matimattaṁ. Tathā hi paccayasannissitasīlaṁ paccavekkhaṇāya visujjhati
  na paccayasabhāvamattenāti.
      Vimativinodaniyaṁ keci pana sati paccayatāti paccaye sati
  bhesajjaparibhogassa kāraṇe satīti evampi atthaṁ vadanti. Tesampi
  paccayeti paccayasabhāvalakkhaṇeti evamattho gahetabbo
  paccayasabhāvamattena silassa asujjhanato. Paribhoge akarontasseva
  āpattīti iminā pāṭimokkhasaṁvarasīlassa bhedo dassito na
  paccayasannissitasīlassa tassa atītapaccavekkhaṇāya visujjhanato etasmiṁ
-------------------------------------------------
[page 199]
  Pana sesapaccayesu ca iṇaparibhogādivacanena paccayasannissitasīlasseva
  bhedoti evamimesaṁ nānākaraṇaṁ veditabbanti vuttaṁ.
      [197] Idampanettha sanniṭṭhānaṁ bhesajje taṁkhaṇikapaccavekkhaṇaṁ
  duvidhampi sīlaṁ bhedato rakkhati atītapaccavekkhaṇantu paccayasannissitasīlameva.
  Tathā sesapaccayesu duvidhaṁ paccavekkhaṇaṁ. Tasmā yadi catupaccaye
  taṁkhaṇikapaccavekkhaṇaṁ kataṁ atītapaccavekkhaṇaṁ akātumpi vaṭṭati. Yadi na kataṁ
  kātabbameva itarasīlassa visujjhanatthaṁ. Bhesajje taṁkhaṇikapaccavekkhaṇassa
  akaraṇahetu bhinnantu pāṭimokkhasaṁvarasīlaṁ desanāya visujjhati. Yadi
  catupaccaye kiñcipi paccavekkhaṇaṁ akatvāva aruṇaṁ uṭṭhāpeti vuttanayena
  sīlaṁ bhijjati so ca iṇaparibhogaṭṭhāne tiṭṭhatīti.
      [198] Paccayasannissitasīlaparipūrakena pana bhāgineyyasaṅgharakkhitasāmaṇerena
  viya bhavitabbaṁ.
      So hi sammā paccavekkhitvā paribhuñjati. Tena vuttaṁ
          upajjhāyo maṁ bhuñjamānaṁ sālikuraṁ sunibbutaṁ
          mā heva tvaṁ sāmaṇera sajivhaṁ jhāpesi asaññato.
          Upajjhāyassa vaco sutvā saṁvegamalabhintadā
          ekāsane nisīditvā arahattamapāpuṇiṁ
          sohaṁ paripuṇṇasaṅkappo cando paṇṇaraso yathā
          sabbāsavaparikkhīṇo natthidāni punabbhavoti.
      Tattha upajjhāyoti tasseva mātulo saṅgharakkhitatthero.
-------------------------------------------------
[page 200]
  Sālikuranti sālibhattaṁ. Sunibbutanti susītalaṁ. Asaññatoti
  apaccavekkhaṇaṁ sandhāyāha.
          Tasmā aññopi dukkhassa paṭṭhayanto parikkhayaṁ
          yoniso paccavekkhitvā paṭisevetha paccayeti.
      Iccevaṁ sīlaṁ parisuddhaṁ kurutā catuppārisuddhisīlasaṅkhāto
  anāgāriyavinayo susikkhito nāma hoti tassa aggaphalampi āvahanasamattho
  pabbhāravāsitissattherassa viya. Taṁ theravatthuṁ brāhmaṇavagge asaṁsaṭṭhaṁ
  gahaṭṭhehīti gāthāvaṇṇanāto gahetabbanti.
      [199] Āgāriyavinayo nāma dasākusalakammapathaviramaṇaṁ. So
  tattha asaṅkilesāpajjanena ācāraguṇavavatthāpanena ca susikkhito
  ubhayalokahitasukhāvahanato maṅgalaṁ. Tattha pāṇātipāto adinnādānaṁ
  kāmesu micchācāro musāvādo pisuṇavācā pharusavācā
  samphappalāpo abhijjhā byāpādo micchādiṭṭhīti ime dasa
  akusalakammapathā nāma. Tattha pāṇātipāto tatiyapārājikavaṇṇanāyaṁ 1-
  visesato vaṇṇito. Adinnādānaṁ dutiyapārājikavaṇṇanāyaṁ 2-.
  Micchācāro sañcarittasikkhāpadavaṇṇanāyañceva 3- pāṭikavagge
  saṅgītisuttavaṇṇanāyañca 4-. Ādo satta brahmajālasuttavaṇṇanāyaṁ 5-.
  Ante tayo saṅgītisuttavaṇṇanāyañceva 6- mūlapaṇṇāsake
  sāleyyakasuttavaṇṇanāyañca 7-. Dasapi tattheva sammādiṭṭhisuttavaṇṇanāyañceva 8-

  *  *  *  *  *  *
  Footnote: 1. samanta. 1/525. 2. samanta. 1/356. 3. samanta. 2/47. 4. su. vi. 3/313.
  5. su. vi. 1/93 6. vi. su. 3/314. 7. pa. su. 2/448. 8. pa. su. 1/272
-------------------------------------------------
[page 201]
  Aṭṭhasāliniyañca 1-. Tasmā tattha tattha vuttanayaṁ gahetvā kammapathakathā
  vuccate.
      [200] Tattha pāṇe pāṇasaññino jīvitindriyupacchedakaupakkamasamuṭṭhāpikā
  kāyavacīdvārānamaññatarappavattā vadhakacetanā pāṇātipāto nāma. Pāṇoti
  cettha vohārato satto paramatthato duvidhaṁ jīvitindriyaṁ.
      Tatiyapārājikavaṇṇanāyampi 2- hi jīvitindriyanti rūpārūpajīvitindriyaṁ.
  Rūpajīvitindriye vikopite itarampi taṁsambandhatāya vikopetīti vuttaṁ.
      So guṇavirahitesu tiracchānagatādīsu pāṇesu khuddakapāṇe
  appasāvajjo mahantasarīre mahāsāvajjo. Kasmā. Payogamahantatāya
  payogasamattepi vatthumahantatāya. Guṇavantesu manussādīsu appaguṇe
  appasāvajjo mahāguṇe mahāsāvajjo. Sarīraguṇānampana samabhāve sati
  kilesānaṁ upakkamānañca mudutāya appasāvajjo tibbatāya mahāsāvajjo.
      [201] Brahmajālaṭīkāyaṁ payogavatthumahantatādīhi mahāsāvajjatā
  tehi paccayehi uppajjamānāya cetanāya balavabhāvato veditabbā.
  Yathādhippetassa hi payogassa sahasā nipphādanavasena kiccasādhikāya
  bahukkhattuṁ pavattajavanehi laddhāsevanāya ca sanniṭṭhāpakacetanāya
  vasena payogassa mahantabhāvo. Satipi kadāci khuddake ceva

  *  *  *  *  *  *
  Footnote: 1. aṭṭhasālinī. 180. 2. samanta. 1/534.
-------------------------------------------------
[page 202]
  Mahante ca pāṇe payogassa samabhāve mahantaṁ hanantassa cetanā
  tibbatarā uppajjatīti vatthussa mahantabhāvo. Iti ubhayampetaṁ
  cetanāya balavabhāveneva hoti. Tathā hantabbassa mahāguṇabhāve.
  Tattha upakāracetanā viya khettavisesanipphattiyā anupakāracetanāpi
  balavatī tibbatarā ca uppajjatīti tassa mahāsāvajjatā daṭṭhabbā.
  Tasmā payogavatthuādipaccayānaṁ amahattepi mahāguṇatādipaccayehi
  cetanāya balavabhāvādivaseneva mahāsāvajjabhāvo veditabboti vuttaṁ.
      Payogavatthumahantatādīhi .pe. Iti ubhayampetaṁ cetanāya
  balavabhāveneva hotīti yathāvuttapaccayavipariyāyenapi taṁtaṁpaccayehi
  cetanāya balavatāyaeva mahāsāvajjabhāvo veditabbo.
  Payogavatthuādipaccayānañhi amahattepi hantabbassa guṇavantatāya
  mahāsāvajjatā tabbipariyāyena appasāvajjatā ca vatthussa mahattāmahattesu
  viya daṭṭhabbā. Kilesānaṁ upakkamānaṁ dvinnañca mudutāya ca
  tibbatāya ca appasāvajjatā mahāsāvajjatā ca yojetabbāti
  sammādiṭṭhisuttaṭīkā.
      [202] Tassa pañca sambhārā honti pāṇo pāṇasaññitā
  vadhakacittaṁ upakkamo tena maraṇanti.
      Brahmajālādiṭīkāyaṁ pāṇasaññitāvadhakacittāni pubbabhāgiyānipi
  honti upakkamo vadhakacetanāsamuṭṭhāpito. Pañcasambhāravatī hi
  pāṇātipātacetanāti sā pañcasambhārāvinimuttā daṭṭhabbāti vuttaṁ.
      [203] Parapariggahite parapariggahitasaññino
-------------------------------------------------
[page 203]
  Tadādāyakaupakkamasamuṭṭhāpikā kāyavacīdvārappavattā theyyacetanā adinnādānaṁ.
  Tattha parapariggahitanti parehi bhaṇḍasāmikehi pariggahitaṁ apariccattaṁ
  rakkhitaṁ gopitaṁ attano kāyena vā vācāya vā adinnaṁ. Taṁ
  hīne parasantake appasāvajjaṁ paṇīte mahāsāvajjaṁ. Kasmā.
  Vatthuppaṇītatāya. Vatthusamatte satipi guṇādhikānaṁ santake
  mahāsāvajjaṁ taṁtaṁguṇādhikaṁ upādāya tato tato hīnaguṇassa santake
  appasāvajjaṁ. Apica khuddake parasantake appasāvajjaṁ mahante
  mahāsāvajjaṁ. Kasmā. Payogamahantatāya. Vatthuguṇānampana
  samabhāve sati kilesānaṁ upakkamānañca mudutāya appasāvajjaṁ
  tibbatāya mahāsāvajjaṁ.
      Tassa pañca sambhārā honti parapariggahitaṁ parapariggahitasaññitā
  theyyacittaṁ upakkamo tena haraṇanti.
      [204] Saṅgītisuttavaṇṇanāyantu 1- kāmesūti methunasamācāresu
  methunavatthūsu vā. Micchācāroti ekantanindito lāmakācāro. Lakkhaṇato
  pana asaddhammādhippāyena kāyadvārappavattā agamanīyaṭṭhānavītikkamacetanā
  kāmesu micchācāroti vuttaṁ.
      Methunasamācāresūti sadārasantosaparadāragamanavasena duvidhesu 2-
  methunasamācāresu. Tepi hi kāmetabbato kāmā nāma. Methunassa
  vatthubhūtesu sattesu. Micchācāroti gārayhācāro. Gārayhatā
  cassa ekantanihīnatāya evāti āha ekantanindito lāmakācāroti.

  *  *  *  *  *  *
  Footnote: 1. su. vi. 3/313. 2. dvīsūti yuttataraṁ. ña. va.
-------------------------------------------------
[page 204]
  Asaddhammādhippāyenāti asaddhammasevanādhippāyenāti taṭṭīkā.
      Tattha agamanīyaṭṭhānaṁ nāma purisānaṁ māturakkhitādayo vīsati
  itthiyo. Tā puttadārassa saṅgahoti etthāvibhavissanti. Tena
  sañcarittasikkhāpadavimativinodaniyaṁ purisā hi yehi kehici gopitaṁ
  rakkhitaṁ itthiṁ gantuṁ na labhanti tasmā tesaṁ māturakkhitādīsu
  aṭṭhasu gatānaṁ micchācāro hotiyeva mātādīhi yathā purisena
  saddhiṁ saṁvāsaṁ na kappenti tathā rakkhitattā. Tadaññāsu
  dvādasasu gatānaṁ parehi vārite attano asantake ṭhāne paviṭṭhattā
  micchācāroti vuttaṁ.
      Paresaṁ rakkhitagopitaṁ phassaṁ thenetvā phuṭṭhabhāvatoti sāratthadīpanī.
      [205] Vīsatiyā pana itthīsu sārakkhādīnaṁ dvādasannaṁ itthīnaṁ
  aññe purisā agamanīyaṭṭhānaṁ nāma. Itthiyo hi yena kenaci
  purisena bhariyābhāvena gahitāva purisantaraṁ gantuṁ na labhanti tasmā tāsameva
  dvādasannaṁ purisantaragamane micchācāro hoti sassāmikabhāvato.
  Tā hi sāmikassa santakaṁ phassaṁ thenetvā paresaṁ abhiratiṁ
  uppādentīti tāsaṁ micchācāro. Itarāsaṁ pana aṭṭhannaṁ
  māturakkhitādīnaṁ purisantaragamane micchācāro na hoti assāmikabhāvato.
  Apica kenaci apariggahitaphassattā attano phassassa sayaṁ
  sāmikattā ca natthi tāsaṁ micchācāro. Na hi mātādayo sayaṁ
  tāsaṁ phassānubhavanatthaṁ tā rakkhanti kevalaṁ anācāraṁ nisedhentā
  purisantaragamanameva tāsaṁ vārenti tasmā na tāsaṁ mātādayo
-------------------------------------------------
[page 205]
  Phasse issarāti.
      So sīlādiguṇavirahite agamanīyaṭṭhāne appasāvajjo
  sīlādiguṇasampanne mahāsāvajjo. Apica guṇavirahitepi abhibhavitvā
  pavattito mahāsāvajjo. Ubhinnaṁ samānacchandabhāvepi kilesānaṁ
  upakkamānañca mudutāya appasāvajjo tibbatāya mahāsāvajjo.
      Tassa cattāro sambhārā agamanīyavatthu tasmiṁ sevanacittaṁ
  sevanappayogo maggena maggappaṭipattiadhivāsananti.
      [206] Brahmajālaṭīkāyaṁ abhibhavitvā vītikkamane maggena
  maggappaṭipattiadhivāsane satipi purimuppannasevanābhisandhippayogābhāvato
  abhibhuyyamānassa micchācāro na hotīti vadanti. Sevanacitte sati
  payogābhāvo nappamāṇaṁ itthiyā sevanappayogassa yebhuyyena
  abhāvato tathā sati itthiyā puretaraṁ upaṭṭhāpitasevanacittāyapi
  micchācāro na siyā sevanappayogābhāvato. Tasmā purisassa
  vasena ukkaṁsato cattāro sambhārā vuttāti daṭṭhabbanti eke
  aññathā itthiyā purisakiccakaraṇakāle purisassāpi sevanappayogābhāvato
  micchācāro na siyāti idampanettha sanniṭṭhānaṁ attano ruciyā
  pavattitassa tayo balakkārena 1- pavattitassa tayoti anavasesaggahaṇena
  cattāroti vuttaṁ.
      Tattha attano ruciyā pavattitassa tayo balakkārena
  pavattitassa tayoti anavasesaggahaṇena cattāro daṭṭhabbā.

  *  *  *  *  *  *
  Footnote: 1. balātkārenāti sakkaṭabhāsānulomena idaṁ valañjiyati.
-------------------------------------------------
[page 206]
  Atthasiddhi pana tīhevāti itivuttakavaṇṇanā 1-.
      [207] Yathāvuttañcetaṁ tividhaṁ kāyakammaṁ hoti. Tattha
  pāṇātipātādidvayaṁ kāyavacīdvārikaṁ micchācāro kāyadvāriko.
  Akusalañhi kāyakammaṁ kāyavacīdvāresu samuṭṭhāti na manodvāre.
  Sahatthā hi pāṇaṁ hanantassa adinnaṁ ādiyantassa micchācāraṁ
  carantassa kammampi kāyakammaṁ dvārampi kāyadvāraṁ.
  Gacchaitthannāmaṁ jīvitā voropehi itthannāmaṁ bhaṇḍaṁ avaharāti
  āṇāpentassa pana kammaṁ kāyakammaṁ dvārantu vacīdvāraṁ. Evaṁ
  akusalaṁ kāyakammaṁ kāyavacīdvāresveva samuṭṭhāti. Tehi pana
  cittehi saha jātā abhijjhābyāpādamicchādiṭṭhiyo cetanāpakkhikā vā
  bhavanti abbohārikā vāti aṭṭhasālinīnayo 2-.
      [208] Ime sattā haññantūti pavattabyāpāravasena cetanā
  pakkhikā vā bhavanti kāyakammavohāralābhā abbohārikā vā
  manokammavohāravirahā sasambhārapaṭhavīādīsu āpādayo ettha
  nidassananti taṭṭīkā.
      Yathāpavatto byāpāro kammapatho hoti taṁ dassetuṁ ime
  sattā haññantūti pavatti byāpārassa dassitā. Kāyadvārikacetanāya
  sahakārikāraṇabhāvato kāyakammavohāralābhā. Abhijjhādīnaṁ parasantakassa
  attano pariṇāmanavasena ime sattā haññantūtiādinā ca
  appavattattā manokammavohāravirahā. Acetanāsabhāvato vā

  *  *  *  *  *  *
  Footnote: 1. pa. dī. iti. 303. 2. aṭ. sā. 171.
-------------------------------------------------
[page 207]
  Pāṇātipātādivasena abbohārikā pāṇātipātādibhāvena na
  vattabbāti attho. Etthāti abbohārikabhāveti tadanuṭīkā.
                       Kāyakammakathā.
      [209] Musāti visaṁvādanapurekkhārassa atthabhañjako vacīpayogo
  kāyappayogo vā.
      Tattha kammapathappattaṁ dassetuṁ atthabhañjakoti vuttaṁ.
  Vacīpayogādiggahaṇena musāsaddassa kiriyappadhānataṁ dasseti.
  Visaṁvādanādhippāyenassa paravisaṁvādakakāyavacīpayogasamuṭṭhāpikā cetanā
  musāvādo yathāvuttappayogabhūtaṁ musā vadati viññāpeti samuṭṭhāpeti
  vā etāyāti katvā. Visaṁvādanādhippāyo ca pana pubbabhāgakkhaṇe
  taṁkhaṇe ca labbhati. Vuttañhi pubbe vassa hoti musā bhaṇissanti
  bhaṇantassa hoti musā bhaṇāmīti 1-. Etañhi dvayaṁ aṅgabhūtaṁ
  itarantu hotu vā mā vā akāraṇametaṁ.
      [210] Aparo nayo. Musāti abhūtaṁ atacchaṁ vatthu. Vādoti
  tassa bhūtato tacchato viññāpanaṁ. Atathaṁ vatthuṁ tathato paraṁ viññāpetukāmassa
  pana tathāviññattisamuṭṭhāpikā cetanā musāvādo musā vādiyati vuccati
  etāyāti katvā. Ettha ca purimanaye musāvādalakkhaṇassa
  abyāpitāya musāsaddassa ca visaṁvaditabbatthavācakattasambhavato
  paripuṇṇaṁ katvā taṁ lakkhaṇaṁ dassetuṁ dutiyanayo vuttoti daṭṭhabbaṁ.

  *  *  *  *  *  *
  Footnote: 1. vi. mahāvibhaṅga. 2/155.
-------------------------------------------------
[page 208]
      So yamatthaṁ bhañjati tassa appatāya appasāvajjo
  mahantatāya mahāsāvajjo. Apica yassa atthaṁ bhañjati tassa
  appaguṇatāya appasāvajjo mahāguṇatāya mahāsāvajjo.
  Kilesānaṁ mudutāya appasāvajjo tibbatāya mahāsāvajjo.
      [211] Aparo nayo. Gahaṭṭhānaṁ attano santakaṁ adātukāmatāya
  natthītiādinayappavatto appasāvajjo sakkhinā hutvā
  atthabhañjanatthaṁ vutto mahāsāvajjo. Pabbajitānaṁ appakampi telaṁ vā
  sappiṁ vā labhitvā hassādhippāyena ajja gāme telaṁ nadīmaññe
  sandatīti pūraṇakathānayena pavatto appasāvajjo adiṭṭhaṁyeva pana
  diṭṭhantiādinā nayena vadantānaṁ mahāsāvajjo. Pūraṇakathā nāma
  appatāya ūnassa atthassa pūraṇavasena pavattā kathā. Kāmañca
  attano santakaṁ adātukāmatāya pūraṇakathānayena ca pavatto
  visaṁvādanapurekkhārasseva musāvādo tattha pana cetanā balavatī
  na hotīti appasāvajjatā vuttā.
      Tassa cattāro sambhārā honti atathaṁ vatthuṁ visaṁvādanacittaṁ
  tajjo vāyāmo parassa tadatthavijānananti.
      Tattha tajjoti tassānurūpo visaṁvādanānurūpoti attho.
  Vāyāmoti vāyāmasīsena payogamāha. Visaṁvādanādhippāyena payoge
  katepi parena tasmiṁ atthe aviññāte visaṁvādanassa asijjhanato
  parassa tadatthavijānanaṁ eko sambhāro vutto. Keci pana abhūtaṁ
  vacanaṁ visaṁvādanacittaṁ parassa tadatthavijānananti tayo sambhārāti
-------------------------------------------------
[page 209]
  Vadanti.
      [212] Saṅkiliṭṭhacittassa paresaṁ vā bhedāya attano piyakamyatāya
  vā kāyavacīpayogasamuṭṭhāpikā cetanā pisuṇavācā pisuṇaṁ vatti
  etāyāti katvā.
      Tattha saṅkiliṭṭhacittassāti lobhena dosena vā vibādhitacittassa
  upatāpitacittassa vā dūsitacittassāti attho.
      Sā yassa bhedaṁ karoti tassa appaguṇatāya appasāvajjā
  mahāguṇatāya mahāsāvajjā. Apica yassa yato bhedaṁ karoti
  tesu abhinnesu appasāvajjā bhinnesu mahāsāvajjā. Tathā
  kilesānaṁ mudutibbatābhede.
      Tassā cattāro sambhārā bhinditabbo paro iti ime
  nānā bhavissantīti bhedapurekkhāratā vā iti ahaṁ piyo bhavissāmi
  vissāsikoti piyakamyatā vā tajjo vāyāmo tadatthavijānananti.
      Tattha tadatthavijānananti etena yassa pesuññaṁ upasaṁharati
  so bhijjatu vā mā vā tassa atthassa viññāpanameva pamāṇanti
  dasseti. Parasmiṁ pana abhinne kammapathabhedo natthi bhinne eva
  hoti.
      [213] Parassa mammacchedakakāyavacīpayogasamuṭṭhāpikā ekantapharusacetanā
  pharusavācā pharusaṁ vatti etāyāti katvā.
      Brahmajālaṭīkāyaṁ mammāni visamāni yesu pharusavācāya
-------------------------------------------------
[page 210]
  Chupitamattesu duṭṭhāruciyaghaṭitaṁ 1- cittaṁ adhimattadukkhappattaṁ hoti.
  Kāni pana tāni. Jātiādīni akkosavatthūni. Tāni chijjanti
  bhijjanti vā yena kāyavacīpayogena so mammacchedakoti vuttaṁ.
      [214] Kathampana ekantapharusā cetanā hotīti. Duṭṭhacittatāya.
  Tassā āvibhāvanatthamidaṁ vatthu.
      Eko kira dārako mātu vacanaṁ anādayitvā araññaṁ gacchati.
  Taṁ mātā nivattetuṁ asakkontī caṇḍā taṁ mahisī anubandhatūti
  akkosi. Athassa tatheva araññe mahisī uṭṭhāsi. Dārako
  yaṁ mama mātā mukhena kathesi taṁ mā hotu yaṁ cittena cintesi
  taṁ hotūti saccakiriyaṁ akāsi. Mahisī tattheva baddhā viya aṭṭhāsi.
      Evaṁ mammacchedakopi vacīpayogo cittasaṇhatāya pharusavācā
  na hoti. Mātāpitaro hi kadāci puttake evaṁ vadanti corā
  vo khaṇbākhaṇḍikaṁ karontūti uppalapattampi ca nesaṁ upari
  patantaṁ neva icchanti. Ācariyupajjhāyā ca kadāci nissitake
  evaṁ vadanti kiṁ ime ahirikā anottappino vadanti niddhamatha
  neti atha ca nesaṁ āgamādhigamasampattiṁ icchanti.
      [215] Brahmajālaṭīkāyantu cittasaṇhatāya pharusavācā na hoti
  kammapathāppattattā kammabhāvaṁ pana na sakkā vāretunti vuttaṁ.
      Yathā ca cittasaṇhatāya pharusavācā na hoti evaṁ vacanasaṇhatāya
  apharusavācāpi na hoti. Na hi mārāpetukāmassa imaṁ sukhaṁ

  *  *  *  *  *  *
  Footnote: 1. duṭṭhāru viya ghaṭṭitanti maññe. seyyāpi bhikkhave duṭṭhāruko
  kaṭṭhena vā kaṭhalāya vā ghaṭṭitoti pāṭho hi dissati.
-------------------------------------------------
[page 211]
  Sayāpethāti vacanaṁ apharusavācā hoti cittapharusatāya panesā
  pharusavācāva.
      Sā yaṁ sandhāya pavattitā tassa appaguṇatāya appasāvajjā
  mahāguṇatāya mahāsāvajjā. Apica kammapathabhāvaṁ appattā appasāvajjā
  itarā mahāsāvajjā. Tathā kilesānaṁ mudutibbatābhede.
      [216] Keci pana yaṁ uddissa pharusavācā payujjati tassa
  sammukhāva sīsaṁ etīti vadanti. Eke parammukhāpi pharusavācā
  hotiyevāti vadanti. Tatthāyamadhippāyo yutto siyā sammukhā
  payoge agāravādīnaṁ balavabhāvato siyā cetanā balavatī parassa ca
  tadatthajānanaṁ na tathā asammukhā. Yathā pana akkosite mate
  āḷāhane katā khamāpanā upavādantarāyaṁ nivatteti evaṁ parammukhā
  payuttāpi pharusavācā hotiyevāti sakkā viññātunti.
      Tassā tayo sambhārā akkositabbo paro kupitacittaṁ
  akkosanāti.
      Tattha akkosādhippāyeneva kupitacittaṁ na maraṇādhippāyena.
  Maraṇādhippāyena hi cittakope sati byāpādoyeva hotīti.
      [217] Anatthaviññāpakakāyavacīpayogasamuṭṭhāpikā akusalacetanā
  samphappalāpo samphaṁ niratthakaṁ palapati etenāti katvā.
  So āsevanamandatāya appasāvajjo āsevanamahantatāya mahāsāvajjo.
  Āsevanannāma bhāvanaṁ bahulīkaraṇaṁ. Apica yaṁ gāhayituṁ
-------------------------------------------------
[page 212]
  Pavattito tena aggahite appasāvajjo gahite mahāsāvajjo.
  Tathā kilesānaṁ mudutibbatābhede. Tassa dve sambhārā
  bhāratayuddhasītāharaṇādiniratthakakathāpurekkhāratā tathārūpikathākathanañca.
  Parasmiṁ taṁ kathaṁ aggaṇhante kammapathabhedo natthi gaṇhanteyeva
  hoti.
      Sammādiṭṭhisuttaṭīkāyaṁ yo koci pana samphappalāpo dvīhi
  sambhārehi sijjhatīti vuttaṁ.
      [218] Yathāvuttañcetaṁ catubbidhaṁ vacīkammaṁ hoti dvidvārikaṁ.
  Hatthamuddhāya hi musāvādādīni kathentassa kammaṁ vacīkammaṁ dvārantu
  kāyadvāraṁ. Vacībhedaṁ pana katvā tāni kathentassa kammampi
  vacīkammaṁ dvārampi vacīdvārameva. Evaṁ akusalaṁ vacīkammaṁ
  kāyavacīdvāresveva samuṭṭhāti na manodvāre. Tehi pana cittehi
  saha jātā abhijjhābyāpādamicchādiṭṭhiyo cetanāpakkhikā vā honti
  abbohārikā vāti aṭṭhasālinīnayo 1-.
      Tattha hi abhijjhādayo vacīkammavohāralābhā cetanāpakkhikā
  manokammavohāravirahā abbohārikā. Acetanāsabhāvato vā
  musāvādādivasena abbohārikā musāvādādibhāvena na vattabbāti
  attho.
                       Vacīkammakathā.
      [219] Abhijjhāyatīti abhijjhā parabhaṇḍābhimukhī hutvā

  *  *  *  *  *  *
  Footnote: 1. aṭ. sā. 173.
-------------------------------------------------
[page 213]
  Tanninnatāya pavattatīti attho.
      Saṅgītisuttaṭīkāyaṁ upasaggavasena atthavisesavācino dhātusaddāti
  abhijjhāyatīti padassa parabhaṇḍābhimukhītiādinā attho vutto.
  Tattha tanninnatāyāti tasmiṁ parabhaṇḍe lubbhanavasena ninnatāyāti
  ayamettha adhippāyo veditabbo. Abhipubbopi jhāsaddo lubbhane
  nirūḷho daṭṭhabbo upasaggavasena atthavisesavācino eva vā
  dhātusaddāti vuttaṁ.
      Sā yassa bhaṇḍaṁ abhijjhāyati tassa appaguṇatāya
  appasāvajjā mahāguṇatāya mahāsāvajjātiādinā nayenassā
  adinnādānassa viya appasāvajjamahāsāvajjatā daṭṭhabbā.
      Tassā dve sambhārā parabhaṇḍaṁ attano pariṇāmanañca.
      Saṅgītisuttaṭīkāyaṁ attano pariṇāmanaṁ cittenevāti veditabbanti
  vuttaṁ
      parabhaṇḍavatthuke hi lobhe uppannepi na tāva kammapathabhedo
  hoti yāva aho vatidaṁ mama assāti attano na pariṇāmeti.
      [220] Hitasukhaṁ byāpādayatīti byāpādo.
      Saṅgītisuttaṭīkāyaṁ byāpādayatīti yo naṁ uppādeti tassa
  so sati samavāye hitasukhaṁ vināsetīti vuttaṁ.
      So yassa hitasukhaṁ byāpādayati tassa appaguṇatāya appasāvajjo mahāguṇatāya
  mahāsāvajjotiādinā tassa pharusavācāya viya appasāvajjamahāsāvajjatā.
-------------------------------------------------
[page 214]
      Tassa dve sambhārā parasatto tassa ca vināsacintā.
  Parasattavatthuke hi kodhe uppannepi na tāva kammapathabhedo
  hoti yāva aho vatāyaṁ ucchijjeyya vinasseyyāti tassa vināsaṁ
  na cinteti.
      Saṅgītisuttasammādiṭṭhisuttaṭīkāyaṁ aho vatāti iminā parassa
  accantavināsacintanaṁ dīpeti. Evañhissa dāruṇappavattiyā kammapathappattīti
  vuttaṁ.
      [221] Yathābhuccaggahaṇābhāvena micchā passatīti micchādiṭṭhi.
      Saṅgītisuttādiṭīkāyaṁ yathābhuccaggahaṇābhāvenāti yathāvaggahaṇassa
  abhāvena aniccādisabhāvassa niccādito gahaṇena. Micchā passatīti vitathaṁ
  passatīti vuttaṁ.
      Sā āsevanamandatāya appasāvajjā mahantatāya mahāsāvajjā.
  Apica aniyatā appasāvajjā niyatā mahāsāvajjā.
      Tassā dve sambhārā vatthuno gahitākāraviparītatā yathā
  ca taṁ gaṇhāti tathābhāvena tassupaṭṭhānaṁ.
      Saṅgītisuttādiṭīkāyaṁ gahitākāraviparītatāti micchādiṭṭhiyā
  gahitākāraviparītabhāvo. Vatthunoti tassa yathābhūtasabhāvamāha.
  Tathābhāvenāti gahitākāreneva viparītākāreneva tassa diṭṭhigatassa
  tassa vā vatthuno upaṭṭhānaṁ evametaṁ na ito aññathāti vuttaṁ.
      Tattha natthikāhetukākiriyadiṭṭhīhieva kammapathabhedo hoti
  na aññadiṭṭhīhīti aṭṭhasālinī 1-.

  *  *  *  *  *  *
  Footnote: 1. aṭa. sā. 186.
-------------------------------------------------
[page 215]
      [222] Yathāvuttañcetaṁ tividhaṁ manokammaṁ hoti tidvārikaṁ.
  Yadā hi abhijjhāsahagatena cittena kāyaṅgaṁ copento hatthaggāhādīni
  karoti byāpādasahagatena daṇḍāmasanādīni micchādiṭṭhisahagatena
  khandhasivādayo 1- seṭṭhāti tesaṁ abhivādanāñjalikammabhūtapīṭhakaparibhaṇḍādīni
  karoti tadā kammaṁ manokammaṁ hoti dvārantu kāyadvāraṁ. Cetanā
  panettha abbohārikā. Yadā pana abhijjhāsahagatena vācaṅgaṁ
  copento aho vata yaṁ parassa taṁ mamassāti paravittupakaraṇaṁ
  abhijjhāyati byāpādasahagatena ime sattā haññantu vā
  vajjhantu vā mā vā ahesunti vadati micchādiṭṭhisahagatena natthi
  dinnantiādīni vadati tadā kammaṁ manokammaṁ dvārantu vacīdvāraṁ.
  Cetanā panettha abbohārikā. Yadā pana kāyaṅgavācaṅgāni
  acopetvā raho nisinno abhijjhābyāpādamicchādiṭṭhisahagatacittāni
  uppādeti tadā kammampi manokammaṁ dvārampi manodvārameva.
  Imasmiṁ pana ṭhāne cetanāpi cetanāsampayuttadhammāpi manodvāreyeva
  samuṭṭhahanti. Evaṁ akusalaṁ manokammaṁ tīsupi dvāresu samuṭṭhātīti
  aṭṭhasālinīnayo 2-.
      [223] Khandhasivādayo seṭṭhāti khandhāti kumārā sivāti
  mahessarā. Micchādiṭṭhiyā nidassanatthaṁ idaṁ vuttanti daṭṭhabbaṁ.
  Natthikadiṭṭhiādayoeva hi kammapathappattā kammanti. Cetanā

  *  *  *  *  *  *
  Footnote: 1. sakandoti sakkaṭabhāsānulomena khandhoti vuccati yo devakumāro hutvā
  sivasseva putto hoti. 2. aṭ. sā. 175.
-------------------------------------------------
[page 216]
  Panettha abbohārikāti kāyadvāre vacīdvāre ca samuṭṭhitāpi
  kāyakammaṁ vacīkammanti ca vohāraṁ na labhati abhijjhādippadhānattā.
  Tividhā bhikkhave manosañcetanā akusalaṁ manokammanti pana vacanato
  sabhāveneva sā manokammaṁ na abhijjhādipakkhikāti abhijjhādipakkhikā
  vāti na vuttaṁ. Imasmiṁ pana ṭhāneti kāyaṅgavācaṅgāni
  acopetvā cintanakāle cetanāpi .pe. Manodvāre eva
  samuṭṭhahanti tasmā cetanāya abbohārikabhāvo kathañhi natthīti
  adhippāyoti taṭṭīkā.
      [224] Sugatiduggatīsu uppajjanaṁ sukatadukkaṭakammato na hoti
  khandhasivādīhi pana hotīti gahetvā natthi dinnantiādinā parāmasantassa
  vasena micchādiṭṭhi .pe. Paribhaṇḍādīni karotīti vuttanti
  vadanti. Abhijjhādippadhānattāti etena vijjamānesupi
  abhijjhābyāpādādīsu yadā kāyavacīdvāresu cetanā balavatī hoti na
  tathā itare tadā padhānabhāvato cetanā kāyakammaṁ vacīkammanti ca
  vohāraṁ labhati. So ca kho panassā padhānabhāvo pāṇātipātādisiddhiyā
  viññāyati. Yadā pana tesuyeva dvāresu abhijjhādayo balavanto honti
  na tathā cetanā tadā tattha vijjamānāpi cetanā appadhānabhāvato
  kāyakammaṁ vacīkammanti ca vohāraṁ na labhati. Abhijjhādayo pana padhānabhāvato
  satipi kāyaṅgavācaṅgacopane sakena avatthāneneva manokammantveva
  vuccantīti dasseti. Yadi abhijjhādippadhānā cetanā evaṁ sati
-------------------------------------------------
[page 217]
  Abhijjhādayo cettha kammaṁ na cetanā abhijjhādipakkhikā vā
  sā siyāti anuyogaṁ manasikatvā āha tividhā bhikkhavetiādiṁ.
  Cetanāpi .pe. Manodvāre eva samuṭṭhahantīti idaṁ manodvāre
  cetanāya abhijjhādīhi manokammabhāve nibbisesabhāvadassananti katvā
  cetanāya .pe. Adhippāyoti āha. Cetanā cetanākammaṁ abhijjhādayo
  cetanāsampayuttakammanti ettakameva hi ettha visesoti. Ettha
  ca cetanāya kāyavacīkammabhāvo siyāti āsaṅkāya abhāvato manodvāre
  akusalakāyavacīkammānaṁ anuppattito ca abbohārikāti na vuttanti
  daṭṭhabbanti tadanuṭīkā.
                       Manokammakathā.
      [225] Idāni manokammakathāyamāgatamicchādiṭṭhiyā kosallatthaṁ
  akiriyavādādi vuccate.
      Tattha karato kho kārayato chindato chedāpayato pacato
  pacāpayato socato socāpayato kilamato kilamāpayato phandato
  phandāpayato pāṇamatipātāpayato adinnaṁ ādiyato sandhiṁ chindato
  nillopaṁ harato ekāgārikaṁ karoto paripanthe tiṭṭhato paradāraṁ
  gacchato musā bhaṇato karoto na kariyati pāpanti evamādiko
  akiriyavādo pūraṇena nāma titthakarena vutto. So hi akiriyavādī
  nāma. Natthi hetu natthi paccayo sattānaṁ saṅkilesāya ahetū
  appaccayā sattā saṅkilissanti natthi hetu natthi paccayo sattānaṁ
  visuddhiyā ahetū appaccayā sattā visujjhantīti evamādiko
-------------------------------------------------
[page 218]
  Ahetukavādo makkhalinā nāma titthakarena vutto. So hi
  saṁsārasuddhidiṭṭhiko hutvā sattānaṁ ahetukaṁ saṅkilesaṁ visuddhiñca
  vadati. Natthi dinnaṁ natthi yiṭṭhanti evamādiko natthikavādo
  ajitena nāma titthakarena vutto. So hi natthikavādo nāma.
  Sveva ucchedavādīpi hoti tathā hesa kāyassa bhedā ucchijjanti
  vinassanti na honti parammaraṇāti evaṁ ucchedaṁ vadatīti.
      [226] Tattha karatoti sahatthā karontassa. Kārayatoti
  āṇattiyā kārentassa. Chindatoti paresaṁ hatthādīni chindantassa.
  Pacatoti daṇḍena uppīḷentassa. Socato socāpayatoti
  parabhaṇḍaharaṇādīhi sokaṁ sayaṁ karontassāpi parehi kārāpentassāpi.
  Kilamato kilamāpayatoti āhārupacchedabandhanāgārappavesanādīhi
  sayaṁ kilamantassāpi parehi kilamāpentassāpi. Phandato phandāpayatoti
  paraṁ phandantaṁ bandhanakāle sayampi phandato tampi phandāpayato.
  Pāṇamatipātāpayatoti pāṇaṁ hanantassāpi hanāpentassāpi.
  Evaṁ sabbattha kāraṇavaseneva 1- attho veditabbo. Sandhinti gharasandhiṁ.
  Nillopanti mahānillopaṁ. Ekāgārikanti ekameva gharaṁ parivāretvā
  vilumpanaṁ. Paripantheti āgatāgatānaṁ acchindanatthaṁ magge tiṭṭhato.
  Karoto na kariyati pāpanti yaṅkiñci pāpaṁ karomīti saññāya
  karotopi pāpaṁ na kariyati natthi pāpaṁ sattā pana karomāti
  evaṁ saññino hontīti dīpeti. Sabbathāpi pāpapuññānaṁ kiriyameva

  *  *  *  *  *  *
  Footnote: 1. sumaṅgalavilāsiniyampana karaṇakārāpanavasenevāti dissati. ña. va.
-------------------------------------------------
[page 219]
  Paṭikkhipati. Makkhalivāde paccayo hetuvevacanameva. Ubhayenāpi
  vijjamānakameva kāyaduccaritādiṁ saṅkilesapaccayaṁ kāyasucaritādiñca
  visuddhipaccayaṁ paṭikkhipatīti sāmaññaphalasuttavaṇṇanā 1-.
      Natthi dinnantiādīnamattho tu sāmaññaphalasuttasāleyyakasutta-
  nikkhepakaṇḍavaṇṇanāto gahetabbo.
      [227] Sahatthāti sahattheneva karontassa. Nissaggiyathāvarādayopi
  idha sahatthākaraṇeneva saṅgahitā. Hatthādīnīti hatthapādakaṇṇanāsādīnaṁ.
  Pacanaṁ ḍahanaṁ vibādhananti āha daṇḍena uppīḷentassāti. Papañcasūdaniyaṁ 2-
  tajjentassa vāti attho vutto. Idha pana tajjanaṁ paribhāsanaṁ daṇḍeneva
  saṅgahetvā daṇḍena uppīḷentassa icceva vuttaṁ. Sokaṁ sayaṁ
  karontassāti parassa sokakāraṇaṁ sayaṁ karontassa sokaṁ vā uppādentassa.
  Parehi 3- attano vacanakarehi. Sayampi phandatoti parassa vibādhanappayogena
  sayampi phandato. Atipātāpayatoti padaṁ suddhakattuatthe hetukattuatthe
  ca pavattatīti āha hanantassāpi hanāpentassāpīti. Kāraṇavasenāti
  kārāpanavasena. Gharabhitti anto bahi ca sandhi hutvā ṭhitā gharasandhi.
  Kiñcipi asesetvā niravaseso lopo nillopo. Ekāgāre niyutto
  kato vilopo ekāgāriko. Parito sabbaso panthe hananaṁ paripantho.
  Pāpaṁ na kariyati pubbe asato uppādetuṁ asakkuṇeyyattā tasmā
  natthi pāpaṁ. Yadi

  *  *  *  *  *  *
  Footnote: 1. su. vi. 1/199. 2. pa. sū. 3/112. 3. parehītīti pāṭhena bhavitabbaṁ. ña. va.
-------------------------------------------------
[page 220]
  Evaṁ kathaṁ sattā pāpe pavattantīti āha sattā pana karomāti
  evaṁ saññino hontīti. Evaṁ kirassa hoti imesaṁ sattānaṁ
  hiṁsādikiriyā attānaṁ na pāpuṇāti tassa niccatāya nibbikārattā
  sarīraṁ pana acetanaṁ kaṭṭhakaliṅgarupamaṁ tasmiṁ vikopitepi na kiñci
  pāpanti. Sabbathāpīti karatotiādinā vuttena sabbappakārena.
  Kiriyamevāti avadhāraṇaṁ vipākāpaṭikkhepanivattanatthaṁ. Yo hi kammaṁ
  paṭikkhipati tena atthato vipākopi paṭikkhittoeva nāma hoti.
  Tathā hi vakkhati kammaṁ paṭibāhantenāpītiādiṁ. Ubhayenāti
  hetupaccayavacanena. Saṅkilesapaccayanti saṅkilesassa malīnabhāvassa
  kāraṇaṁ. Visuddhipaccayanti saṅkilesato visuddhiyā vodānassa
  kāraṇanti taṭṭīkā.
      [228] Evamime vādā sīlakkhandhavagge sāmaññaphalasutte iminā
  kamena vitthārato āgatā. Majjhimapaṇṇāsakassa paṭhamavagge
  apaṇṇakasutte 1- pana natthikadiṭṭhi akiriyadiṭṭhi ahetukadiṭṭhīti
  iminā kamenāgatā. Tasmā tabbaṇṇanāyaṁ 2- taṁkamānurūpena atthaṁ
  saṁvaṇṇayantehi imāsu pana tīsu diṭṭhīsu natthikadiṭṭhi vipākaṁ
  paṭibāhati akiriyadiṭṭhi kammaṁ paṭibāhati ahetukadiṭṭhi ubhayampi
  paṭibāhatītiādi vuttaṁ.
      [229] Tattha pūraṇo karoto na kariyati pāpanti vadanto
  kammaṁ paṭibāhati. Ajito kāyassa bhedā ucchijjantīti vadanto

  *  *  *  *  *  *
  Footnote: 1. Ma. Ma. 13/100. 2. pa. sū. 3/115.
-------------------------------------------------
[page 221]
  Vipākaṁ paṭibāhati. Makkhali ahetūti 1- vadanto ubhayampi paṭibāhati.
  Tattha kammaṁ paṭibāhantenāpi vipāko paṭibāhito hoti vipākaṁ
  paṭibāhantenāpi kammaṁ paṭibāhitaṁ hoti. Iti sabbepete atthato
  ubhayappaṭibāhakā ahetukavādā ceva akiriyavādā ca natthikavādā ca
  hontīti sāmaññaphalasuttavaṇṇanā 2-.
      [230] Kammaṁ paṭibāhati akiriyavādibhāvato. Vipākaṁ paṭibāhati
  sabbena sabbaṁ āyatiṁ uppattiyā paṭikkhipanato. Ubhayampi
  paṭibāhati sabbaso hetuppaṭibāhaneneva phalassāpi paṭikkhittattā.
  Ubhayanti vā kammaṁ vipākañcāti ubhayaṁ. So hi ahetū
  appaccayā sattā saṅkilissanti visujjhanti cāti vadanto kammassa
  viya vipākassāpi saṅkilesavisuddhīnaṁ paccayattābhāvavacanato tadubhayaṁ
  paṭibāhati nāma. Vipāko paṭibāhito hoti asati kammasmiṁ
  vipākābhāvato. Kammaṁ paṭibāhitaṁ hoti asati vipāke kammassa
  niratthakabhāvāpattito. Atthatoti sarūpena. Ubhayappaṭibāhakāti
  visuṁ tidhā diṭṭhidīpakabhāvena pāliyaṁ āgatāti paccekaṁ tividhadiṭṭhiyā
  eva ubhayappaṭibāhakattā. Ubhayappaṭibāhakāti hi hetuvacanaṁ.
  Ahetukavādā cevātiādi paṭiññāvacanaṁ. Yo hi vipākappaṭibāhanena
  natthikadiṭṭhiko ucchedavādī so atthato kammappaṭibāhanena
  akiriyadiṭṭhiko ubhayappaṭibāhanena ahetukadiṭṭhiko ca hoti.
  Sesadvayepi eseva nayoti taṭṭīkā.

  *  *  *  *  *  *
  Footnote: 1. sumaṅgalavilāsiniyampana natthi hetūtīti dissati. ña. va. 2. su. vi. 1/207.
-------------------------------------------------
[page 222]
      [231] Nikkhepakaṇḍaṭīkāyampi vādattayaṁ dassetvā puna etesu
  purimavādo bandhamokkhānaṁ hetuṁ paṭisedheti dutiyo kammaṁ tatiyo
  vipākanti ayametesaṁ visesoti vuttaṁ.
      Ahetukavādādīnaṁ visesaṁ dassetuṁ purimavādotiādi vuttaṁ.
  Aniyyānikaniyyānikabhedampana sasambhārakammaṁ bandhamokkhahetūti
  bandhamokkhānaṁ hetuṁ paṭisedhentopi kammaṁ paṭisedheti. Sumaṅgalavilāsiniyampana
  vipākassa kammassa viya saṅkilesavisuddhīnaṁ hetubhāvato vipākopi
  bandhamokkhahetūti ahetūti vadanto ubhayampi paṭibāhatīti vuttanti
  tadanuṭīkā.
      [232] Ye pana tesaṁ laddhiṁ gahetvā rattiṭṭhānadivāṭṭhāne
  nisinnā sajjhāyanti vīmaṁsanti tesaṁ karoto na kariyati pāpaṁ
  natthi hetu natthi paccayo mato ucchijjatīti tasmiṁ ārammaṇe
  micchāsati santiṭṭhati cittaṁ ekaggaṁ hoti javanāni javanti.
  Paṭhamajavane satekicchā honti tathā dutiyādīsu. Sattame buddhānampi
  atekicchā [1]- ariṭṭhakaṇṭakasadisā. Tattha koci ekaṁ dassanaṁ okkamati
  koci dve koci tīṇi. Ekasmiṁ okkantepi dvīsu tīsu
  okkantesupi niyatamicchādiṭṭhikova hoti patto

  *  *  *  *  *  *
  Footnote: 1. etthantare sumaṅgalavilāsiniyaṁ anivattinoti dissati 2. ariṭṭho nāma
  bhikkhu ceva kaṇṭako nāma samaṇuddeso cāti dve micchādiṭṭhikā idhādhippetā.
  tesu paṭhamo vinayapiṭakassa sappāṇakavagge aṭṭhamasikkhāpadassa ādikammiko hoti
  dutiyo pana dasamasikkhāpadassa pāliyampana kaṇḍako nāmāti dissati.
-------------------------------------------------
[page 223]
  Saggamaggāvaraṇañceva mokkhamaggāvaraṇañca abhabbo tassa attabhāvassa 1-
  anantaraṁ saggampi gantuṁ pageva mokkhaṁ. Vaṭṭakhāṇu nāmesa
  satto paṭhavīgopako. Yebhuyyena evarūpassa bhavato vuṭṭhānaṁ natthīti
  sāmaññaphalasuttavaṇṇanā 2- catukkaṅguttarassa tatiyavagge dasamasuttavaṇṇanā 3- ca.
      [233] Ye pana tesaṁ laddhiṁ gahetvā .pe. Paṭhavīgopako.
  Kimpanesa ekasmiṁyeva attabhāve niyato hoti udāhu aññasmimpīti.
  Ekasmiṁyeva niyato āsevanavasena pana bhavantarepi taṁ taṁ diṭṭhiṁ
  rocetiyeva evarūpassa hi yebhuyyena bhavato vuṭṭhānaṁ nāma natthīti
  apaṇṇakasuttavaṇṇanā 4-.
      [234] Sajjhāyantīti taṁ diṭṭhidīpakaṁ ganthaṁ uggahetvā paṭhanti.
  Vīmaṁsantīti tassa atthaṁ vicārenti. Tesantiādi vīmaṁsanākāradassanaṁ.
  Tasmiṁ ārammaṇeti yathāparikappitakammaphalābhāvadīpake karoto na
  kariyati pāpanti ādinayappavattāya laddhiyā ārammaṇe. Micchāsatīti
  micchāvitakkena sammā nīyamānā micchāvāyāmupatthambhitā ataṁsabhāvaṁ
  taṁsabhāvanti gaṇhantī micchāsatīti laddhanāmā taṁladdhisahagatā
  taṇhā. Cittaṁ ekagganti yathāvuttavitakkādipaccayalābhena tasmiṁ
  ārammaṇe avatthitatāya anekaggataṁ pahāya ekaggo appito
  viya cittasīsena vutto micchāsamādhi. Javanānīti anekakkhattuṁ

  *  *  *  *  *  *
  Footnote: 1. bhavassātipi pāṭho. ña. va. 2. su. vi. 1/207. 3. mano. pū. 2/378.
  4. pa. sū. 3/115.
-------------------------------------------------
[page 224]
  Tenākārena pubbabhāgiyesu javanavāresu pavattesu sabbapacchime
  javanavāre satta javanāni javanti. Paṭhame javane satekicchā honti
  tathā dutiyādīsūti dhammasabhāvadassanamattametaṁ. Na pana tasmiṁ
  khaṇe tesaṁ satekicchabhāvāpādanaṁ kenaci sakkā kātuṁ. Tatthāti
  tesu tīsu micchādassanesu. Ekaṁ dassananti yassa ekasmiṁyeva
  abhiniveso āsevanā ca pavattā so ekaṁyeva dassanaṁ okkamati
  yassa pana dvīsu tīsupi vā abhinivesāsevanā pavattā so dve
  tīṇipi okkamati. Etena yā pubbe ubhayappaṭibāhakatāmukhena
  dīpitā atthasiddhā sabbadiṭṭhikatā sā pubbabhāgiyā
  micchattaniyāmokkantiyā pana yathāsakaṁ paccayaṁ samudāgamasiddhito
  bhinnārammaṇānaṁ viya visesādhigamānaṁ ekajjhaṁ anuppattiyā
  asaṅkiṇṇāevāti dasseti. Ekasmiṁ okkantepītiādinā
  tissannampi diṭṭhīnaṁ samānabalataṁ samānaphalatañca dasseti. Tasmā
  tissopi cetā ekassa uppannā abbokiṇṇāeva. Ekāya
  vipāke dinne itarā anubalappadāyikā honti. Vaṭṭakhāṇu nāmāti
  idaṁ vacanaṁ neyyatthaṁ na nītatthanti taṁ vivaritvā dassetuṁ kimpanesātiādi
  vuttaṁ. Akusalaṁ nāmetaṁ abalaṁ dubbalaṁ na kusalaṁ viya mahābalanti
  āha ekasmiṁyeva attabhāve niyatoti. Aññathā sammattaniyāmo
  viya micchattaniyāmopi accantiko siyā na ca micchattaniyāmo
  accantiko yadi evaṁ vaṭṭakhāṇucodanā kathanti āha āsevanavasena
  panātiādiṁ. Tasmā yathā sakiṁ nimuggo nimuggoeva bāloti
-------------------------------------------------
[page 225]
  Vuttaṁ evaṁ vaṭṭakhāṇucodanā. Yādise hi paccaye paṭicca ayaṁ
  taṁ dassanaṁ okkanto puna kadāci tappaṭipakkhe paccaye paṭicca
  tato sīsukkhipanamassa na hotīti na vattabbaṁ. Tena vuttaṁ
  yebhuyyenāti taṭṭīkānayo.
      [235] Iti anantariyakammatopi niyatamicchādiṭṭhi mahāsāvajjatarāti
  veditabbā. Tenāha ekanipātaṅguttare 1- nāhaṁ bhikkhave
  aññaṁ ekadhammaṁpi samanupassāmi yaṁ evaṁ mahāsāvajjaṁ yathayidaṁ
  bhikkhave micchādiṭṭhi micchādiṭṭhiparamāni bhikkhave vajjānīti.
      Micchādiṭṭhi paramā etesanti micchādiṭṭhiparamāni. Pañca
  hi anantariyakammāni mahāsāvajjāni nāma tehipi micchādiṭṭhiyeva
  mahāsāvajjatarāti adhippāyo. Kasmā. Tesañhi paricchedo atthi.
  Cattāri hi anantariyakammāni niraye nibbattāpentīti vuttāni
  saṅghabhedakammaṁpi niraye kappaṭṭhitikameva hoti. Evametesaṁ paricchedo
  atthi koṭi paññāyati. Niyatamicchādiṭṭhiyā pana paricchedo
  natthi. Sā hi vaṭṭassa mūlaṁ tāya samannāgatassa bhavato
  vuṭṭhānaṁ natthi. Ye tassa sotabbaṁ maññanti tesaṁ vippaṭipādeti 2-
  tāya ca samannāgatassa neva saggo atthi na maggo. Kappavināse
  mahājane brahmaloke nibbattantepi niyatamicchādiṭṭhiko tattha
  anibbattitvā piṭṭhicakkavāḷe nibbattati. Kimpana piṭṭhicakkavāḷaṁ
  na jhāyatīti. Jhāyati. Tasmiṁ ñāyamānepi esa ākāse

  *  *  *  *  *  *
  Footnote: 1. aṅ. eka. 20/44. 2. manorathapūraṇiyaṁ tepi vippaṭipādentīti dissati. ña. va.
-------------------------------------------------
[page 226]
  Ekasmiṁ okāse paccatiyevāti vadantīti tabbaṇṇanā 1-
       [236] Paramāti mahāsāvajjabhāvena paramā ukkaṁsagatāti
  attho. Tesanti anantariyakammānaṁ. Paricchedoti vipākavasena
  pariyosānaṁ. Vaṭṭassa mūlaṁ tato taṁsamaṅgī puggalo vaṭṭakhāṇūti
  tenāha tāyātiādiṁ. Tañce gāhaṁ na vissajjeti tassa punapi
  tabbhāvāvahattā vuttaṁ bhavato vuṭṭhānaṁ natthīti na pana sabbaso
  vuṭṭhānassa abhāvato. Yādise hi paccaye paṭicca ayaṁ taṁ dassanaṁ
  okkanto puna kadāci tappaṭipakkhe paccaye paṭicca tato sīsukkhipanamassa
  na hotīti na vattabbaṁ. Piṭṭhicakkavāḷeti jhāyamānassa cakkavāḷassa
  parato. Ekasmiṁ okāseti yaṁ jhāyamānañca ajjhāyamānañca
  cakkavāḷānaṁ antaraṁ yattha lokantarikanirayasamaññā tādise ekasmiṁ
  okāse. Paccatiyevāti cakkavāḷe jhāyamāne ajjhāyamānepi
  attano kammabalena paccatiyevāti vadantīti taṭṭīkā.
       [237] Yā ca micchādiṭṭhi niyatāti ahetukavādākiriyavādanatthikavādesu
  aññatarā. Tañhi gahetvā ṭhitaṁ puggalaṁ buddhasatampi buddhasahassampi
  bodhetuṁ na sakkotīti nikkhepakaṇḍavaṇṇanā 2-.
       Gahetvā ṭhitanti cetena yadi taṁ vissajjeti maggopissa
  anivāritoti dasseti. Teneva āgamaṭṭhakathāsu yebhuyyena bhavato
  vuṭṭhānaṁ natthīti vuttaṁ. Iti niyatamicchādiṭṭhiko taṁsevakassāpi
  antarāyakarattā ārakā parivajjetabbo. Tena

  *  *  *  *  *  *
  Footnote: 1. mano. pū. 1/522. 2. aṭ. sā. 513.
-------------------------------------------------
[page 227]
  Sāmaññaphalādivaṇṇanāyaṁ 1-
          tasmā akalyāṇajanaṁ āsīvisamivoragaṁ
          ārakā parivajjeyya bhūtikāmo vicakkhaṇoti vuttaṁ.
       Tasmāti yasmā evaṁ saṁsārakhāṇubhāvassāpi paccayo akalyāṇajano
  tasmā. Bhūtikāmoti diṭṭhadhammikasamparāyikaparamatthānaṁ vasena
  attano guṇehi vuḍḍhikāmoti taṭṭīkā.
       [238] Iti imāheva tīhi diṭṭhīhi kammapathabhedo hoti
  nāññāhi. Evampi kācipi apāyagāminībhāvato na gahetabbāva.
  Tenāha ekanipātaṅguttare 2- nāhaṁ bhikkhave aññaṁ ekadhammaṁpi
  samanupassāmi yenevaṁ sattā kāyassa bhedā parammaraṇā apāyaṁ
  duggatiṁ vinipātaṁ nirayaṁ uppajjanti yathayidaṁ bhikkhave micchādiṭṭhi
  micchādiṭṭhiyā bhikkhave samannāgatā sattā kāyassa bhedā .pe.
  Upapajjantīti.
       [239] Ekaccā micchādiṭṭhi saggāvaraṇāceva hoti maggāvaraṇā
  ca. Ekaccā maggāvaraṇāva na saggāvaraṇā. Ekaccā
  neva saggāvaraṇā na maggāvaraṇā. Tattha ahetukadiṭṭhi akiriyadiṭṭhi
  natthikadiṭṭhīti ayaṁ tividhā saggāvaraṇā ceva hoti maggāvaraṇā
  ca. Dasavatthukā antaggāhikā micchādiṭṭhi maggāvaraṇāva hoti
  na saggāvaraṇā. Vīsativatthukā sakkāyadiṭṭhi neva saggāvaraṇā
  na maggāvaraṇā. Idampana vidhānaṁ paṭikkhipitvā imasmiṁ

  *  *  *  *  *  *
  Footnote: 1. su. vi. 1/208. 2. aṅ. eka. 20/42.
-------------------------------------------------
[page 228]
  Sutte micchādiṭṭhiyā bhikkhave samannāgatāti vacanato antamaso
  vīsativatthukaṁ sakkāyadiṭṭhiṁ upādāya diṭṭhi nāma saggaṁ upanetuṁ
  samatthā nāma natthi ekantaṁ nirayasmiṁyeva nimujjāpetīti vuttaṁ.
  Yathā hi muggamāsappamāṇāpi pāsāṇasakkharā udake pakkhittā
  uppilavamānā nāma natthi ekantaṁ heṭṭhāva pavisati evameva
  antamaso sakkāyadiṭṭhipi saggaṁ upanetuṁ samatthā nāma natthi ekantaṁ
  apāyesu nimujjāpetīti tabbaṇṇanā 1-.
       [240] Ayaṁ tividhā saggāvaraṇā ceva hotīti kammapathappattiyā
  mahāsāvajjabhāvato vuttaṁ. Saggāvaraṇāya hontiyā maggavibandhakabhāve
  vattabbameva natthīti vuttaṁ maggāvaraṇā cāti. Sassato
  lokotiādidasavatthukā antaggāhikā micchādiṭṭhi maggāvaraṇāva
  hoti viparitadassanabhāvato na saggāvaraṇā akammapathappattitoti
  adhippāyo. Idampana vidhānanti viparītadassanañca nāma neva
  saggāvaraṇaṁ na maggāvaraṇanti viruddhametaṁ uddhammabhāvato. Tathā hi
  sati appahīnāya eva sakkāyadiṭṭhiyā maggādhigamena bhavitabbanti
  adhippāyena yathāvuttavidhānaṁ paṭikkhipitvā na saggāvaraṇāti
  saggupapattiyā avibandhakattaṁ vadantehi diṭṭhiyā maggāvahatāpi nāma
  anuññātā hotīti taṁ vādaṁ paṭikkhipantena diṭṭhi nāma saggaṁ upanetuṁ
  samatthā nāma natthīti vuttaṁ. Kasmā. Ekantagarutarasāvajjabhūtattā.
  Tenāha ekantaṁ nirayasmiṁyeva nimujjāpetīti

  *  *  *  *  *  *
  Footnote: 1. mano. pū. 1/518.
-------------------------------------------------
[page 229]
  Ādinti taṭṭīkā.
       [241] Nikkhepakaṇḍavaṇṇanāyantu 1- rūpaṁ attato samanupassatīti
  ekā ucchedadiṭṭhi rūpavantaṁ vā attānaṁ attani vā rūpaṁ
  rūpasmiṁ vā attānaṁ samanupassatīti tisso sassatadiṭṭhiyoti rūpakkhandhe
  catasso diṭṭhiyo eseva nayo vedanādīsūti evaṁ vīsativatthukā
  sakkāyadiṭṭhīti imamatthaṁ vatvā puna tā sabbāpi maggāvaraṇā
  na saggāvaraṇā paṭhamamaggavajjhāti vuttaṁ.
                     Akiriyavādādikathā.
       [242] Idāni pāṇātipātādīnamārammaṇakathā dassiyate.
       Pāṇātipāto cettha jīvitandriyārammaṇo adinnādāna-
  abrahmacariyasurāmerayamajjappamādaṭṭhānāni rūpadhammesu
  rūpāyatanādiaññatarasaṅkhārārammaṇāni musāvādo yassa musā bhaṇati taṁ
  ārabhitvā pavattanato sattārammaṇo. Abrahmacariyampi
  sattārammaṇanti eke. Keci adinnādānañca yadā satto
  haritabbo hoti tadā sattārammaṇanti. Apicettha saṅkhāravasena
  satte ārabhanti na paṇṇattivasenāti pañcaveravasena khuddakapāṭhavaṇṇanāyaṁ 2-
  vuttaṁ.
       [243] Pāṇātipāto jīvitindriyārammaṇato saṅkhārārammaṇo
  hoti adinnādānaṁ sattārammaṇaṁ vā saṅkhārārammaṇaṁ vā
  micchācāro phoṭṭhabbavasena saṅkhārārammaṇo sattārammaṇotipi eke.

  *  *  *  *  *  *
  Footnote: 1. aṭ. sā. 507. 2. pa. jo. khu. 22.
-------------------------------------------------
[page 230]
  Musāvādo sattārammaṇo vā saṅkhārārammaṇo vā tathā
  pisuṇavācā pharusavācā sattārammaṇāva samphappalāpo
  diṭṭhassutamutaviññātavasena sattārammaṇo vā saṅkhārārammaṇo vā tathā
  abhijjhā byāpādo sattārammaṇova micchādiṭṭhi tebhūmikadhammavasena
  saṅkhārārammaṇā vā paññattivasena sattārammaṇā vāti aṭṭhasālinī- 1-
  sammādiṭṭhisuttasaṅgītisuttavaṇṇanā. 2- 3-
       [244] Adinnādānaṁ sattārammaṇanti idaṁ pañcasikkhāpadā
  parittārammaṇāevāti 4- imāya pañhāpucchakapāliyā virujjhati.
  Yañhi pāṇātipātādidussīlyassa ārammaṇaṁ tadeva taṁtaṁveramaṇiyā
  ārammaṇaṁ vītikkamitabbavatthuto eva hi viratīti. Sattārammaṇanti
  vā sattasaṅkhātasaṅkhārārammaṇattameva upādāya vuttanti na koci
  virodho. Tathā hi vuttaṁ sammohavinodaniyaṁ 5- yāni ettha
  sattārammaṇānīti vuttāni tāni sattoti saṅkhagate saṅkhāre eva
  ārammaṇaṁ karontīti. Esa nayo ito paresupi. Visabhāgavatthuno
  itthī purisoti gahetabbato sattārammaṇoti eke. Eko diṭṭho
  dve sutātiādinā samphappalapane diṭṭhassutamutaviññātavasena.
  Tathā abhijjhāti ettha tathāsaddo diṭṭhassutamutaviññātavasenāti
  idampi upasaṁharati na sattasaṅkhārārammaṇattameva dassanādivasena
  abhijjhāyanato. Natthi sattā opapātikāti pavattamānāpi micchādiṭṭhi

  *  *  *  *  *  *
  Footnote: 1. aṭ. sā. 186. 2. pa. sū. 186. 3. su. vi. 3/315. 4. pañcasikkhāpadāni
  parittārammaṇānīti bhavitabbaṁ. ña. va. 5. sam. vi. 500.
-------------------------------------------------
[page 231]
  Tebhūmikadhammavisayāevāti adhippāyenassā saṅkhārārammaṇatā vuttā. Kathampana
  micchādiṭṭhiyā sabbe tebhūmikadhammā ārammaṇā hontīti. Sādhāraṇato
  natthi sukatadukkaṭānaṁ kammānaṁ phalavipākoti pavattamānāya atthato
  rūpārūpāvacaradhammāpi gahitā eva hontīti sammādiṭṭhisuttasaṅgītisuttaṭīkā.
                  Pāṇātipātādyārammaṇakathā.
       [245] Kammapathasaddattho tu kammāneva duggatisugatīnaṁ
  pathabhūtattā kammapathā nāmāti saṅgītisuttavaṇṇanāyaṁ 1- vutto.
       Pathabhūtattāti tāsaṁ pavattanupāyattā maggabhūtattāti taṭṭīkā.
       Nanu cetanā abhidhamme kammapathesu na vuttāti paṭipāṭiyā
  sattannaṁ kammapathabhāvo na yuttoti. Na avacanassa aññahetukattā.
  Na hi tattha cetanāya akammapathattā kammapatharāsimhi avacanaṁ.
  Kadāci pana kammapatho hoti na sabbadāti kammapathabhāvassa
  aniyatattā avacanaṁ. Yadā pana kammapatho hoti tadā kammapathoti
  saṅgaho na nivārito. Etthāha yadi cetanāya sabbadā
  kammapathabhāvābhāvato aniyato kammapathabhāvoti kammapatharāsimhi
  avacanaṁ nanu abhijjhādīnampi kammapathabhāvaṁ appattānaṁ atthitāya
  aniyato kammapathabhāvoti tesampi kammapatharāsimhi avacanaṁ āpajjatīti.
  Nāpajjati kammapathattā taṁsabhāgattā vā tesaṁ tattha vuttattā.
  Yadi evaṁ cetanāpi tattha vattabbā siyā. Saccametaṁ sā pana

  *  *  *  *  *  *
  Footnote: 1. su. vi. 3/313.
-------------------------------------------------
[page 232]
  Pāṇātipātādikāti pākaṭo tassā kammapathabhāvoti na vuttā
  siyā. Cetanāya hi cetanāhaṁ bhikkhave kammaṁ vadāmi tividhā
  bhikkhave kāyasañcetanā akusalaṁ kammantiādivacanato 1- kammapathabhāvo
  pākaṭo kammaṁyeva sugatiduggatīnaṁ taduppajjanakasukhadukkhānañca
  pathabhāvena pavattaṁ kammapathoti vuccatīti pākaṭo tassā pathabhāvo
  abhijjhādīnampana cetanāsamuhabhāvena sucaritaduccaritabhāvo
  cetanājanitavaḍḍhitabhāvena sugatiduggatitaduppajjanakasukhadukkhānaṁ pathabhāvo
  cāti na tathā pākaṭo kammapathabhāvoti teyeva tena sabhāvena dassetuṁ
  abhidhamme cetanā kammapatharāsibhāvena na vuttā. Atathājātikattā
  vā cetanā tehi saddhiṁ na vuttāti daṭṭhabbanti saṅgītisuttādiṭīkā.
                     Akusalakammapathakathā.
       [246] Tato viramaṇaṁ atthato pāṇātipātā veramaṇī
  adinnādānā kāmesu micchācārā musāvādā pisuṇāya vācāya
  pharusāya vācāya samphappalāpā veramaṇī anabhijjhā abyāpādo
  sammādiṭṭhīti evaṁ saṅgītisuttādīsu vuttā dasa kusalakammapathāva.
  Tattha pāṇātipātādayo vuttā.
       [247] Sīlakkhandhavagge kūṭadantasuttavaṇṇanāyaṁ 1- pāṇātipātā
  veramaṇītiādīsu veramaṇī nāma viratīti vatvā tassā tividhattaṁ vuttaṁ.
       Verahetutāya veraṁ vuccati pāṇātipātādipāpadhammo taṁ
  maṇati mayi idha ṭhitāya kathamāgacchasīti tajjentī viya nīharatīti

  *  *  *  *  *  *
  Footnote: 1. su. vi. 1/377
-------------------------------------------------
[page 233]
  Veramaṇī. Tato vā pāpadhammato viramati etāyāti viramaṇīti
  vattabbe niruttinayena ikārassa ekāraṁ katvā veramaṇīti vuttanti
  taṭṭīkā.
       [248] Sammādiṭṭhisuttavaṇṇanāyampi 1- veraṁ maṇatīti veramaṇī
  veraṁ pajahatīti attho. Viramati vā etāya kāraṇabhūtāya veramhā
  puggaloti vikārassa vekāraṁ katvāpi veramaṇīti vatvā tassā
  tividhattaṁ vuttaṁ.
       Veranti pāṇātipātādikaṁ pāpadhammaṁ. So hi verahetutāya
  veranti vuccati. Taṁ maṇati mayi idha ṭhitāya kathamāgacchasīti
  tajjentī viya nivāretīti veramaṇī. Tenāha pajahatīti. Viramaṇīti
  vattabbe niruttinayena [2] vekāraṁ katvāti taṭṭīkā.
       [249] Khuddakapāṭhavaṇṇanāyampi 3- tādisova veramaṇīsaddattho.
  Ettha ca vikārassa vekāranti vasaddassa nissayabhūto ikāro
  vikāro tathā vekāroti atthe gahite ikārassa ekāranti
  etena sadisatā hoti. Katvāpīti pisaddena akaraṇaṁ viññāpeti.
  Tena dve pāṭhā yuttāti siddhi.
       Tathā hi khuddakapāṭhavaṇṇanāyaṁ 4- veramaṇīsikkhāpadaṁ viramaṇī
  sikkhāpadanti dvidhā sajjhāyaṁ karontīti vuttaṁ.
       [250] Sampattavirati samādānaviratīti dve lokiyaviratiyo

  *  *  *  *  *  *
  Footnote: 1. pa. sū. 1/280. 2. etthantare pana vikārassāti pāṭhena bhavitabbaṁ. ña. va.
  3-4. pa. jo. khu. khu. 18.
-------------------------------------------------
[page 234]
  Sabbavaṇṇanāsu ekasamā. Lokuttaravirati pana setughātaviratīti
  kūṭadantasuttavaṇṇanāyaṁ 1- vuttā samucchedaviratīti tadaññavaṇṇanāsu.
  Asamādinnasīlassa sampattato yathāupaṭṭhitavītikkamitabbavatthuto virati
  sampattavirati. Samādānavasena uppannā virati samādānaviratīti
  sabbasuttaṭīkā.
       Setu vuccati ariyamaggo tappariyāpannā hutvā pāpadhammānaṁ
  samucchedavasena ghātanā virati setughātaviratīti kūṭadantaṭīkā.
       Kilesānaṁ samucchindanavasena pavattā virati samucchedaviratīti
  sammādiṭṭhisuttaṭīkā.
       [251] Atthato pana veramaṇīti kusalacittasampayuttā viratīti
  sammādiṭṭhisuttavaṇṇanā 2-. Tathā aṭṭhasālinī 3-. Dvīsupi hetāsu
  lokiyalokuttaraviratiyo kathitā.
       Khuddakapāṭhavaṇṇanāyantu 4- kāmañcesā veramaṇī nāma
  lokuttarāpi atthi idha pana samādiyāmīti vuttattā samādānavasena
  pavattirahā sā na hotīti kāmāvacarakusalacittasampayuttā viratīti evaṁ
  lokuttaraviratisaṅkhātaṁ samucchedaviratiṁ vajjetvā taditarā dveyeva kathitā.
       Tā tisso viratiyo saddhiṁ ārammaṇādivibhāgena āratī
  viratī pāpāti ettha āvibhavissantīti.
       [252] Yathāvuttā cete kusalakammapathā kusalāni

  *  *  *  *  *  *
  Footnote: 1. su. vi. 1/378. 2. pa. su. 1/280. 3. aṭa. sā. 188. 4. pa. jo. khu. khu. 18.
-------------------------------------------------
[page 235]
  Kāyavacīmanokammāni honti tidvārikāni. Yadā hi vattuṁ asakkonto
  pāṇātipātā adinnādānā kāmesu micchācārā paṭiviramāmīti
  sikakhāpadattayaṁ hatthamuddhāya gaṇhāti tadā kammampi kāyakammaṁ
  dvārampi kāyadvāraṁ. Yadā pana vacībhedaṁ katvā gaṇhāti tadā
  kammaṁ kāyakammaṁ dvārantu vacīdvāraṁ. Yadā pana kāyaṅgavācaṅgāni
  acopetvā manasāva gaṇhāti tadā kammaṁ kāyakammaṁ dvārantu
  manodvāraṁ. Musāvādā veramaṇīādicatukkampana vuttanayeneva
  kāyādīhi gaṇhantassāpi eseva nayo. Evaṁ kusalāni
  kāyakammavacīkammāni tīsu dvāresu samuṭṭhahanti. Tehi cittehi sahagatā
  anabhijjhādayo pana cetanāpakkhikā vā honti abbohārikā vā.
       [253] Dhammasaṅgaṇiṭīkāyaṁ tividhā bhikkhave kāyasañcetanā kusalaṁ
  kāyakammantiādivacanato pāṇātipātādippaṭipakkhabhūtā tabbirativisiṭṭhā
  cetanāva pāṇātipātādiviratiādikā hontīti cetanāpakkhikā vāti
  vuttaṁ na viratipakkhikāti vuttaṁ.
       [254] Anabhijjhādisahagatehi pana cittehi kāyaṅgaṁ copetvā
  cetiyaṅgaṇasammajjanagandhamālādipūjanacetiyavandanādīni karontassa kammaṁ
  manokammaṁ dvārantu kāyadvāraṁ. Anabhijjhāsahagatena cittena
  vācaṅgaṁ copetvā aho vata yaṁ parassa vittupakaraṇaṁ na taṁ
  mamassāti anabhijjhāyato abyāpādasahagatacittena sabbe sattā
  averā abyāpajjhā anīghā sukhī attānaṁ pariharantūti vadantassa
  sammādiṭṭhisahagatacittena atthi dinnantiādīni udāharantassa kammaṁ
-------------------------------------------------
[page 236]
  Manokammaṁ dvārantu vacīdvāraṁ. Evaṁ kusalaṁ manokammaṁ kāyavacīdvāresu
  samuṭṭhāti. Cetanā panettha abbohārikā. Kāyadvāre
  vacīdvāre ca samuṭṭhitāpi kāyakammaṁ vacīkammanti ca vohāraṁ na
  labhati anabhijjhādippadhānattāti adhippāyo. Tividhā bhikkhave
  manosañcetanā kusalaṁ manokammanti pana vacanato sabhāveneva sā
  manokamamaṁ na anabhijjhādipakkhikā. Tasmā aṭṭhasāliniyampi
  anabhijjhādipakkhikā vāti na vuttaṁ. Kāyaṅgavācaṅgāni pana acopetvā
  raho nisinnassa manasāva anabhijjhādisahagatacittāni uppādentassa
  kammampi manokammaṁ dvārampi manodvārameva. Evaṁ kusalaṁ
  manokammaṁ manodvāre samuṭṭhahati. Imasmiṁ panaṭṭhāne cetanāpi
  cetanāsampayuttadhammāpi manodvāreyeva samuṭṭhahanti. Tasmā
  cetanāya abbohārikabhāvo natthi. Sāpi hettha manokammanti vohāraṁ
  labhati. Cetanā cetanākammaṁ anabhijjhādayo cetanāsampayuttakammanti
  ettakameva hi manodvāre cetanāya anabhijjhādīhi manokammabhāve
  visesoti saṭīkāanuṭīkāaṭṭhasālinīnayo.
       [255] Etthāha nanu pāpavirati idha gahitāva kimatthaṁ
  āratī viratī pāpāti puna vakkhatīti. Vuccate ye kammapathavasena
  desitā tato virati idha vuttā. Ye pañcaveravasena tato
  virati tattha vuttā. Apica pañcasu veresu ādito cattāri verāni
  kammakkilesāti sigālasutte vuttāni surāpānaṁ bhogānaṁ apāyamukhanti
  tasmā sigālasutte desanāvasena pāpaviratiṁ dassetuṁ
-------------------------------------------------
[page 237]
  Āratī viratī pāpātiādi vuttanti daṭṭhabbaṁ. Aṭṭhakathācariyehipi
  imamatthaṁ viññāpetukāmehi pāṇātipāto kho gahapatiputta
  kammakkilesotiādikā sigālasuttapāli tattha dassitā. Sā upari
  āvibhavissati. Bhavatvevaṁ nanu yo akusalakammapathato viramati
  so atthato kusalakammapathadhammaṁ carati nāma. Yo taṁ carati so
  atthato akusalakammapathato virati nāma. Evaṁ sante kimatthaṁ
  dānañca dhammacariyā cāti ettha dhammacaraṇaṁ puna vakkhatīti.
  Vuccate idha tassāeva maṅgalattadassanatthaṁ veramaṇī vinayoti
  vuttā. Tattha pana veramaṇī dhammacaraṇassa maṅgalattadassanatthaṁ
  dhammacariyāti vuttā. Apica dhammacariyā nāma atthato
  dasakusalakammapathadhammo eva. So hi sāleyyakasuttādīsu evaṁ desito
  tasmā sāleyyakasuttādidesanāvasena dhammacariyāti vuttanti daṭṭhabbaṁ.
  Aṭṭhakathācariyehi dhammacariyasamacariyahetu kho gahapatayotiādikā
  sāleyyakasuttādipāli tattha dassitāti.
                      Kusalakammapathakathā.
       [256] Dvīsu ca panetesu kammapathesu kusalakammapathā sucaritānītipi
  vuccanti itare duccaritānīti. Tattha duccaritaṁ akaraṇīyattā
  na kattabbaṁ itaraṁ karaṇīyattā kattabbaṁ. Karaṇīyaṁ karonto
  hi attānuvādādiṁ na pāpuṇāti karonto pāpuṇāti. Tenāha
  bhagavā dukaṅguttare ānandasutte 1- ekaṁsenāhaṁ ānanda akaraṇīyaṁ

  *  *  *  *  *  *
  Footnote: 1. aṅ. duka. 20/73.
-------------------------------------------------
[page 238]
  Vadāmi kāyaduccaritaṁ vacīduccaritaṁ manoduccaritaṁ. Yadidaṁ 1- ānanda mayā
  ekaṁsena akaraṇīyaṁ akkhātaṁ kāyaduccaritaṁ vacīduccaritaṁ manoduccaritaṁ
  tasmiṁ akaraṇīye kayiramāne ayaṁ ādīnavo pāṭikaṅkho attāpi
  attānaṁ upavadati anuvicca viññū garahanti pāpako kittisaddo
  abbhuggacchati sammūḷho kālaṁ karoti kāyassa bhedā parammaraṇā
  apāyaṁ duggatiṁ vinipātaṁ nirayaṁ upapajjatīti ca ekaṁsenāhaṁ
  ānanda karaṇīyaṁ vadāmi kāyasucaritaṁ vacīsucaritaṁ manosucaritaṁ. Yadidaṁ 2-
  ānanda mayā ekaṁsena karaṇīyaṁ akkhātaṁ kāyasucaritaṁ vacīsucaritaṁ
  manosucaritaṁ tasmiṁ karaṇīye kayiramāne ayaṁ ānisaṁso pāṭikaṅkho
  attāpi attānaṁ na upavadati anuvicca viññū pasaṁsanti kalyāṇo
  kittisaddo abbhuggacchati asammūḷho kālaṁ karoti kāyassa
  bhedā parammaraṇā sugatiṁ saggaṁ lokaṁ uppajjatīti ca.
       [257] Evamaṭṭhakathāyaṁ āgāriyānāgāriyavasena duvidho vinayo
  vutto. Apica vinayoti ācārappaṇṇattivinayotipyattho yujjati.
  Tadatthaṁ vibhāvetuṁ dvitāpasavatthu daṭṭhabbaṁ.
       Atīte kira bodhisatto gandhāro nāma tāpaso ahosi
  jhānābhiññālābhī. Tasseko sahāyako vedeho 3- nāma tāpaso.
  Tesu vedeho loṇasannidhiṁ akāsi. Gandhāro tamatthaṁ ñatvā
  anekappakārena taṁ garahi. So garahaṁ asahanto tassa kujjhi.
  Bodhisatto tassa anukampāya taṁ ovadanto sattakanipāte gandhārajātake 4-
  imā dve gāthā abhāsi

  *  *  *  *  *  *
  Footnote: 1-2. pāliyañca yamidanti pāṭho dissati. ña. va. 3. videhotipi pāṭho.
  4. khu. jā. 27/224 jātakaṭṭhakathā. 5/181.
-------------------------------------------------
[page 239]
         No ce assa sakā buddhi vinayo vā susikkhito
         vane andhamahīsova careyya bahuko jano.
         Yasmā ca panidhekacce āceramhi susikkhitā
         tasmā 1- vinītavinayā dhīrā caranti susamāhitāti.
       [258] Tāsamattho samma vedeha imesaṁ sattānaṁ sace attano
  buddhi vā paṇḍite ovādadāyake nissāya ācārappaṇṇattivinayo
  vā susikkhito na bhaveyya. Evaṁ sante yathā tiṇalatādigahane vane
  andhamahīso gocarāgocaraṁ sāsaṅkanirāsaṅkañca ṭhānaṁ ajānanto vicarati
  tathā tumhādiso bahuko jano careyya. Yasmā pana idha ekacce
  sakāya buddhiyā virahitā sattā ācariyasantike ācārappaṇṇattiyā
  susikkhitā tasmā ācariyehi attano anurūpe vinaye vinītattā
  vinītavinayā susamāhitā ekaggacittā hutvā carantīti. Idaṁ dasseti
  iminā hi sattena gihinā hutvā attano kulānurūpā pabbajitena
  pabbajjānurūpā sikkhā sikkhitabbā. Gihinopi hi attano kulānurūpesu
  kasigorakkhādīsu susikkhitā sampannājīvā hutvā susamāhitā caranti
  pabbajitāpi pabbajjānurūpesu pāsādikesu abhikkantappaṭikkantādīsu
  adhisīlādhicittādhippaññāsikkhāsu ca susikkhitā susamāhitā caranti.
  Lokasmiñhi
          bāhusaccañca sippañca vinayo ca susikkhito
          subhāsitā ca yā vācā etammaṅgalamuttamanti.

  *  *  *  *  *  *
  Footnote: 1. jātakaṭṭhakathāyaṁ padamidaṁ na dissati. ña. va.
-------------------------------------------------
[page 240]
       Taṁ sutvā vedeho tassovāde ṭhatvā tena kathitanayena
  kasiṇaparikammaṁ katvā jhānābhiññālābhī ahosi. Te ubho
  brahmalokupagā. Ayamettha saṅkhepo. Vitthāro tu tato
  gahetabbo.
                       Dvitāpasavatthu.
                      Vinayotipadakathā.
                      ------------
-------------------------------------------------
[page 241]
                      Subhāsitavācākathā
       [259] Subhāsitā ca yā vācāti ettha pana. Vācāti
  samullapanavācā yā sā vācā girā byapathoti 1- ca vācā neḷā
  kaṇṇasukhāti 2- ca evamādīsu āgacchati. Yāyaṁ pana vācāya ce
  kataṁ kammanti 3- evaṁ viññatti ca yā catūhi vacīduccaritehi ārati
  .pe. Ayaṁ vuccati sammāvācāti 4- evaṁ virati ca pharusā bhikkhave
  vācā āsevitā bhāvitā bahulīkatā nirayasaṁvattanikā hotīti 5- evaṁ
  cetanā ca vācāti āgacchati sā idha anadhippetā. Kasmā.
  Abhāsitabbatoti suttanipāte subhāsitasuttavaṇṇanāyañceva
  pañcakanipātaṅguttare subhāsitaṭīkāyañca vuttaṁ.
       [260] Tattha vācā girāti idaṁ vacīviññattiniddese āgataṁ
  vācaṁ sandhāya vuttañce yujjati. Musāvādasikkhāpadavibhaṅge ce na
  yujjati. Tattha hi cetanāvācā labbhati. Tena taṁsikkhāpadavaṇṇanāyaṁ 6-
  vācāti micchāvācāpariyāpannā vacanasamuṭṭhāpikā cetanāti vuttaṁ.
       Taṭṭīkāyampi vatti etāyāti vācā vacanasamuṭṭhāpikā
  cetanāti vuttaṁ.
       Vācāsaddo karaṇasādhano cetanāyaṁ vattati. Tena brahmajālaṭīkāyaṁ
  cetanā pisuṇavācā pisuṇaṁ vatti etāyāti vuttaṁ.

  *  *  *  *  *  *
  Footnote: 1. abhi. saṁ. 34/213. 2. dī. Sī. 9/6. 3. aṭ. sā. 163. 4. abhi. vi. 35/320.
  5. aṅ. aṭṭhaka. 23/252. 6. samanta. 2/283.
-------------------------------------------------
[page 242]
       Tattha vattīti vadatīti attho. Tena saddanītiyaṁ vaca viññattiyaṁ
  vācāyaṁ vatti vacati vacanti vacasi iccādīni kattupadāni. Tattha
  vattīti vadati ākhyātapadañcetanti vuttaṁ. Na so idhādhippeto.
       Kammasādhano pana sadde vattati so idhādhippeto. Heṭṭhā
  vuttova.
     [261] Vācāya ce kataṁ kammaṁ vacīkammanti vuccati
           vacī ca vacīkammañca aññamaññaṁ vavatthitāti 1-
  vacīkammavavatthāne vuttamidaṁ aṭṭhakathācariyehīti tasmā saddova
  vācā na cetanāti niṭṭhamettha gantabbaṁ.
       Yantvaṭṭhasāliniyaṁ 2- catūhi bhikkhave aṅgehi samannāgatā vācā
  subhāsitā hoti na dubbhāsitā anavajjā ca ananuvajjā ca
  viññūnanti ayaṁ cetanā vācā nāmāti vacīkammadvārakathāyaṁ vuttaṁ
  taṁ yathāvuttavaṇṇanāhi virujjhati.
       [262] Subhāsitalakkhaṇantu pañcahi bhikkhave aṅgehi samannāgatā
  vācā subhāsitā hoti na dubbhāsitā anavajjā ca ananuvajjā
  ca viññūnaṁ. Katamehi pañcahi. Kālena ca bhāsitā hoti
  saccā ca bhāsitā hoti saṇhā ca bhāsitā hoti atthasañhitā
  ca bhāsitā hoti mettacittena ca bhāsitā hoti. Imehi kho
  bhikkhave pañcahi aṅgehi .pe. Viññūnanti pañcakanipātaṅguttarassa

  *  *  *  *  *  *
  Footnote: 1. naya- aṭ. sā. 163. 2. aṭ. sā. 165.
-------------------------------------------------
[page 243]
  Catutthapaṇṇāsake subhāsitasutte 1- vuttaṁ. Tabbaṇṇanāyaṁ na kiñci
  vuttaṁ.
       [263] Aṅgehīti kāraṇehi. Aṅgiyanti hetubhāvena ñāyantīti
  aṅgāni kāraṇāni. Kāraṇatthe ca aṅgasaddo. Pañcahīti
  hetumhi nissakkavacanaṁ. Samannāgatāti samanuāgatā pavattā.
  Vācāti samullapanavācā. Anavajjāti rāgādivajjarahitā.
  Imināssā kāraṇasuddhiṁ agatigamanādippattidosābhāvañca dīpeti.
  Rāgadosavimuttañhi vācaṁ bhāsato anurodhavirodhavivajjanato agatigamanaṁ
  dūrasamussitamevāti. Ananuvajjāti anuvādavimuttā. Imināssā
  sabbākārasampattiyā ananuvajjatāti dīpeti. Viññūnanti paṇḍitānaṁ.
  Tena nindāpasaṁsāsu bālā appamāṇāti dīpeti. Imehi khotiādīhi
  tāni aṅgāni paccakkhato dassento taṁ vācaṁ nigameti. Yañca aññe
  paṭiññādiavayavehi nāmādīhi padehi liṅgavacanavibhattikālakārakasampattīhi
  ca samannāgataṁ musāvādādivācampi subhāsitāti paññapenti taṁ
  paṭisedheti. Avayavādisamannāgatāpi hi tathārūpī vācā dubbhāsitāva
  hoti attano ca paresañca anatthāvahattāti taṭṭīkā.
       [264] Evaṁ pañcakaṅguttare pañcadhā subhāsitalakkhaṇaṁ vuttaṁ.
  Suttanipātassa tatiyavagge subhāsitasutte tu catuddhā. Vuttañhi 2-
  tattha catūhi bhikkhave aṅgehi samannāgatā vācā subhāsitā hoti

  *  *  *  *  *  *
  Footnote: 1. aṅ. pañcaka. 22/271. 2. khu. su. 25/411.
-------------------------------------------------
[page 244]
  Na dubbhāsitā anavajjā ca ananuvajjā ca viññūnaṁ. Katamehi
  catūhi. Idha bhikkhave bhikkhu subhāsitaṁyeva 1- bhāsati no dubbhāsitaṁ
  dhammaṁyeva bhāsati no adhammaṁ piyaṁyeva bhāsati no appiyaṁ
  saccaṁyeva bhāsati no alikaṁ. Imehi kho bhikkhave catūhi aṅgehi
  samannāgatā vācā subhāsitā hoti na dubbhāsitā anavajjā ca
  ananuvajjā ca viññūnanti. Evañca pana vatvā puna tadatthadīpakamevimaṁ
  gāthamāha
               subhāsitaṁ uttamamāhu santo
               dhammaṁ bhaṇe nādhammaṁ taṁ dutiyaṁ
               piyaṁ bhaṇe nāppiyaṁ taṁ tatiyaṁ
               saccaṁ bhaṇe nālikaṁ taṁ catutthanti.
       [265] Tattha aṅgehīti kāraṇehi avayavehi vā. Musāvādā
  veramaṇīādīni hi cattāri subhāsitavācāya kāraṇāni saccavacanādayo
  cattāro avayavā. Kāraṇatthe ca aṅgasaddo. Catūhīti nissakkavacanaṁ
  hoti avayavatthe karaṇavacanaṁ. Samannāgatāti samanuāgatā
  pavattā yuttā ca. Subhāsitāti suṭṭhu bhāsitā. Tenassā
  atthāvahataṁ dīpeti. Na dubbhāsitāti na duṭṭhu bhāsitā.
  Tenassā anatthānāvahataṁ. Anavajjāti rāgādidosavirahitā.
  Tenassā kāraṇasuddhiṁ agatigamanādippattidosābhāvañca dīpeti.
  Ananuvajjā cāti upavādavimuttā. Tenassā sabbākārasampattiṁ

  *  *  *  *  *  *
  Footnote: 1. pāliyanti idha subhāsitaññevāti dissati. ña. va.
-------------------------------------------------
[page 245]
  Dīpeti. Viññūnanti paṇḍitānaṁ. Tena nindāpasaṁsāsu bālā
  appamāṇāti dīpeti. Idhāti imasmiṁ sāsane. Subhāsitaṁyeva
  bhāsatīti puggalādhiṭṭhāya desanāya catūsu aññataraṅganiddesavacanaṁ.
  No dubbhāsitanti tassevaṅgassa 1- paṭikkhepabhāsananivāraṇaṁ. Tena
  musāvādādayopi kadāci vattabbāti diṭṭhiṁ nisedheti. No
  dubbhāsitanti iminā vā micchāvācappahānaṁ dīpeti. Subhāsitanti
  iminā pahīnamicchāvācena satā bhāsitabbavacanalakkhaṇaṁ yathā pāpassa
  akaraṇaṁ kusalassa cupasampadaṁ. Aṅgaparidīpanatthaṁ pana abhāsitabbaṁ
  pubbe avatvā bhāsitabbamevāha. Esa nayo dhammaṁyevātiādīsupi.
  Ettha ca subhāsitaṁyeva bhāsati no dubbhāsitanti iminā pisuṇādidosarahitaṁ
  samuggatakāraṇavacanaṁ vuttaṁ. Dhammaṁyeva bhāsati no adhammanti
  iminā samphappalāpadosarahitaṁ dhammato anapetaṁ mantāvacanaṁ
  vuttaṁ. Itarehi dvīhi pharusālikarahitāni piyasaccavacanāni vuttāni.
  Āhu santoti buddhādayo subhāsitaṁ uttamaṁ seṭṭhanti kathesuṁ
  vaṇṇayiṁsu. Dutiyaṁ tatiyaṁ catutthanti idaṁ pubbe niddiṭṭhakkamaṁ
  upādāya vuttanti tabbaṇṇanā 2-.
       [266] Musāvādā veramaṇyādikaṁ catubbidhaṁ vacīsucaritaṁ subhāsitavācāya
  kāraṇaṅgaṁ subhāsitabhāsanādikaṁ catubbidhaṁ avayavaṅganti daṭṭhabbaṁ.
       Vacīkammadvārakathāṭīkāyampi subhāsitabhāsanasaṅkhātā apīsuṇavācā

  *  *  *  *  *  *
  Footnote: 1. paramatthajotikāyañhi tasseva vācaṅgassāti dissati. ña. va.
  2. pa. jo. khu. su. 2/250.
-------------------------------------------------
[page 246]
  Dhammabhāsanasaṅkhāto asamphappalāpo piyabhāsanasaṅkhātā apharusavācā
  saccabhāsanasaṅkhāto amusāvādo cāti catubbidhaṁ avayavaṅgaṁ vuttaṁ.
       [267] Tasmā musāvādādīnaṁ ādīnavaṁ sampassantena
  subhāsitavacanameva vattabbaṁ. So cādīnavo aṭṭhakanipātaṅguttare
  sabbalahussuttepi āgato. Vuttañhi tattha 1- musāvādo bhikkhave
  āsevito bhāvito bahulīkato nirayasaṁvattaniko hoti
  tiracchānayonisaṁvattaniko pittivisayasaṁvattaniko yo sabbalahuso
  musāvādassa vipāko manussabhūtassa abhūtabbhakkhānasaṁvattaniko hoti.
  Pisuṇā bhikkhave vācā āsevitā .pe. Pittivisayasaṁvattanikā yo
  sabbalahuso pisuṇāya vācāya vipāko manussabhūtassa mittabhedasaṁvattaniko
  hoti. Pharusā bhikkhave vācā .pe. Yo sabbalahuso pharusāya
  vācāya vipāko manussabhūtassa amanāpasaddasaṁvattaniko hoti.
  Samphappalāpo bhikkhave āsevito .pe. Yo sabbalahuso
  samphappalāpassa vipāko manussabhūtassa anādeyyavācāsaṁvattaniko hotīti.
       [268] Tattha sabbalahusoti sabbalahuko. Abhūtabbhakkhānasaṁvattanikoti
  abhūtena abbhakkhānaṁ saṁvatteti yena kenaci kataṁ gantvā tasseva
  upari patati. Mittabhedasaṁvattanikoti mittehi bhedaṁ saṁvatteti
  yaṁ yaṁ mittaṁ karoti so so bhijjatiyeva. Amanāpasaddasaṁvattanikoti
  yā sā vācā caṇḍikā 2- kakkasā kaṭukā abhisajjanī mammacchedikā
  gatagataṭṭhāne tameva suṇāti

  *  *  *  *  *  *
  Footnote: 1. aṅ. aṭṭhaka. 23/252. 2. kaṇṭakātipi pāṭho. ña. va.
-------------------------------------------------
[page 247]
  Manāpasaddassavanaṁ na labhati. Evarūpo hi pharusavācāya gatamaggo
  nāma. Anādeyyavācāsaṁvattanikoti aggahetabbaṁ vacanaṁ saṁvatteti
  tvaṁ kasmā kathesi ko tava vacanaṁ gahessatīti vattabbattaṁ
  āpajjati. Ayaṁ samphappalāpassa gatamaggoti tabbaṇṇanā 1-.
       [269] Apica pisuṇavācādīnavo sūkarapetavatthunā dīpetabbo.
       Kassapabuddhakāle kira ekasmiṁ gāmakāvāse saṭṭhivasso
  mahāthero ekūnasaṭṭhivasso anuttheroti dve therā ekamātu kucchimhi
  vutthabhātikā viya samaggavāsaṁ vasiṁsu. Atheko dhammakathiko bhikkhu
  taṁ āvāsaṁ āgantvā bhikkhācārasampadaṁ disvā te tato palāpetvā
  sayaṁ tattha vasitukāmo bhante anutthero mamāgatadivasato paṭṭhāya
  evamāha sappurisa tvaṁ kulaputto ayaṁ mahāthero alajjī
  apesalo etena saddhiṁ sambhogaṁ karonto upaparikkhitvā
  kareyyāsīti mahātherassa pesuññaṁ upasaṁharitvā puna anuttherassāpi
  tatheva pesuññaṁ upasaṁhari. Te dve therā bhijjitvā tato
  pakkamantā ekamaggena agantvā yathārucitaṭṭhāne vasitvā aparabhāge
  vassasataccayena ekavihāre ekasenāsane aññamaññaṁ samāgantvā
  aññamaññaṁ accayaṁ desetvā taṁdivasaṁ samaggā hutvā āyāma
  taṁ tato vihārato nikkaḍḍhissāmāti taṁ vihāraṁ gantvā na tvaṁ
  idha vasituṁ yuttarūpoti accharaṁ pahariṁsu. So tattha ṭhātuṁ asakkonto
  palāyi. Atha naṁ vīsativassasahassāni katasamaṇadhammo sandhāretuṁ

  *  *  *  *  *  *
  Footnote: 1. mano. pū. 3/291.
-------------------------------------------------
[page 248]
  Nāsakkhi. So tato cuto avīcimhi ekaṁ buddhantaraṁ pacitvā idāni
  gijjhakūṭe sūkarapeto ahosi. Tassa sarīraṁ tigāvutaṁ manussasarīrasadisaṁ sīsaṁ
  sūkarasīsasadisaṁ. Tassa mukhe naṅguṭṭhaṁ jātaṁ tato puḷavā paggharantīti.
               Dhammapadassa maggavagge idaṁ vatthu.
       [270] Tasmā dubbhāsitavācāsaṅkhātaṁ pisuṇavācaṁ pahāya
  subhāsitasaṅkhātā apisuṇavācāva kathetabbā. Vaṅgīsattheropi imamevatthaṁ
  viññāpento bhagavato sammukhā subhāsitasuttapariyāpannaṁ imaṁ gāthamāha
          tameva vācaṁ bhāseyya yāyattānaṁ na tāpaye
          pare ca na vihiṁseyya sā ve vācā subhāsitāti 1-.
       Tattha na tāpayeti vippaṭisārena na tāpeyya. Na
  vihiṁseyyāti aññamaññaṁ bhindanto na bādheyya. Sā ve
  vācāti sā vācā ekaṁseneva subhāsitā.
       [271] Yo pana samphaṁ niratthakaṁ palapati so adhammavādī
  nāma. Adhammabhāsako ca saddhammaṁ antaradhāpeti nāma. Tenāha
  ekanipātaṅguttare 2- yepi te bhikkhave bhikkhū adhammaṁ dhammoti dīpenti
  tepi 3- bhikkhave bhikkhū bahujanāhitāya paṭipannā bahujanāsukhāya bahuno
  janassa anatthāya ahitāya dukkhāya devamanussānaṁ bahuñca te
  bhikkhave bhikkhū apuññaṁ pasavanti tepimaṁ 4- saddhammaṁ antaradhāpentīti.
  Tasmā adhammabhāsanasaṅkhātaṁ samphappalāpaṁ pahāya dhammabhāsanasaṅkhāto

  *  *  *  *  *  *
  Footnote: 1. saṁ. sa. 15/278. 2. aṅ. eka. 20/25. 3. pisaddo pāliyaṁ na dissati.
  4. tecimanti. ña. va.
-------------------------------------------------
[page 249]
  Asamphappalāpova kātabbo 1-.
       Kassapabuddhakāle paneko kapilo nāma bhikkhu bahussuto tepiṭako
  ahosi mahāparivāro mahālābho ca. So bāhusaccamadena matto
  lābhataṇhāya abhibhūto paṇḍitamānī hutvā parehi vuttaṁ kappiyaṁ
  akappiyanti vatvā pesalehi bhikkhūhi mā āvuso kapila evaṁ avacāti
  ovadiyamānopi kiṁ tumhe jānātha rittamuṭṭhisadisātiādīhi vacanehi
  khuṁsento vambhento tesaṁ attano vacanaṁ aggaṇhantānaṁ pharusāya vācāya
  akkosakaparibhāsako ahosi. So tato cavitvā avīcimhi nibbattitvā
  tatthekaṁ buddhantaraṁ pacitvā vipākāvasesena aciravatiyā suvaṇṇavaṇṇo
  maccho hutvā nibbatti. Yaṁ so pubbe bhikkhū akkosi paribhāsi
  tassa nissandenassa mukhaṁ duggandhaṁ jātaṁ. So tato cuto puna
  avīcimhiyeva nibbatti.
                Kapilasuttavaṇṇanādīsu kapilamacchavatthu.
       [272] Tasmā appiyavacanasaṅkhātaṁ pharusavācaṁ pahāya piyavacanasaṅkhātā
  apharusavācāva kathetabbā. Satthāpi pharusavācaṁ vadante chabbaggiye
  bhikkhū vigarahitvā bhikkhave pharusavācā nāma anatthakārikā
  tiracchānagatānaṁpi amanāpā pubbepi eko tiracchānagato attānaṁ
  pharusena samudācarantaṁ sahassena parājesīti vatvā atītaṁ āhari
       atīte takkasilāyaṁ bodhisatto goyoniyaṁ nibbatti. Atheko
  brāhmaṇo taṁ taruṇavacchakakāleyeva dakkhiṇadāyakānaṁ santike labhitvā

  *  *  *  *  *  *
  Footnote: 1. kathetabboti padena bhavitabbaṁ. ña. va.
-------------------------------------------------
[page 250]
  Nandivisāloti nāmaṁ katvā puttaṭṭhāne ṭhapetvā yāgubhattādīhi
  posesi. So vayappatto brāhmaṇaṁ anukampamāno gaccha
  brāhmaṇa mayhaṁ balibaddo atibaddhaṁ sakaṭasataṁ pavattessatīti
  vatvā govindaseṭṭhinā saddhiṁ sahassena abbhutaṁ karohīti āha.
  Brāhmaṇopi gantvā tathā vatvā sakaṭasataṁ vālukāsakkharapāsāṇādīnaṁ
  pūretvā paṭipāṭiyā ṭhapetvā yottena ekato bandhitvā cakkānaṁ
  heṭṭhā upatthambhanīdaṇḍake datvā yathā ekasmiṁ goṇe vahante
  yugakoṭi niccalā eto vā ito vā na gacchati evaṁ
  purimasakaṭadhure ekaṁ yugakoṭiṁ yottena bandhitvā upatthambhanīdaṇḍakaṁ
  datvā ekāya yugakoṭiyā nandivisālaṁ yojetvā sakaṭadhure
  nisīditvā patodaṁ ukkhipitvā añcha kūṭa vahassu kūṭāti taṁ
  akūṭaṁ kūṭavādena samudācarati. Nandivisālo amanāpasaddaṁ sutvā
  tattheva niccalo aṭṭhāsi. Brāhmaṇo sahassena parājito gehaṁ
  gantvā sokābhibhūto nipajji. Nandivisālo caritvā āgato taṁ
  sokābhibhūtaṁ disvā gaccha brāhmaṇa govindaseṭṭhinā saddhiṁ
  dvīhi sahassehi abbhudaṁ karohi mā ca maṁ kūṭavādena samudācarasīti
  āha. Brāhmaṇo gantvā tatheva vatvā añcha bhadra vahassu
  bhadrāti āha. Nandivisālo manāpasaddaṁ sutvā atibaddhaṁ sakaṭasataṁ
  ekavegena ākaḍḍhitvā pacchā ṭhitaṁ sakaṭaṁ purato ṭhitasakaṭaṭṭhāne
  ṭhapesi. Kiñcāpi pubbe patiṭṭhitārappadesaṁ puna 1- āre patte

  *  *  *  *  *  *
  Footnote: 1. aretipi pāṭho. ña. va.
-------------------------------------------------
[page 251]
  Pavattitaṁ hoti sakaṭasataṁ bodhisatto pana purimasakaṭena patiṭṭhitaṭṭhāne
  pacchimaṁ sakaṭaṁ patiṭṭhāpetvā sakaṭasatappamāṇaṁ padesaṁ pavattesi.
  Bodhisattānañhi sithilakaraṇaṁ nāma natthīti. Evaṁ atītaṁ āharitvā
  na bhikkhave pharusavacanaṁ nāma kassaci manāpanti vatvā ekanipātassa
  tatiyavagge nandivisālajātake 1- imaṁ gāthamāha
     [273] Manuññameva bhāseyya nāmanuññaṁ kudācanaṁ
           manuññaṁ bhāsamānassa garubhāraṁ udabbahi 2-
           dhanañca naṁ alābhesi tena cattamano ahūti.
       Tattha manuññamevāti parena saddhiṁ bhāsamāno catuddosavirahitaṁ
  madhuraṁ manāpaṁ saṇhaṁ mudukaṁ piyavācameva bhāseyya. Udabbahīti
  nandivisālo amanāpaṁ bhāsamānassa bhāraṁ anuddharitvā pacchā
  manāpaṁ bhāsamānassa brāhmaṇassa garubhāraṁ uddharitvā pāpesīti
  attho. Dakāro panettha byañjanasandhivasena padasandhikaro.
       Pācittiyavaṇṇanāyaṁ 3- tena cattamano ahūti tena brāhmaṇassa
  dhanalābhena attano kammena ca so nandivisālo attamano ahosīti
  vuttaṁ. Vinayapotthake pana
          manāpameva bhāseyya nāmanāpaṁ kudācanaṁ
          manāpaṁ bhāsamānassāti likhitaṁ.
                      Nandivisālavatthu.

  *  *  *  *  *  *
  Footnote: 1. khu. jā. 27/10. tadaṭṭhakathā. 1/287. 2. mahāvibhaṅge īdiso jātakapāliyampana
  udaddharīti dissati. ña. va. 3. samanta. 2/286.
-------------------------------------------------
[page 252]
       [274] Punapi satthā te vigarahitvā sārambhavatthuṁ kathesi
       atīte bodhisatto takkasilāyaṁ aññatarassa brāhmaṇassa
  sārambho nāma balibaddo ahosīti. Pubbasamaṁ. Atītaṁ kathetvā
  tasseva navamavagge 1- sārambhajātake imaṁ gāthamāha
          kalyāṇimeva muñceyya na hi muñceyya pāpikaṁ
          mokkho kalyāṇiyā sādhu mutvā tappati pāpikanti.
       Tattha kalyāṇimevāti catuddosavinimuttaṁ sundaraṁ anavajjameva
  vācaṁ muñceyya vissajjeyya katheyya. Pāpikanti lāmikaṁ paresaṁ
  appiyaṁ amanāpaṁ na hi muñceyya na katheyya. Mokkho kalyāṇiyā
  sādhūti kalyāṇavācāya muñcanameva sundaraṁ bhaddakaṁ. Mutvā tappati
  pāpikanti lāmikaṁ pharusaṁ vācaṁ muñcitvā kathetvā puggalo socati
  kilamatīti.
                       Sārambhavatthu.
       [275] Piyavādī ca nāma aññehi atirekaladdhalābhī hoti.
  Tatrīdaṁ vatthu
       atīte bārāṇasiyaṁ cattāro seṭṭhiputtā nagarā nikkhamma
  ekasmiṁ ṭhāne nisīditvā ekaṁ bahumaṁsaṁ labhitvā yānakaṁ pūretvā
  vikkīṇituṁ nagaraṁ āgacchantaṁ migaluddakaṁ disvā taṁ maṁsakhaṇḍaṁ yāciṁsu.
  Tesveko are luddaka dehi me maṁsakhaṇḍanti āha. Luddako
  paraṁ kiñci yācantena nāma piyavacanena lapitabbaṁ 2- pharusā vata te

  *  *  *  *  *  *
  Footnote: 1. khu. jā. 27/28. tadaṭṭhakathā. 2/207. 2. bhavitabbantipi pāṭho. ña. va.
-------------------------------------------------
[page 253]
  Vācā sā hi pharusatāya kilomakasadisī tasmā tava vācāsadisaṁ
  kilomakaṁ dammīti vatvā nīrasaṁ kilomakamaṁsakhaṇḍaṁ adāsi. Dutiyo
  jeṭṭhabhātika maṁsakhaṇḍaṁ me dehīti āha. Luddako samma idha
  loke manussānaṁ aṅgasadisattā aṅgametaṁ yadidaṁ bhātā bhaginīti
  tasmā tavesā aṅgasadisī vācāti etissā anucchavikaṁ aṅgameva
  dammīti vatvā aṅgamaṁsaṁ adāsi. Tatiyo tāta maṁsakhaṇḍaṁ me
  dehīti āha. Luddako
     [276] Tātāti putto vadamāno kampeti hadayaṁ pitu
           hadayassa sadisī vācā hadayaṁ samma dadāmi teti
  vatvā hadayamaṁsena saddhiṁ madhuraṁ maṁsaṁ adāsi. Catuttho sahāya
  maṁsakhaṇḍaṁ me dehīti āha. Luddako yassa purisassa gāme
  sahāyo natthi tassa so gāmo yathā nimmanussaṁ araññaṁ
  tatheva hoti iccāyaṁ tava vācā sabbena attano santakena vibhavena
  sadisī tasmā sabbamevidaṁ mama santakaṁ maṁsaṁ sayānakaṁ dammīti vatvā
  tena saddhiṁ tassa gehaṁ yānakaṁ pājento adāsi. Seṭṭhiputtopissa
  sakkārasammānaṁ katvā puttadāramassa pakkosāpetvā luddakakammato
  apanetvā attano kuṭumbamajjhe vasāpento yāvajīvaṁ tena saddhiṁ
  abhejjasahāyo ahosīti.
       Catukkanipātassa dutiyavagge maṁsalābhijātake 1- seṭṭhiputtavatthu.
       [277] Tasmā piyameva bhāsitabbaṁ. Vaṅgīsattheropi imamevatthaṁ

  *  *  *  *  *  *
  Footnote: 1. khu. jā. 27/138. tadaṭṭhakathā. 4/286.
-------------------------------------------------
[page 254]
  Viññāpento bhagavato sammukhā subhāsitasuttapariyāpannaṁ 1- imaṁ gāthamāha
          piyavācameva bhāseyya yā vācā paṭinanditā
          yaṁ anādāya pāpāni paresaṁ bhāsate piyanti.
       Tattha paṭinanditāti haṭṭhena hadayena paṭimukhaṁ gantvā
  sampiyāyitā. Yaṁ anādāyāti yaṁ vacanaṁ bhāsanto paresaṁ pāpāni
  appiyāni paṭikūlāni pharusavacanāni anādayitvā atthabyañjanamadhuraṁ
  piyavacanameva bhāsati taṁ piyavācameva bhāseyyāti attho.
       [278] Musāvādī pana paṭiladdhatopi paṭilabhitabbatopi parihāyati
  dukkhañca pappoti. Ambamantajānanakabrāhmaṇādayo cettha nidassanaṁ.
       Atīte kira bodhisatto paccantanagare caṇḍālagāme caṇḍālo
  hutvā paṇḍito byatto akāle phalaggaṇhāpakamantaṁ aññāsi.
  So pātova araññaṁ gantvā ambarukkhato sattapadamatthake ṭhito
  mantaṁ parijappetvā 2- rukkhaṁ udakappasatena pahari. Taṁkhaṇaññeva
  purāṇapattāni patanti navāni ca uṭṭhahanti pupphāni pupphitvā
  patanti phalāni uṭṭhahitvā muhutteneva pacitvā madhurāni
  ojavantāni dibbaphalasadisāni hutvā patanti. So yāvadatthaṁ
  khāditvā kājenādāya gehaṁ āgantvā vikkīṇanto puttadāraṁ
  posesi. Atheko brāhmaṇo tassa santike taṁ mantaṁ uggaṇhitvā
  tāta anagghoyaṁ manto tvamimaṁ nissāya bahudhanaṁ labhissasi yena
  kenaci puṭṭho mā maṁ niguyhi caṇḍālassa santikā me manto

  *  *  *  *  *  *
  Footnote: 1. saṁ. sa. 15/277. 2. parivattetvātipi pāṭho. ña. va.
-------------------------------------------------
[page 255]
  Gahitoti vadehi yadi lajjanto aññathā kathessasi mantassa
  phalaṁ na labhissasīti vutto sādhūti vatvā taṁ vanditvā anupubbena
  bārāṇasiṁ patvā tādisena ambaphalena rājānaṁ upaṭṭhahanto
  bahudhanaṁ paṭilabhi. Athekadivasaṁ rājā māṇavakassa santike manto
  uggahitoti pucchi. So caṇḍālassa santiketi vattuṁ lajjanto
  takkasilāyaṁ disāpāmokkhācariyassa santiketi musā avoca.
  Taṁkhaṇaññeva manto antaradhāyi. So ajānitvāva ekadivasaṁ
  raññā uyyānaṁ gantvā māṇava ambaṁ āharāti vutto mantaṁ
  parijappanto mante anupaṭṭhahante antarahitabhāvaṁ ñatvā lajjito
  raññā punappunaṁ puṭṭho vañcetuṁ asakkonto yathābhūtaṁ kathesi.
  Rājā kujjhitvā imaṁ gale gahetvā nīharathāti āha. Rājapurisā
  tathā katvā tava ācariyaṁ upasaṅkamitvā taṁ ārādhetvā
  sace puna mantaṁ labhasi idhāgaccheyyāsi no ce māyidhāgamīti
  vadiṁsu. So anātho hutvā bodhisattaṁ upasaṅkamitvā puna
  taṁ mantaṁ yācitvā nāhaṁ tādisassa musāvādino mantaṁ demi
  kuto manto gaccha na mayhaṁ ruccasīti tena vutto kimme
  jīvitenāti araññaṁ pavisitvā anāthamaraṇaṁ pāpuṇīti.
       Terasanipāte ambajātakavaṇṇanāyaṁ 1- ambamantajānanakavatthu.
       [279] Atīte bārāṇasiyaṁ tayo seṭṭhiputtā ahesuṁ.
  Antonagare ca ekasmiṁ sare padumāni pupphanti eko ca

  *  *  *  *  *  *
  Footnote: 1. khu. jā. 27/342. tadaṭṭhakathā. 6/147.
-------------------------------------------------
[page 256]
  Chinnāso puriso taṁ saraṁ rakkhati. Athekadivasaṁ mālaṁ pilandhitvā
  ussavaṁ kīḷitukāmā te seṭṭhiputtā nāsacchinnassa abhūtena
  vaṇṇaṁ vatvā mālaṁ yācissāmāti taṁ upasaṅkamitvā aṭṭhaṁsu.
  Tesveko yācanto imaṁ gāthamāha
          yathā kesā ca massu ca chinnaṁ chinnaṁ virūhati
          evaṁ rūhatu te nāsā padumaṁ dehi yācitoti.
       Dutiyo yācanto imaṁ gāthamāha
          yathā sāradikaṁ bījaṁ khette vuttaṁ virūhati
          evaṁ rūhatu te nāsā padumaṁ dehi yācitoti.
       Tattha sāradikanti saradasamaye gahetvā nikkhittaṁ sārasampannaṁ
  bījaṁ. So tesaṁ kujjhitvā na padumaṁ adāsi.
       Atha tatiyo yācanto imaṁ gāthamāha
          ubhopi palapantete 1- api padmāni dassati
          vajjuṁ vā te na vā vajjuṁ natthi nāsāya rūhanā
          dehi samma padumāni tvaṁpi me tassa yācitoti 2-.
       Tattha ubhopi palapanteteti ete dvepi musā vadanti.
  Api padmānīti api nāma no padumāni dassatīti cintetvā evaṁ
  vadanti. Vajjuṁ vā te na vā vajjunti tava nāsā rūhatūti
  evaṁ te vadeyyuṁ vā na vā vadeyyuṁ etesaṁ vacanaṁ nāma
  appamāṇaṁ sabbathāpi natthi nāsāya rūhanā ahaṁ pana te nāsaṁ

  *  *  *  *  *  *
  Footnote: 1. pāliyaṁ vilapantete. 2. padmā me dehi ācitoti dissati. ña. va.
-------------------------------------------------
[page 257]
  Paṭicca na kiñci vadāmi kevalaṁ yācāmi tassa me dehi samma
  padumāni yācitoti.
       Taṁ sutvā so etehi dvīhi musāvādo kathito tumhehi
  sabhāvo kathito tumhākaṁ anucchavikāni padumāni dammīti mahantaṁ
  padumakalāpaṁ adāsīti.
       Tikanipātassa dutiyavagge padumajātakavaṇṇanāyaṁ 1- seṭṭhiputtavatthu.
       [280] Dukkhañca pappotīti ettha catukkanipāte kakkārujātakaṁ 2-
  aṭṭhakanipāte ca cetiyajātakaṁ 3- kathetabbaṁ. Tasmā atīte dvīhi
  kinnarehi viya musāvādato bhāyitabbaṁ.
       Bārāṇasīvāsī kireko luddako himavantaṁ gantvā dve 4-
  jāyapatike kinnare ānetvā bārāṇasīrañño datvā te kiṁguṇā
  imeti puṭṭho deva ete madhurassarena gāyanti manuññañca
  naccanti manussāpi evaṁ gāyituṁ naccituñca na jānantīti āha.
  Rājā tusitvā luddakassa bahudhanaṁ datvā kinnare gāyatha naccathāti
  āha. Te sace mayaṁ gāyantā byañjanaṁ paripuṇṇaṁ kātuṁ na
  sakkhissāma duggītaṁ hoti amhe garahissati vadhissati bahuṁ
  kathentānañca pana musāvādo hotīti musāvādabhayena raññā
  punappunaṁ vuttāpi na gāyiṁsu na nacciṁsu. Rājā kujjhitvā ime
  māretvā maṁsaṁ pacitvā āharathāti āha. Taṁ sutvā kinnarī rājā

  *  *  *  *  *  *
  Footnote: 1. khu. jā. 27/105. tadaṭṭhakathā. 4/60. 2. khu. jā. 27/145. tadaṭṭhakathā. 4/335.
  3. khu. jā. 27/246. tadaṭṭhakathā. 5/302. 4. ubhoti yuttataraṁ. ña. va.
-------------------------------------------------
[page 258]
  Kuddho nissaṁsayaṁ māressati idāni kathetuṁ vaṭṭatīti cintetvā
  imaṁ gāthamāha
        [281] Sataṁ sahassāna dubbhāsitānaṁ
               kalampi nāgghati subhāsitassa
               dubbhāsitaṁ saṅkamāno kilese 1-
               tasmā tuṇhī kimpuriso na bālyāti.
       Tattha saṅkamānoti kadāci ahaṁ bhāsamāno dubbhāsitaṁ
  bhāseyyanti evaṁ dubbhāsitaṁ saṅkamāno. Kileseti kilissati
  kilamati. Tasmāti tena kāraṇena tumhākaṁ na gāyi. Na
  bālyāti na bālabhāvenāti.
       Rājā kinnariyā tusitvā kinnariṁ muñcantu himavantaṁ nayantu
  kinnaraṁ pāto pātarāse pacantūti āha. Taṁ sutvā kinnaro
  ayaṁ maṁ akathentaṁ avassaṁ māressati idāni kathetuṁ vaṭṭatīti
  cintetvā mahārāja tiṇabhakkhā pasavo meghanāthā nāma manussā
  pana pañcagorase upajīvanato pasunāthā nāma ahaṁ pana tvaṁnātho 2-
  tvaṁ mama patiṭṭhā mayhaṁ pana bhariyā ahaṁnāthā 3- ahamassā patiṭṭhā
  jīvamānā pana mayaṁ aññamaññaṁ na jahāma tasmā sace tvaṁ bhariyaṁ
  himavantaṁ pesetumicchasi maṁ paṭhamaṁ māretvā pacchā pesehīti āha.
  Rājā kinnarassāpi tusitvā te dve suvaṇṇapañjare nisīdāpetvā
  tameva luddakaṁ pakkosāpetvā gaccha gahitaṭṭhāne vissajjehīti

  *  *  *  *  *  *
  Footnote: 1. pāliyañca kilesoti dissati. 2. tumhanātho.
  3. amhanāthāti yuttataraṁ. ña. va.
-------------------------------------------------
[page 259]
  Āha. So tathā akāsi. Iti te musāvādabhayena dubbhāsitaṁ
  avatvā attano subhāsitameva nissāya maraṇadukkhato mucciṁsu.
          Tasmā maraṇato mokkhaṁ paṭṭhayantena jantunā
          pahāya alikaṁ saccaṁ bhāsitabbaṁ sudhīmatāti.
  Terasanipāte takkāriyajātakavaṇṇanāyaṁ 1- kinnaravatthu.
       [282] Vaṅgīsattheropi imamevatthaṁ viññāpento bhagavato
  sammukhā subhāsitasuttapariyāpannaṁ imaṁ gāthamāha 2-
          saccaṁ ve amatā vācā esa dhammo sanantano
          sacce atthe ca dhamme ca ahu santo patiṭṭhitāti.
       Tattha amatāti sādhubhāvena 3- amatā vācā nāma saccaṁ.
  Saccaṁ have sādhutaraṁ rasānanti hi āḷavakasutte 4- vuttaṁ. Esa dhammo
  sanantanoti yāyaṁ saccavācā nāma esa porāṇako dhammo cariyā
  paveṇi. Idameva hi porāṇānaṁ āciṇṇaṁ na hi te alikaṁ
  bhāsiṁsu tenevāha sacce .pe. Patiṭṭhitāti. Tattha sacce
  patiṭṭhitattā eva attano ca paresañca atthe patiṭṭhitā atthe
  patiṭṭhitattā eva ca dhamme patiṭṭhitā hontīti veditabbā.
      Padadvayaṁ vā saccavisesanaṁ. Sacce patiṭṭhitā. Kīdise.
  Atthe ca dhamme ca. Paresaṁ atthato anapetattā atthaṁ. Anuparodhaṁ
  karotīti vuttaṁ hoti. Satipi ca anuparodhakatte dhammato anapetattā

  *  *  *  *  *  *
  Footnote: 1. khu. jā. 27/358. tadaṭṭhakathā. 6/216. 2. saṁ. sa. 15/278. 3. aṭṭhakathāyaṁ
  madhurabhāvenātipi pāṭho. ña. va. 4. saṁ. sa. 15/314.
-------------------------------------------------
[page 260]
  Dhammaṁ. Yaṁ dhammikameva atthi taṁ sādhetīti vuttaṁ hoti.
       [283] Saccavādī ca nāma attano ca paresañca atthāvaho
  hoti adhimuttakasāmaṇeramahāsutasomapaṇḍitādayo viya. Tattha
  adhimuttakasāmaṇeravatthu paṇḍitasevanādhikāre vuttameva.
  Mahāsutasomapaṇḍitavatthu 1- asītinipāte oloketabbaṁ.
       Pubbe kirekā itthī neva dānamadāsi na pūjā katā na
  dhammo suto. Kevalaṁ saccamattaṁ rakkhitvā kālaṁ katvā devaloke
  nibbatti. Athāyasmā mahāmoggallāno devacārikaṁ gantvā tassā
  vimānadvāre ṭhito taṁ attano santikaṁ āgataṁ pucchi mahatī te
  sampatti kiṁ katvā ayaṁ laddhāti. Sā parittakammena laddhattā
  lajjamānā ācikkhituṁ anicchantīpi therena punappunaṁ puṭṭhā niguyhituṁ
  asakkontī saccamattaṁ mayā rakkhitanti āha. Taṁ sutvā thero
  āgantvā jetavane satthāraṁ vanditvā sakkā nu kho bhante
  saccakathanamattena dibbasampattiṁ laddhunti pucchi. Satthā kasmā
  maṁ moggallāna pucchasi nanu te devadhītāya ayamattho kathitoti
  vatvā saccamattaṁ kathetvāpi devalokaṁ gacchantiyevāti āha.
       Idaṁ vatthu dhammapadassa kodhavagge saccaṁ bhaṇe na kujjheyyāti
  gāthāvaṇṇanāyamāgataṁ 2-.
       [284] Iti subhāsitabhāsanādīhi catūhi avayavaṅgehi yuttā vācā
  subhāsitā nāma. Sā lokiyalokuttarasukhāvahattā maṅgalaṁ. Tena vuttaṁ

  *  *  *  *  *  *
  Footnote: 1. khu. jā. 28/130. tadaṭṭhakathā. 8/405. 2. sā. pa. 1/319.
-------------------------------------------------
[page 261]
  Subhāsitasuttavaṇṇanāyaṁ imehi kho bhikkhave catūhi aṅgehi
  samannāgatā vācā subhāsitā hotīti bhaṇanto paresaṁ yamidamaññe
  paṭiññādīhi avayavehi nāmaliṅgavacanavibhattikālakārakasampattīhi ca
  samannāgataṁ vācaṁ subhāsitāti paññapenti taṁ dhammato
  paṭisedheti. Avayavādisampannāpi hi pesuññādisamannāgatā vācā
  dubbhāsitā hoti attano ca paresañca anatthāvahattā. Imehi
  pana catūhi aṅgehi samannāgatā sacepi milakkhabhāsāpariyāpannā
  ghaṭaceṭikāgītakapariyāpannā vā hoti tathāpi subhāsitā eva
  lokiyalokuttarasukhāvahattā. Sīhaladīpe maggapasse sassaṁ rakkhantiyā
  sīhalaceṭikāya sīhalakeneva jātijarābyādhimaraṇayuttaṁ gītakaṁ gāyantiyā
  sutvā maggaṁ gacchantā saṭṭhimattā vipassakā bhikkhū cettha
  arahattappattā nidassanaṁ. Tathā tisso nāma āraddhavipassako
  bhikkhu padumasarasamīpena gacchanto padumasare padumāni bhañjitvā
     [285] Pātaphullaṁ kokanadaṁ suriyālokena tajjiyate
           evaṁ manussattagatā sattā jarābhivegena milāyantīti
  imaṁ gītaṁ gāyantiyā ceṭikāya sutvā arahattampatto. Buddhantare
  ca aññataro puriso sattahi puttehi saddhiṁ vanā āgamma
  aññatarāya itthiyā mūsalena taṇḍule koṭṭentiyā
           jarāya parimadditaṁ etaṁ milātacchavicammanissitaṁ
           maraṇena bhijjati etaṁ maccussa ghasamāmisaṁ gataṁ
-------------------------------------------------
[page 262]
           Kimīnaṁ ālayaṁ etaṁ nānākuṇapapūritaṁ
           asucibhājanaṁ etaṁ kaṭṭhakkhandhasamaṁ imanti 1-
  gītaṁ sutvā paccavekkhanto saha puttehi paccekabodhimpatto.
  Aññepi īdisehi upāyehi ariyabhūmippattā nidassanaṁ. Anacchariyaṁ
  panetaṁ yaṁ bhagavatā āsayānusayakusalena sabbe saṅkhārā
  aniccātiādinā nayena vuttagāthāyo sutvā pañcasatā bhikkhū
  arahattaṁ pāpuṇiṁsu sutte ca khandhāyatanādippaṭisaṁyuttā kathā
  sutvā aneke devamanussāti.
       Tattha anacchariyaṁ panetaṁ yanti yaṁ bhagavatā vuttavācaṁ sutvā
  arahattapajjanaṁ etaṁ acchariyaṁ na hoti. Yampana ceṭikādīhi
  vuttagītaṁ sutvā arahattapajjanaṁ etaṁ ativiya acchariyaṁ hoti.
  Taṁ tādisassa gītassāpi subhāsitabhāvaṁ viñyāpetīti adhippāyo.
       [286] Yasmā panettha heṭṭhā vuttanayena saddoyeva vācā
  na cetanāviratiyo tasmā ayaṁ vācā vinayoti ettha pariyāpannā
  na hoti. Āgāriyavinayasmiṁ hi musāvādā veramaṇīādayo cetanāpi
  vaṭṭanti viratiyopi na saddo. Ayamattho aṭṭhasāliniyampi
  vutto. Tasmā subhāsitā vācā visuṁmaṅgalabhāvena vuttā.
  Yampanaṭṭhakathāyaṁ 3- yasmā ca ayaṁ vinayapariyāpannāeva 4- tasmā
  vinayaggahaṇena etaṁ asaṅgaṇhitvā vinayo saṅgahetabboti vuttaṁ

  *  *  *  *  *  *
  Footnote: 1. kadalikkhandhasamaṁ idantītipi pāṭho. 2. veramaṇīādikāti yuttataraṁ. ña. va.
  3. pa. jo. khu. khu. 1/49. 4. vinayāpariyāpannā.
-------------------------------------------------
[page 263]
  Tattha vinayapariyāpannāti vacane kāraṇaṁ gavesitabbaṁ. Etaṁ
  asaṅgaṇhitvāti etena tassā visuṁmaṅgalabhāvena vattabbataṁ dasseti.
  Vinayo saṅgahetabboti yathāvutto duvidhavinayo eva vinayaggahaṇena
  saṅgahetabbo na subhāsitā vācā. Iminā tassā vinaye
  apariyāpannataṁpi dassetīti daṭṭhabbaṁ. Aṭṭhakathāyantu 1- ayampi
  ubhayalokahitasukhāvahanato maṅgalanti veditabbāti ekattakameva vuttaṁ.
                      Paṭhamanaye kathā.
       [287] Athavā paresaṁ dhammadesanā vācā idha subhāsitā
  vācāti veditabbā. Sā hi yathā paṭirūpadesavāso evaṁ
  sattānaṁ ubhayalokahitasukhanibbānādhigamapaccayato maṅgalanti vuccati.
  Buddhavacanañhi khemabhāvena sabbavācānaṁ uttamattā subhāsitanti
  vuccati. Vaṅgīsattheropi imamevatthaṁ viññāpento bhagavato sammukhā
  subhāsitasuttapariyāpannaṁ imaṁ gāthamāha
           yaṁ buddho bhāsatī vācaṁ khemaṁ nibbānapattiyā
           dukkhassantakiriyāya sā ve vācānamuttamāti.
       Tattha khemanti abhayaṁ nirupaddavaṁ. Kasmāti āha
  nibbānaccādiṁ. Yasmā sā vācā kilesanibbānaṁ pāpeti
  vaṭṭadukkhassa ca antakiriyāya saṁvattati tasmā khemāti attho. Athavā
  buddho yaṁ khemamaggappakāsanato khemaṁ vācaṁ bhāsati. Kimatthaṁ.
  Nibbānapattiyā kilesanibbānapajjanatthaṁ dukkhassantakiriyāya

  *  *  *  *  *  *
  Footnote: 1. pa. jo. khu. khu. 149.
-------------------------------------------------
[page 264]
  Vaṭṭadukkhantasaṅkhātāmatanibbānasacchikaraṇatthañca. Sā vācā ve
  ekaṁseneva sabbavācānaṁ uttamā seṭṭhāti tabbaṇṇanānayo 1-.
       [288] Dhammacakkappavattanasuttaṁ sutvā aññākoṇḍaññattherena
  saddhiṁ aṭṭhārasa brahmakoṭiyo amatapānaṁ piviṁsu. Pañcamīdivase
  anattalakkhaṇasuttaṁ sutvā pañcavaggiyattherā arahatte
  patiṭṭhahiṁsu. Yasakulaputtādayo pañcapaṇṇāsa purisā satthu desanaṁ
  sutvā arahatte. Kappāsikavanasaṇḍe tiṁsa bhaddavaggiyā heṭṭhime
  phalattaye. Gayāsīse ādittapariyāyaṁ sutvā jaṭilasahassaṁ arahatte.
  Laṭṭhivane bimbisārappamukhā ekādasanahutā brāhmaṇagahapatikā
  sotāpattiphale ekanahutaṁ saraṇesu patiṭṭhahi. Tirokuḍḍānumodanāvasāne
  caturāsīti pāṇasahassāni amatapānaṁ piviṁsu. Tathā sumanamālākārasamāgame.
  Dhanapālasamāgame dasa pāṇasahassāni amatapānaṁ piviṁsu. Khadiraṅgārajātakasamāgame
  jambukājīvakasamāgame ānandaseṭṭhisamāgame ca caturāsīti pāṇasahassāni.
  Pārāyanasuttakathitadivase cuddasa pāṇakoṭiyo. Yamakappāṭihāriyadivase
  vīsati pāṇakoṭiyo. Tāvatiṁsabhavane abhidhamme desite asīti pāṇakoṭiyo.
  Devorohaṇe tiṁsa pāṇakoṭiyo. Sakkapañhasutte asīti devatāsahassāni
  amatapānaṁ piviṁsu. Mahāsamayasutte maṅgalasutte cūḷarāhulovāde
  samacittappaṭipadāyāti imesu catūsu ṭhānesu abhisamayappattasattānaṁ
  paricchedo natthīti ekanipātaṅguttaravaṇṇanānayo 2-.

  *  *  *  *  *  *
  Footnote: 1. sā. pa. 1/319. 2. mano. pū. 1/15.
-------------------------------------------------
[page 265]
       [289] Aññākoṇḍaññatthero aṭṭhārasahi brahmakoṭīhi
  saddhiṁ sotāpattiphale patiṭṭhahīti saṁyuttake mahāvagge
  dhammacakkappavattanasuttavaṇṇanā.
       Koṭisatasahassadevatā arahattaṁ pattā tayo magge pattā
  devatā gaṇanapathaṁ atītāti mahāsamayasuttavaṇṇanā 1-. Tathā
  maṅgalasuttavaṇṇanā.
       Kāci devatā sotāpannā ahesuṁ kāci sakadāgāminiyo
  kāci anāgāminiyo kāci khīṇāsavā. Tāsañca pana devatānaṁ
  ettakāti gaṇanaparicchedo natthīti uparipaṇṇāsake
  cūḷarāhulovādasuttavaṇṇanā 2-.
       Desanāvasāne rāhulatthero koṭisatasahassadevatāhi saddhiṁ
  arahattaṁ pāpuṇi. Sotāpannasakadāgāmianāgāmidevatānaṁ gaṇanā
  natthīti ekanipātaṅguttare rāhulasuttavaṇṇanā.
       Desanāpariyosāne koṭisatasahassadevatā arahattaṁ pāpuṇiṁsu.
  Sotāpannādīnaṁ paricchedova nāhosi. Yathā cimasmiṁ samāgame
  evaṁ mahāsamayasutte maṅgalasutte cūḷarāhulovādasutte ca
  koṭisatasahassadevatā arahattaṁ pāpuṇiṁsu. Sotāpannādīnaṁ devamanussānaṁ
  paricchedo nāhosīti dukanipātaṅguttare samacittasuttavaṇṇanā.
       [290] Desanāpariyosāne parābhavamukhāni sutvā uppannasaṁvegānurūpaṁ
  yoniso padahitvā sotāpattisakadāgāmianāgāmiphalāni

  *  *  *  *  *  *
  Footnote: 1. su. vi. 2/390. 2. pa. sū. 1/742.
-------------------------------------------------
[page 266]
  Pattā devatā gaṇanaṁ vītivattā. Yathāha
           mahāsamayasutte ca atho maṅgalasuttake
           samacitte rāhulovāde dhammacakke parābhave
           devatāsamiti tattha appameyyā anappakā
           dhammābhisamayo cettha gaṇanāto asaṅkhayoti.
  Suttanipātassa paṭhamavagge parābhavasuttavaṇṇanā 1-.
       Tasmā yathāvuttadhammacakkappavattanasuttādi visesato subhāsitā
  vācāti daṭṭhabbanti.
                        Dutiyanayo.
                     Subhāsitavācākathā.
       Evamimāya gāthāya bāhusaccaṁ sippaṁ susikkhitavinayo subhāsitā
  vācāti maṅgalacatukkaṁ vuttaṁ. Idampi paṭhyāvattanti.
                    Tatiyagāthāyatthavaṇṇanā.
                       ----------

  *  *  *  *  *  *
  Footnote: 1. pa. jo. khu. su. 1/219.
-------------------------------------------------
[page 267]
                    Catutthagāthāyatthavaṇṇanā
       [291] Catutthagāthāyaṁ. Mātāpitūpaṭṭhānanti mātāpitūnaṁ
  upaṭṭhahanaṁ. Puttadārassāti sampadāne catutthī. Kammani chaṭṭhītipi
  vadanti. Yathā pubbe suciṇṇāni katvā taṁ paccavekkhatīti ettha
  tanti tānīti bahvatthe ekavacanavasenattho gahito evamihāpi
  puttadārānantyattho gahetabboti dassetuṁ puttānañca dārānañcāti
  aṭṭhakathāyaṁ 1- vuttaṁ. Saṅgahoti saṅgahaṇaṁ. Anākulāti
  ākulabhāvavirahitā. Kammantāti kammāneva. Etanti yañca
  mātāpitūpaṭṭhānaṁ yo ca puttadārassa saṅgaho ye ca anākulā
  kammantā idaṁ upaṭṭhānādi tividhaṁ 2- kammaṁ uttamaṁ maṅgalanti
  gaṇhāhi devateti ayamettha saṅkhepo. Ayantvettha vitthāro
                    mātāpitūpaṭṭhānakathā
       [292] Mātā nāma janikā. Pitā nāma janako. Tesu
  mātāva dukkarakārikā tasmā sakalajambudīparājūnaṁ mātu
  dukkarakārikattaṁ pakāsentena soṇapaṇḍitavhayatāpasabhūtena bhagavatā
  sattatinipāte soṇanandajātake 3- imā gāthā bhāsitā
           ākaṅkhamānā puttaphalaṁ devatāya namassati
           nakkhattāni ca pucchati utusaṁvaccharāni ca.

  *  *  *  *  *  *
  Footnote: 1. pa. jo. khu. su. 150. 2. catubbidhanti padena bhavitabbaṁ kasmā imasmiṁ catuttha-
  gāthāyatthavaṇṇanāya pariyosāne maṅgalacatukkanti pāṭho dissati. 3. khu. jā.
  28/57. tadaṭṭhakathā. 8/175.
-------------------------------------------------
[page 268]
           Tassā utusi nahātāya hoti gabbhassavakkamo
           tena dohaḷinī hoti suhadā tena vuccati.
           Saṁvaccharaṁ vā ūnaṁ vā pariharitvā vijāyati
           tena sā janayantīti janettī tena vuccati.
           Thanakkhīrena gītena aṅgapāvuraṇena ca
           rodantaṁ puttaṁ toseti tosentī tena vuccati.
           Tato vātātape ghore mammaṁ katvā udikkhati
           dārakaṁ appajānantaṁ posentī tena vuccati.
           Yañca mātu dhanaṁ hoti yañca hoti pituddhanaṁ
           ubhayampetassa gopeti api puttassa me 1- siyā.
           Evaṁ putta aduṁ putta iti mātā vihaññati
           pamattaṁ paradāresu nissive 2- pattayobbane
           sāyaṁ puttaṁ anāyantaṁ iti mātā vihaññatīti.
       [293] Tattha puttaphalanti puttasaṅkhātaṁ phalaṁ. Namassatīti
  putto me uppajjatūti devatāya namakāraṁ karoti āyācati.
  Pucchatīti katarena nakkhattena jāto putto dīghāyuko hoti
  katarena appāyukoti evaṁ nakkhattāni ca channaṁ utūnaṁ katarasmiṁ
  utumhi katarasmiṁ ca vasse jāto dīghāyuko katarasmiṁ appāyukoti
  evaṁ utusaṁvaccharāni ca pucchati. Utusīti pupphe uppanne utumhi
  nahātāya. Gabbhassāti gabbhe nibbattanasattassa. Avakkamoti

  *  *  *  *  *  *
  Footnote: 1. pāliyampana noti padaṁ dissati. ña. va. 2. nisīthetipi pāṭho.
-------------------------------------------------
[page 269]
  Okkanti nibbatti hoti kucchimhi gabbho patiṭṭhātīti attho.
  Idha tiṇṇaṁ kho pana bhikkhave sannipātānaṁ gabbhassa okkanti
  hotīti mahātaṇhāsaṅkhayasutte 1- vuttanayenattho veditabbo. Tenāti
  tena gabbhena sā dohaḷinī hoti. Tenāti tadā tassā kucchimhi
  nibbattasatte sineho uppajjati tena kāraṇena suhadāti
  vuccati. Tenāti tena kāraṇena sā janayantīti ca janettīti
  ca vuccati. Thanakkhīrenāti thaññasaṅkhātena khīrena gītena ca.
  Aṅgapāvuraṇenāti thanantare nipajjāpetvā sarīrasamphassaṁ pharāpentī
  aṅgasaṅkhātapāvuraṇena ca. Tosetīti saññāpentī hāseti.
  Mammaṁ katvāti aho puttassa me upari vāto paharati ātapo
  pharatīti evaṁ mammakāraṁ katvā siniddhena hadayena udikkhati.
  Ubhayampetassāti ubhayampi taṁ dhanaṁ etassa puttassa atthāya
  aññesaṁ adassetvā sāragabbhādīsu mātā gopeti. Evaṁ putta ahuṁ
  puttāti andhabāla putta evaṁ rājakulādīsu appamatto hohi
  aduñca kammaṁ karohīti sikkhāpentī iti mātā vihaññati kilamati.
  Putte pattayobbane taṁ puttaṁ nissive paradāresu pamattaṁ sāyaṁ
  anāgacchantaṁ ñatvā assupuṇṇehi nettehi olokentī vihaññatīti.
       [294] Ubhopicete brahmā pubbadevā pubbācariyā
  āhuneyyāti ca vuccanti. Yathā hi mahābrahmuno catasso bhāvanā
  avijahitā honti tathā mātāpitūnaṁ puttesu catasso bhāvanā

  *  *  *  *  *  *
  Footnote: 1. Ma. mū. 12/487.
-------------------------------------------------
[page 270]
  Avijahitā. Kucchigatasmiñhi putte kadā nu kho puttakaṁ arogaṁ
  passissāmāti tesaṁ mettacittaṁ uppajjati. Yadā panesa mando
  uttānaseyyako ūkādīhi ḍaṭṭho dukkhaseyyāya vā pīḷito rodati
  tadā tassa saddaṁ sutvā tesaṁ kāruññaṁ uppajjati. Ādhāvitvā
  vidhāvitvā kīḷanakāle pana sobhanīyavayasmiṁ vā ṭhitakāle puttakaṁ
  oloketvā tesaṁ cittaṁ mudukaṁ hoti āmoditappamoditaṁ tadā
  nesaṁ muditā labbhati. Yadā panesa dārabharaṇaṁ katvā visuṁ gehaṁ
  ajjhāvasati tadā nesaṁ sakkotidāni no puttako attano
  dhammatāya yāpetunti majjhattatā uppajjati tadā nesaṁ upekkhā
  labbhati. Evantesaṁ puttesu yathākālaṁ catubbidhassāpi brahmavihārassa
  labhanato brahmasadisavuttitāya te brahmāti vuccanti. Yathā pana
  khīṇāsavasaṅkhātā visuddhidevā bālajanehi kataṁ aparādhaṁ agaṇetvā
  ekanteneva tesaṁ anatthahāniṁ atthuppattiñca ākaṅkhantāva hitasukhāya
  paṭipajjanti dakkhiṇeyyatāya ca tesaṁ kārānaṁ mahapphalānisaṁsataṁ vahanti
  tathā tepi puttānaṁ aparādhaṁ agaṇetvā ekanteneva tesaṁ hitasukhāya
  paṭipajjantā dakkhiṇeyyā hutvā tesaṁ attani katakārānaṁ
  mahapphalānisaṁsataṁ vahanti tasmā te devasadisavuttitāya devā nāma.
  Yasmā ca puttā tesaṁ vasena paṭhamaṁ aññe deve jānitvā paṭipajjantā
  paṭipattiphalaṁ adhigacchanti tasmā aññe sammatiuppattivisuddhidevā
  pacchādevā nāma. Mātāpītaro pana aññadevehi paṭhamaṁ tesaṁ
  upakāravantatāya pubbadevāti vuccanti. Yasmā pana
-------------------------------------------------
[page 271]
  Te jātakālato paṭṭhāya evaṁ nisīda evaṁ tiṭṭhāti ca ayante
  tātoti vattabboti ca ādinā gāhenti sikkhāpenti athāparabhāge
  aññe ācariyā hatthisippādīni sikkhāpenti aññe saraṇasīlāni
  denti aññe pabbājenti aññe buddhavacanaṁ uggaṇhāpenti
  aññe upasampādenti aññe maggaphalaṁ pāpenti iti sabbepete
  pacchācariyā nāma tasmā mātāpitaro sabbappaṭhamaṁ ācariyabhāvato
  pubbācariyāti vuccanti. Yasmā pana te puttānaṁ āhutaṁ pahutaṁ
  abhisaṅkhataṁ annapānādiṁ arahanti anucchavikā taṁ paṭiggahetuṁ tasmā
  te āhuneyyāti vuccanti. Tena vuttaṁ tikacatukkaṅguttaresu
  sabrahmakasutte 1- brahmāti bhikkhave mātāpitūnametaṁ adhivacanaṁ
  pubbadevāti... Pubbācariyāti... Āhuneyyāti bhikkhave mātāpitūnametaṁ
  adhivacanaṁ. Taṁ kissa hetu. Bahukārā bhikkhave mātāpitaro
  puttānaṁ āpādakā posakā imassa lokassa 2- dassetāroti.
     [295] Brahmāti mātāpitaro pubbācariyāti vuccare
           āhuneyyā ca puttānaṁ pajāya anukampakāti.
       Tattha āhuneyyāti ānetvā hunitabbaṁ dūratopi āharitvā
  phalavisesaṁ ākaṅkhantena guṇavantesu dātabbanti āhunaṁ annapānādi
  taṁ upakārakkhettatāya arahantīti āhuneyyā. Idāni tesaṁ
  brahmādibhāve kāraṇaṁ dassetuṁ taṁ kissa hetūtiādi vuttaṁ. Tattha

  *  *  *  *  *  *
  Footnote: 1. aṅ. tika. 20/168. aṅ. catukka. 21/92.
  2. yuṇvutupaccayantasmiṁ chaṭṭhī bhavati kammani.
-------------------------------------------------
[page 272]
  Taṁ kilsa hetūti taṁ mātāpitūnaṁ brahmādiadhivacanaṁ kena kāraṇena.
  Bahukārāti bahūpakārā. Kārasaddo hettha upasaddena vināpi
  upakāratthaṁ vahati. Tesaṁ bahukārattaṁ nānākārato dassetuṁ
  āpādakātyādi vuttaṁ. Tattha āpādakāti jīvitassa āpādakā
  pālakā. Puttānañhi jīvitaṁ tehi āpāditaṁ pālitaṁ ghaṭitaṁ
  anuppabandhena pavattitaṁ.
       [296] Dukaṅguttaravaṇṇanāyantu 1- āpādakāti vaḍḍhakā
  anupālakā. Puttā hi mātāpitūhi vaḍḍhitā ceva anupālitā
  cāti vuttaṁ.
       Posakāti hatthapāde vaḍḍhetvā hadayalohitaṁ pāyetvā
  posetāro. Puttā hi tehi puṭṭhā bhatā annapānādīhi
  paṭijaggitā.
       Dukaṅguttaraṭīkāyaṁ hadayalohitanti khīraṁ. Lohitañhi
  khīrabhāvena pariṇāmaṁ gacchatīti vuttaṁ.
       Dassetāroti sace hi mātāpitaro jātadivaseyeva putte pādesu
  gahetvā araññe vā nadiyaṁ vā papāte vā khipeyyuṁ na te
  idha loke iṭṭhārammaṇaṁ passeyyuṁ evaṁ akatvā positattā
  nesaṁ tamārammaṇadassanaṁ mātāpitaro nissāya jātanti te imassa
  lokassa dassetāro nāma. Pajāya anukampakāti attano puttānaṁ
  anuggahakā. Te hi paresaṁ pāṇaṁ chinditvāpi attano santakaṁ

  *  *  *  *  *  *
  Footnote: 1. mano. pū. 2/36.
-------------------------------------------------
[page 273]
  Yaṅkiñci cajitvā attano pajaṁ paṭijagganti gopayanti. Tenetaṁ
  vuttaṁ. Ayañca gāthā soṇanandajātakepi āgatā.
       [297] Iti tesaṁ bahukārattaṁ brahamādibhāvassa kāraṇaṁ dassitaṁ
  yena putto tesaṁ lokiyena upakārena kenaci pariyāyena pariyantaṁ
  paṭikātuṁ na sakkotiyeva. Yadi hi putto tesaṁ paṭikarissāmīti
  dakkhiṇe aṁsakūṭe mātaraṁ vāme pitaraṁ ṭhapetvā sabbattha pariharitvā
  tesaṁ tattheva ṭhitānaṁ ucchādanādinā upaṭṭhānaṁ kareyya tepissa
  aṁsakūṭesu nisinnāva muttakarīsaṁ chaḍḍeyyuṁ evaṁ so vassasataṁ
  karontopi na tveva tesaṁ paṭikātuṁ sakkoti. Athāpi cakkavattirajje
  pitaraṁ cakkavattirañño aggamahesitte mātaraṁ ṭhapeyya evampi
  na tveva sakkoti. Yo pana assaddhiyādīhi sampanne mātāpitaro
  saddhāsampadādīsu ṭhapeti so ettāvatā paṭikātuṁ sakkoti.
  Tena vuttaṁ dukanipātaṅguttare mātāpituguṇasutte 1- dvinnāhaṁ bhikkhave
  na suppaṭikāraṁ vadāmi. Katamesaṁ dvinnaṁ. Mātu ca pitu ca. Ekena
  bhikkhave aṁsena mātaraṁ parihareyya ekena aṁsena pitaraṁ parihareyya
  vassasatāyuko vassasatajīvī so ca nesaṁ ucchādanaparimaddananahāpanasambāhanena
  te ca tattheva muttakarīsaṁ cajeyyuṁ na tveva bhikkhave mātāpitūnaṁ kataṁ vā
  hoti paṭikataṁ vā. Imissā ca bhikkhave mahāpaṭhaviyā pahūtasattaratanāya
  mātāpitaro issarādhipacce rajje patiṭṭhāpeyya na tveva bhikkhave
  mātāpitūnaṁ kataṁ vā hoti

  *  *  *  *  *  *
  Footnote: 1. aṅ. duka. 20/78.
-------------------------------------------------
[page 274]
  Paṭikataṁ vā. Taṁ kissa hetu. Bahukārā bhikkhave mātāpitaro
  puttānaṁ āpādakā posakā imassa lokassa dassetāro. Yo ca
  kho bhikkhave mātāpitaro assaddhe saddhāsampadāya samādapeti
  niveseti patiṭṭhāpeti dussīle sīlasampadāya... Maccharino
  cāgasampadāya... Duppaññe paññāsampadāya samādapeti niveseti
  patiṭṭhāpeti ettāvatā kho bhikkhave mātāpitūnaṁ katañca hoti
  paṭikatañca atikatañcāti 1-.
       [298] Tattha mātu ca pitu cāti janikamātu ca janakapitu
  ca. Parihareyyāti ekasmiṁ dukkhiṇe aṁsakūṭe mātaraṁ ṭhapetvā
  pariharitvā jaggeyya.
       Dukaṅguttaraṭīkāyaṁ mātāpitūnaṁ mātā va bahukāratarāti tassāyeva
  padhānabhāvena paṭikātabbattā dakkhiṇāṁsakūṭaṁ vadantīti vuttaṁ.
       Aṁsenāti ekasmiṁ vāme aṁsakūṭe pitaraṁ ṭhapetvā parihareyya.
  Vassasatāyukoti vassasataparimāṇāyuko vassasatāyukakāle jātoti
  attho. Vassasatajīvīti sakalaṁ vassasataṁ jīvanto. So ca nesanti
  so ca putto tesaṁ mātāpitūnaṁ attano aṁsakūṭesu ṭhitānaṁyeva
  ucchādana... Sambāhanena upaṭṭhānaṁ kareyya. Te ca tatthevāti
  te ca mātāpitaro tesvevassa aṁsakūṭesu nisinnāva muttakarīsaṁ
  cajeyyuṁ. Issarādhipacce rajjeti cakkavattirajje. Samādapetīti
  gaṇhāpeti. Imasmiṁ sutte saddhāsīlacāgapaññā

  *  *  *  *  *  *
  Footnote: 1. ayaṁ pāṭho pāliyaṁ na dissati. ña. va.
-------------------------------------------------
[page 275]
  Lokiyalokuttaramissakā kathitā. Dhammasenāpatisadisova bhikkhu tesu patiṭṭhāpeti
  nāmāti veditabboti tabbaṇṇanānayo 1-.
       [299] Upaṭṭhānaṁ nāma sakkārena ceva namakārena ca
  upaṭṭhahanaṁ. Tena vuttaṁ sabrahmakasutte 2- soṇanandajātake 3- ca
          tasmā hi ne namasseyya sakkareyya ca 4- paṇḍito
          annena atho 5- pānena vatthena sayanena ca
          ucchādanena nahāpanena pādānaṁ dhovanena cāti.
       Tattha namasseyyāti namo kareyya sāyaṁ pātaṁ upaṭṭhānaṁ
  gantvā idaṁ mayhaṁ uttamaṁ puññakkhettanti namakāraṁ kareyyāti
  attho. Sakkareyyāti sakkārena paṭimāneyya. Idāni taṁ
  sakkāraṁ dassento annenātiādimāha. Tattha annenāti
  yāgubhattakhādanīyena. Pānenāti aṭṭhavidhapānakena. Vatthenāti
  nivāsanapārupanena. Sayanenāti mañcapīṭhena. Ucchādanenāti
  duggandhaṁ paṭivinodetvā sugandhakaraṇucchādanena.
       [300] Visuddhimaggaṭīkāyantu 6- ucchādanaṁ ubbattananti vuttaṁ.
       Nahāpanenāti sīte uṇhodakena uṇhe sītodakena gattāni
  parisiñcitvā nahāpanena. Pādānaṁ dhovanena cāti sītuṇhodakehi
  pādadhovanena ceva telamakkhanena ca. Casaddena idha avuttāni

  *  *  *  *  *  *
  Footnote: 1. mano. pū. 2/35. 2. aṅ. tika. 20/168. 3. khu. jā. 28/57. tadaṭṭhakathā.
  8/79. 4. sakkareyyāthāti pāliyaṁ dissati. 5. athātipi. ña. va. 6. pa. mañ.
  1/124.
-------------------------------------------------
[page 276]
  Parimaddanasambāhanāni saṅgahetabbāni.
       Tena mātāpituguṇasuttavaṇṇanāyaṁ 1- parissamavinodanatthaṁ
  hatthaparimaddanena hatthapādādīnaṁ ākaḍḍhanaparikaḍḍhanasaṅkhātena
  sambāhanena upaṭṭhānaṁ kareyyāti vuttaṁ.
       Visuddhimaggaṭīkāyantu 2- sambāhanaṁ parimaddananti vuttaṁ.
       [301] Tattha gihinā namakārenapi mātāpitaro upaṭṭhātabbā
  pabbajitena sakkāreneva. Bhikkhunāpi hi mātāpitaro upaṭṭhātabbāva
  na hettha doso. Tena tatiyapārājike bhesajjakaraṇavatthuvaṇṇanāyaṁ 3-
  sace pana mātaraṁ vihāraṁ netvā paṭijaggati sabbaṁ parikammaṁ
  anāmasantena kātabbaṁ khādanīyaṁ bhojanīyaṁ sahatthā dātabbaṁ.
  Pitā pana yathā sāmaṇero evaṁ sahatthena nahāpanasambāhanādīni
  katvā upaṭṭhātabboti vuttaṁ.
       [302] Ettha ca ayaṁ me mātāti gehasitappemena āmasatopi
  dukkaṭamevāti dassetuṁ anāmasantenāti vuttaṁ. Tena kāyasaṁsaggavaṇṇanāyaṁ 4-
  sace nadīsotena vuyhamānaṁ mātaraṁ passati neva hatthena parāmasitabbā.
  Nāvā vā phalakaṁ vā kadalikkhandho vā dārukkhandho 5- vā purato ṭhapetabbo
  tasmiṁ asati kāsāvampi ettha gaṇhāhīti pana na vattabbaṁ gahite parikkhāraṁ
  kaḍḍhāmīti kaḍḍhitabbaṁ. Sace bhāyati purato purato gantvā
  samassāsetabbā.

  *  *  *  *  *  *
  Footnote: 1. mano. pū. 2/35. 2. pa. mañ. 1/124. 3. samanta. 1/562.
  4. samanta. 2/33. 5. dārukhaṇḍantipi pāṭho. ña. va.
-------------------------------------------------
[page 277]
  Sace vuyhamānā puttassa sahasā khandhe vā abhiruhati hatthe vā
  gaṇhāti na apehi mahalliketi nitthunitabbā thalaṁ pāpetabbā.
  Sace kaddame laggati kūpe patati tatra yottaṁ vā vatthaṁ vā
  pakkhipitvā gahite uddharitabbā na tveva āmasitabbāti ayamattho
  vutto.
       [303] Tesaṁ bhesajjaṁ karotopi vejjakammaṁ na hoti
  anāmaṭṭhapiṇḍapātādidānepi saddhādeyyavinipātanaṁ na hoti. Tena
  bhesajjakaraṇavatthuvaṇṇanāyaṁ vuttaṁ sace mātāpitaro issarā
  honti na paccāsiṁsanti akātuṁ na vaṭṭati. Sace pana rajjepi
  patiṭṭhitā paccāsiṁsanti akātuṁ na vaṭṭati. Anāmaṭṭhapiṇḍapāto
  mātāpitūnaṁ dātabbo sacepi kahāpaṇagghanako hoti saddhādeyyavinipātanaṁ
  natthīti.
       Akātuṁ na vaṭṭatīti ettha dukkaṭaṁ vadanti. Ayuttatāvaseneva
  panettha akārappaṭikkhepo yutto na āpattivasenāti gahetabbanti
  vimativinodanī.
       Anāmaṭṭhapiṇḍapātoti appabbajitassa hatthato laddho attanā
  aññena vā aggahitāggo piṇḍapātoti sāratthadīpanī 1-.
       [304] Tena kho pana samayena aññatarassa bhikkhuno bahuṁ cīvaraṁ
  uppannaṁ hoti. So ca taṁ cīvaraṁ mātāpitūnaṁ dātukāmo hoti.
  Bhagavato etamatthaṁ ārocesuṁ. Mātāpitaroti kho bhikkhave dadamāne

  *  *  *  *  *  *
  Footnote: 1. sā. dī. 3/427.
-------------------------------------------------
[page 278]
  Kiṁ vadeyyāmi anujānāmi bhikkhave mātāpitūnaṁ dātuṁ na ca bhikkhave
  saddhādeyyaṁ vinipātetabbaṁ yo vinipāteyya āpatti dukkaṭassāti
  cīvarakkhandhake 1- pāli.
       Na ca bhikkhave saddhādeyyanti ettha sesaññātīnaṁ dento
  vinipātetiyeva. Mātāpitaro pana sacepi rajje patiṭṭhitā paṭṭhenti
  dātabbanti tabbaṇṇanā 2-.
       Mātāpitūnaṁ pana attano santakaṁ phalaṁpi pupphaṁpi dentena
  haritvāpi harāpetvāpi pakkositvāpi pakkosāpetvāpi dātuṁ vaṭṭati
  sesaññātakānaṁ pakkosāpetvāva. Tattha pupphaṁ dentena
  vatthuttayapūjanatthameva dātuṁ vaṭṭati. Maṇḍanatthāya pana sivaliṅgādipūjanatthāya
  vā kassacipi dātuṁ na vaṭṭatīti kuladūsakavaṇṇanānayo 3-.
       Imaṁ vikkīṇitvā jīvissantīti mātāpitūnaṁ dātuṁ vaṭṭati
  sesaññātīnaṁ pana tāvakālikameva dātuṁ vaṭṭatīti vimativinodanī.
       [305] Tasmā bhikkhunāpi yathāvuttanayena te upaṭṭhātabbāva.
  Pāliyampi mātāpitūpaṭṭhānanti avisesena vuttaṁ. Yampanaṭṭhakathācariyehi
  yāva gihibhāvaṁ na vijahanti tāva mātāpitūpaṭṭhānena porāṇaṁ
  iṇamūlaṁ visodhayamānāti 4- pariyosāne gihivasena upaṭṭhānaṁ
  vuttaṁ. Taṁ mātāpitūpaṭṭhānaṁ nāma gihivattanti dassetuṁ vuttanti
  daṭṭhabbaṁ na pabbajitena upaṭṭhānaṁ na kātabbanti dassetuṁ. Apica

  *  *  *  *  *  *
  Footnote: 1. vi. mahā. 5/220. 2. samanta. 3/239. 3. samanta. 2/42.
  4. maṅgalatthadīpaniyā dutiyabhāge 625 pabbe dissati.
-------------------------------------------------
[page 279]
  Pabbajantena nāma anaṇena bhavitabbantipi dassetuṁ vuttametanti
  tasmā yena kenacipi mātāpitaro upaṭṭhātabbāva. Mātāpitūsu
  vippaṭipajjanto hi dukkhaṁ pappoti. Mittavindukādayo cettha
  nidassanaṁ.
       [306] Kassapabuddhakāle kira bārāṇasiyaṁ asītikoṭivibhavassa
  seṭṭhino putto mittavinduko nāma ahosi dussīlo assaddho.
  Mātāpitaro panassa sotāpannā. So aparabhāge pitari kālakate
  amma nāvāya vohāraṁ karissāmīti āha. Tāta tvaṁ ekaputtako
  imasmiṁ ghare dhanampi bahuṁ samuddo anekādīnavo mā gamīti.
  So gacchaññeva na sakkā maṁ nivāretunti vatvā mātarā hatthe
  gahitopi hatthaṁ vissajjetvā mātaraṁ paharitvā pātetvā antaraṁ
  katvā nāvāya samuddaṁ pakkhandi. Nāvā sattame divase mittavindukaṁ
  nissāya niccalā aṭṭhāsi. Ettha kāḷakaṇṇī bhavissatīti salākā
  vicāriyamānā tasseva hatthe tikkhattuṁ pati. Athassa manussā
  uḷumpaṁ datvā taṁ samuddapiṭṭhe khipiṁsu. So uḷumpena gacchanto
  anupubbena ekaṁ dīpakaṁ patvā tasmiṁ ekaṁ catuddvāraṁ nagaraṁ addasa.
  Ussadanirayo kireso bahunnaṁ nerayikasattānaṁ kammakaraṇānubhavanaṭṭhānaṁ.
  Mittavindukassa panetaṁ alaṅkatappaṭiyattanagaraṁ viya upaṭṭhāsi
  mātuppahāradānakammabalena. So imasmiṁ sanagare rājā bhavissāmīti
  pavisitvā ekaṁ sirasā ukkhittakhuracakkaṁ paridevantaṁ nerayikasattaṁ
  addasa. Athassa sīse khuracakkaṁ mittavindukassa padumaṁ viya hutvā
-------------------------------------------------
[page 280]
  Upaṭṭhāsi ure pañcaṅgikabandhanaṁ uracchadappasādhanaṁ viya sarīrato
  paggharantaṁ lohitaṁ candanavilepanaṁ viya paridevanasaddo gītasaddo
  viya hutvā upaṭṭhāsi. So taṁ upagantvā bho purisa ciraṁ tayā
  padumaṁ dhāritaṁ dehi metanti āha. Samma nayidaṁ padumaṁ
  khuracakkametanti. Mayhamadātukāmatāyevaṁ vadasīti. Nerayiko mayhaṁ
  kammaṁ khīṇaṁ bhavissati imināpi mayā viya mātaraṁ paharitvā āgatena
  bhavitabbaṁ tasmā dassāmissa khuracakkanti cintetvā ehi bho
  gaṇhimaṁ padumanti vatvā tantassa sīse khipi. Matthakaṁ piṁsamānaṁ
  viya bhamati. Tasmiṁ khaṇe mittavinduko tassa khuracakkabhāvaṁ ñatvā
  tava khuracakkaṁ gaṇhāti vedanāpatto paridevi. Itaro antaradhāyi.
  Mittavinduko pana mātuppahāradānākusalanissandena tattha ciraṁ dukkhaṁ
  anubhavitvā kammavipāke khīṇe khuracakkaṁ pahāya yathākammaṁ gatoti.
       Dasakanipāte catuddvārajātakavaṇṇanāyaṁ 1- mittavindukavatthu.
       [307] Atīte bārāṇasiyaṁ eko puriso bhariyāya vacanaṁ
  gahetvā attano mātāpitaro māretukāmo te yānakena nento
  aṭavīmajjhappattakāle idha corā vasanti otaritvā gamissāmīti
  pitu hatthe rasmiyo ṭhapetvā otaritvā gacchanto corānaṁ
  uṭṭhitākāraṁ katvā mātāpitaro pothesi. Te cakkhudubbalatāya
  rūpadassanarahitā puttaṁ asañjānantā tāta asukacorā no
  mārenti tvaṁ paṭikkamāhīti tassevatthāya parideviṁsu. So ime

  *  *  *  *  *  *
  Footnote: 1. khu. jā. 27/271. tadaṭṭhakathā. 5/419.
-------------------------------------------------
[page 281]
  Mayā pothiyamānā mayhaññevatthāya paridevanti ayuttaṁ me katanti
  cintetvā te assāsetvā hatthapāde sambāhitvā ammatātā corā
  palātāti vatvā puna attano gehameva ānesi. So tena kammena
  dīgharattaṁ niraye pacitvā vipākāvasesena attabhāvasate koṭṭetvā
  sañcuṇṇito maraṇaṁ patvā pacchimattabhāve mahāmoggallāno
  hutvā tasseva kammassa balena corehi paharito parinibbāyi.
          Sarabhaṅgajātakavaṇṇanāyaṁ 1- mahāmoggallānavatthu.
       [308] Tesu yathāvuttapāricariyāya sammāpaṭipajjato panassa sā
  pāricariyā ubhayalokahitasukhāvahā hoti. Tena vuttaṁ sabrahmakasutte
  soṇanandajātake 2- ca
           tāya naṁ pāricariyāya mātāpitūsu paṇḍitā
           idheva naṁ pasaṁsanti pecca sagge pamodatīti.
       Tattha tāya nanti ettha nanti nipātamattanti tikaṅguttaraṭīkāyaṁ
  vuttaṁ. Tāya mātāpitūsu pāricariyāya pāricariyakāraṇāti attho.
  Naṁ pasaṁsantīti ayaṁ puggalo matteyyo petteyyo saggasaṁvattaniyaṁ
  paṭipadaṁ pūretīti evamādinā nayena taṁ mātāpitūpaṭṭhākaṁ paṇḍitā
  manussā idheva loke vaṇṇenti. Peccāti paralokaṁ gantvā
  sagge ṭhito so mātāpitūpaṭṭhāko dibbasampattīhi āmodati
  ādito paṭṭhāya modati pamodati nānappakārato modatīti.
       [309] Mātāpitūpaṭṭhāko ca nāma satthārāpi pasaṁsito.

  *  *  *  *  *  *
  Footnote: 1. khu.jā.27/535 tadaṭṭhakathā.7/356. 2. khu.jā.28/53 tadaṭṭhakathā.8/179.
-------------------------------------------------
[page 282]
  Tatrīmāni vatthūni
       sāvatthiyaṁ kireko seṭṭhiputto satthu desanaṁ sutvā pabbajitvā
  laddhūpasampado pañca vassāni dhammaṁ pariyāpuṇitvā upajjhāyassa
  santike kammaṭṭhānaṁ gahetvā jetavanato nikkhamma paccantagāmaṁ
  gantvā taṁ nissāya araññe vihāsi. Mātāpitaro panassa
  pabbajitakālato paṭṭhāya anupubbena parikkhīṇavibhavā paramakāruññappattā
  kapālahatthā bhikkhāya caritvā paragehabhittiṁ nissāya viharanti.
  So ca aparabhāge attano mātāpitūnaṁ dukkhitabhāvaṁ sutvā ahaṁ
  dvādasa vassāni araññe vāyamantopi maggaphalāni pattuṁ nāsakkhiṁ
  abhabbo ahaṁ kiṁ me pabbajjāya gihī hutvā mātāpitaro
  posento dānañca dento saggaparāyano bhavissāmīti cintetvā
  araññato nikkhamma anupubbena sāvatthiṁ patvā ajja satthāraṁ
  disvā dhammaṁ sutvā sve pātova mātāpitaro passissāmīti
  jetavanaṁ pāvisi. Taṁdivasaṁ pana satthā paccūsakāle lokaṁ
  volokento tassa paṭhamamaggopanissayaṁ disvā tasmiṁ āgantvā
  nisinne mātāpituposakasuttena 1- mātāpitūnaṁ guṇaṁ vaṇṇesi. So
  taṁ sutvā ahaṁ gihī hutvā mātāpitaro posessāmīti āgato
  satthā pana pabbajitova samāno mātāpitūnaṁ upakārako nāmāti
  vadati sacāhaṁ satthāraṁ adisvā gato evarūpāya pabbajjāya
  parihāyeyyaṁ idāni panāhaṁ pabbajitova te posessāmīti cintesi.

  *  *  *  *  *  *
  Footnote: 1. mātuposakasuttenātipi pāṭho. ña. va.
-------------------------------------------------
[page 283]
  So punadivase attano pattaṁ yāgusalākaṁ bhattasalākañca gahetvā
  gāmaṁ pavisitvā yāgubhattāni ādāya mātāpitūnaṁ datvā piṇḍāya
  sayaṁ caritvā bhattakiccaṁ katvā tesaṁ vasanaṭṭhānaṁ katvā tato
  paṭṭhāya nibaddhaṁ paṭijaggati. So hi attanā laddhāni
  pakkhikabhattādīni tesaṁ datvā sayaṁ piṇḍāya caritvā labhamāno bhuñjati
  alabhamāno na bhuñjati. Bhikkhaṁ labhamānadivasaṁ panassa appaṁ
  alabhamānadivasaṁ bahutaraṁ. Vassāvāsikaṁ aññaṁpi vā yaṅkiñci vatthaṁ
  labhitvā tesaññeva datvā tehi paribhuttaṁ jiṇṇapilotikaṁ aggaḷaṁ
  katvā rajitvā sayaṁ paribhuñjati. Evaṁ so mātāpitūpaṭṭhānapalibodhena
  pīḷito kīso dubbaṇṇo ahosi. Taṁ disvā bhikkhū pucchitvā tamatthaṁ
  sutvā taṁ vigarahitvā satthu ārocesuṁ. Satthā taṁ pakkosāpetvā
  jānantopi tamatthaṁ vadāpetvā sādhukāraṁ datvā attano pubbacariyaṁ
  pakāsetukāmo ye te tvaṁ bhikkhu posesi kinte tuyhaṁ hontīti
  pucchi. Mātāpitaro me bhanteti. Athassa satthā sādhu sādhūti
  tikkhattuṁ sādhukāraṁ datvā tvaṁ mayā 1- gatamagge ṭhito ahaṁpi
  pubbacariyaṁ caranto mātāpitaro sosesinti vatvā mahānipāte
  suvaṇṇasāmajātakaṁ 2- kathetvā bhikkhave mātāpituposanaṁ nāma
  paṇḍitānaṁ vaṁsoti vatvā saccāni pakāsesi. Saccapariyosāne so
  bhikkhu sotāpanno ahosi.
       [310] Aparopi bhikkhu tatheva mātāpitaro paṭijaggatīti sabbattha

  *  *  *  *  *  *
  Footnote: 1. mamāti yuttaraṁ. ña. va. 2. khu. jā. 28/185. tadaṭṭhakathā. 9/115.
-------------------------------------------------
[page 284]
  Vattabbaṁ. Satthāpissa sādhukāraṁ datvā sattakanipāte sutanajātakaṁ 1-
  kathetvā saccāni pakāsesi. Saccapariyosāne sopi sotāpanno.
  Aparassāpi sādhukāraṁ datvā bhikkhu tvaṁ porāṇakapaṇḍitānaṁ
  vaṁsaṁ pālesi porāṇakapaṇḍitā hi tiracchānayoniyaṁ nibbattāpi
  mātāpitūnaṁ jīvitaṁ adaṁsūti vatvā chakkanipāte nandiyamigajātakaṁ 2-
  aparassāpi sādhukāraṁ datvā sattakanipāte gijjhajātakaṁ 3-. Aparassāpi
  sādhukāraṁ datvā mā bhikkhave imaṁ bhikkhuṁ ujjhāyittha
  porāṇakapaṇḍitāpi guṇavasena aññātakānaṁpi upakāraṁ akaṁsu imassa pana
  mātāpitūnaṁ upakārakaraṇaṁ bhāroti vatvā dukanipāte gijjhajātakaṁ 4-.
  Aparassāpi sādhukāraṁ datvā bhikkhu porāṇakapaṇḍitā tiracchānā
  hutvā jiṇṇake mātāpitaro kulāvake nipajjāpetvā mukhatuṇḍakena
  gocaraṁ ānetvā posesunti vatvā pakiṇṇakanipāte kedārajātakaṁ 5-.
  Aparassāpi sādhukāraṁ datvā mā bhikkhave etaṁ ujjhāyittha
  porāṇakapaṇḍitā tiracchānā hutvā mātarā viyuttā sattāhaṁ
  nirāhāratāya sussamānā rājārahaṁ bhojanaṁ labhitvā mātarā
  vinā na bhuñjissāmāti mātaraṁ disvāva gocaraṁ gaṇhiṁsūti vatvā
  ekādasakanipāte mātuposakajātakaṁ 6- kathetvā saccāni pakāsesi.
  Saccapariyosāne tepi pañca sotāpannā. Iti mātāpitūpaṭṭhāko

  *  *  *  *  *  *
  Footnote: 1. khu.jā.27/213. tadaṭṭhakathā.5/128. 2. khu.jā.27/198. tadaṭṭhakathā.5/57.
  3. khu.jā.27/214. tadaṭṭhakathā.5/135. 4. khu.jā.27/57. tadaṭṭhakathā.3/65.
  5. khu.jā.27/366. tadaṭṭhakathā.6/249. 6. khu.jā.27/303. tadaṭaṭhakathā.1/6.
-------------------------------------------------
[page 285]
  Satthārāpi pasaṁsito hutvā attahitaṁ pāpuṇāti.
       [311] Mātāpitūpaṭṭhāko ca nāma visapītena sarena viddhopi
  maraṇadukkhato muccati suvaṇṇasāmo viya yakkhasantikaṁ gatopi
  muccati sutano nāma duggato viya rakkhitaṭṭhāne ṭhitopi muccati
  nandiyamigo viya pāse baddhopi muccati gijjharājā viya suvarājā
  viya ca bandhanena baddhopi muccati nāgarājā viya. Tatrīmāni vatthūni
       atīte bārāṇasiyaṁ bodhisatto suvaṇṇasāmo nāma tāpaso
  hutvā migasammatāya nāma nadiyā tīre sakkadattiye assame vasanto
  attano andhe mātāpitaro sakkaccaṁ paṭijaggi. Tadā bārāṇasiyaṁ
  pilayakkho nāma rājā migamaṁsalobhena mātu rajjaṁ niyyādetvā
  ekakova himavantaṁ gantvā mige vadhitvā maṁsaṁ khādanto vicaranto
  taṁ ṭhānaṁ patvā sāmassa pānīyaggahaṇatitthe migapadavalañjaṁ disvā
  sākhāhi koṭṭhakaṁ katvā nilīyitvā sāyaṇhasamaye miggaṇaparivutaṁ
  sāmaṁ āgantvā nahātvā gacchantaṁ disvā visapītena sarena vijjhi.
  Bodhisatto patitvā nipanno aparādhakārakaṁ pariyesanto mudukaṁ vācaṁ
  abhāsi. Rājā taṁ sutvā ayaṁ mayā vijjhitvā pātitopi neva
  maṁ akkosati na paribhāsati piyavacanena samudācaratīti cintetvā
  tatsa santikaṁ gantvā taṁ dukkhitaṁ disvā sayaṁ parodi. Tadā
  vasundharī nāma gandhamādanavāsinī devadhītā mahāsattassa sattame
  attabhāve mātubhūtapubbā taṁ kāraṇaṁ ñatvā sacāhaṁ na tattha
  gamissaṁ mama putto sāmo marissati tasmiṁ mate sāmassa
-------------------------------------------------
[page 286]
  Mātāpitaro nirāhārā sussitvā marissanti rājāpi phalitahadayo
  marissati mayi pana gatāya rājā assamaṁ gantvā sāmassa mātāpitaro
  ānessati te āgantvā saccakiriyaṁ karissanti ahaṁpi karissāmi
  evaṁ me putto jīvitaṁ labhissati mātāpitaropissa cakkhūni
  paṭilabhissanti rājāpi sāmassa desanaṁ sutvā nagaraṁ gantavā dānādīni
  katvā dhammena rajjaṁ kāretvā sagge uppajjissatīti cintetvā
  tattha gantvā adissamānena kāyena ākāse ṭhatvā mahārāja
  tvaṁ sāmo viya te ubho andhe posehi evaṁ tayā sugati
  gantabbā bhavissatīti āha. Taṁ sutvā rājā te upaṭṭhahituṁ
  assamaṁ gantvā sabbaṁ taṁ pavattiṁ kathetvā tenahi mahārāja
  amhe tattha nethāti vutte tathā akāsi. Te āgantvā
     [312] Yena saccenayaṁ sāmo dhammacārī pure ahu
           etena saccavajjena visaṁ sāmassa haññatūti-
  ādikāhi sattahi gāthāhi saccakiriyaṁ akaṁsu.
       Tattha saccenāti bhūtena sabhāvena. Dhammacārīti dasakusalakammapathadhammacārī.
       Sāmo parivattitvā nipajji. Atha devatāpi
           pabbatyāhaṁ gandhamādane ciraṁ rattaṁ nivāsinī
           na me piyataro koci añño sāmā hi 1- vijjati
          etena saccavajjena visaṁ sāmassa haññatūtiādikāhi
  dvīhi gāthāhi saccakiriyaṁ akāsi. Tassā saccakiriyāvasāne

  *  *  *  *  *  *
  Footnote: 1. jātakapāliyañhi sāmenāti pāṭho dissati. ña. va.
-------------------------------------------------
[page 287]
  Sāmo arogo hutvā samuṭṭhahi. Iti arogabhāvo mātāpitūnaṁ
  cakkhupaṭilābho aruṇuggamanaṁ devatānubhāvena tesaṁ catunnaṁ assame
  pākaṭabhāvo cāti sabbaṁ ekakkhaṇeyeva ahosi. Atha bodhisatto
  rañño dhammaṁ desento dve gāthā abhāsi
     [313] Yo mātaraṁ pitaraṁ vā macco dhammena posati
           devāpi naṁ tikicchanti mātāpetibharaṁ naraṁ.
           Yo mātaraṁ pitaraṁ vā macco dhammena posati
           idheva naṁ pasaṁsanti pecca sagge pamodatīti.
  Evañca pana vatvā puna sace mahārāja devalokaṁ gantvā tattha
  mahantaṁ dibbasampattiṁ paribhuñjitumicchasi imāsu dasasu dhammacariyāsu
  pavattassūti dassento dasa rājadhammacariyā gāthā abhāsi
     [314] Dhammaṁ cara mahārāja mātāpitūsu khattiya
           idha dhammaṁ caritvāna rāja saggaṁ gamissasi.
           Dhammaṁ cara mahārāja puttadāresu khattiya...
           Dhammaṁ cara mahārāja mittāmaccesu khattiya...
           Dhammaṁ cara mahārāja vāhanesu balesu ca...
           Dhammaṁ cara mahārāja gāmesu nigamesu ca...
           Dhammaṁ cara mahārāja raṭṭhesu janapadesu ca...
           Dhammaṁ cara mahārāja samaṇesu brāhmaṇesu ca...
           Dhammaṁ cara mahārāja migapakkhīsu khattiya...
           Dhammaṁ cara mahārāja suciṇṇo sukhamāvaho 1-
           idha dhammaṁ caritvāna rāja saggaṁ gamissasi.

  *  *  *  *  *  *
  Footnote: 1. pāliyampana dhammo ciṇṇo sukhāvahoti pāṭho dissati. ña. va.
-------------------------------------------------
[page 288]
           Dhammaṁ cara mahārāja indā devā sabrahmakā
           suciṇṇena divaṁ pattā mā dhammaṁ rāja pāmadoti.
       [315] Tattha paṭhamagāthāyaṁ. Dhammanti mātāpitūpaṭṭhānadhammaṁ.
  Kālasseva vuṭṭhāya mātāpitūnaṁ mukhodakadantakaṭṭhadānamādiṁ
  katvā sabbaṁ sarīrapariharaṇaṁ karonto tesu dhammaṁ carati nāma.
  Puttadāresu pana puttadhītaro pāpato nivāretvā kalyāṇe nivesento
  sippaṁ uggaṇhāpento vayappattakāle paṭirūpakulavasena 1- āvāhavivāhaṁ
  karonto samaye ca dhanaṁ dento puttesu dhammaṁ carati nāma. Bhariyaṁ
  sammānento avimānento anaticaranto issariyaṁ vossajjento
  alaṅkāraṁ anuppadento dāresu dhammaṁ carati nāma. Mittāmacce
  pana catūhi saṅgahavatthūhi saṅgaṇhanto avisaṁvādento tesu dhammaṁ
  carati nāma. Hatthiassādīnaṁ vāhanānaṁ balakāyassa ca dātabbayuttakaṁ
  dento sakkāraṁ karonto hatthiassādayo mahallakakāle kammesu
  ayojento vāhanabalesu dhammaṁ carati nāma. Gāmanigamavāsino
  daṇḍabalīhi apīḷentova gāmanigamesu dhammaṁ carati nāma. Raṭṭhañca
  janapadañca akāraṇena kilamento hitacittaṁ apaccupaṭṭhapento
  tattha adhammaṁ carati nāma. Apīḷento pana hitacittena ca pharanto
  tattha dhammaṁ carati nāma. Samaṇabrāhmaṇānaṁ cattāro paccaye
  dentova tesu dhammaṁ carati nāma. Sabbacatuppadasakuṇānaṁ abhayaṁ
  dento migapakkhīsu dhammaṁ carati nāma. Dhammoti samacariyadhammo

  *  *  *  *  *  *
  Footnote: 1. paṭirūpakulavayenātipi pāṭho. ña. va.
-------------------------------------------------
[page 289]
  Suciṇṇo. Sukhamāvahoti tīsu kulasampadāsu chasu kāmasaggesu sukhaṁ
  āvahati. Suciṇṇenāti kāyasucaritādinā idha suṭṭhu ciṇṇena.
  Divaṁ pattāti devalokabrahmalokasaṅkhātaṁ divaṁ gatā tattha
  dibbayasappaṭilābhino jātā. Mā dhammaṁ rāja pāmadoti tasmā tvaṁ
  mahārāja jīvitaṁ jahantopi dhammaṁ mā pamajjīti evametāsaṁ
  gāthānamattho cattāḷīsanipāte sakuṇajātakavaṇṇanāyaṁ 1- vutto.
       Taṁ sutvā rājā tuṭṭhacitto pañcasīlaṁ gahetvā bodhisattaṁ
  vanditvā sakanagaraṁ gantvā dānādikaṁ puññaṁ katvā pañcasīlañca
  rakkhitvā dhammena rajjaṁ kāretvā āyuhapariyosāne saggūpago
  ahosi. Bodhisattopi mātāpitūhi saddhiṁ jhānābhiññā nibbattetvā
  brahmalokūpago.
                      Suvaṇṇasāmavatthu.
       [316] Atīte bārāṇasiyaṁ bodhisatto sutano nāma duggato
  hutvā bhatiṁ katvā mātāpitaro posetvā pitari kālakate mātaraṁ
  posesi. Tadā bārāṇasīrājā migacittako hutvā ekadivasaṁ
  araññaṁ pavisitvā yassa ṭhitaṭṭhānena migo palāyati tassa
  gīvāti āṇāpesi. Atheko eṇimigo rañño ṭhitaṭṭhānaṁ paṭipajji.
  Rājā taṁ vijjhituṁ saraṁ khipi. So uggahitamigamāyo saraṁ phāsukābhimukhaṁ
  āgacchantaṁ ñatvā parivattitvā sarena viddho viya hutvā pati.
  Rājā migo me viddhoti gahetuṁ dhāvi. Migo uṭṭhāya palāyi.
  Amaccā rājānaṁ avahasiṁsu. Rājā taṁ anubandhitvā khaggena dvidhā

  *  *  *  *  *  *
  Footnote: 4. khu. jā. 27/534. tadaṭṭhakathā. 7/331.
-------------------------------------------------
[page 290]
  Katvā daṇḍake laggetvā kājaṁ vahanto āgacchanto antarāmagge
  vaṭarukkhamūle nipajjitvā uṭṭhāya gantuṁ ārabhi. Tasmiṁ vaṭarukkhe
  nibbatto maghadevo 1- nāma yakkho tiṭṭha tiṭṭha bhakkhosi meti
  taṁ hatthe gaṇhi. Rājā bhīto kiṁ ajjeva khādissasi udāhu
  nibaddhanti pucchi. Labhanto nibaddhaṁ khādissāmīti. Rājā ajja
  imaṁ migaṁ khāditvā maṁ vissajjehi sve paṭṭhāya ekekāya
  bhattapātiyā saddhiṁ ekekaṁ manussaṁ pesessāmīti āha. Yakkho
  tenahi appamatto hohi appesitadivase tameva khādissāmīti
  paṭiññaṁ gahetvā taṁ vissajjesi. Rājāpi ahaṁ bārāṇasīrājā
  mayhaṁ avijjamānakaṁ nāma natthīti vatvā nagaraṁ pavisitvā dutiyadivasato
  paṭṭhāya bandhanāgārato ekekaṁ manussaṁ nīharāpetvā taṁ bhattapātiṁ
  gāhāpetvā yakkhassa pesesi. Yakkho bhattaṁ bhuñjitvā taṁ khādi.
  Aparabhāge bandhanāgāresu manussā khīṇā. Rājā maraṇabhayabhīto
  sahassabhaṇḍikaṁ hatthikkhandhe ṭhapetvā bheriṁ cārāpesi bhattaṁ
  gahetvā yakkhassa dātuṁ sakkonto imaṁ gaṇhātūti. Taṁ sutvā
  bodhisatto taṁ sahassabhaṇḍikaṁ gahetvā mātuyā datvā rājānaṁ
  upasaṅkamitvā vanditvā tāta bhattaṁ harissasīti puṭṭho āma
  devāti āha. Kinte laddhuṁ vaṭṭatīti. Tumhākaṁ suvaṇṇapādukā
  ca chattañca khaggañca laddhuṁ vaṭṭatīti. Kiṁkāraṇāti. Deva
  amanussā nāma āvudhahatthānaṁ bhāyantiyeva tasmā ahaṁ khaggahattho

  *  *  *  *  *  *
  Footnote: 1. jātakaṭṭhakathāyaṁ maggadevotipi pāṭho. ña. va.
-------------------------------------------------
[page 291]
  Hutvā tassa santakāya bhūmiyā aṭṭhatvā suvaṇṇapādukāsu ṭhassāmi
  tassa rukkhacchāyāya aṭṭhatvā chattacchāyāya ṭhassāmi so hi
  attano santakāya bhūmiyaṁ rukkhacchāyañca ṭhitaṁ khādituṁ labhatīti.
  Puna kiṁ laddhuṁ vaṭṭatīti. Deva mādisassa nāma paṇḍitapurisassa
  mattikāpātiyā lūkhabhojanaṁ harituṁ na anucchavikaṁ tasmā tumhākaṁ
  suvaṇṇapātipūritaṁ tumhākaṁ bhuñjanakabhattaṁ laddhuṁ vaṭṭatīti. Rājā
  taṁ sabbaṁ dāpetvā tassa veyyāvaccakāre paṭipādesi. Bodhisatto
  upakaraṇāni gāhāpetvā tattha gantvā rukkhassāvidūre manusse
  ṭhapetvā suvaṇṇapādukā āruhitvā setacchattaṁ matthake katvā
  bhattapātiṁ gahetvā rukkhasamīpaṁ gantvā asituṇḍena bhattapātiṁ
  dhāretvā chāyāya pariyante ṭhitova yakkhassa bhattaṁ adāsi.
  Yakkho imaṁ vañcetvā chāyaṁ paviṭṭhaṁ khādissāmīti cintetvā
  ehi māṇava ubho mayaṁ khādissāmāti āha. Bodhisatto
  sace tvaṁ maṁ bhakkhissasi sutano nāma mātuposako yakkhena
  khāditoti koci te bhikkhaṁ āharanto nāma na bhavissati atha te
  ito paṭṭhāya bhojanaṁ dullabhaṁ bhavissati amhākaṁpi rājānaṁ gaṇhituṁ
  na labhissasi kasmā rukkhato bahi ṭhitattā mampi khādituṁ
  na sakkhissasi ahaṁ hi tava ṭhāne aṭṭhatvā pādukāsu tiṭṭhāmi
  tava rukkhacchāyāya aṭṭhatvā chattacchāyāya tiṭṭhāmi sace pana
  tvaṁ mayā saddhiṁ yujjhissati khaggena taṁ dvidhā chindissāmi ahañhi
  ajja etadatthameva sajjo hutvā āgatoti āha. Yakkho
-------------------------------------------------
[page 292]
  Yuttarūpaṁ vadatāyanti pasannacitto bhattaṁ bhuñjitvā
          khaggaṁ chattañca pātiñca gacchevādāya māṇave
          sotthiṁ passatu te mātā tvañca passāhi mātaranti āha.
  Bodhisatto samma tvaṁ pubbepi pāpaṁ katvā yakkho jāto ito
  paṭṭhāya pāṇātipātādīni mā karīti sīle ānisaṁsaṁ dussīlye
  cādīnavaṁ kathetvā taṁ pañcasīle patiṭṭhāpetvā kinte araññavāsena
  ehīti taṁ gahetvā tameva khaggādīni gāhāpetvā nagaraṁ agamāsi.
  Rājā bodhisattaṁ paccuggantvā yakkhaṁ nagaradvāre nisīdāpetvā
  aggabhattādilābhiṁ katvā nagaraṁ pavisitvā bodhisattaṁ senāpatiṁ katvā
  tassovāde ṭhatvā saggūpago ahosīti.
                       Sutanavatthu 1-.
       [317] Atīte kosalaraṭṭhe sākete kosalarājā migacittako
  ahosi. So manussānaṁ kasikammādīni kātuṁ adatvā manussaparivāro
  devasikaṁ migavadhaṁ agamāsi. Athekadivasaṁ manussā sannipatitvā yannūna
  mayaṁ añjanavanaṁ uyyānaṁ parikkhipitvā dvāraṁ yojetvā araññato
  mige nīharitvā tattha pavesetvā dvāraṁ pidahitvā rañño
  ārocetvā attano kammaṁ kareyyāmāti mantetvā uyyānaṁ
  sajjetvā araññaṁ pavisitvā yojanamattaṁ ṭhānaṁ parikkhipiṁsu. Tadā
  bodhisatto nandiyo nāma migo hutvā ekasmiṁ khuddakagumbe
  mātāpitaro gahetvā vasanto te manusse disvā ajja mayā jīvitaṁ

  *  *  *  *  *  *
  Footnote: 1. khu. jā. 27/213. tadaṭṭhakathā. 5/128.
-------------------------------------------------
[page 293]
  Pariccajitvā mātāpitūnaṁ jīvitaṁ dātuṁ vaṭṭatīti cintetvā tumhe
  ekenupāyena jīveyyātha ahaṁ jīvitaṁ vo dassāmi manussehi
  gumbe pahaṭamatteyeva nikkhamissāmi atha te imasmiṁ khuddake
  tumbe ekoyeva migo bhavissatīti maññamānā gumbaṁ appavisitvā
  tumhe na passissanti appamattā hothāti mātāpitaro khamāpetvā
  gamanasajjo hutvā gumbe pahaṭamatteyeva tato nikkhamitvā migānamantaraṁ
  pāvisi. Tepi manussā tathāsaññinova taṁ appavisitvā mige
  uyyānaṁ pavesetvā rañño ārocetvā sakaṭṭhānāni agamaṁsu.
  Tato paṭṭhāya rājā sayameva gantvā ekaṁ migaṁ vijjhitvā
  gahetvā vā eti ekadā vā pesetvā āharāpeti. Te
  migā vāraṁ ṭhapayiṁsu. Pattavāro migo ekamante tiṭṭhati. Taṁ
  vijjhitvā gaṇhāti. Athekadivasaṁ nandiyassa vāro patto. Taṁ
  divasañca rājā sayameva gantvā vijjhituṁ ārabhi. Nandiyo mettaṁ
  purecārikaṁ katvā niccalo aṭṭhāsi. Rājā tassa mettānubhāvena
  saraṁ vissajjetuṁ asakkonto dhanuṁ chaḍḍetvā idaṁ acittakaṁ
  kaliṅgaradaṇḍampi 1- tāva tava guṇaṁ jānāti sacittako manussabhūtopi
  ahaṁ na jānāmi mayhaṁ khama abhayante dammīti āha. Mahārāja
  mayhaṁ tāva abhayaṁ desi ayampana uyyāne migagaṇo kiṁ karissatīti.
  Etassāpi dammīti. Evaṁ mahāsatto sabbesaṁ araññamigānaṁ
  ākāsagatasakuṇānaṁ jalacaramacchānañca abhayaṁ dāpetvā rājānaṁ

  *  *  *  *  *  *
  Footnote: 1. kaliṅgarakaṇḍaṁpītipi pāṭho. ña. va.
-------------------------------------------------
[page 294]
  Pañcasīle patiṭṭhāpetvā mahārāja raññā nāma agatigamanaṁ
  pahāya dasa rājadhamme akopentena dhammena rajjaṁ kāretuṁ vaṭṭatīti
  vatvā dasa rājadhamme desento dve gāthā abhāsi
     [318] Dānaṁ sīlaṁ pariccāgaṁ ājjavaṁ maddavaṁ tapaṁ
           akkodhaṁ avihiṁsañca khantiṁ ca avirodhanaṁ
           iccete kusale dhamme ṭhite passāhi attani
           tato te jāyate pīti somanassañcanappakanti.
       Tattha savatthukā cetanā dānaṁ. Pañcasīladasasīlāni sīlaṁ.
  Deyyadhammaccāgo pariccāgo. Ujubhāvo ājjavaṁ. Mudubhāvo
  maddavaṁ. Uposathakammaṁ tapo. Mettāpubbabhāgo akkodho.
  Karuṇāpubbabhāgo avihiṁsā. Adhivāsanaṁ khanti. Avirodho
  avirodhananti evametāsaṁ gāthānamattho mahāhaṁsajātakavaṇṇanāyaṁ 1-
  vutto.
       Bodhisatto rañño santike katipāhaṁ vasitvā nagare sabbasattānaṁ
  abhayadānappakāsanatthaṁ suvaṇṇabheriñcārāpetvā appamatto hohi
  mahārājāti vatvā mātāpitūnaṁ dassanatthāya gatoti.
                       Nandiyamigavatthu.
       [319] Atīte bodhisatto gijjho hutvā vuḍḍhe parihīnacakkhuke
  mātāpitaro gijjhaguhāyaṁ ṭhapetvā gomaṁsādīni āharitvā posesi.
  Tadā bārāṇasīsusāne eko niliyo 2- nāma nesādo aniyamitvā

  *  *  *  *  *  *
  Footnote: 1. khu. jā. 28/77. tadaṭṭhakathā. 8/242. 2. nilīyotipi pāṭho. ña. va.
-------------------------------------------------
[page 295]
  Pāsaṁ oḍḍesi. Bodhisatto tattha bajjhitvā attano mātāpitaro
  anussaritvā kathaṁ nu kho me mātāpitaro yāpessanti mama
  bandhanabhāvaṁpi ajānantā anāthā nipaccayā pabbataguhāyameva sussitvā
  marissanti maññeti manussabhāsāya paridevi. Taṁ sutvā nesādo
     [320] Yannu gijjho yojanasataṁ kuṇapāni avekkhati
           kasmā jālañca pāsañca āsajjāpi na bujjhasīti āha.
       Tattha yannūti gijjho yojanasataṁ atikkamma ṭhitāni kuṇapāni
  passatīti yaṁ etaṁ lokena kathiyati tayidaṁ kathaṁ. Kasmā tvaṁ
  imaṁ jālañca pāsañca āsajjāpi na bujjhasi santikaṁ āgantvāpi
  na jānāsīti attho.
       Bodhisatto
           yadā parābhavo hoti poso jīvitasaṅkhaye
           atha jālañca pāsañca āsajjāpi na bujjhatīti āha.
       Tattha parābhavoti vināso. Posoti satto.
       Nesādo tassa dhammakathaṁ sutvā paṇḍito gijjharājā
  paridevanto na attano paridevati mātāpitūnaṁ paridevati nāyaṁ
  māretuṁ yuttoti tusitvā piyacittena pādato pāsaṁ mocetvā
           bharassu mātāpitaro vuḍḍhe giridarīsaye
           mayā tvaṁ samanuññāto sotthiṁ passāhi ñātaketi āha.
  Bodhisatto maraṇadukkhā pamutto anumodanaṁ karonto
-------------------------------------------------
[page 296]
           Evaṁ luddaka nandassu saha sabbehi ñātibhi
           bharissaṁ mātāpitaro vuḍḍhe giridarīsayeti
  vatvā mukhapūraṁ maṁsaṁ ādāya gantvā mātāpitūnaṁ adāsīti.
                 Sattakanipāte gijjhavatthu 1-.
       [321] Atīte bodhisatto gijjhapabbate gijjho hutvā
  mātāpitaro posesi. Ekadā mahatī vātavuṭṭhi ahosi. Gijjhā taṁ
  sahituṁ asakkontā bārāṇasiṁ gantvā pākārasamīpe parikhāsamīpe
  ca sītena kampamānā nisīdiṁsu. Tadā bārāṇasīseṭṭhī nagarā
  nikkhamitvā te gijjhe kilamante disvā ekasmiṁ ṭhāne sannipātetvā
  aggiṁ kārāpetvā purise susānaṁ pesetvā gomaṁsaṁ āharāpetvā
  tesaṁ dāpetvā ārakkhaṁ paṭṭhapesi. Gijjhā vūpasantāya vātavuṭṭhiyā
  kallasarīrā hutvā pabbatameva gantvā mantayiṁsu bārāṇasīseṭṭhinā
  amhākaṁ upakāro kato katupakārassa ca nāma paccupakāraṁ kātuṁ
  vaṭṭati tasmā ito paṭṭhāya amhesu yo yaṁ vatthaṁ vā
  ābharaṇaṁ vā labhati tena taṁ seṭṭhissa gehe pātetabbanti.
  Te tato paṭṭhāya manussānaṁ vatthābharaṇāni ātape sukkhāpentānaṁ
  pamādaṁ oloketvā sahasā gahetvā seṭṭhissa gehe pātenti.
  Seṭṭhī gijjhehi ābhatabhāvaṁ ñatvā sabbāni tāni visuṁyeva ṭhapesi.
  Manussā gijjhā nagaraṁ vilumpantīti rañño ārocesuṁ. Rājā
  gijjhaṁ gahetuṁ tattha tattha jālañca pāsañca oḍḍāpesi.

  *  *  *  *  *  *
  Footnote: 1. kha. jā. 27/214. tadaṭṭhakathā. 5/135.
-------------------------------------------------
[page 297]
  Bodhisatto pāse bajjhi. Manussā taṁ gahetvā rañño dassesuṁ.
  Rājā pucchitvā taṁ sabbaṁ kāraṇaṁ sutvā puna yannu gijjho
  yojanasatantiādinā nayena pucchi. Gijjhopi yadā parābhavo
  hotītiādinā dhammaṁ desetvā tuṭṭhena raññā vissajjito mātāpitūnaṁ
  santikaṁ agamāsi. Rājā mahāseṭṭhiṁ sabbesaṁ santakāni dāpesīti.
                   Dukanipāte gijjhavatthu 1-.
       [322] Atīte rājagahanagarato pubbuttarabhāge sālindiyo nāma
  brāhmaṇagāmo ahosi. Tato pubbuttarabhāge magadhakkhettaṁ. Tato
  pubbuttarabhāge ekasmiṁ sānupabbate mahantaṁ simbalīvanaṁ. Tattha
  anekā suvā vasanti. Tadā bodhisatto sakaṭanābhippamāṇasarīro
  suvarājā hutvā himavantato gocaraṁ āharitvā mātāpitaro
  posesi. Atheko kosiyagotto nāma sālindiyagāmavāsī brāhmaṇo
  sahassakarīsamatte khette sāliṁ vapāpetvā ekaṁ khettapālaṁ ṭhapesi.
  Suvarājā saparivāro tasmiṁ khette otari. Khettapālo tahaṁ
  tahaṁ otaramāne suve nivāretuṁ nāsakkhi. Sesā suvā yāvadatthaṁ
  khāditvā tucchamukhāva gacchanti. Suvarājā pana bahūni sālisīsāni
  ekato katvā mukhena gahetvā gacchati. Khettapālo gantvā
  brāhmaṇassa kathesi. Tenahi assavālāni vaṭṭetvā suvarañño
  otiṇṇaṭṭhāne pāsaṁ oḍḍetvā taṁ jīvaggāhaṁ gahetvā ānehīti.
  Khettapālo tathā katvā suvarājānaṁ labhitvā brāhmaṇassa dassesi.

  *  *  *  *  *  *
  Footnote: 1. khu. jā. 27/20. tadaṭṭhakathā. 2/75.
-------------------------------------------------
[page 298]
  Brāhmaṇo taṁ disvā uppannabalavasineho bodhisattaṁ aṅke
  nisīdāpetvā suva tvaṁ yāvadatthaṁ sāliṁ khāditvā tuṇḍenādāya
  gatosi kinnu te koṭṭhaṁ atthi udāhu te mayi veraṁ katanti
  āha. Taṁ sutvā suvarājā madhurāya manussavācāya pakiṇṇakanipāte
  kedārajātake 1- imaṁ gāthamāha
     [323] Na me veraṁ tayā saddhiṁ koṭṭhaṁ 2- mayhaṁ na vijjati
           iṇaṁ muñcāmiṇaṁ dammi sampatto koṭisimbaliṁ
           nidhiṁpi tattha nidahāmi evaṁ jānāhi kosiyāti.
       Tattha iṇanti tava sāliṁ haritvā iṇaṁ muñcāmi ceva iṇaṁ
  dammi ca. Koṭisimbalinti evaṁnāmakaṁ simbalīvanaṁ. Nidhiṁpīti
  ekaṁ tattha simbalīvane anugāmikaṁ nidhimpi nidahāmi ṭhapemi.
       Evañca pana vatvā brāhmaṇena puṭṭho tamatthaṁ pākaṭaṁ
  karonto āha
           ajātapakkhā sakuṇā 3- puttakā mayha kosiya
           te maṁ bhatā bharissanti tasmā tesaṁ iṇaṁ dade.
           Mātā pitā ca me vuḍḍhā jiṇṇakā gatayobbanā
           tesaṁ tuṇḍena hātūna muñce pubbe kataṁ iṇaṁ.
           Aññepi tattha sakuṇā khīṇapakkhā sudubbalā
           tesaṁ puññatthiko dammi taṁ nidhiṁ āhu paṇḍitāti.

  *  *  *  *  *  *
  Footnote: 1. khu.jā.27/366. tadaṭṭhakathā.6/249. 2. pāliyamhi koṭṭho.
  3. taruṇāti pāṭho dissati. ña. va.
-------------------------------------------------
[page 299]
       Tattha hātūnāti haritvā. Taṁ nidhinti taṁ puññakammaṁ
  paṇḍitā anugāmikanidhiṁ nāma kathenti.
       Taṁ sutvā brāhmaṇo pasannacitto ito paṭṭhāya saha
  ñātīhi nibbhayo hutvā sāliṁ bhuñjāti sabbaṁ khettaṁ niyyādetvā
  pādato bandhanaṁ mocesi. Bodhisatto pamāṇajānanatāya
  aṭṭhakarīsamattameva paṭiggahetvā sesaṁ puna tasseva datvā appamatto
  hohi mahābrāhmaṇāti ovādaṁ datvā sālisīsaṁ gahetvā mātāpitūnaṁ
  santikaṁ gato. Brāhmaṇopi aṭṭhakarīsamatte thambhaṁ nikhanitvā
  ito gaṇhante mā vārehīti khettapālaṁ avoca. Tato paṭṭhāya
  suvā tatoyeva aggahesunti.
                       Suvarājavatthu.
       [324] Atīte bodhisatto sabbasseto asītihatthisahassaparivāro
  nāgarājā hutvā attano andhaṁ mātaraṁ posento himavantappadese
  vihāsi. So aparabhāge yūthaṁ pahāya mātaraṁ gahetvā caṇḍoraṇaṁ
  nāma pabbatapādaṁ gantvā ekaṁ padumasaraṁ nissāya ṭhitāya
  pabbataguhāya mātaraṁ ṭhapetvā posesi. Atheko bārāṇasīvāsī
  vanacarako sattāhaṁ maggamūḷho paridevamāno taṁ ṭhānaṁ pāpuṇi.
  Nāgarājā taṁ kāruññena attano piṭṭhiyaṁ nisīdāpetvā nīharitvā
  manussapathe ṭhapetvā nivatti. Sopi pāpo bārāṇasiṁ gantvā
  rañño ārocesi. Tadā ca rañño maṅgalahatthī mato.
-------------------------------------------------
[page 300]
  Rājā tena saddhiṁ hatthācariyaṁ pesetvā bodhisattaṁ āharāpetvā
  maṅgalahatthisālāyaṁ ṭhapetvā nānaggarasabhojanaṁ ādāya gantvā
  tassa dāpesi. Bodhisatto mātaraṁ vinā gocaraṁ na gaṇhissāmīti
  cintetvā raññā gaṇhāhi nāga kabaḷanti vuttepi piṇḍaṁ
  aggaṇhanto ahaṁ mahārāja andhaṁ mātaraṁ posemi mayā vinā
  mayhaṁ mātā jīvitakkhayaṁ pāpuṇissati tāya vinā mayhaṁ issariyena
  attho natthi ajja me mātu gocaraṁ alabhantiyā sattamo divasoti
  āha. Taṁ sutvā rājā āha
           muñcathetaṁ mahānāgaṁ yoyaṁ bharati mātaraṁ
           sametu mātarā nāgo saha sabbehi ñātibhīti.
       Tattha yoyanti yo ayaṁ. Sametūti samāgacchatu.
       Atha bodhisatto bandhanā mutto thokaṁ rañño dasarājadhammagāthāya
  dhammaṁ desetvā appamatto hohi mahārājāti ovādaṁ
  datvā mahājanena gandhamālādīhi pūjito nagarā nikkhamitvā tadaheva
  mātu santikaṁ pāpuṇi. Rājā bodhisattassa guṇe pasīditvā
  padumasarassa avidūre gāmaṁ māpetvā nibaddhaṁ vattaṁ 1- paṭṭhapetvā
  aparabhāge bodhisattassa mātari kālakatāya tassā sarīrakiccaṁ
  kāretvā karaṇḍakaṁ nāma assamapadaṁ katvā nagaraṁ gato.
  Tasmimpanaṭṭhāne himavantato otaritvā pañcasataisayo vasiṁsu.
  Rājā taṁ vattaṁ tesaṁ dāpetvā bodhisatte mate tappamāṇaṁ

  *  *  *  *  *  *
  Footnote: 1. bhattantipi padaṁ. ña. va.
-------------------------------------------------
[page 301]
  Silāpaṭimaṁ kāretvā mahāsakkāraṁ kāresi. Jambudīpavāsino
  anusaṁvaccharaṁ sannipatitvā hatthimahaṁ nāma akaṁsūti.
                    Nāgarājavatthu 1-.
       [325] Evante suvaṇṇasāmādayo mātāpituposanakamkhupanissayena
  tato tato dukkhato khuñcitvā 2- hitasukhaṁ pattā tasmā
          te viya dukkhato mokkhaṁ paṭṭhayanto sadā kare
          sampassaṁ attano atthaṁ brahmaposanakhuttamaṁ.
       Apica mātāpituposako nāma raṭṭhe vināsiyamānepi antarāyāva
  khuccati. Tatrīdaṁ vatthu
       [326] Atīte bodhisatto bārāṇasīrañño purohitaputto
  jātadivase sabbesamāvudhānaṁ pajjalanato jotipālo nāma ahosi.
  So aparabhāge sarabhaṅgajātakavaṇṇanāyaṁ 3- vuttanayena rañño
  nānappakāraṁ dhanusippaṁ dassetvā tato paṭṭhāya sarabhaṅgoti
  paññāyi. So ekadivasaṁ kañci ajānāpetvā ekakova araññaṁ
  pavisitvā godhāvarītīre tiṁsayojanike kapiṭṭhavane sakkadattiye assame
  isipabbajjaṁ pabbajitvā sattame divase jhānābhiññā nibbattesi.
  Aparabhāge bārāṇasīrājādayo rājāno raṭṭhavāsīhi saddhiṁ tassa
  santike pabbajiṁsu. Kapiṭṭhāssamo paripūri. Atheko sarabhaṅgassa
  jeṭṭhantevāsiko kisavaccho 4- nāma vivekavāsaṁ icchanto tato

  *  *  *  *  *  *
  Footnote: 1. khu.jā.27/303. tadaṭṭhakathā.6/1. 2. khuccitvāti yuttataraṁ.
  3. khu.jā.27/535. tadaṭṭhakathā.7/356. 4. kīsavacchotipi padaṁ. ña. va.
-------------------------------------------------
[page 302]
  Gantvā kaliṅgaraṭṭhe daṇḍakīrañño kumbhavatīpuraṁ nāma nagaraṁ nissāya
  senāpatinā upaṭṭhito rājuyyāne vihāsi. Tadā daṇḍakīrājā
  ekissā gaṇikāya ṭhānantaraṁ acchindāpesi. Sā tato paṭṭhāya
  tena tena saddhiṁ santhavaṁ katvā ṭhānantaraṁ pariyesamānā ekadivasaṁ
  rājuyyānaṁ gantvā taṁ tāpasaṁ disvā ayameva kāḷakaṇṇī diṭṭho
  udakaṁ āharatha akkhīni dhovissāmīti dantakaṭṭhaṁ khāditvā tāpasassa
  sarīre kheḷapiṇḍaṁ pātetvā jaṭāmatthake dantakaṭṭhaṁ khipitvā
  khukhodakampissa matthake siñcitvā nikkhami. Taṁ divasameva rājā
  pakatiṭṭhānantaramevassā dāpesi. Sā pubbe kataṁ kusalaṁ nissāya
  laddhaṁ ṭhānantaraṁ tāpasassa sarīre kheḷapātanena laddhanti maññittha.
  Tato katipāhaccayena rājā purohitassa ṭhānantaraṁ gaṇhi. So
  gaṇikaṁ upagantvā kinti katvā ṭhānantaraṁ paṭilabhasīti pucchitvā
  imaṁ nāma katvāti sutvā tattha gantvā tatheva katvā tadaheva
  pakatiṭṭhānantaraṁ paṭilabhi. Sopi puññaphalena taṁ labhitvā kheḷapātanena
  laddhanti maññittha. Tato katipāhaccayena rañño paccanto
  kupi. Rājā paccantaṁ vūpasamitukāmo purohitassa vacanaṁ gahetvā
  sabbe manusse āṇāpesi etassa kūṭajaṭilassa sarīre kheḷaṁ
  pātethāti. Te sabbepi raññā saddhiṁ tatheva akaṁsu. Kheḷādīni
  tāpasassa sakalasarīraṁ avatthariṁsu. Senāpati pana sabbapacchā suṇitvā
  vegena uyyānaṁ gantvā taṁ sabbaṁ viyūhitvā nahāpetvā bhante
  ayuttaṁ tehi kataṁ etesaṁ kiṁ bhavissatīti āha. Mayhaṁ manopadoso
-------------------------------------------------
[page 303]
  Natthi devatā pana ativiya kuddhā ito sattame divase sakalaraṭṭhaṁ
  araṭṭhaṁ karissanti tasmā tvaṁ sattadivasabbhantare bahiraṭṭhaṁ
  gacchāti. So tathā akāsi. Rājā pana gatamattoyeva paccantaṁ
  vūpasametvā paccāgantvā nagaraṁ pāvisi. Tadaheva devatā udakavuṭṭhiṁ
  pātesuṁ. Manussā attamanā ahesuṁ kūṭajaṭilassa aparaddhakālato paṭṭhāya
  amhākaṁ rañño vuḍḍhiyeva paccantaṁ vūpasametvā āgatadivaseyeva devo
  vuṭṭhoti. Tato devatā sumanapupphavuṭṭhiṁ māsakavuṭṭhiṁ kahāpaṇavuṭṭhiṁ
  hatthupagapādupagādikatabhaṇḍavuṭṭhiñca pātesuṁ. Tato manussā ativiya
  tuṭṭhacittā attamanavācaṁ nicchāretvā rañño katapāpe samanuññā
  jātā. Tadā devatā ekatodhārādiāvudhavuṭṭhiṁ vītacchitaṅgāravuṭṭhiṁ
  kūṭāgārappamāṇapāsāṇavuṭṭhiṁ vālikāvuṭṭhiñca pātetvā asītihatthubbedhaṁ
  thalaṁ akaṁsu. Raṭṭhe pana avinassanteyeva sarabhaṅgo taṁ kāraṇaṁ ñatvā
  dve taruṇatāpase pesetvā kisavacchaṁ mañcasivikāya ākāsena āharāpesi.
  Senāpati pana sayameva nikkhami. Tasmiṁ kamme asamanuññātānampana
  tiracchānānaṁ pānīyatiṇāni nāhesuṁ. Te yena pānīyatiṇāni tena
  gacchantā appatteyeva sattame divase bahiraṭṭhaṁ pattā. Eko
  pana rāmo nāma puriso devatāhi tato raṭṭhato bahi nīhaṭo. Tena
  tiṁsanipāte jayadisajātakavaṇṇanāyaṁ 1- vuttaṁ eko kira bārāṇasīvāsī
  rāmo nāma mātuposako mātāpitaro paṭijagganto

  *  *  *  *  *  *
  Footnote: 1. jātakaṭṭhakathā. 7/206.
-------------------------------------------------
[page 304]
  Vohāratthāya gato daṇḍakīrañño vijite kumbhavatīpuraṁ nagaraṁ gantvā
  navavidhena vassena sakalaraṭṭhe vināsiyamāne mātāpitūnaṁ guṇe sari.
  Atha naṁ mātūpaṭṭhānakammassa phalena devatā sotthinā ānayitvā
  mātu adaṁsūti. Tadaññe pana sabbepi vināsaṁ pattāti.
       Majjhimapaṇṇāsake upālisuttavaṇṇanāyañceva 1- sarabhaṅgajātakavaṇṇanāyañca 2-
  mātuposakarāmavatthu.
       [327] Tasmā puttena nāma mātuposakupāsakena viya upaṭṭhānakamme
  thiracittena bhavitabbaṁ. Yathā ca mātāpitaro upaṭṭhātuṁ labheyya tathā
  nandapaṇḍitena viya paṭipajjitabbaṁ.
       Sāvatthiyaṁ kireko upāsako pitari mate mātudevatā
  hutvā khukhadhovanadantakaṭṭhadānādinā ceva yāgubhattādinā ca mātaraṁ
  paṭijaggati. Mātā panassa punappunaṁ vatvā tasmiṁ anicchanteyeva
  kumārikaṁ āharitvā adāsi. So tāya saddhiṁ saṁvāsaṁ kappesi.
  Sāpissa mātaraṁ sakkaccaṁ upaṭṭhahitvā aparabhāge taṁ bahi
  nīharāpetukāmā hutvā ekadivasaṁ sāmikaṁ āha sāmi tayi bahi
  gate tava mātā maṁ akkosatīti. So tuṇhī ahosi. Sā tato
  paṭṭhāya yāguṁ dadamānā accuṇhaṁ vā atisītalaṁ vā atiloṇaṁ vā
  aloṇaṁ vā deti amma accuṇhā atiloṇāti vutte sītodakaṁ
  pūretvā puna atisītalā nilloṇāyevāti vutte idāneva
  accuṇhā atiloṇāti vatvā atisītalā nilloṇāti vadasi ko 3-

  *  *  *  *  *  *
  Footnote: 1. pa. sū. 3/56. 2. jātakaṭṭhakathā. 7/356. 3. kātipi padaṁ. ña. va.
-------------------------------------------------
[page 305]
  Taṁ tosetuṁ sakkhissatīti mahāsaddaṁ karoti nahānodakampi accuṇhaṁ
  katvā piṭṭhiyaṁ āsiñcati accuṇhanti vutte sītodakaṁ pūretvā
  atisītalanti vutte idāneva accuṇhanti vatvā puna atisītalanti
  vadasi ko 1- tava avamānaṁ sahituṁ sakkhissatīti āha. Evaṁ sā
  sassuyā saddhiṁ kalahaṁ katvā sāmikaṁ āha nāhaṁ evarūpāya
  kāḷakaṇṇiyā saddhiṁ ekagehe vasituṁ sakkomi etaṁ bahi
  vasāpehīti. So bhadde tvaṁ tāva taruṇā yattha katthaci gantvā
  jīvituṁ sakkosi mātā pana me dubbalā ahamevassā paṭisaraṇaṁ
  tvaṁ nikkhamitvā attano kulaṁ gacchāti āha. Sā sacāhaṁ kulaṁ
  gamissaṁ vidhavavāsaṁ vasantī dukkhitā bhavissanti cintetvā bhītā
  agantvā purimanayeneva sassuṁ ārādhetvā paṭijaggati. Athekadivasaṁ
  upāsako dhammassavanatthaṁ jetavanaṁ gantvā satthāraṁ vanditvā ekamantaṁ
  nisinno kiṁ upāsaka puññakamme nappamajjasi mātūpaṭṭhānakammaṁ
  pūresīti puṭṭho āma bhanteti vatvā sabbaṁ pavattiṁ kathesi.
  Satthā idāni tāva upāsaka tassā vacanaṁ na gaṇhāsi pubbe
  panetissā vacanena tava mātaraṁ nikkaḍḍhitvā maṁ nissāya taṁ puna gehaṁ
  ānetvā paṭijaggasīti vatvā aṭṭhakanipāte kaccānījātakaṁ 2- kathetvā
  saccāni pakāsesi. Saccapariyosāne upāsako sotāpanno.
                    Mātuposakaupāsakavatthu.
       [328] Atīte bārāṇasiyaṁ eko puriso pitari mate mātudevatā

  *  *  *  *  *  *
  Footnote: 1. kātipi padaṁ. ña. va. 2. khu. jā. 27/238. tadaṭṭhakathā. 4/261.
-------------------------------------------------
[page 306]
  Hutvā vuttanayeneva kaccāniṁ nāma mātaraṁ paṭijaggati. Sabbaṁ
  vuttasadisaṁ. Tadā so bhariyāya vacanaṁ gahetvā mātaraṁ āha
  ito nikkhamma yathārucitaṭṭhāne vasāhīti. Sā rodamānā nikkhamma
  ekaṁ samiddhaṁ kulaṁ nissāya bhatiṁ katvā dukkhena jīvitaṁ kappesi.
  Tassā nikkhantakāle pana suṇisā gabbhinī aparabhāge puttaṁ vijāyitvā
  sāmikaṁ āha tava mātari gehe vasantiyā puttaṁ nālabhiṁ idāni
  putto me laddho iminā kāraṇena tassā kāḷakaṇṇibhāvaṁ
  jānāhīti. Kaccānīpi mama kira nikkaḍḍhitakāle puttaṁ labhatīti
  sutvā addhā imasmiṁ loke jeṭṭhāpacāyanadhammo ceva
  tividhasucaritadhammo ca mato bhavissati sace hi dhammo na mato bhaveyya
  mātaraṁ pothetvā nikkaḍḍhitvā puttaṁ na labheyya sukhaṁ na jīveyya
  dhammassa matakabhattaṁ dassāmīti cintetvā susānaṁ gantvā tīhi
  manussasīsehi uddhanaṁ katvā aggiṁ jāletvā taṇḍulaṁ dhovituṁ ārabhi.
  Taṁ khaṇaññeva sakko devarājā lokaṁ olokento taṁ dukkhappattaṁ
  dhammo matoti saññāya dhammassa matakabhattaṁ dātukāmaṁ disvā
  brāhmaṇavaṇṇena taṁ upasaṅkamitvā na mato dhammoti vatvā
  ākāse ṭhatvā kaccāni mā bhāyi putto ca te nattā ca
  suṇisā ca mamānubhāvenāgantvā taṁ ādāya gamissantīti vatvā
  sakaṭṭhānameva gato. Tepi sakkānubhāvena tassā guṇaṁ anussaritvā
  susānamaggaṁ paṭipajjitvā taṁ antarāmagge disvā pādesu nipatitvā
-------------------------------------------------
[page 307]
  Dosaṁ khamāpetvā gehaṁ ānetvā tato paṭṭhāya samaggasaṁvāsaṁ
  vasiṁsūti.
                       Kaccānīvatthu.
       [329] Atīte jeṭṭho soṇapaṇḍito nāma kaniṭṭho
  nandapaṇḍito nāmāti dve bhātaro tāpasā mātāpitaro posentā
  himavantappadese vasiṁsu. Tesu jeṭṭho pañcābhiññatāya dūrampi
  gantvā madhuraphalaṁ āharitvā pacchā deti. Kaniṭṭho pana samīpe
  yaṁ vā taṁ vā phalaṁ āharitvā paṭhamaṁ deti. So jeṭṭhena mā
  evaṁ karīti vuttopi vacanaṁ na gaṇhi. Atha jeṭṭho nanda tvaṁ
  anovadiyo paṇḍitānaṁ vacanaṁ na karosi mātāpitaro nāma
  jeṭṭhassa bhāro ahameva te paṭijaggissāmi māyidha tvaṁ vasi
  aññattha gacchāhīti āha. Nando ṭhātuṁ asakkonto attano
  paṇṇasālaṁ pavisitvā kasiṇaṁ oloketvā tadaheva jhānābhiññā
  nibbattetvā ahaṁ ekasatarājāno gahetvā bhātaraṁ khamāpetvā
  mātāpitaro upaṭṭhātuṁ yācissāmīti iddhiyā manojaṁ nāma bārāṇasīrājānaṁ
  upasaṅkamitvā mahārāja ahaṁ attano balena sakalajambudīpe rajjaṁ
  gahetvā tumhākaṁ dassāmi ajjeva nikkhamathāti āha. Rājā
  tathā akāsi. Sace senāya uṇhaṁ hoti nando chāyaṁ katvā
  sītaṁ karoti deve vassante upari vassituṁ na deti uṇhaṁ
  vā sītaṁ vā vātaṁ vā vāreti magge khāṇukādayo antaradhāpetvā
  samaṁ kasiṇamaṇḍalaṁ viya karoti. So ākāse cammakhaṇḍaṁ
-------------------------------------------------
[page 308]
  Pattharitvā nisinno senāya parivuto paṭhamaṁ kosalaraṭṭhaṁ gantvā
  yuddhaṁ vā no detu vase vā vattūti dūtaṁ pāhesi. Kosalarājā
  kujjhitvā yujjhituṁ nikkhami. Nando dvinnaṁ senānamantare
  ajinacammaṁ mahantaṁ katvā pasāretvā khittaṁ khittaṁ saraṁ sampaṭicchi.
  Tesu ekopi sarena viddho nāma natthi. Te khīṇasarā hutvā
  nirussāhā aṭṭhaṁsu. Nando mā bhāyi tava rajjaṁ taveva
  bhavissati kevalaṁ manojarañño vasavattī hohīti kosalarājānaṁ āha.
  Sopi sampaṭicchitvā bārāṇasīrājānaṁ parivāretvā aṅgaraṭṭhaṁ
  agamāsi. Iminā nayena nando sattāhādhikasattamāsādhikāni
  satta vassāni sakalajambudīparajjaṁ gahetvā manojarañño datvā
  taṁ ekasatarājūnaṁ jeṭṭhakaṁ katvā te sabbe rājāno gahetvā
  bhātu santikaṁ āgantvā taṁ khamāpetvā mātāpituposanaṁ yāci.
  Bodhisattopi tuṭṭhacitto idāni te khamāmi mātāpitūsu ekaṁ
  paṭijaggituṁ labhissasīti āha. Athassa mātā tāta soṇapaṇḍita
  cirappavuttho te kaniṭṭho so maṁ upaṭṭhātu tvaṁ pitaranti
  āha. Bodhisatto mātu vacanaṁ sampaṭicchitvā nanda tayā
  jeṭṭhakakoṭṭhāso laddho appamatto paṭijaggeyyāsīti vatvā
  mātu guṇaṁ pakāsento soṇanandajātake 1- dve gāthā abhāsi
   [330] Anukampakā patiṭṭhā ca pubbe rasadadī ca no
         maggo saggassa lokassa mātā taṁ varate ise.

  *  *  *  *  *  *
  Footnote: 1. khu. jā. 28/57. tadaṭṭhakathā. 8/179.
-------------------------------------------------
[page 309]
          Pubbe rasadadī gottī mātā puññupasañhitā
          maggo saggassa lokassa mātā taṁ varate iseti.
       Tattha anukampakāti khuduhadayā. Pubbe rasadadīti paṭhamameva
  attano khīrasaṅkhātassa rasassa dāyikā. Varateti mātā maṁ na
  icchati taṁ icchati. Iseti ālapanaṁ. Bho nandatāpasāti
  attho. Gottīti gopāyikā. Puññupasañhitāti puññupanissitā
  puññadāyikā.
       [331] Idāni sarājikāya parisāya mātāpitūsu vippaṭipajjanto
  imaṁ ahitaṁ sammāpaṭipajjanto idaṁ hitaṁ pāpuṇātīti dassento
  imā gāthā 1- abhāsi
          evaṁ kicchābhaṭo poso mātu aparicārako
          mātari micchā caritvāna nirayaṁ so upapajjati.
          Evaṁ kicchābhaṭo poso pitu aparicārako
          pitari micchā caritvāna nirayaṁ so upapajjati.
          Dhanampi dhanakāmānaṁ nassati iti me sutaṁ
          mātaraṁ aparicaritvāna kicchaṁ vā so nigacchati .pe.
          Pitaraṁ aparicaritvāna .pe.
          Ānando ca pamodo ca sadā hasitakīḷitaṁ
          mātaraṁ paricaritvāna labbhametaṁ vijānatā .pe.
          Pitaraṁ paricaritvāna .pe.

  *  *  *  *  *  *
  Footnote: 1. khu. jā. 28/66 tadaṭṭhakathā. 8/205.
-------------------------------------------------
[page 310]
          Dānañca piyavācā ca 1- atthacariyā ca yā idha
          samānattatā ca dhammesu tattha tattha yathārahaṁ.
          Ete kho saṅgahā loke rathassāṇīva yāyato
          ete ca saṅgahā nassu 2- na mātā puttakāraṇā
          labhetha mānaṁ pūjaṁ vā pitā vā puttakāraṇā
          yasmā ca saṅgahā ete sammavekkhanti 3- paṇḍitā
          tasmā mahattaṁ papponti pāsaṁsā ca bhavanti teti.
       [332] Tattha kicchābhaṭoti kicchena ābhaṭo paṭijaggito.
  Micchā caritvānāti mātaraṁ appaṭijaggitvā. Dhanampīti dhanakāmānaṁ
  uppannadhanaṁpi mātaraṁ appaṭijaggantānaṁ nassatīti me sutaṁ. Kicchaṁ
  vāti iti dhanaṁ vā nassati dukkhaṁ vā so nigacchati. Labbhametaṁ
  vijānatāti etaṁ idhaloke ca devaloke ca ānandādisukhaṁ
  mātaraṁ paricaritvāna paṇḍitena labbhaṁ. Sakkā laddhuṁ tādisenāti
  attho. Dānañcāti mātāpitūnaṁ dānaṁ dātabbaṁ piyavacanaṁ bhaṇitabbaṁ
  uppannakiccasādhanavasena attho caritabbo jeṭṭhāpacāyanadhammesu
  tattha tattha parisamajjhe vā rahogatānaṁ vā abhivādanādivasena
  samānattatā kātabbā na raho abhivādanādīni katvā parisati na
  kātabbāni sabbattha samāneneva bhavitabbanti jātakavaṇṇanā 4-.
       Tattha tatthāti tasmiṁ tasmiṁ puggale. Rathassāṇīva yāyatoti

  *  *  *  *  *  *
  Footnote: 1. catukkaṅguttarapāliyaṁ peyayavajjañcāti dissati. ña. va. 2. nāssūti pāliyaṁ
  dissati. 3. samavekkhantīti. ña. va. 4. jātakaṭṭhakathā.8/208.
-------------------------------------------------
[page 311]
  Yathā āṇiyā satiyeva ratho yāti asati na yāti evaṁ imesu saṅgahesu
  satiyeva loko vattati asati na vattatīti sigālasuttavaṇṇanā 1-.
       Tasmiṁ tasminti tasmiṁ tasmiṁ dānādīhi saṅgahehi saṅgahetabbe
  puggale. Akkhasīsagatāya āṇiyā. Yāyatoti gacchatoti taṭṭīkā.
       Ete ca saṅgahā nassūti sace ete cattāro saṅgahā na
  bhaveyyuṁ. Na mātā puttakāraṇāti yadi mātā ete saṅgahe
  puttassa na kareyya puttakāraṇā mānaṁ vā pūjaṁ vā na labheyya.
  Saṅgahā eteti upayogavacane paccattaṁ. Saṅgahe eteti vā
  pāṭho.
       [333] Sigālasuttaṭīkāyaṁ puttakāraṇāti puttanimittaṁ.
  Puttahetukañhi puttena kattabbaṁ mānanaṁ vā pūjā vā.
  Upayogavacaneti upayogatthe. Vuccatīti vacanaṁ attho.
  Upayogavacane vā vattabbe. Paccattanti paccattavacananti vuttaṁ.
       Sammavekkhantīti sammā pekkhanti sammadeva kātabbe
  pekkhanti. Mahattanti seṭṭhattaṁ. Pāsaṁsāti pasaṁsanīyā. Ete
  saṅgahetabbe tattha tattha puggale yathārahaṁ pavattantīti evaṁ
  pasaṁsitabbāti adhippāyo.
       Taṁ sutvā saparisā rājāno pasannā mahāsattena pañcasīle
  patiṭṭhāpetvā dānādīsu appamattā hothāti ovaditā taṁ vanditvā
  sakasakanagaraṁ gantvā dhammena rajjaṁ kāretvā devalokupagā. Dvepi

  *  *  *  *  *  *
  Footnote: 1. su. vi. 3/188.
-------------------------------------------------
[page 312]
  Bhātaro yāvajīvaṁ mātāpitaro upaṭṭhahitvā brahmalokupagā.
                      Dvebhātikavatthu.
       [334] Iti yathāvuttaṁ mātāpitūpaṭṭhānaṁ idha pasaṁsādīnamāvahanato
  maṅgalanti vuccatīti.
       Aparo nayo. Upaṭṭhānaṁ nāma bharaṇakiccakaraṇakulavaṁsaṭṭhapana-
  dāyajjārahappaṭipajjanadakkhiṇānuppadānavasena pañcavidhaṁ upaṭṭhahanaṁ.
  Tenāha bhagavā sigālakassa nāma gahapatiputtassa dhammaṁ desento
  pañcahi kho gahapatiputta ṭhānehi puttena puratthimā disā
  mātāpitaro paccupaṭṭhātabbā bhato ne bharissāmi kiccaṁ nesaṁ
  karissāmi kulavaṁsaṁ ṭhapessāmi dāyajjaṁ paṭipajjāmi athavā pana
  nesaṁ petānaṁ kālakatānaṁ dakkhiṇaṁ anuppadassāmi imehi kho
  gahapatiputta pañcahi ṭhānehi puttena puratthimā disā mātāpitaro
  paccupaṭṭhātabbāti 1-.
       [335] Tattha ṭhānehīti ettha tiṭṭhati ettha phalaṁ
  tadāyattavuttitāyāti ṭhānaṁ hetu tenāhaṭṭhakathāyaṁ kāraṇehīti.
  Atthasarikkhatāya mātāpitūnaṁ puratthimadisābhāvo hoti. Tathā hi te
  puttānaṁ puratthabhāvato upakārikabhāvena disanato apadisanato ca
  puratthimā disā. Tenāha mātāpitaro pubbupakāritāya puratthimā
  disāti veditabbāti. Bhatoti ahaṁ imehi posito. Tampana bharaṇaṁ
  jātakālato paṭṭhāya sukhapaccayupasaṁharaṇena dukkhapaccayāpaharaṇena

  *  *  *  *  *  *
  Footnote: 1. dī. pa. 11/203.
-------------------------------------------------
[page 313]
  Ca mātāpitūhi pavattitaṁ hoti tasmā taṁ dassetumāha thaññaṁ
  pāyetvā hatthapāde vaḍḍhetvā khukhena siṅghāṇikaṁ apanetvā
  nahāpetvā maṇḍetvā bharito jaggitoti. Neti te mātāpitaro
  mahallake pādadhovananahāpanayāgubhattadānādīhi bharissāmi. Kiccaṁ
  nesanti ahaṁ attano kiccaṁ ṭhapetvā mātāpitūnaṁ rājakulādīsu
  uppannakiccaṁ gantvā karissāmi. Kulavaṁsaṁ ṭhapessāmīti ettha
  yasmā mātāpitūnaṁ santakaṁ khettādiṁ avināsetvā rakkhanaṁ tesaṁ
  paramparāya ṭhitiyā kāraṇaṁ hoti yasmā ca kulappadesādinā attanā
  sadisaṁ ekaṁ purisaṁ ghātetvā gīvāyaṁ vā hatthe vā baddhamaṇivalayaṁ
  hāretabbanti evamādinā pavattādhammikavaṁsato mātāpitaro apanetvā
  taṁ gāhaṁ vissajjāpetvā hiṁsādiviratiyā pavatte dhammikavaṁse ṭhapanena
  ceva tehi dinnadānānupacchindanena ca āyatiṁ tesaṁ paramparā
  haritā hoti tasmā tamatthaṁ dassetumāha mātāpitūnaṁ santakaṁ
  khettavatthuhiraññasuvaṇṇādiṁ avināsetvā rakkhantopi mātāpitaro
  adhammikavaṁsato haritvā dhammikavaṁse ṭhapentopi kulavaṁsena ābhatāni 1-
  salākabhattādīni anupacchinditvā pavattentopi kulavaṁsaṁ ṭhapeti
  nāmāti. Dāyajjaṁ paṭipajjāmīti ettha yasmā dāyajjappaṭilābhassa
  yogyabhāve pavattamānoyeva dāyajjaṁ paṭipajjati nāma na itaro
  tasmā tamatthaṁ dassetumāha mātāpitaro attano ovāde
  avattamāne micchāpaṭipanne dārake vinicchayaṁ patvā aputtake

  *  *  *  *  *  *
  Footnote: 1. āgatānītipi padaṁ. ña. va.
-------------------------------------------------
[page 314]
  Karonti te dāyajjārahā na honti ovāde vattamāne pana
  kulasantakasāmike karontīti. Tattha vinicchayaṁ patvāti puttassa
  ca vissajjananti evamāgataṁ vinicchayaṁ āgamma. Dakkhiṇanti tesaṁ
  pattidānaṁ katvā tatiyadivasato paṭṭhāya dānaṁ anuppadassāmi.
  Kimatthanti ce. Taṁ tesaṁ pāpetuṁ. Kimpanetaṁ dānaṁ petānaṁ
  pāpuṇātīti. Na hettha amhehi vattabbamatthi bhagavatā eva
  byākatattā.
       [336] Eko kira jāṇussoṇi nāma brāhmaṇo bhagavantaṁ
  upasaṅkamitvā evaṁ pucchati mayamassu bho gotama brāhmaṇā
  nāma dānāni dema saddhāni karoma idaṁ dānaṁ petānaṁ
  ñātisālohitānaṁ upakappatu idaṁ dānaṁ petā ñātisālohitā
  paribhuñjantūti kacci taṁ bho gotama dānaṁ petānaṁ ñātisālohitānaṁ
  upakappati kacci te petā ñātisālohitā taṁ dānaṁ
  paribhuñjantīti. Ṭhāne kho brāhmaṇa upakappati no aṭṭhāneti.
  Katamaṁ pana bho gotama ṭhānaṁ katamaṁ aṭṭhānanti. Idha brāhmaṇa
  ekacco pāṇātipātī hoti .pe. Micchādiṭṭhiko hoti so
  kāyassa bhedā parammaraṇā nirayaṁ upapajjati. Yo nerayikānaṁ
  sattānaṁ āhāro tena so tattha yāpeti tena so tattha
  tiṭṭhati idaṁpi kho brāhmaṇa aṭṭhānaṁ yattha ṭhitassa taṁ dānaṁ
  na upakappati. Idha pana brāhmaṇa ekacco pāṇātipātī hoti
  .pe. Parammaraṇā tiracchānayoniṁ upapajjati yo
-------------------------------------------------
[page 315]
  Tiracchānayonikānaṁ sattānaṁ āhāro tena so tattha yāpeti .pe.
  Na upakappati. Idha pana brāhmaṇa ekacco pāṇātipātā
  paṭivirato hoti .pe. Sammādiṭṭhiko hoti so kāyassa bhedā
  parammaraṇā manussānaṁ sahabyataṁ upapajjati yo manussānaṁ āhāro
  tena so tattha yāpeti tena so tattha tiṭṭhati idaṁpi kho
  brāhmaṇa aṭṭhānaṁ yattha ṭhitassa taṁ dānaṁ na upakappati. Idha
  pana brāhmaṇa ekacco pāṇātipātā paṭivirato hoti .pe.
  Parammaraṇā devānaṁ sahabyataṁ upapajjati yo devānaṁ āhāro
  tena so tattha yāpeti .pe. Na upakappati. Idha pana
  brāhmaṇa ekacco pāṇātipātī hoti .pe. Micchādiṭṭhiko hoti
  so kāyassa bhedā parammaraṇā pittivisayaṁ upapajjati yo
  pittivisayikānaṁ sattānaṁ āhāro tena so tattha yāpeti tena so
  tattha tiṭṭhati yaṁ vā panassa ito anuppavecchanti mittāmaccā
  vā ñātisālohitā vā tena so tattha yāpeti tena so
  tattha tiṭṭhati idaṁ kho brāhmaṇa ṭhānaṁ yattha ṭhitassa taṁ dānaṁ
  upakappatīti. Sace pana bho gotama so peto ñātisālohito
  taṁ ṭhānaṁ anupapanno hoti ko taṁ dānaṁ paribhuñjatīti.
  Aññepissa brāhmaṇa petā ñātisālohitā taṁ ṭhānaṁ uppannā
  honti te taṁ dānaṁ paribhuñjantīti. Sace pana bho gotama so
  ceva peto ñātisālohito taṁ ṭhānaṁ anupapanno hoti aññe
  cassa petā ñātisālohitā taṁ ṭhānaṁ anupapannā honti ko taṁ
-------------------------------------------------
[page 316]
  Dānaṁ paribhuñjatīti. Aṭṭhānaṁ kho etaṁ brāhmaṇa anavakāso
  yantaṁ ṭhānaṁ vivittaṁ assa iminā dīghena addhunā yadidaṁ petehi
  ñātisālohitehi apica brāhmaṇa dāyakopi anipphaloti.
         Dasakanipātaṅguttare jāṇussoṇisuttaṁ 1-.
       [337] Tattha mayamassūti ettha assūti nipātamattaṁ.
  Saddhānīti saddahitvā kattabbapuññāni. Petānanti matānaṁ.
  Upakappatūti pāpuṇātu. Ṭhāneti okāse. Aṭṭhāneti anokāse.
  Nerayikānaṁ sattānaṁ āhāro nāma tattha nibbattanakammameva. Teneva
  hi te tattha yāpenti. Tiracchānayonikānaṁ pana tiṇapaṇṇādivasena
  āhāro veditabbo. Manussānaṁ odanakummāsādivasena. Devānaṁ
  sudhābhojanādivasena. Pittivisayikānaṁ kheḷasiṅghāṇikādivasena.
  Yaṁ vā panassa itoti yaṁ vāssa mittādayo ito dadantā
  anuppavecchanti 2-. Pittivisayikā eva hi paradattupajīvino honti
  na aññesaṁ parehi dinnaṁ upakappeti. Dāyakopi anipphaloti yaṁ
  sandhāya taṁ dānaṁ dinnaṁ tassa upakappatu vā mā vā dāyakena
  na sakkā nipphalena bhavituṁ dāyako tassa dānassa vipākaṁ
  labhatiyeva. Brāhmaṇassa hi evaṁ dinnassa dānassa phalaṁ dāyako
  na labhatīti laddhi tasmā bhagavā evamāhāti tabbaṇṇanānayo 3-.
       [338] Yadi hi idaṁ no ñātīnaṁ hotūti vuttepi te petā tattha
  gantvā anumodanti taṁ dānaṁ tesaṁ pāpuṇāti te ca sampattiṁ

  *  *  *  *  *  *
  Footnote: 1. aṅ. dasaka. 24/290. 2. anupavesentītipi padaṁ. 3. mano. pū. 3/427.
-------------------------------------------------
[page 317]
  Labhanti. Bimbisārarañño pubbaññātippetā cettha nidassanaṁ.
       Ito kira dvānavutikappe kāsikanagare pusso 1- nāma satthā
  udapādi. Tassa pitā jayaseno nāma rājā sirimā nāma
  devī mātā. Tassa kaniṭṭhabhātaro vemātikā tayo rājaputtā
  ahesuṁ. Tesaṁ tiṇṇaṁpi eko bhaṇḍāgāriko ekova janapade
  niyuttakapuriso. Tadā rājaputtā attano jeṭṭhabhātaraṁ satthāraṁ
  temāsaṁ upaṭṭhahitukāmā rājānaṁ yāciṁsu. Rājāpi anujāni.
  Te attano janapade niyuttakapurisassa lekhaṁ pesesuṁ satthu vihāraṁ
  katvā amhākaṁ ārocehīti. So tathā katvā ārocāpesi.
  Rājaputtā satthāraṁ attano janapadaṁ netvā vihāraṁ niyyādetvā
  tumhe ettakaṁ nāma dānavattaṁ gahetvā devasikaṁ navutibhikkhusahassaparivārassa
  bhagavato ceva saparivārānañca no sabbaṁ khādanīyabhojanīyaṁ
  sampādetha ito paṭṭhāya hi na kiñci vakkhāmāti bhaṇḍāgārikañceva
  niyuttakapurisañca vatvā sahassapurise gahetvā dasa sīlāni
  samādiya kāsāyāni nivāsetvā vihāreyeva temāsaṁ vasiṁsu. Tato
  paṭṭhāya tehi āṇattā bhaṇḍāgārikādayo vārena dānavattaṁ gahetvā
  dānaṁ denti. Tesu hi bhaṇḍāgāriko sabhariyo saddho pasanno sakkaccaṁ
  adāsi. Niyuttakapurisopi jānapadehi ekādasahi purisanahutehi saddhiṁ
  sakkaccameva adāsi. Tattha keci jānapadā paṭihatacittā ahesuṁ
  caturāsītisahassamattā.

  *  *  *  *  *  *
  Footnote: 1. phassotipi. ña. va.
-------------------------------------------------
[page 318]
  Te dānassa antarāyaṁ katvā deyyadhammaṁ attanāpi khādiṁsu puttānaṁpi
  adaṁsu bhattasālañca agginā ḍahiṁsu. Te niraye nibbattiṁsu.
  Saparivārā pana rājaputtā ceva bhaṇḍāgārikaniyuttakā ca
  sagge. Evaṁ tesaṁ dvinnaṁ gaṇānaṁ saggato saggaṁ nirayato nirayaṁ
  upapajjantānaṁ dvānavuti kappā vītivattā. Atha imasmiṁ kappe
  kassapabuddhakāle te paṭihatacittā janā petesu nibbattā. Tadā
  manussā attano ñātakappetānamatthāya dānaṁ datvā uddisanti
  amhākaṁ ñātīnaṁ hotūti. Te sampattiṁ labhanti. Atha ime
  petā taṁ disvā kassapabuddhaṁ pacchiṁsu kinnu kho bhante mayampi
  evarūpaṁ sampattiṁ labheyyāmāti. Na idāni labhati anāgate
  gotamabuddhakāle tumhākaṁ ñāti bimbisāro nāma rājā bhavissati
  so tassa buddhassa dānaṁ datvā tumhākaṁ phalaṁ uddisissati tadā
  labhissathāti. Te bimbisāraṁ paccāsiṁsamānā ekaṁ buddhantaraṁ
  khepayiṁsu. Imasmiṁ pana buddhuppāde te tayo rājaputtā
  saparivārā saggato cavitvā magadharaṭṭhe brāhmaṇakule nibbattitvā
  uruvelakassapādayo jaṭilā ahesuṁ. Bhaṇḍāgāriko visākho nāma
  mahāseṭṭhī ahosi. Bhariyā panassa dhammadinnā nāma seṭṭhidhītā.
  Niyuttakapuriso bimbisāro rājā. Sabbāpi avasesaparisā rañño
  parivārā ahesuṁ. Atha satthā sabbaññutaṁ patvā anupubbena
  laṭṭhivanuyyānaṁ gantvā tattha tadahupasaṅkamantaṁyeva rājānaṁ bimbisāraṁ
  ekādasanahutehi māgadhakehi brāhmaṇagahapatikehi saddhiṁ
-------------------------------------------------
[page 319]
  Sotāpattiphale patiṭṭhāpetvā raññā nimantito dutiyadivase rājagehe
  mahādānaṁ sampaṭicchi. Te petā idāni rājā amhākaṁ dānaṁ
  uddisissati idāni uddisissatīti āsāya samparivāretvā aṭṭhaṁsu.
  Rājā dānaṁ datvā kattha nu kho bhagavā vihareyyāti satthu vihāraṭṭhānameva
  cintento na taṁ dānaṁ kassaci uddisi. Petā chinnāsā hutvā rattiṁ
  rañño nivesane ativiya bhiṁsanakaṁ vissaramakaṁsu. Rājā pabhātāya rattiyā
  satthāraṁ upasaṅkamitvā evarūpaṁ saddamassosiṁ kiṁ me bhante bhavissatīti
  āha. Mā bhāyi mahārāja na te kiñci pāpakaṁ bhavissatīti vatvā
  sabbamatthaṁ ārocesi. Idāni pana me bhante dinne labheyyunti.
  Āma mahārājāti. Rājā satthāraṁ ajjatanāya nimantetvā gehaṁ gantvā
  dānaṁ sajjetvā kālaṁ ārocāpesi. Satthā bhikkhusaṅghaparivuto rājagehaṁ
  gantvā nisīdi. Tepi petā api nāma ajja labheyyāmāti pubbaññātigharaṁ
  sakagharasaññāya āgantvā tirokuḍḍādīsu aṭṭhaṁsu issāmacchariyaphalaṁ anubhavantā
  appekacce dīghamassukesandhakāravadanā sithilabandhanavilambamānakisapharusakāḷakaṅgapaccaṅgā
  tattha tattha ṭhapitavanaḍāhadaḍḍhatālarukkhasadisā appekacce pipāsāraṇinimmathanena
  udarato uṭṭhāya khukhato viniccharantāya 1- aggijālāya pariḍayhamānasarīrā
  appekacce sūcisikhāṇumattakaṇṭhabilatāya pabbatākārakucchitāya ca laddhāpi
  pānabhojanaṁ yāvadatthaṁ bhuñjituṁ asamatthatāya khuppipāsarasato aññaṁ

  *  *  *  *  *  *
  Footnote: 1. viniccharantiyā.
-------------------------------------------------
[page 320]
  Rasamavindamānā appekacce aññamaññassa aññesaṁ vā
  sattānaṁ paṭinnagaṇḍapiḷakakhukhā paggharitaruhirapubbalasikādiṁ laddhā
  amatamiva sāyamānā. Satthā tathā akāsi yathā te sabbeva
  ativiya duddasikavirūpabhayānakasarīrā rañño pākaṭā ahesuṁ. Rājā
  dakkhiṇodakaṁ dento idaṁ me ñātīnaṁ hotūti uddisi. Taṁkhaṇaññeva
  tesaṁ petānaṁ padumasañchannā pokkharaṇiyo nibbattiṁsu. Te tattha
  nahātvā ca pivitvā ca paṭippassaddhadarathakilamathapipāsā suvaṇṇavaṇṇā
  jātā. Rājā yāgukhajjakabhojanāni datvā uddisi. Taṁ khaṇaññeva tesaṁ
  dibbayāgukhajjakabhojanāni nibbattiṁsu. Te tāni paribhuñjitvā
  pīnindriyā ahesuṁ. Rājā vatthasenāsanāni datvā uddisi. Tesaṁ
  dibbavatthayānappāsādapaccattharaṇaseyyādialaṅkāravidhayo nibbattā.
  Sā ca tesaṁ sampatti yathā sabbāva pākaṭā hoti tathā satthā adhiṭṭhāti.
  Rājā taṁ disvā ativiya attamano ahosi. Atha satthā bhuttāvī rañño
  anumodanaṁ karonto petānaṁ āgantvā tattha tattha ṭhitabhāvaṁ dassento
  paṭhamaṁ gāthamāha
     [339] Tirokuḍḍesu tiṭṭhanti sandhisiṅghāṭakesu ca
           dvārabāhāsu tiṭṭhanti āgantvāna sakaṁ gharanti.
       Tattha tirokuḍḍesūti gehappākārakuḍḍānaṁ parabhāgesu
  bahiṭṭhānesu tiṭṭhanti ṭhānaṁ kappenti. Sandhisiṅghāṭakesūti ettha
  sandhiyoti catukakoṇaracchāyo vuccanti gharasandhibhittisandhiālokasandhiyo
-------------------------------------------------
[page 321]
  Cāpi 1- siṅghāṭakoti tikoṇaracchā. Dvārabāhāsūti
  nagaradvāragharadvārānaṁ bāhā nissāya tiṭṭhanti. Sakaṁ gharanti ettha sakaṁ
  gharaṁ nāma pubbaññātigharampi attano sāmikabhāvena ajjhāvatthupubbaṁ
  gharampi tadubhayampi. Yasmā te sakagharasaññāya āgacchanti tasmā
  evamāha.
       [340] Idāni satthā bahumhipi annapānādimhi sante api
  nāma amhe uddissa kiñci dajjunti ñātīnaṁ paccāsiṁsantānaṁ
  vicarataṁ tesaṁ tesaṁ petānaṁ tehi katassa atikaṭukavipākakammassa
  paccayena kassaci ñātino anussaraṇamattassāpi abhāvaṁ dassento
  dutiyaṁ gāthamāha
          pahūte annapānamhi khajjabhojje upaṭṭhite
          na tesaṁ 2- koci sarati sattānaṁ kammapaccayāti.
       Tattha pahūteti anappake bahumhi. Bakārassa hi pakāro.
  Annapānamhīti asite ca pīte ca. Khajjabhojjeti khāyite ca
  sāyite ca. Upaṭṭhiteti upagamma ṭhite sajjite paṭiyatte.
  Kocīti tesaṁ pittivisayupapannānaṁ sattānaṁ mātā vā pitā vā
  putto vā na sarati. Kiṁkāraṇā. Kammapaccayā attanā
  katassa annapānappaṭisedhanādibhedassa kadariyakammassa kāraṇabhāvato.

  *  *  *  *  *  *
  Footnote: 1. vāpi. ña. va. 2. tesanti upayogatthe sāmīvacanaṁ. saddanītiyañhi dutiyāpañcamī-
  nañca: dutiyāpañcamīnañca atthe kvaci chaṭṭhī vibhatti hoti--saricchādīnaṁ kammani-
  mātu sarati-mātaraṁ saratītiādi vuttaṁ. ayañca gāthā etthapi udāhaṭā hoti.
  dhammapadepi sumarati nāgavanassa kuñjaroti pāṭho dissati. so cakho idaṁgatiko vahoti.
-------------------------------------------------
[page 322]
  Tañhi tesaṁ kammaṁ ñātīnaṁ sarituṁ na detīti.
       [341] Idāni raññā pete ñātake uddissa dinnaṁ dānaṁ
  pasaṁsanto tatiyaṁ gāthamāha
          evaṁ dadanti ñātīnaṁ ye honti anukampakā
          suciṁ paṇītaṁ kālena kappiyaṁ pānabhojananti.
       Tattha evanti yathā tayā mahārāja dinnaṁ evaṁ. Dadantīti
  denti idaṁ no ñātīnaṁ hotūti uddisanti niyyādenti te
  puttādayo. Ñātīnanti pittivisayupapannānaṁ ñātakānaṁ. Yeti
  yekeci puttadhītubhātaro janā. Anukampakāti atthakāmā hitesino.
  Sucinti suddhaṁ manoharaṁ 1- dhammikaṁ dhammaladdhaṁ. Paṇītanti uttamaṁ
  seṭṭhaṁ. Kālenāti petānaṁ tirokuḍḍādīsu āgantvā ṭhitakāle
  dakkhiṇeyyānaṁ vā paribhogayogyakāle. Kappiyanti anucchavikaṁ paṭirūpaṁ
  ariyānaṁ paribhogārahaṁ. Pānabhojananti pānañca bhojanañca.
  Idha pānabhojanamukhena sabbaṁpi deyyadhammaṁ vadati.
       [342] Idāni yena pakārena dinnaṁ tesaṁ dinnaṁ hoti taṁ
  dassento catutthagāthāya pubbaḍḍhamāha
          idaṁ vo ñātinaṁ hotu sukhitā hontu ñātayoti.
       Tattha idanti deyyadhammanidassanaṁ. Voti nipātamattaṁ.
  Notipi paṭhanti. Amhākantyattho. Ñātinanti pittivisayupapannānaṁ
  ñātakānaṁ hotu. Sukhitāti te pittivisayupapannā ñātayo idaṁ

  *  *  *  *  *  *
  Footnote: 1. manoramantipi pāṭho. ña.. va.
-------------------------------------------------
[page 323]
  Paccanubhavantā sukhappattā.
       [343] Idāni yasmā idaṁ no ñātīnaṁ hotūti vuttepi na
  aññena kataṁ kammaṁ aññassa phaladaṁ hoti kevalantu tathā uddissa
  diyyamānakaṁ vatthuṁ petānaṁ kusalakammassa paccayo hoti tasmā
  yathā tesaṁ tasmiṁyeva uddissa diyyamāne vatthusmiṁ taṁkhaṇe phalanibbattakaṁ
  kusalakammaṁ hoti taṁ dassento catutthāya pacchimaḍḍhaṁ pañcamāya ca
  pubbaḍḍhamāha
          te ca tattha samāgantvā ñātipetā samāgatā
          pahūte annapānamhi sakkaccaṁ anumodareti.
       Tattha te ñātippetāti sambandho. Tatthāti yattha taṁ dānaṁ
  diyyati tattha. Samāgantvāti samantato āgantvā samodhāya
  ekajjhaṁ hutvāti attho. Samāgatāti ime no ñātayo amhākaṁ
  atthāya dānaṁ uddisissantīti etadatthaṁ sammā āgatā hutvāti
  attho. Annapānamhīti tasmiṁ attano uddissa diyyamāne pahūte
  annapānamhi. Sakkaccaṁ anumodareti kammaphalaṁ abhissaddahantā
  citikāraṁ avijahantā avikkhittacittā ca hutvā idaṁ no dānaṁ hitāya
  sukhāya hotūti modanti anumodanti pītisomanassajātā honti.
       [344] Idāni ñātake nissāya nibbattakusalakammaphalaṁ
  paccanubhontānaṁ tesaṁ ñātimārabbha thomanākāraṁ dassento pañcamāya
  pacchimaḍḍhaṁ chaṭṭhāya ca pubbaḍḍhamāha
          ciraṁ jīvantu no ñātī yesaṁ hetu labhāma se
          amhākañca katā pūjā dāyakā ca anipphalāti.
-------------------------------------------------
[page 324]
       Tattha ciraṁ jīvantūti ciraṁ jīvino dīghāyukā hontu. No
  ñātīti amhākaṁ ñātakā. Hetūti yesaṁ kāraṇā ye nissāya.
  Labhāma seti īdisaṁ sampattiṁ paṭilabhāma. Attanā taṁkhaṇaṁ
  paṭiladdhasampattiṁ apadisantā hete evaṁ bhaṇanti. Petānañhi attano
  anumodanena dāyakānaṁ uddesena 1- dakkhiṇeyyasampadāya cāti tīhi
  aṅgehi dakkhiṇā taṁkhaṇaññeva phalanibbattakā hoti. Tattha
  dāyakā visesahetu. Tenāhaṁsu yesaṁ hetu labhāma seti. Katāti
  idaṁ no ñātīnaṁ hotūti evaṁ imaṁ dānaṁ uddisantehi dāyakehi
  katā. Te dāyakā ca anipphalā yasmiṁ santāne pariccāgamayaṁ
  kammaṁ nibbattaṁ tassa tattheva phaladānato.
       [345] Idāni pittivisayupapannānaṁ tattha aññassa
  kasigorakkhādino sampattippaṭilābhakāraṇassa abhāvaṁ ito dinnena
  yāpanabhāvañca dassento chaṭṭhāya pacchimaḍḍhena saddhiṁ sattamaṁ
  gāthamāha
          na hi tattha kasī atthi gorakkhettha na vijjati
          vaṇijjā tādisī natthi hiraññena kayākayaṁ
          ito dinnena yāpenti petā kālagatā tahinti.
       Tattha na hi tatthāti mahārāja tasmiṁ pittivisaye kasikammaṁ
  na hi atthi. Gorakkhetthāti etasmiṁ pittivisaye gāvo rakkhitvā
  pañcagorasavikkayena jīvanakammasaṅkhātā gorakkhāpi na vijjati. Yaṁ

  *  *  *  *  *  *
  Footnote: 1. uddisenātipi padaṁ. ña. va.
-------------------------------------------------
[page 325]
  Nissāya petā sampattiṁ paṭilabheyyuṁ taṁ kasigorakkhakammampi natthīti
  attho. Tādisīti yādisaṁ nissāya te sampattiṁ paṭilabheyyuṁ tādisī
  vaṇijjāpi natthi. Kayākayanti yādisaṁ nissāya te sampattiṁ
  paṭilabheyyuṁ tādisaṁ hiraññena kahāpaṇena kayavikkayampi natthi.
  Yāpentīti ito ñātīhi vā mittāmaccehi vā dinnena attabhāvaṁ
  gamenti pavattenti. Petāti pittivisayupapannā sattā. Kālagatāti
  attano maraṇakālena gatā. Kālakatāti vā pāṭho. Katakālā
  katamaraṇāti attho. Tahinti tasmiṁ pittivisaye.
       [346] Idāni yathāvuttamatthaṁ dvīhi upamāhi pakāsento
  gāthādvayamāha
          unnate udakaṁ vuṭṭhaṁ yathā ninnaṁ pavattati
          evameva ito dinnaṁ petānaṁ upakappati.
          Yathā vārivahā pūrā paripūrenti sāgaraṁ
          evameva ito dinnaṁ petānaṁ upakappatīti.
       Tattha unnateti thale ussade bhūmibhāge. Vuṭṭhanti meghehi abhivuṭṭhaṁ
  udakaṁ. Ninnaṁ pavattatīti ninnaṁ bhūmibhāgaṁ gacchati pāpuṇāti. Upakappatīti
  nibbattati bhātubhavati phaluppattiyā viniyujjati. Ninnamiva hi udakappavattiyā
  ṭhānaṁ petaloko dānupakappanāya tenāha bhagavā idaṁ kho brāhmaṇa ṭhānaṁ yattha
  ṭhitassa taṁ dānaṁ upakappatīti. Vārivahāti mahānajjo. Pūrāti
  kandarapadarasākhapasākhakusubbhamahākusubbhehi ogaḷitena udakena pūrā hutvā.
-------------------------------------------------
[page 326]
       [347] Yasmā petā ito kiñci lacchāmāti āsābhibhūtā
  ñātīnaṁ gharaṁ āgantvāpi idaṁ nāma no dethāti yācituṁ na sakkonti
  tasmā tesaṁ imāni anussaraṇavatthūni anussaranto kulaputto
  dakkhiṇaṁ dajjāti dassento dasamaṁ gāthamāha
          adāsi me akāsi me ñāti mittā sakhā ca me
          petānaṁ dakkhiṇaṁ dajjā pubbe katamanussaranti.
       Tattha dakkhiṇaṁ dajjāti idaṁ nāma me dhanaṁ vā dhaññaṁ
  vā adāsīti ca idaṁ nāma me kiccaṁ akāsīti ca amu 1- me
  mātito vā pitito vā sambaddhattā ñātīti ca sinehavasena
  tāṇasamatthatāya mittā iti ca asuko me sahapaṁsukīḷako sakhāti
  ca evaṁ sabbaṁ pubbe kataṁ anussaraṁ anussaranto kulaputto petānaṁ
  dānaṁ dadeyya niyyādeyyāti attho. Dakkhiṇā dajjāti vā
  pāṭho. Tattha daditabbāti dajjā. Kā sā. Petānaṁ
  dakkhiṇā. Kena. Adāsi metiādinā nayena pubbe kataṁ anussaraṁ
  anussaratāti attho. Karaṇatthe hi idaṁ paccattavacananti.
       [348] Ye pana sattā ñātimaraṇena ruṇṇasokādiparāeva
  hutvā tiṭṭhanti na tesaṁ atthāya kiñci denti tesaṁ taṁ
  ruṇṇasokādi kevalaṁ attaparitāpanameva hoti na taṁ petānaṁ
  kiñci atthaṁ sādhetīti dassento ekādasamaṁ gāthamāha

  *  *  *  *  *  *
  Footnote: 1. asukotipi pāṭho. ña. va.
-------------------------------------------------
[page 327]
          Na hi ruṇṇaṁ vā soko vā yā vaññā paridevanā
          na taṁ petassa atthāya evaṁ tiṭṭhanti ñātayoti.
       Tattha ruṇṇanti rudataṁ assumocanaṁ. Na hi kātabbanti
  vacanaseso. Sokoti socanā cittasantāpo anto nijjhānaṁ.
  Yā vaññāti yā vā ruṇṇasokehi aññā. Paridevanāti
  ñātibyasanena phuṭṭhassa lālapanā kahaṁ ekaputtakātiādinā
  vācāvippalāpo. Sopi na kātabboti attho. Sabbattha
  vāsaddo vikappattho. Na taṁ petassa atthāyāti yasmā taṁ
  ruṇṇādi sabbaṁ kālakatassa upakārāya na hoti tasmā na hi
  taṁ kātabbaṁ. Tathā hi evaṁ tiṭṭhanti ñātayo. Aviddasunoti
  adhippāyo.
       [349] Evaṁ ruṇṇādino niratthakataṁ dassetvā idāni raññā
  dinnadakkhiṇāya sātthakataṁ dassento dvādasamaṁ gāthamāha
          ayañca kho dakkhiṇā dinnā saṅghamhi supatiṭṭhitā
          dīgharattaṁ hitāyassa ṭhānaso upakappatīti.
       Tattha ayanti raññā tadā dinnadānaṁ paccakkhato dassento
  vadati. Casaddo byatireke. Tena yathā ruṇṇādi petassa
  kassaci atthāya na hoti na evamayaṁ ayampana dakkhiṇā dīgharattaṁ
  hitāyassāti vakkhamānameva visesaṁ joteti. Khoti avadhāraṇe.
  Dakkhiṇā dinnāti mahārāja tayā ajja attano ñātigaṇaṁ
  uddissa dinnaṁ dānaṁ. Yasmā saṅgho anuttaraṁ puññakkhettaṁ
-------------------------------------------------
[page 328]
  Lokassa tasmā saṅghamhi supatiṭṭhitā. Hitāyassāti assa
  petajanassa dīgharattaṁ ciraṁ kālaṁ hitatthāya. Ṭhānaso upakappatīti
  taṁkhaṇaññeva hoti sampajjati phalati. Na cirenāti vuttaṁ
  hoti. Yathā hi taṁkhaṇaññeva paṭibhantaṁ ṭhānaso cetaṁ tathāgataṁ
  paṭibhātīti vuccati evamidhāpi taṁkhaṇaññeva upakappantī ṭhānaso
  upakappatīti vuttā. Yaṁ vā ṭhānaṁ idaṁ kho brāhmaṇa
  ṭhānaṁ yattha ṭhitassa taṁ dānaṁ upakappatīti vuttaṁ tattha
  khuppipāsikavantaparadattupajīvinijjhāmataṇhikādibhedabhinne ṭhāne
  upakappantī ṭhānaso upakappatīti vuttā yathā kahāpaṇaṁ dento kahāpaṇaṁ so
  detīti loke vuccati. Imasmiñca atthavikappe upakappatīti pātubhavati
  nibbattatīti vuttaṁ hoti.
       [350] Idāni satthā yathābhuccaguṇehi rājānaṁ pasaṁsanto
  osānagāthamāha
               so ñātidhammo ca ayaṁ nidassito
               petānapūjā ca katā uḷārā
               balañca bhikkhūnamanuppadinnaṁ
               tumhehi puññaṁ pasutaṁ anappakanti.
       Tattha ñātidhammoti ñātīhi ñātīnaṁ kattabbakiccakaraṇaṁ.
  Nidassitoti tumhehipi evameva ñātīnaṁ ñātīhi kattabbakiccakaraṇena
  ñātidhammo paripūretabbo na niratthakena ruṇṇādinā attā
  paritāpetabboti evaṁ mahārāja tumhehi imaṁ dakkhiṇaṁ dentehi
-------------------------------------------------
[page 329]
  Nidassito nidassanaṁ bahunnaṁ janānaṁ pākaṭaṁ kato. Uḷārāti phītā
  samiddhā petānaṁ pūjā tumhehi te dibbasampattiṁ adhigamentehi
  katā. Balanti bhikkhūnaṁ kāyabalaṁ tumhehi buddhappamukhaṁ saṅghaṁ
  annapānādinā santappentehi anuppadinnaṁ. Pasutanti upacitaṁ
  tumhehi anukampādiguṇaparivāraṁ cāgacetanaṁ nibbattentehīti.
       [351] Imāya gāthāya desanaṁ pariyosāpesi. Desanāvasāne
  pittivisayupapattiyā ādīnavasaṁvaṇṇanena saṁviggānaṁ yoniso padahantānaṁ
  caturāsītiyā pāṇasahassānaṁ dhammābhisamayo ahosi. Dutiyadivasato
  yāva sattamadivasā satthā devamanussānaṁ imameva tirokuḍḍadesanaṁ
  kathesi. Tādiso eva dhammābhisamayo. Iccetā terasa gāthā
  petavatthumhi tirokuḍḍapetavatthunti khuddakapāṭhe tirokuḍḍasuttanti
  nāmena saṅgītā.
                     Tirokuḍḍasuttaṁ 1-.
       [352] Evamidha ceva sigālasutte ca ñātipetaṁ uddissa
  dānaṁ dātabbanti vuttaṁ. Puññatthikena pana ñātī vā hontu
  mā vā yaṅkiñci uddissa dātabbameva anāthapiṇḍikādinā
  mahājanena viya. Anāthapiṇḍikassa kira dhītudhītāya dārikāya dhātī
  piṭṭhena dhītalikaṁ katvā adāsi imaṁ gahetvā kīḷassūti. Dārikā
  tattha dhītusaññaṁ uppādetvā kīḷati. Athassā ekadivasaṁ kīḷantiyā
  taṁ pamādena patitvā bhijji. Dārikā mama dhītā matāti

  *  *  *  *  *  *
  Footnote: 1. khu. khu. 25/9.
-------------------------------------------------
[page 330]
  Parodi. Tadā satthā gehe nisinno ahosi. Seṭṭhipi satthu
  samīpe nisīdi. Dhātī rodantiṁ dārikaṁ gahetvā seṭṭhissa santikaṁ
  gantvā tamatthaṁ ārocesi. Seṭṭhī taṁ aṅke nisīdāpetvā tava
  dhītu dānaṁ dassāmīti saññāpetvā tamatthaṁ satthu ārocetvā
  bhante mama nattu dhītaraṁ piṭṭhadhītalikaṁ uddissa dānaṁ dātukāmo
  tumhe pañcasataparivārā svātanāya adhivāsethāti āha. Satthā
  adhivāsetvā dutiyadivase tattha gantvā bhattakiccaṁ katvā anumodanaṁ
  karonto imā gāthā abhāsi
     [353] Yaṅkiñcārammaṇaṁ katvā dajjā dānamamaccharī
           pubbe peteva ārabbha athavā vatthudevatā
           cattāro va mahārāje lokapāle yasassino
           kuverañca dhataraṭṭhaṁ 1- virūpakkhaṁ virūḷhakaṁ.
           Te ceva pūjitā honti dāyakā ca anipphalā.
           Na hi ruṇṇaṁ vā soko vā yā vaññā paridevanā
           na taṁ petassa atthāya evaṁ tiṭṭhanti ñātayo.
           Ayañca kho dakkhiṇā dinnā saṅghamhi supatiṭṭhitā
           dīgharattaṁ hitāyassa ṭhānaso upakappatīti.
       Tattha yaṅkiñcārammaṇaṁ katvāti maṅgalādīsu aññataraṁ
  yaṅkiñci ārabbha uddissa. Dajjāti dadeyya. Amaccharīti attano
  sampattiyā parehi sādhāraṇabhāvāsahanalakkhaṇassa maccherassa abhāvato

  *  *  *  *  *  *
  Footnote: 1. pāliyañca kuveraṁ dhataraṭṭhañcāti dissati. ña. va.
-------------------------------------------------
[page 331]
  Amaccharī. Pariccāgasīlo macchariyalobhādicittamalaṁ dūrato katvā
  dānaṁ dadeyyāti adhippāyo. Pubbe peteva ārabbhāti
  pubbake mātāpitaro vā uddissa. Vatthudevatāti gharavatthuādīsu
  adhivatthā devatā ārabbha. Athavāti iminā aññepi devamanussādike
  ye keci ārabbha dānaṁ dadeyyāti dasseti. Tattha devesu
  tāva ekacce pākaṭe deve dassento cattārova mahārājeti
  vatvā puna te nāmato gaṇhanto kuverantiādimāha. Tattha kuveranti
  vessavaṇaṁ. Dhataraṭṭhantiādīni sesānaṁ tiṇṇaṁ lokapālānaṁ nāmāni.
  Te ceva pūjitāti te ca mahārājāno pubbapetavatthudevatāyo
  ca uddisanakiriyāya paṭimānitā honti. Anipphalāti ye
  dānaṁ denti te dāyakā ca paresaṁ uddisanamattena na nipphalā
  attano dānaphalassa bhāgino eva honti. Na hi ruṇṇaṁ vā soko
  vāti gāthādvayaṁ tirokuḍḍasutte vuttanayena veditabbaṁ.
       [354] Piṭṭhadhītalikapetavatthuvaṇṇanāyantu tañca ṭhānaso
  upakappati taṁkhaṇaññeva nipphajjati na kālantareti attho.
  Ayañhi tattha dhammatā yaṁ pete uddissa dāne dinne petā
  ce anumodanti tāvadeva tassa phalena petā bhuñjantīti vuttaṁ.
       Evaṁ satthā dhammaṁ desetvā mahājanaṁ pete uddissa
  dānābhiratamānasaṁ katvā uṭṭhāyāsanā pakkāmi. Punadivase
  seṭṭhibhariyā avasesaññātakā ca seṭṭhiṁ anuvattanti. Evaṁ te māsamattaṁ
  mahādānaṁ pavattesuṁ. Satthā raññā pasenadinā kasmā bhante
-------------------------------------------------
[page 332]
  Bhikkhū māsamattaṁ mama gharaṁ nāgamiṁsūti puṭṭho tamatthaṁ ācikkhi.
  Rājāpi seṭṭhiṁ anuvattanto mahādānaṁ pavattesi. Nāgarāpi taṁ
  anuvattantā māsamattaṁ mahādānaṁ pavattesuṁ. Evaṁ dvemāsaṁ
  piṭṭhadhītalikamūlakaṁ mahādānaṁ pavattatīti.
                     Piṭṭhadhītalikapetavatthu.
       [355] Iti petānaṁpi anumodanacetanā taṁkhaṇaṁ phaladāyinī
  pageva manussānaṁ. Tatrīmāni vatthūni
       kassapabuddhakāle kireko sotāpanno upāsako ekena
  nahāpitakuṭumbikena saddhiṁ nāvaṁ abhiruhi. Nāvā sattame divase
  samuddamajjhe bhijji. Tepi dve ekasmiṁ phalake nipannā ekaṁ
  dīpakaṁ pattā. Tattha nahāpito sakuṇe māretvā pacitvā khādanto
  upāsakassāpi deti. Upāsako alaṁ mayhanti akhāditvā
  imasmiṁ ṭhāne ṭhapetvā tīṇi saraṇāni aññā mayhaṁ patiṭṭhā
  natthīti cintesi. Tassevaṁ ratanattayassa guṇe anussarantassa tasmiṁ
  dīpe nibbatto nāgarājā attano sarīraṁ sattaratanapūraṁ mahānāvaṁ
  katvā māpesi. Samuddadevatā niyāmako hutvā nāvāya ṭhatvā
  atthi jambudīpagamikāti ugghosesi. Upāsako mayaṁ gamissāmāti
  vatvā ehi nāvaṁ abhiruhāti vutte abhiruhanto nahāpitaṁ
  pakkosi. Devatā etassa sīlaguṇācāro 1- natthi tasmā eso
  imaṁ nāvaṁ abhiruhituṁ na yuttoti āha. Upāsako hotu ahaṁ

  *  *  *  *  *  *
  Footnote: 1. sīlācāraguṇā.
-------------------------------------------------
[page 333]
  Attanā dinnadānato rakkhitasīlato bhāvitabhāvanāto ca etassa pattiṁ
  dammīti āha. Nahāpito anumodāmīti āha. Tadā devatā
  taṁ nāvāya patiṭṭhāpetvā taṁ nāvaṁ bārāṇasiṁ netvā dvinnampi
  tesaṁ gehe dhanaṁ patiṭṭhāpetvā sakavimānameva agamāsi.
     Dukanipātassa catutthavagge sīlānisaṁsajātakavaṇṇanāyaṁ 1- upāsakavatthu.
       [356] Atīte bārāṇasī moḷinī 2- nāma ahosi. Tadā
  bodhisatto moḷinīnagare saṅkho nāma brāhmaṇo hutvā nāvāya
  vohāratthāya gacchanto antarāmagge ekaṁ caṇḍavātātape
  aṅgārasadisaṁ uṇhavālukaṁ madditvā āgacchantaṁ paccekabuddhaṁ disvā
  puññakkhettaṁ me āgatanti tuṭṭhacitto bhante imā upāhanā
  āruyha chattaṁ matthake katvā gacchathāti chattupāhanaṁ datvā paṭanaṁ
  gantvā nāvaṁ abhiruhi. Nāvā sattame divase bhijji. Bodhisatto
  ekaṁ upaṭṭhākapurisaṁ gahetvā sakalasarīraṁ telena makkhitvā sappinā
  saddhiṁ sakkharacuṇṇaṁ yāvadatthaṁ khāditvā tampi khādāpetvā tena saddhiṁ
  kūpakassa yaṭṭhimatthakaṁ abhiruyha uppatitvā usabhamatthake patitvā
  samuddaṁ taritumārabhi. Tassa tarantasseva satta divasā gatā. Tadā
  samuddarakkhikā maṇimekhalā nāma devadhītā bodhisattaṁ uddharitukāmā
  sattaratanapūraṁ ratanamayaṁ nāvaṁ māpetvā taṁ āropetvā nāvāya
  patiṭṭhāpetvā upaṭṭhākaṁ na olokesi. Bodhisatto attano
  katakalyāṇato tassa pattiṁ adāsi. So taṁ anumodi. Tadā

  *  *  *  *  *  *
  Footnote: 1. jātakaṭṭhakathā. 3/146. 2. solinītipi padaṁ. ña. va.
-------------------------------------------------
[page 334]
  Devatā taṁ nāvāya patiṭṭhāpetvā taṁ nāvaṁ moḷinīnagaraṁ netvā
  bodhisattassa gehe dhanaṁ patiṭṭhāpetvā sakavimānameva agamāsi.
          Dasakanipāte saṅkhabrāhmaṇajātakavaṇṇanāyaṁ 1- vuttaṁ.
       [357] Tasmā sayaṁ pattidānavhayaṁ puññakiriyaṁ upacinantena
  paresañca pattānumodanavhayaṁ puññakiriyaṁ janentena kulaputtena
  pete uddissa dānaṁ kattabbameva attano pakatiyā vā yaṅkiñci
  puññaṁ katvā paresaṁ patti uddisitabbāva bodhisattabhūtena
  tilokavijayena nāma cakkavattinā raññā viya.
       So kira attanā kataṁ puññasampattiṁ samādapento buddhāpadāne 2-
  catasso gāthā abhāsi
     [358] Yaṅkiñci kusalaṁ kammaṁ kattabbaṁ kiriyaṁ mama
           kāyena vācāmanasā tidase sugataṁ kataṁ.
           Ye sattā saññino atthi ye ca sattā asaññino
           kataṁ puññaphalaṁ mayhaṁ sabbe bhāgī bhavantu te.
           Ye taṁ kataṁ suviditaṁ dinnaṁ puññaphalaṁ mayā
           ye ca tattha na jānanti devā gantvā nivedayuṁ
           sabbe lokamhi ye sattā jīvantāhārahetukā
           manuññaṁ bhojanaṁ sabbe labhantu mama cetasāti.
       [359] Tattha mamāti mayā. Kāyena vācāmanasāti tīhi
  dvārehi kattabbaṁ yaṅkiñci kusalakammaṁ kusalasaṅkhātaṁ kiriyaṁ atthi.

  *  *  *  *  *  *
  Footnote: 1. jātakaṭṭhakathā. 5/438. 2. khu. apa. 32/6.
-------------------------------------------------
[page 335]
  Tidaseti tāvatiṁsabhavane. Sugatanti sugatiuppajjanārahaṁ. Taṁ sabbaṁ
  mayā katanti attho. So kira tilokavijayarājattabhāvato cavitvā
  tāvatiṁsesu uppajjissati tenetaṁ vuttaṁ. Saññino atthīti
  manussāti vā devāti vā brahmāti vā nāmadheyyā ye sattā
  santi. Asaññinoti saññāvirahitā asaññisattā ye ca sattā
  santi. Mayhanti mayā kataṁ puññaphalaṁ te sabbe bhāgī bhavantu
  puññabhāgavantā anubhavantūti attho. Yeti yehi sattehi taṁ
  mayā kataṁ puññaṁ suviditaṁ suṭṭhu ñātaṁ hoti te mayā dinnaṁ
  puññaphalaṁ bhāgī anubhavantu. Ye ca tatthāti tesu ye pana sattā
  na taṁ mayā kataṁ puññaṁ jānanti. Nivedayunti asuko itthannāmaṁ
  puññaṁ katvā tumhākaṁ pattiṁ adāsīti devā gantvā tesaṁ jānāpeyyuṁ
  āroceyyuṁ vā. Jīvantāhārahetukāti lokamhi ye sabbe sattā
  āhāraṭṭhitikā āhāranissitā jīvanti. Sabbeti te sabbe
  sattā. Cetasāti mama cittena puññiddhiyā manuññaṁ bhojanaṁ
  labhantūti atthoti apadānavaṇṇanānayo 1-.
       [360] Evaṁ sigālasutte mātāpitūnaṁ kālakatānamatthāya
  dakkhiṇeyyassa dātabbadānaṁ vuttaṁ na tesaṁ balikammavasena.
  Kiñcāpi na vuttaṁ kālakatānantu balikammampi kātuṁ vaṭṭati.
  Tenāha pañcakaṅguttare ādiyasutte 2- anāthapiṇḍikaṁ ovadanto bhagavā

  *  *  *  *  *  *
  Footnote: 1. khu. apa. 32/1. 2. aṅ. pañcaka. 22/50.
-------------------------------------------------
[page 336]
          Bhuttā bhogā bhatā bhaccā vitiṇṇā āpadāsu me
          uddhaggā dakkhiṇā dinnā atho pañca balī katā
          upaṭṭhitā sīlavanto saññatā brahmacārino 1-
          yadatthaṁ bhogamiccheyya paṇḍito gharamāvasaṁ
          so attho me 2- anuppatto kataṁ ananutāpiyaṁ
          etaṁ anussaraṁ macco ariyadhamme ṭhito naro
          idheva naṁ pasaṁsanti pecca sagge pamodatīti.
       [361] Tattha bhuttāti mayā paribhuñjitā bhogā. Bhaccāti
  mātāpituputtadāradāsakammakarasaṅkhātā mittāmaccasaṅkhātā ca
  bharitabbapuggalā mayā bhatā bharitā positā. Āpadā sūti ettha sukāro
  nipātamattaṁ. Aggiudakarājacorāppiyadāyādato uppannā āpadā
  ītiyo me vitiṇṇā mayā bhogehi vāritā tāsaṁ maggapidahanena
  vāritāti vuttaṁ hoti. Aggiādito uppannāsu āpadāsu
  ādittagehanibbāpanādīnamatthāya dhanapariccāgaṁ karonto hi bhogehi tāsaṁ
  maggaṁ pidahati vāreti nāma. Uddhaggāti chakkāmasaggasaṅkhātāsu
  uparuparibhūmīsu phaladānavasena uddhamaggamassāti uddhaggā. Kammassa
  hi phalaṁ aggaṁ nāma tamettha uddhagāmīti uddhamaggamassāti
  vuttaṁ. Dinnāti mayā bhogehi dinnā. Pañca balīti pañcavidhā
  balayo mayā bhogehi katā.

  *  *  *  *  *  *
  Footnote: 1. brahmacārayoti pāliyaṁ dissati. 2. so me atthoti. ña. va.
-------------------------------------------------
[page 337]
       [362] Vuttañcetaṁ cuṇṇiyapade 1- puna caparaṁ gahapati
  ariyasāvako uṭṭhānaviriyādhigatehi bhogehi bāhābalaparicitehi
  sedāvakkhittehi dhammikehi dhammaladdhehi pañca balī kattā hoti
  ñātibaliṁ atithibaliṁ pubbapetabaliṁ rājabaliṁ devatābalinti.
       [363] Uṭṭhānaviriyādhigatehīti uṭṭhānasaṅkhātena viriyena
  adhigatehi. Bāhābalaparicitehīti bāhubalena sañcitehi.
  Sedāvakkhittehīti sedaṁ avakkhipetvā avakkhipetvā 2- uppāditehi.
  Dhammikehīti dhammayuttehi. Dhammaladdhehīti dasakusaladhammaṁ paripūretvā
  laddhehi. Ñātibalinti ñātakānaṁ baliṁ. Atithibalinti āgantukabaliṁ.
  Pubbapetabalinti paralokagatānaṁ ñātakānaṁ baliṁ. Rājabalinti
  rañño kattabbayuttakaṁ baliṁ. Devatābalinti devatānaṁ kattabbabaliṁ.
  Sabbametaṁ tesaṁ tesaṁ yathānucchavikavasena dātabbadānassa adhivacananti
  tabbaṇṇanā 3-.
       [364] Upaṭṭhitāti mayā bhogehi upaṭṭhahitā. Yadatthanti
  sayaṁ paribhuñjanādino yassa atthassa. Sampadānavacanaṁ. Yaṁ atthaṁ
  payojanaṁ kātunti vā attho. Gharamāvasanti gharāvāsaṁ vasanto.
  Ananutāpiyanti tassa atthassa karaṇato anutāparahitaṁ kammaṁ mayā
  kataṁ. Etanti iccetaṁ bhuttā bhogātiādinā vuttamatthaṁ anussaraṁ
  anussaranto macco upāsakapuggalo. Ariyadhammeti pañcasīladhamme

  *  *  *  *  *  *
  Footnote: 1. aṅ. pañcaka. 22/49. 2. aṭṭhakathāyaṁ anāmeṇḍitaṁ hoti. ña. va.
  3. mano. pū. 3/29.
-------------------------------------------------
[page 338]
  Patiṭṭhito. Pañcasīlañhi ariyānaṁ kantattā piyattā ariyadhammo
  nāma. Bhavantaragatāpi hi ariyā taṁ na vijahanti. Idaṁ vuttaṁ hoti
  tumhādisena nāma gahapati upāsakena bhoge ādiyantena ahaṁ
  imehi bhogehi attānañceva mātāpituputtadāradāsakammakaraporise
  ca sukhite karissāmīti ca mittāmacce sukhite karissāmīti ca
  agyādīhi uppannāsu āpadāsu bhogehi tāsaṁ maggaṁ pidahitvā
  attānaṁ sotthiṁ karissāmīti ca dhammikasamaṇabrāhmaṇesu uddhaggikaṁ
  dakkhiṇaṁ patiṭṭhapessāmīti ca imehi bhogehi pañca balī karissāmīti
  ca pañcahi kāraṇehi bhogā ādātabbā. Evantena ādinnabhogena
  yadatthaṁ bhogā icchitā tadatthaṁ karontena vippaṭisāralakkhaṇo
  anutāpo pahīyati. Pahīnānutāpassa ca sīlampi visujjhati. Evañca
  naṁ paṭipajjantaṁ devāpi pasaṁsanti pecca so sagge pamodatīti.
       Tasmā imaṁ sugatovādamanussaratā gahaṭṭhena kālakataññātakānaṁ
  balikammampi pāṇātipātādivirahena kattabbamevāti.
       [365] Iti bharaṇādiupaṭṭhānaṁ pāpanivāraṇakalyāṇanivesana-
  sippasikkhāpanapaṭirūpadārasaṁyojanadāyajjadānavasena pañcavidhadiṭṭhadhammika-
  hitahetuto maṅgalaṁ. Tena vuttaṁ imehi kho gahapatiputta
  pañcahi ṭhānehi puttena puratthimā disā mātāpitaro paccupaṭṭhitā
  pañcahi ṭhānehi puttaṁ anukampanti pāpā nivārenti kalyāṇe
  nivāsenti sippaṁ sikkhāpenti paṭirūpena dārena saṁyojenti
  samaye dāyajjaṁ niyyādenti imehi kho gahapatiputta .pe.
-------------------------------------------------
[page 339]
  Anukampantīti 1-.
       [366] Tattha pāpā nivārentīti ettha pāpato nivāraṇaṁ
  nāma anāgatavisayaṁ. Sampattavatthutopi hi nivāraṇaṁ vītikkame
  anāgate eva siyā na vattamāne nibbattitā pana pāpakiriyā
  garahaṇamattapaṭikārā. Tenaṭṭhakathāyaṁ pāṇātipātādīnaṁ
  diṭṭhadhammikasamparāyikamādīnavaṁ vatvā tāta mā evarūpaṁ karīti nivārenti
  katampi garahantīti vuttaṁ.
       [367] Kalyāṇe nivesentīti anāthapiṇḍiko viya
  kassapabuddhakāle mittavindukassa mātā viya ca lañcaṁ datvāpi
  sīlasamādānādīsu nivesenti patiṭṭhāpenti.
       [368] Anāthapiṇḍiko kira attano puttaṁ buddhadassanadhammas-
  savanasaṅghaveyyāvaccakammāni akarontaṁ kāḷaṁ nāma kumāraṁ vāretuṁ
  asakkonto tāta tvaṁ uposathiko hutvā vihāre dhammaṁ sutvā
  ehi kahāpaṇasataṁ te dassāmīti āha. So dhanalobhena uposathiko
  hutvā vihāraṁ gantvā dhammassavanena anatthiko hutvā phāsukaṭṭhāne
  supitvā pāto gehaṁ gantvā kahāpaṇasataṁ alabhanto bhattaṁ abhuñjitvā
  labhantova bhuñjati. Punekadivasaṁ seṭṭhī tāta satthu santike
  ekaṁ dhammapadaṁ uggaṇhitvā ehi kahāpaṇasahassaṁ te dassāmīti.
  So ekameva padaṁ uggaṇhitvā palāyitumicchati. Satthā tassa
  asallakkhaṇākāraṁ akāsi. So taṁ padaṁ asallakkhetvā upari

  *  *  *  *  *  *
  Footnote: 1. dī. pāṭi. 11/203.
-------------------------------------------------
[page 340]
  Padaṁ uggaṇhissāmīti ṭhatvā suṇantova sotāpanno hutvā
  punadivase satthārā saddhiṁyeva gehaṁ āgantvā satthu purato dinnattā
  lajjito pitarā dinnampi sahassabhaṇḍikaṁ gahetuṁ na icchati.
       Dhammapadassa lokavagge paṭhabyā ekarajjenāti
  gāthāvaṇṇanāyamāgataṁ kāḷakumāravatthu.
      [369] Mittavindukassa mātāpi tāta mayā dullabhaṁ manussattaṁ
  laddhaṁ dānaṁ dehi sīlaṁ rakkha uposathakammaṁ kara dhammaṁ suṇāti
  vatvā amma na mayhaṁ dānādīhi attho mā maṁ kiñci avaca
  ahaṁ yathākammaṁ gamissanti vutte tāta ajja uposathiko hutvā
  vihāre sabbarattiṁ dhammaṁ sutvā ehi sahassaṁ te dassāmīti
  āha. Mittavindukopi dhanalobhena uposathiko hutvā vihāre
  divasaṁ vītināmetvā rattiṁ yathā ekaṁ dhammapadaṁpi kaṇṇaṁ na
  paharati tathā ekappadese niddāyitvā pātova gehaṁ agamāsi.
  Mātā panassa ajja me putto dhammaṁ sutvā dhammakathikattheraṁ
  ānayissatīti yāgubhattādīni paṭiyādetvā tassāgamanamaggaṁ olokentī
  taṁ ekamāgataṁ disvā tāta dhammakathiko te na ānītoti āha.
  So na mayhaṁ dhammakathikena atthoti vatvā sahassabhaṇḍikaṁ alabhanto
  bhattaṁ abhuñjitvā labhantova bhuñji. So aparabhāge nāvāya
  vohāraṁ karonto heṭṭhā vuttanayena manussehi samuddapiṭṭhe
  vissajjito uḷumpena gacchanto ekadivasaṁ katassa
  diṭṭhadhammavedanīyabhūtassa uposathakammassa nissandena paṭipāṭiyā phalikavimāne
-------------------------------------------------
[page 341]
  Catasso vemānikappetiyo rajatavimāne aṭṭha maṇivimāne soḷasa
  kanakavimāne dvattiṁsa petiyo disvā tāhi saddhiṁ dibbasampattiṁ
  anubhavi.
             Catuddvārajātakavaṇṇanāyamāgataṁ 1- vatthu.
        Evaṁ puttassānukampāya te puttaṁ kalyāṇe nivesenti.
       [370] Sippanti attano ovāde ṭhitabhāvaṁ ñatvā vaṁsānugataṁ
  muddhāgaṇanādisippaṁ sikkhāpenti. Muddhāgaṇanādisippanānattantu
  aññattha vuttaṁ. Tathā hi muddhāti aṅgulipabbesu saññaṁ ṭhapetvā
  hatthamuddhāya gaṇanā. Gaṇanāti acchiddagaṇanā 2-. Saṅkhyānanti
  piṇḍagaṇanā yāya khettaṁ oloketvā idha ettako vīhi
  bhavissatīti rukkhaṁ oloketvā idha ettakāni phalāni bhavissantīti
  ākāsaṁ oloketvā ime ākāse sakuṇā ettakā nāma
  bhavissantīti jānantīti mahādukkhakkhandhasuttavaṇṇanāyaṁ 3- vuttaṁ.
       [371] Saññaṁ ṭhapetvāti imasmiṁ aṅgulipabbe gahite sataṁ hoti
  imasmiṁ sahassantiādinā saññaṁ katvā gaṇanā. Acchiddagaṇanāti
  ekaṁ dvetiādinavantavidhinā nirantaragaṇanā. Piṇḍagaṇanāti
  sakalanapaṭuppādanādinā piṇḍikagaṇanā. Tenāha khettaṁ
  oloketvātiādinti taṭṭīkā.
       Muddhāti hatthamuddhāgaṇanā. Gaṇanāti acchiddakādigaṇanāti
  omasavādasikkhāpadavaṇṇanā 4-.

  *  *  *  *  *  *
  Footnote: 1. jātakaṭṭhakathā.5/419. 2. acchindagaṇanātipi pāṭho. ña. va.
  3. pa. sū. 2/74. 4. samanta. 2/286.
-------------------------------------------------
[page 342]
       Hatthamuddhāgaṇanāti aṅgulisaṅkopanena gaṇanā pāsikamilakkhakādayo
  viya. Navantavasena gaṇanā acchiddagaṇanā. Ādisaddena
  sakalanapaṭuppādanavotthanabhāgahārādivasena pavattā piṇḍagaṇanā
  gahitā. Yassa sā paguṇā hoti so rukkhampi disvā ettakāni
  ettha paṇṇānīti jānātīti taṭṭīkā.
       Muddhāti acchiddagaṇanā. Gaṇanāti piṇḍagaṇanāti aṅguttaravaṇṇanānayo.
       Muddhāti vā aṅgulipabbesu saññaṁ ṭhapetvā hatthamuddhāya
  gaṇanā. Ekaṁ dve tīṇītiādivasena acchiddagaṇanāti taṭṭīkā.
       Tattha vinaye visuṁ tassā anāgatattā acchiddakādīti ādisaddo
  piṇḍanaṁ gahetuṁ pakkhitto.
       Evaṁ vuttappakāraṁ mātāpitaro anavajjemeva sippaṁ sikkhāpenti.
       [372] Paṭirūpenāti kulasīlarūpabhogaparivārādīhi anurūpena
  anucchavikena dārena.
       [373] Samaye dāyajjaṁ niyyādentīti samaye dhanaṁ denti.
  Tattha ca niccasamayo kālasamayoti dve samayā. Tattha niccabhūto
  samayo niccasamayo abhiṇhakaraṇakālo. Abhiṇhattho hi ayaṁ
  niccasaddo niccappahaṁsitotyādīsu viya. Yuttappattakālo eva samayo
  kālasamayo. Tattha uṭṭhāya samuṭṭhāya imaṁ gaṇha ayante
  paribbayo hotu iminā kusalaṁ karohīti dentā niccasamaye denti
  nāma. Sikhāṭhapanāavāhavivāhādisamaye dentā kālasamaye denti
-------------------------------------------------
[page 343]
       Nāma. Ettha sikhāṭhapanaṁ dārakakāle āvāhavivāhaṁ puttadhītūnaṁ
  yobbanapattakāle. Apica pacchimakāle maraṇamañce nipannassa
  iminā kusalaṁ karohīti dentāpi samaye denti nāma. Iti
  bharaṇādivasena te upaṭṭhahanto pāpanivāraṇādihitaṁ paṭilabhati tasmā
  te tathāpi upaṭṭhātabbāva.
       [374] Mātāpitaropi hi bharaṇādīni ṭhānāni sampassantā
  puttaṁ paṭṭhenti. Tenāha bhagavā pañcakaṅguttare puttasutte 1-
  bhikkhūnaṁ dhammaṁ desento
          pañca ṭhānāni sampassaṁ puttaṁ icchanti paṇḍitā
          bhato vā no bharissati kiccaṁ vā no karissati
          kulavaṁso ciraṁ tiṭṭhe dāyajjaṁ paṭipajjati
          atha vā pana petānaṁ dakkhiṇaṁ anuppadassati
          ṭhānānetāni sampassaṁ puttaṁ icchanti paṇḍitā.
          Tasmā santo sappurisā kataññū katavedino
          bharanti mātāpitaro pubbe katamanussaraṁ
          karonti nesaṁ kiccāni yathātaṁ pubbakārinaṁ
          ovādakārī bhataposī kulavaṁsaṁ ahāpayaṁ
          saddho sīlena sampanno putto hoti pasaṁsiyoti.
       [375] Tattha bhato vā noti amhehi thaññapāyanahatthapādavaḍḍhanādīhi
  bhato paṭijaggito amhe mahallakakāle

  *  *  *  *  *  *
  Footnote: 1. aṅ. pañcaka. 22/46.
-------------------------------------------------
[page 344]
  Pādadhovananahāpanayāgubhattadānādīhi bharissati. Kiccaṁ vā noti attano kammaṁ
  ṭhapetvā amhākaṁ rājakulādīsu uppannaṁ kiccaṁ gantvā karissati.
  Kulavaṁsoti amhākaṁ santakaṁ khettavatthumhiraññasuvaṇṇādiṁ avināsetvā
  rakkhante putte kulavaṁso ciraṁ tiṭṭheyya. Ṭhassatīti attho.
  Amhehi vā pavattitāni salākabhattādīni anupacchinditvā pavattissati 1-
  evaṁpi no kulavaṁso ciraṁ ṭhassati. Dāyajjanti kulavaṁsānurūpāya
  paṭipattiyā attānaṁ dāyajjārahaṁ karonto amhākaṁ dāyajjaṁ
  paṭipajjati. Dakkhiṇanti pattidānaṁ katvā tatiyadivasato paṭṭhāya
  dānaṁ anuppadassati. Imasmiṁ ṭhāne mātāpitūsu sammāpaṭipattiyā
  santo sappurisāti veditabbā. Pubbe katamanussaranti mātāpitūhi
  paṭhamataraṁ kataṁ guṇaṁ anussarantā. Ovādakārīti mātāpitūhi
  dinnassa ovādassa kattā. Bhataposīti yehi bhato tesaṁ
  posako. Pasaṁsiyoti diṭṭheva dhamme mahājanena pasaṁsitababo
  hotīti tabbaṇṇanā 2-.
                    Mātāpitūpaṭṭhānakathā.
                        --------

  *  *  *  *  *  *
  Footnote: 1. pavattessatīti bhavitabbaṁ.. ña. va. 2. mano. pū. 3/28.
-------------------------------------------------
[page 345]
                      Puttadārasaṅgahakathā
       [376] Puttā nāma tayo honti. Tenāha tayome bhikkhave
  puttā santo saṁvijjamānā lokasmiṁ. Katame tayo. Atijāto
  anujāto avajātoti. Kathañca bhikkhave putto atijāto hoti.
  Idha bhikkhave puttassa mātāpitaro honti na buddhaṁ saraṇaṁ gatā
  na dhammaṁ saraṇaṁ gatā na saṅghaṁ saraṇaṁ gatā pāṇātipātā appaṭiviratā
  adinnādānā kāmesu micchācārā musāvādā surāmerayamajjapamādaṭṭhānā
  appaṭiviratā dussīlā pāpadhammā putto ca nesaṁ hoti buddhaṁ saraṇaṁ
  gato dhammaṁ saraṇaṁ gato saṅghaṁ saraṇaṁ gato pāṇātipātā paṭivirato .pe.
  Surāmerayamajjapamādaṭṭhānā paṭivirato sīlavā kalyāṇadhammo evaṁ
  kho bhikkhave putto atijāto hoti. Kathañca bhikkhave putto
  anujāto hoti. Idha bhikkhave puttassa mātāpitaro honti
  buddhaṁ saraṇaṁ gatā .pe. Sīlavanto kalyāṇadhammā putto ca
  nesaṁ hoti buddhaṁ saraṇaṁ gato .pe. Sīlavā kalyāṇadhammo
  evaṁ kho bhikkhave putto anujāto hoti. Kathañca bhikkhave
  putto avajāto hoti. Idha bhikkhave puttassa mātāpitaro
  honti buddhaṁ saraṇaṁ gatā .pe. Sīlavanto kalyāṇadhammo putto
  ca nesaṁ hoti na buddhaṁ saraṇaṁ gato .pe. Dussīlo pāpadhammo
  evaṁ kho bhikkhave putto avajāto hoti. Ime kho bhikkhave
  tayo puttā santo saṁvijjamānā lokasminti.
-------------------------------------------------
[page 346]
          Atijātaṁ anujātaṁ puttamicchanti paṇḍitā
          avajātaṁ na icchanti yo hoti kulagandhano
          ete kho puttā lokasmiṁ ye bhavanti upāsakā
          saddhā sīlena sampannā vadaññū vītamaccharā
          candovabbhaghanā mutto parisāsu virocareti.
                 Itivuttake tayoputtasuttaṁ 1-.
       [377] Puttāti atrajā orasaputtā dinnakādayopi vā.
  Atijātoti attano guṇehi mātāpitaro atikkamitvā jāto tehi
  adhikaguṇoti attho. Anujātoti guṇehi mātāpitūnaṁ anurūpo
  hutvā jāto tehi samāguṇoti attho. Avajātoti guṇehi
  mātāpitūnaṁ asamo hutvā jāto tehi nihīnaguṇoti attho. Yehi
  pana guṇehi putto mātāpitūnaṁ adhiko samāno hīno ca hoti te
  vibhajitvā dassetuṁ kathañca bhikkhavetyādimāha. Tattha appaṭiviratāti
  samādānasampattaviratīnamabhāvena nappaṭiviratā. Dussīlāti
  tatoeva pañcasīlamattassāpi abhāvena nissīlā. Pāpadhammāti
  lāmakadhammā hīnācārā. Paṭiviratoti sikkhāpadasamādānena virato
  ārakā ṭhito. Esa nayo sabbattha. Sīlavāti yathāvuttapañcasīlavā.
  Kalyāṇadhammoti sundaradhammo saraṇagamanaparidīpikāya diṭṭhisampattiyā
  sampannappaññoti attho. Yo pana putto mātāpitūsu assaddhesu
  dussīlesu ca sayaṁpi tādiso sopi avajātoyevāti

  *  *  *  *  *  *
  Footnote: 1. khu. iti. 25/278.
-------------------------------------------------
[page 347]
  Veditabbo. Assaddhiyādayo hi idha avajātabhāvassa lakkhaṇe vuttā
  te ca tasmiṁ saṁvijjanti. Mātāpitaro pana upādāya puttassa
  atijātādibhāvo vuccati. Kulagandhanoti kulacchedako kulavināsako.
  Chedanattho hettha gandhasaddo uppalagandhapaccatthikātiādīsu viya.
  Lokasminti ete atijātādayo puttā eva imasmiṁ sattaloke
  puttā nāma. Na ito vinimutto atthi. Imesu pana ye
  saraṇagamanasampattiyā upāsakā bhavanti kammassakataññāṇena kammassa
  kovidā te ca paṇḍitā paññavanto pañcasīladasasīlena sampannā
  paripuṇṇā. Yācakānaṁ vacanaṁ jānanti tesaṁ mukhākāradassaneneva
  atthaṁ jānantīti vadaññū. Tesaṁ vā dehīti vacanaṁ sutvā ime
  pubbe dānaṁ adatvā evaṁ bhūtā mayā pana na evaṁ bhavitabbanti
  tesaṁ pariccāgena tadatthaṁ jānantīti vadaññū. Paṇḍitānaṁ vā
  kammassakatādidīpakaṁ vacanaṁ jānantīti vadaññū. Padaññūti ca
  paṭhanti. Padāniyā pariccāgasīlāti attho. Abbhaghanāti abbhasaṅkhātā
  ghanā meghapaṭalā vā mutto cando viya upāsakādiparisāsu khattiyāparisāsu
  ca virocare virājenti sobhantīti tabbaṇṇanānayo 1-.
      [378] Tayo hi puttā na hi añño atthi antevāsī
  dinnako atrajoti tiṁsanipāte paṇḍarakajātakapāli 2-.
      Aññoti añño catuttho putto nāma natthi. Antevāsīti
  sippaṁ vā uggaṇhanto pañhaṁ vā suṇanto santike vuttho.

  *  *  *  *  *  *
  Footnote: 1. pa. dī. khu. iti. 289, 306, 309. 2. khu. jā. 27/517.
-------------------------------------------------
[page 348]
  Dinnakoti ayante putto hotūti parehi dinnoti tabbaṇṇanā 1-.
       [379] Putto ca nāmesa atrajo khetrajo antevāsiko
  dinnakoti catubbidho. Tattha attānaṁ paṭicca jāto atrajo
  nāma. Sayanapiṭṭhe pallaṅke ureti evamādīsu nibbatto khetrajo
  nāma. Santike sippuggaṇhanako antevāsiko nāma. Posāvanatthāya
  dinno dinnako nāmāti ekanipāte kaṭṭhahārakajātakavaṇṇanā 2-.
       Idha pana atijātādibhedabhinnā atrajāva labbhanti.
  Tenāhaṭṭhakathāyaṁ 3- attanā jātaputtāpi dhītaropi puttātveva
  saṅkhyaṁ gacchantīti.
       [380] Dārā nāma vīsati bhariyā māturakkhitā piturakkhitā
  mātāpiturakkhitā bhāturakkhitā bhaginīrakkhitā ñātirakkhitā gottarakkhitā
  dhammarakkhitā sārakkhā saparidaṇḍā dhanakkītā chandavāsinī bhogavāsinī
  paṭavāsinī odapattakinī obhaṭacumbaṭā dāsī ca bhariyā ca kammakārī
  ca bhariyā ca dhajāhaṭā muhuttikāti evaṁ sañcarittavibhaṅge 4- vuttā.
       [381] Tattha māturakkhitāti mātarā rakkhitā yathā purisena
  saṁvāsaṁ na kappeti evaṁ mātarā rakkhitā. Tenassa padabhājanepi 5-
  vuttaṁ mātā rakkhati gopeti issariyaṁ kāreti vasaṁ vattetīti.
  Tattha rakkhatīti katthaci gantuṁ na deti. Gopetīti yathā aññe
  na passanti evaṁ guttaṭṭhāne ṭhapeti. Issariyaṁ kāretīti

  *  *  *  *  *  *
  Footnote: 1. jātakaṭṭhakathā.7/296. 2. jātakaṭṭhakathā.1/206. 3. pa.jo.khu.khu.152.
  4. viṃahāvibhaṅga.1/303. 5. viṃahāvibhaṅga.1/303.
-------------------------------------------------
[page 349]
  Serivihāramassā nisedhentī abhibhavitvā vattati. Vasaṁ vattetīti
  idaṁ karohi idaṁ mā akāsīti evaṁ attano vasaṁ tassā upari
  vatteti. Etenupāyena piturakkhitādayopi ñātabbā. Gottaṁ
  vā dhammo vā na rakkhati. Sagottehi pana sahadhammikehi ca
  ekaṁ satthāraṁ uddissa pabbajitehi ekagaṇapariyāpannehi ca rakkhitā
  gottarakkhitā dhammarakkhitāti vuccati. Saha ārakkhena sārakkhā.
  Saha paridaṇḍena saparidaṇḍāti tabbaṇṇanā 1-.
       [382] Serivihāranti sacchandacāraṁ. Vasanti āṇaṁ. Gottanti
  gotamagottādikaṁ gottaṁ. Dhammoti paṇḍaraṅgaparibbājakādīnaṁ tesaṁ
  tesaṁ vā kulānaṁ dhammo. Gottavantesu gottasaddo dhammacārīsu ca
  dhammasaddo vattatīti āha sagottehītiādiṁ. Tattha sagottehīti
  samānagottehi ekavaṁsajātehīti attho. Sahadhammikehīti ekassa
  satthu sāsane sahacaritabbadhammehi samānakuladhammehi vā. Tenevāha
  ekaṁ satthārantiādiṁ. Tattha ekaṁ satthāraṁ uddissa pabbajitehīti
  iminā paṇḍaraṅgaparibbājakādayo vuttā. Ekagaṇapariyāpannehīti
  mālākārādiekagaṇapariyāpannehīti taṭṭīkā 2-.
       Sagottehi rakkhitā gottarakkhitā sahadhammehi rakkhitā
  dhammarakkhitā sassāmikā sārakkhā yassā gamane raññā
  daṇḍo ṭhapito saparidaṇḍāti saṅgītisuttasammādiṭṭhisuttaṭīkā.

  *  *  *  *  *  *
  Footnote: 1. samanta. 2/50. 2. sā. dī. vi. 3/44.
-------------------------------------------------
[page 350]
      [383] Appena vā bahunā vā dhanena kītā dhanakkītā.
  Yasmā pana sā na dhanakkītamattā eva bhariyā saṁvāsatthāya pana
  kītattā bhariyā tasmāssa niddese 1- dhanena kīṇitvā vāsetīti
  vuttaṁ. Chandena attano ruciyā vasatīti chandavāsinī. Yasmā
  pana sā na attano chandamatteneva bhariyā hoti purisena pana
  sampaṭicchitattā tasmāssa niddese 2- piyo piyaṁ vāsetīti vuttaṁ.
  Bhogena vasatīti bhogavāsinī. Udukkhalamusalādigharupakaraṇaṁ labhitvā
  bhariyābhāvaṁ upagacchantiyā janapaditthiyā etamadhivacanaṁ. Paṭena
  vasatīti paṭavāsinī. Nivāsanamattaṁ vā pārupanamattaṁ vā labhitvā
  bhariyābhāvaṁ upagacchantiyā dalidditthiyā etamadhivacanaṁ. Odapattakinīti
  ubhinnaṁ ekissā udakapāṭiyā hatthe otāretvā idaṁ
  udakaṁ viya saṁsaṭṭhā abhejjā hothāti vatvā pariggahitāyetaṁ
  nāmaṁ. Obhaṭaṁ oropitaṁ cumbaṭamassāti obhaṭacumbaṭā
  kaṭṭhahārikādīnamaññatarā. Yassā sīsato cumabaṭaṁ oropetvā ghare
  vāseti tassā etaṁ nāmaṁ 3-. Dāsī cāti attanoyeva dāsī ca
  hoti bhariyā ca. Kammakārī nāma yā gehe bhatiyā kammaṁ
  karoti tāya saddhiṁ koci gharāvāsaṁ kappeti attano bhariyāya
  anatthiko hutvā ayaṁ vuccati kammakārī ca bhariyā cāti.
  Dhajena āhaṭā dhajāhaṭā. Ussitaddhajāya senāya gantvā paravisayaṁ
  vilumpitvā ānītāti vuttaṁ hoti. Taṁ koci bhariyaṁ karoti ayaṁ

  *  *  *  *  *  *
  Footnote: 1-2. vi. mahāvibhaṅga. 1/304. 3. adhivacanantipi pāṭho. ña. va.
-------------------------------------------------
[page 351]
  Dhajāhaṭā nāma. Yā muhuttamatte paṭivasitabbā sā muhuttikā
  taṁkhaṇikāti atthoti sañcarittavaṇṇanānayo 1-.
       [384] Dhanena kītāti bhariyābhāvatthaṁ dhanena kītā. Tenāha
  yasmā panātiādiṁ. Bhogenāti bhogahetu. Bhogatthañhi vasantī
  bhogavāsinīti vuccati. Labhitvāti yo naṁ vāseti tassa hatthato
  labhitvā. Udakapattaṁ āmasetvā gahitā odapattakinī. Tenāha
  ubhinnantiādiṁ. Dhajena āhaṭāti ettha dhajayogato senāva
  dhajasaddena vuttā. Ussitaddhajāya senāya āhaṭāti vuttaṁ hoti.
  Tenāha ussitaddhajāyātiādinti taṭṭīkā 2-.
       Tā sabbāpi bhariyā idha dārāti vuttā. Tenāhaṭṭhakathāyaṁ
  dārāti visatiyā bhariyānaṁ yā kāci bhariyāti.
       [385] Puttā ca dārā ca puttadāraṁ. Tassa ca tattha
  puttānaṁ saṅgaho nāma pāpanivāraṇādīhi upakārakaraṇaṁ taṁ heṭṭhā
  vuttameva. Dārānaṁ saṅgaho nāma sammānanādīhi upakārakaraṇaṁ.
  Tenāha bhagavā pañcahi kho gahapatiputta ṭhānehi sāmikena pacchimā
  disā bhariyā paccupaṭṭhātabbā sammānanāya avimānanāya anaticariyāya
  issariyavossaggena alaṅkārānuppādānena imehi kho gahapatiputta
  pañcahi ṭhānehi .pe. Paccupaṭṭhātabbāti 3-.
       [386] Tattha puttadārā piṭṭhito anubandhanavasena pacchimā
  disāti veditabbā. Sammānanāyāti ettha sammānanā nāma

  *  *  *  *  *  *
  Footnote: 1. samanta. 2/50. 2. sā. dī. vi. 3/45. 3. dī. pāṭi. 11/204.
-------------------------------------------------
[page 352]
  Sambhāvanā. Sā atthacariyālakkhaṇā dānalakkhaṇā piyavacanalakkhaṇā
  cāti tividhā. Tattha itarā dve catutthapañcamaṭṭhāneheva
  saṅgahitā. Tasmā piyavacanalakkhaṇaṁ sambhāvanaṁ dassetuṁ devamāte
  tissamāteti evaṁ sambhāvitakathākathanenāti aṭṭhakathāyaṁ vuttaṁ.
  Avimānanāyāti ettha vigatā mānanā vimānanā na vimānanā
  avimānanā vimānanāya akaraṇaṁ. Tenaṭṭhakathāyaṁ 1- yathā dāsakammakarādayo
  pothetvā viheṭhetvā kathenti evaṁ pīḷetvā 2- vimānetvā
  akathanenāti vuttaṁ. Sāmikena hi vimānitaṁ itthījanaṁ sabbo parijano
  vimānetiyeva. Anaticariyāyāti taṁ atikkamitvā bahi aññāya
  itthiyā saddhiṁ paricaranto taṁ aticarati nāma taṁ attano
  gihiniṁ atimaññitvā agaṇetvā vattanato tathā akaraṇena.
  Issariyavossaggenāti itthiyo hi mahālatāsadisampi 3- ābharaṇaṁ labhitvā
  bhattaṁ vicāretuṁ alabhamānā kujjhanti kaṭacchuṁ hatthe ṭhapetvā
  tava ruciyā karohīti bhattagehe vissaṭṭhe sabbaṁ issariyaṁ vissaṭṭhaṁ
  nāma hoti evaṁ karaṇenāti attho. Gehe eva ṭhatvā
  vicāretabbampi hi kasivaṇijjādikamamaṁ kulitthiyā bhāro na hoti
  sāmikasseva bhāro tato ābhataṁ sāpateyyampana tāya suguttaṁ
  katvā ṭhapetabbaṁ hoti. Tasmā yādiso issariyavossaggo gihiniyā
  anucchaviko taṁ dassento bhattagehe vissaṭṭheti āha.

  *  *  *  *  *  *
  Footnote: 1. su. vi. 3/184. 2. hīḷetvātipi pāṭho. ña. va.
  3. mahālatāpasādhanasadisaṁpi. ña. va.
-------------------------------------------------
[page 353]
  Evañhi tasmiṁ vissaṭṭhe sabbaṁ issariyaṁ vissaṭṭhaṁ nāma hotīti
  etā maññantīti adhippāyo. Alaṅkārānuppadānenāti ettha
  itthiyo nāma puttalābhena viya mahagghavipulālaṅkāralābhenāpi na
  santussantevāti tāsaṁ tosanaṁ akāraṇaṁ tasmā vibhavānurūpameva
  alaṅkāradānaṁ yuttanti āha attano vibhavānurūpena alaṅkāradānenāti.
       [387] Yadipi mātikāyaṁ pacchimā disā puttadārā veditabbāti
  vuttaṁ puttasaṅgaho pana pāpā nivārentītiādinā dassito
  tasmā puttavasena niddesaṁ akatvā dārasaṅkhātabhariyāvaseneva
  katoti daṭṭhabbo. Teneva sigālaṭīkāyaṁ iti bhagavā pacchimā
  disā puttadārāti uddisitvāpi dāravaseneva pacchimaṁ disaṁ vissajjesi
  na puttavasena. Kasmā. Puttā hi dārakakāle attano
  mātaraṁ anuggaṇhanteneva anuggahitā honti anukampitā.
  Viññutampattakāle pana yathā te pitarā anuggahetabbā svāyaṁ
  vidhi pāpā nivārentītiādinā paṭhamadisāvāre dassito evāti kiṁ
  puna vissajjanenāti vuttaṁ. Idha aṭṭhakathāpotthake tu pacchimā
  disā puttadārā veditabbāti ettha uddiṭṭhaṁ puttadāraṁ bhariyāsaddena
  saṅgaṇhitvāti likhitaṁ. Tattha puttasaddo pamādalekho. Dāraṁ
  bhariyāsaddenātyattho yujjati. Puttadārā pana piṭṭhito
  anubandhanavasena pacchimā disāti veditabbā.
       [388] Iti sammānanādīhi saṅgaho
-------------------------------------------------
[page 354]
  Susaṁvihitakammantatādidiṭṭhadhammikahitahetuto maṅgalaṁ. Tenāha imehi kho
  gahapatiputta pañcahi ṭhānehi sāmikena pacchimā disā bhariyā paccupaṭṭhitā
  pañcahi ṭhānehi sāmikaṁ anukampati susaṁvihitakammantā ca hoti
  susaṅgahitaparijanā ca anaticāriṇī ca sambhatañca anurakkhati dakkhā
  ca hoti analasā sabbakiccesu imehi kho gahapatiputta .pe.
  Anukampatīti 1-.
       [389] Tattha susaṁvihitakammantāti ettha kulitthiyā
  saṁvidhātabbakammantā nāma āhārasampādanavicārappakārā. Tenaṭṭhakathāyaṁ 2-
  yāgubhattapacanakālādīni anatikkamitvā tassa tassa sādhukaṁ karaṇena
  suṭṭhu saṁvihitakammantāti vuttaṁ. Susaṅgahitaparijanāti ettha yasmā
  gehasāminiyā antogehajano niccameva saṅgahetabbo tasmā na
  so idhādhippeto. Idha pana parijano nāma sāmikassa ceva attano
  ca ñātijano so yathārahaṁ piyavacanehi ceva bhojanadānādīhi
  ca aññato tattheva uppannassa paṇṇākārassa chaṇadivasādīsu
  pesetabbapiyabhaṇḍehi ca tāya saṅgahetabboti dassetumāha
  sammānanādīhi ceva pahiṇakapesanādīhi ca saṅgahitaparijanāti.
  Anaticāriṇīti sāmikaṁ muñcitvā aññaṁ manasāpi na paṭṭheti.
  Sambhatanti kasivaṇijjādīni katvā ābhatadhanaṁ bāhirato antogehaṁ
  pavesitadhanantyattho. Dakkhāti ettha gihiniyā nāma paṭhamaṁ
  āhārasampādane kosallaṁ icchitabbaṁ tattha ca yuttappayuttatā

  *  *  *  *  *  *
  Footnote: 1. dī. pāṭi. 11/204. 2. su. vi. 3/184.
-------------------------------------------------
[page 355]
  Tato sāmikassa itthījanāyattesu kiccākiccesu tato puttānaṁ
  parijanassa ca kattabbakiccesu. Tenaṭṭhakathāyaṁ 1- yāgubhattasampādanādīsu
  chekā nipuṇāti vuttaṁ. Analasāti nikkosajjā. Tameva
  nikkosajjataṁ byatirekato anvayato ca vibhāvetumaṭṭhakathāyaṁ
  yathā aññā kusītā nisinnaṭṭhāne nisinnāva honti ṭhitaṭṭhāne
  ṭhitāva evaṁ ahutvā vipphārikena cittena sabbakiccāni
  nipphādetīti vuttaṁ.
       [390] Aparo nayo saṅgahoti dhammikāhi dānapiyavācatthacariyāhi
  saṅgahaṇaṁ. Seyyathīdaṁ. Uposathadivasesu paribbayadānaṁ nakkhattadivase
  nakkhattadassāpanaṁ maṅgaladivase maṅgalakaraṇaṁ diṭṭhadhammikasamparāyikesu
  atthesu ovādānusāsananti. Taṁ pubbanayeneva diṭṭhadhammikahitahetuto
  ca dhammikattā samparāyikahitahetuto ca devatāhipi namassanīyabhāvahetuto
  ca maṅgalanti veditabbaṁ.
       [391] Tathā hi sakko devarājā uyyānaṁ gantukāmo
  vejayantappāsādā orohanto añjaliṁ katvā dasa disā namassati.
  Taṁ disvā mātali deva kaṁ nāma tvaṁ namassasīti pucchi. So
  tassa kathento sakkasaṁyuttassa dutiyavagge paṭhamasakkanamassanasutte 2-
  imaṁ gāthamāha
          ye gahaṭṭhā puññakarā sīlavanto upāsakā
          dhammena dāraṁ posenti te namassāmi mātalīti.

  *  *  *  *  *  *
  Footnote: 1. vi. vi. 3/185. 2. saṁ. sa. 15/344.
-------------------------------------------------
[page 356]
       Tattha puññakarāti catupaccayadānaṁ kusumbhasumanapūjā
  dīpasahassajalanantievamādipuññakarā 1-. Sīlavantoti upāsakatte
  patiṭṭhāya pañcahipi dasahipi sīlehi samannāgatā. Dhammena dāraṁ
  posentīti ummaṅgabhindanādīni akatvā dhammikehi kasigorakkhavaṇijjādīhi
  puttadāraṁ posentīti tabbaṇṇanā 2-.
       Evamādīti ādisaddena avasesapuññakiriyāvatthūni saṅgaṇhāti.
  Niccasīlavasena pañcahi niyamasīlavasena dasahi. Pisaddena tato
  katipayehi uposathasīlavasena aṭṭhahīti dasseti. Dhammikehīti dhammato
  anapagatehi ñāyehīti taṭṭīkā.
       [392] Taṁ sutvā mātali tepi namassanto imaṁ gāthamāha 3-
          seṭṭhā hi kira lokasmiṁ ye tvaṁ sakka namassasi
          ahaṁpi te namassāmi ye namassasi vāsavāti.
       Ayamettha saṅkhepo vitthāro sutte oloketabbo. Iti
  puttadārasasa saṅgaho devatāhi namassanīyabhāvahetuto maṅgalanti.
       [393] Tattha puttā mātāpitūnaṁ gahapataggi nāma mātāpitaro
  pana puttānaṁ āhuneyyaggi nāma. Tenāha bhagavā sattakaṅguttare
  dutiyaggisutte 4- uggatasarīrabrāhmaṇassa dhammaṁ desento katamo
  ca brāhmaṇa āhuneyyaggi. Idha brāhmaṇa yassa te honti
  mātāti vā pitāti vā ayaṁ vuccati brāhmaṇa āhuneyyaggi.

  *  *  *  *  *  *
  Footnote: 1....kārakātipi padaṁ. ña. va. 2. sā. pā. 1/413.
  3. saṁ. sa. 15/344. 4. aṅ. sattaka. 23/46.
-------------------------------------------------
[page 357]
  Taṁ kissa hetu. Ato hayaṁ brāhmaṇa āhuto sambhūto tasmā
  ayaṁ brāhmaṇa āhuneyyaggi sakkatvā garukatvā mānetvā pūjetvā
  sammā sukhaṁ pariharitabbo. Katamo ca brāhmaṇa gahapataggi.
  Idha brāhmaṇa yassa te honti puttāti vā dārāti vā
  dāsāti vā pessāti vā ayaṁ vuccati brāhmaṇa gahapataggi.
  Tasmā ayaṁ brāhmaṇa gahapataggi sakkatvā .pe. Pariharitabboti.
       [394] Tattha ato hayanti ato hi mātāpitito ayaṁ.
  Āhutoti āgato. Sambhūtoti uppannoti tabbaṇṇanā 1-.
       Tesu vipaṭipajjamānā puttā nirayādīsu nibbattanti tasmā
  kiñcāpi mātāpitaro na anuḍahanti anuḍahanassa pana paccayā
  honti iti anuḍahanattheneva āhuneyyaggīti vuccantīti tattheva
  paṭhamaggisuttavaṇṇanā 2-.
       Ādarena hunanaṁ pūjanaṁ āhunaṁ sakkāroti paṭhamaggisuttaṭīkā.
       Āhunaṁ arahantīti āhuneyyā. Mātāpitaro hi puttānaṁ
  bahukāratāya 3- āhunaṁ arahantīti paṭhamaggisuttavaṇṇanā 4-.
       Gahapataggīti ayaṁ puttadārādigaṇo. Yasmā gahapati viya
  gehasāmiko viya hutvā aggati vicarati tasmā gahapataggīti
  vuccatīti dutiyaggisuttavaṇṇanā 5-.
       [395] Sattime bhikkhave aggī. Katame satta. Rāgaggi
  dosaggi mohaggi āhuneyyaggi dakkhiṇeyyaggi gahapataggi kaṭṭhaggi

  *  *  *  *  *  *
  Footnote: 1-5. mano. pū. 3/205. 2-4. mano. pū. 3/204. 3. bahūpakāratāyātipi pāṭho. ña. va.
-------------------------------------------------
[page 358]
  Ime kho bhikkhave satta aggīti evaṁ avibhajitvā desitapaṭhamaggisuttavaṇṇanāyantu
  gahapataggīti pana gehasāmiko vuccati. So mātugāmassa sayanavatthālaṅkārādianuppadānena
  bahūpakāro taṁ aticaranto mātugāmo nirayādīsu nibbattati tasmā sopi
  purimanayeneva anuḍahanatthena gahapataggīti vuttoti vuttaṁ.
       [396] Saṅgītisuttavaṇṇanāyampi tatheva vatvā puna vuttaṁ
  kassapabuddhakāle sotāpannassa upāsakassa bhariyā aticāraṁ carati.
  So taṁ paccakkhato disvā kasmā evaṁ karosīti āha. Sā
  sacāhaṁ evarūpaṁ karomi ayaṁ maṁ sunakho vilumpamāno khādatūti
  vatvā kālaṁ katvā kaṇṇamuṇḍadahe vemānikappetī hutvā nibbattā
  divā sampattiṁ anubhavati rattiṁ dukkhaṁ. Bārāṇasīrājā migavadhaṁ
  caranto araññaṁ pavisitvā anupubbena kaṇṇamuṇḍadahaṁ sampatto
  tāya saddhiṁ sampattiṁ anubhavi. Sā taṁ vañcetvā rattiṁ dukkhaṁ
  anubhavati. So ñatvā kattha nu kho gacchatīti piṭṭhito piṭṭhito
  gantvā avidūre ṭhito kaṇṇamuṇḍadahato nikkhamitvā taṁ paṭapaṭanti
  khādamānaṁ ekaṁ sunakhaṁ disvā asinā dvedhā 1- chindi. Dve ahesuṁ.
  Puna chinnā cattāro. Puna chinnā aṭṭha. Puna chinnā soḷasa
  ahesuṁ. Sā kiṁ karosi sāmīti āha. So kimidanti āha. Sā
  evaṁ akatvā kheḷapiṇḍaṁ bhūmiyaṁ nuṭṭhahitvā pādena ghaṁsāhīti āha.
  So tathā akāsi. Sunakhā antaradhāyiṁsu. Taṁ divasaṁ tassā kammaṁ

  *  *  *  *  *  *
  Footnote: 1. dvidhātipi padaṁ. ña. va.
-------------------------------------------------
[page 359]
  Khīṇaṁ. Rājā vippaṭisārī hutvā gantuṁ āraddho. Sā mayhaṁ sāmi
  kammaṁ khīṇaṁ mā agamāsīti āha. Rājā assutvāva gatoti.
       [397] Soti gehasāmiko bhattā. Purimanayenevāti anuḍahanassa
  paccayattā. Aticāranti sāmikaṁ atikkamitvā caraṇaṁ micchācāraṁ.
  Rattiṁ dukkhanti attano pāpakammānubhāvasamuṭṭhitena sunakhena
  khāditabbattā dukkhaṁ. Vañcetvāti taṁ ajānāpetvāva
  karaṇaṭṭhānagamanaṁ sandhāya vuttaṁ. Paṭapaṭanti paṭapaṭaṁ katvā.
  Anuravanidassanañhetaṁ. Nuṭṭhiyogo hi kirāyaṁ tassa sunakhantaradhānassa
  yadidaṁ kheḷapiṇḍaṁ bhūmiyaṁ nuṭṭhahitvā pādena ghaṁsanaṁ. Tena vuttaṁ
  so tathā akāsi. Sunakhā antaradhāyiṁsūti taṭṭīkā.
                      Aticāriṇitthīvatthu.
       [398] Idaṁ paṭhamaggisuttaṭīkāyampi saṅgītisuttavaṇṇanāṭīkānaṁ 1-
  ekato karaṇavasenāgataṁ. Petavatthumhi kaṇṇamuṇḍappetavatthuvaṇṇanāyantu
  vitthārato āgataṁ īsakaṁ visadisaṁ. Tattha hi rājā ayametissā paccāmitto
  bhavissatīti visapītena usunā vijjhitvā sunakhaṁ jīvitā voropesīti āgatanti
  tasmā saṅgītisuttapaṭhamaggisuttavaṇṇanānayena gehasāmiko dārassa gahapataggi
  nāma. Dutiyaggisuttavaṇṇanānayena puttadārā gehasāmikassa gahapataggi
  nāmāti niṭṭhamettha gantabbanti.
                     Puttadārasaṅgahakathā.
                        ---------

  *  *  *  *  *  *
  Footnote: 1. su. vi. 4/204.
-------------------------------------------------
[page 360]
                      Anākulakammantakathā
       [399] Kammantā nāma kasigorakkhavaṇijjādayoti idha 1- vuttaṁ.
       Kasīti kasikammaṁ. Vaṇijjāti jaṅghavaṇijjasakaṭavaṇijjādivaṇijjapatho 2-.
  Gorakkhanti attano vā paresaṁ vā gāvo rakkhitvā pañcagorasavikkayena
  jīvanakammanti mūlapaṇṇāsake mahādukkhakkhandhasuttavaṇṇanā 3-.
       Kasanaṁ kasīti kasiggahaṇena sabbo kasipaṭibaddho jīvitupāyo
  gahitoti āha kasīti kasikammanti. Jaṅghavaṇijjāti jaṅghasatthavasena
  vaṇijjamāha. Sakaṭavaṇijjāti sakaṭasatthavasena. Ādisaddena
  nāvāvaṇijjādivasena saṁvohāro. Vaṇijjapathoti vaṇijjamaggo
  dānaggahaṇavasena saṁvohāroti atthoti taṭṭīkā.
       [400] Majjhimapaṇṇāsake vāseṭṭhasutte 4- pana kasiṭṭhāne
  gorakkhā āgatā. Bhagavatā vuttaṁ hi tattha
          yo hi koci manussesu gorakkhaṁ upajīvati
          evaṁ vāseṭṭha jānāhi kasako so na brāhmaṇoti.
       Gorakkhanti khettarakkhaṁ. Kasikammanti vuttaṁ hoti. Goti
  hi paṭhaviyā nāmaṁ tasmā evamāhāti tabbaṇṇanā 5-.
       Sāmaññacodanā visesaniviṭṭhā hotīti āha gorakkhanti
  khettarakkhanti. Tenāha goti hi paṭhaviyā nāmanti taṭṭīkā.

  *  *  *  *  *  *
  Footnote: 1. pa. jo. khu. khu. 153. 2. jalavaṇijjathalavaṇijjādivaṇijjapathotipi. ña. va.
  3. pa. sū. 2/74. 4. Ma. Ma. 13/644. 5. pa. sū. 3/399.
-------------------------------------------------
[page 361]
       Tasmā yattha dvayaṁ ekato āgataṁ tattha kasito aññā
  gorakkhā yattha gorakkhāva sā pakaraṇato ñātabbā.
       [401] Kālātikkamanādi pana tesaṁ ākulabhāvo nāma. Tenaṭṭhakathāyaṁ
  kālaññutāya paṭirūpakāritāya analasatāya uṭṭhānaviriyasampadāya abyasanīyatāya ca
  kālātikkamanāppaṭirūpakaraṇākaraṇasithilakaraṇādiākulabhāvavirahitāti 1- vuttaṁ.
  Tattha yo kattabbakālaṁ ahāpetvā kammaṁ karoti so kālaññū nāma.
  Labhitabbadhanassa paṭirūpaṁ karonto pana paṭirūpakārī nāma. Īdiso hi dhanaṁ
  vindati. Tenāha bhagavā yakkhasaṁyutte 2- āḷavakayakkhassa dhammaṁ desento.
       [402] Paṭirūpakārī dhuravā uṭṭhātā vindate dhananti.
       Tattha desakālādīni ahāpetvā lokiyassa lokuttarassa vā
  dhanassa paṭirūpaṁ adhigamupāyaṁ karotīti paṭirūpakārī. Dhuravāti cetasikaviriyavasena
  anikkhittadhuro.
       Uṭṭhātāti
       yo ca sītañca uṇhañca tiṇā bhiyyo na maññatītiādinā
  nayena kāyikaviriyavasena uṭṭhānasampanno asithilaparakkamo.
  Vindate dhananti ekamūsikāya nacirasseva catussatasahassasaṅkhayaṁ
  cūḷakantevāsī viya lokiyadhanañca mahallakamahātissatthero viya
  lokuttaradhanañca labhatīti tabbaṇṇanā 3-.
        [403] Desakālādīni ahāpetvāti yasmiṁ dese yasmiṁ kāle

  *  *  *  *  *  *
  Footnote: 1. akaraṇasaddo pamādalekho maññe. ña. va. 2. saṁ. sa. 15/316.
  3. sā. pa. 1/390.
-------------------------------------------------
[page 362]
  Sabhāgavayādike nissāya sakiccaṁ tīretabbaṁ tāni desakālādīni anatikkamitvā
  attano vuḍḍhiṁ icchantena ayaṁ nāma deso yatthāhaṁ etarahi vasāmi ayaṁ kālo ime
  me mittā ime me sahāyā ahañca ediso jātikulappadesabalabhogaparivārādīhi
  sakiccaṁ idāni āraddhabbaṁ idāni nāraddhabbanti sabbaṁ upaparikkhitvā
  paṭipajjitabbaṁ. Evaṁ paṭipajjanto hi lokiyassa dhanassa paṭirūpādhigamupāyaṁ
  karoti nāma. Lokuttarassa pana sīlavisodhanādivasena veditabbo. Vahitabbabhāvena
  dhuro viyāti dhuro bhāro. Idha pana dhuraṁ sampaggahato taduddharaṇena dhuro viriyaṁ.
  So sātisayo etassa atthīti dhuravā. Uṭṭhātāti padena kāyikaviriyassa
  vuccamānattā cetasikaviriyavasenāti visesitaṁ. Anikkhittadhuro dhorayhabhāvato.
  Asithilaparakkamo analasabhāvato. Nacirassevāti cātummāsabbhantareyeva.
  Catussatasahassasaṅkhyanti kākaṇikaṭṭhakahāpaṇasoḷasakahāpaṇacatubbīsatikahāpaṇasahassaharaṇakkamena
  dve satasahassāni cūḷakamahāseṭṭhino dhītu lābhavasena dve satasahassānīti evaṁ
  catussatasahassasaṅkhyaṁ dhanaṁ ekamūsikamūlena yathā cūḷakantevāsī evaṁ aññopi
  paṭirūpakārī dhuravā uṭṭhātā vindate dhananti taṭṭīkā.
       Tatrīmāni vatthūni
       [404] Atīte bārāṇasiyaṁ bodhisatto cūḷako nāma seṭṭhī
  hutvā sabbanimittaññū ahosi. So ekadivasaṁ rājupaṭṭhānaṁ
  gacchanto antaravīthiyaṁ matamūsikaṁ disvā taṁkhaṇaṁ nakkhatta samānetvā
-------------------------------------------------
[page 363]
  Sakkā cakkhumatā kulaputtena imaṁ mūsikaṁ gahetvā dārabharaṇaṁ kātuṁ
  kammantaṁ ca payojetunti āha. Taṁ sutvā tassantevāsī aññataro
  duggatapuriso taṁ gahetvā āpaṇe viḷārassatthāya datvā kākaṇikaṁ
  labhitvā tāya kākaṇikāya phāṇitaṁ kīṇitvā pānīyaghaṭaṁ gahetvā
  araññato āgacchantānaṁ mālākārānaṁ phāṇitañca pānīyañca adāsi.
  Te tassa ekekaṁ pupphamuṭṭhiṁ adaṁsu. So pupphamūlena phāṇitaṁ
  kīṇitvā pānīyaghaṭaṁ gahetvā punadivase pupphārāmameva gato.
  Taṁ divasaṁ mālākārā tassa aḍḍhaocitake pupphagacche adaṁsu.
  So nacirasseva iminā upāyena aṭṭha kahāpaṇe labhi. Punekasmiṁ
  vātavuṭṭhidivase rājuyyāne bahū sukkhadaṇḍakā ca sākhā ca palāsañca
  vātena patiṁsu. Uyyānapālo chaḍḍetuṁ nāsakkhi. So tattha
  gantvā sace imāni dārupaṇṇāni mayhaṁ dassasi nīharissāmīti
  āha. Uyyānapālo tassa adāsi. So dārakānaṁ keḷimaṇḍalaṁ
  gantvā phāṇitaṁ datvā muhuttena tāni nīharāpetvā uyyānadvāre
  rāsiṁ kāresi. Tadā rājakumbhakāro kulālabhājanānaṁ pacanatthāya
  tassa soḷasa kahāpaṇe cāṭiādīni bhājanāni ca datvā tāni
  gaṇhi. Evamassa catubbīsati kahāpaṇāni jātāni. So
  nagaradvārasamīpe pānīyacāṭiṁ ṭhapetvā pañcasatatiṇahārake pānīyena
  upaṭṭhahi. Tvaṁ samma amhākaṁ bahūpakāro kinte karomāti.
  So mayhaṁ kicce uppanne karissathāti vatvā ito cito ca
  vicaranto jalathalapathakammikavāṇijehi saddhiṁ mittasanthavaṁ akāsi.
-------------------------------------------------
[page 364]
  Atheko thalapathakammiko sve assavāṇijako pañca assasatāni
  gahetvā āgamissatīti ācikkhi. Taṁ sutvā so tiṇahārake āha
  ajja mayhaṁ ekekaṁ tiṇakalāpaṁ detha mayā ca tiṇe avikkīṇite
  mā vikkīṇāthāti. Te sādhūti vatvā pañca tiṇakalāpasatāni
  tassa ghare pātayiṁsu. Assavāṇijo aññattha tiṇaṁ alabhitvā
  tassa sahassaṁ datvā tiṇaṁ gaṇhi. Tato katipāhaccayenassa
  jalapathakammiko paṭṭanamhi nāvā āgatāti ācikkhi. So aṭṭhahi
  kahāpaṇehi sabbaparivārasampannaṁ tāvakālikaṁ rathaṁ gahetvā mahantena
  yasena paṭṭanaṁ gantvā ekaṁ aṅgulimuddikaṁ nāvāya 1- saccakāraṁ datvā
  antosālāyaṁ nisīdi.
       Ekanipātaṅguttaraṭīkāyaṁ saccakāranti saccabhāvāvahakāraṁ
  attanā gahite bhaṇḍe aññesaṁ na dātabbanti vatvā
  dātabbalañcanti vuttaṁ.
       Tadā satamattā vāṇijā āgantvā tassa ekeko ekekaṁ
  sahassanti satasahassaṁ datvā tena saddhiṁ nāvāya pattikā hutvā puna
  tassa satasahassameva datvā sabbaṁ nāvāya bhaṇḍaṁ aggahesuṁ. So
  dve satasahassāni gahetvā mayā kataññunā bhavitabbanti ekaṁ
  satasahassaṁ cūḷakaseṭṭhissa datvā taṁ sabbaṁ pavattiṁ kathesi. Seṭṭhī
  nadāni evarūpaṁ dārakaṁ mama pesanakammaṁ kātuṁ vaṭṭatīti tassa attano
  dhītaraṁ adāsi. So seṭṭhissa accayena seṭṭhiṭṭhānaṁ paṭilabhi.

  *  *  *  *  *  *
  Footnote: 1. nāvikassātipi pāṭho. ña. va.
-------------------------------------------------
[page 365]
  Evaṁ uṭṭhātā lokiyadhanaṁ vindati.
       Ekanipātassa paṭhamavagge cūḷakaseṭṭhijātakavaṇṇanāyañca 1-
  ekanipātaṅguttaravaṇṇanāyañca appamādavaggavaṇṇanāyañca
  cūḷakantevāsikavatthu.
       [405] Mahallakamahātissatthero kira tīhi iriyāpathehi
  viharissāmīti vattaṁ katvā thīnamiddhāgamanavelāya palālacumbaṭakaṁ
  temetvā sīse katvā galappamāṇaṁ udakaṁ pavisitvā thīnamiddhaṁ
  paṭibāhanto dvādasahi vassehi arahattaṁ pāpuṇi.
               Āḷavakasuttavaṇṇanāyamidaṁ 2- vatthu.
       [406] Yo pana sakaladivasabhāgaṁ supitvā kammante na karoti
  rattimhi te kātuṁ na uṭṭhahati niccakālaṁ surāmatto itthīādīsu
  ca soṇḍo hoti so attano alasatāya kammante ākule
  karoti. Kammantānamakaraṇameva hi tesaṁ ākulattaṁ nāma. Tādiso
  ca gharāvāsaṁ saṇṭhapetuṁ na sakkotiyeva. Tenāha bhagavā sigālasutte 3-
          na divāsoppasīlena rattiṁ uṭṭhānadessinā 4-
          niccaṁ mattena soṇḍena sakkā āvasituṁ gharanti.
       [407] Tattha rattiṁ uṭṭhānadessināti rattiṁ anuṭṭhānasīlenāti
  tabbaṇṇanā 5-
       suriye anuggate eva kammante anārabhanto rattiṁ

  *  *  *  *  *  *
  Footnote: 1. jātakaṭṭhakathā 1/175. 2. sā. pa. 1/390. 3. dī. pāṭi. 11/199.
  4. pāliyaṁ na divāsuppasīlena rattinuṭṭhānadessināti. ña. va. 5. su. vi. 3/174.
-------------------------------------------------
[page 366]
  Anuṭṭhānasīloti taṭṭīkā.
       Niccaṁ mattenāti niccakālaṁ surāmadamattena. Soṇḍenāti
  itthīādīsu soṇḍena. Aṭṭhakathācariyena hi soṇḍāti itthīsoṇḍā
  bhattasoṇḍā pūvasoṇḍā mūlasoṇḍā. Pipāsāti pānasoṇḍāti
  evaṁ cuṇṇiyapadādhikāre vuttaṁ tasmā na kiñci idha vuttaṁ.
  Itthīsoṇḍāti itthīsu soṇḍā itthīsambhoganimittaṁ ātappanakā
  tathā bhattasoṇḍādayo veditabbā. Pipāsāti uparuparisurāpipāsā.
  Tenāha pānasoṇḍāti taṭṭīkā.
      [408] Tasmā gharamesantena gihinā niddārāmena soṇḍena
  ca na bhavitabbaṁ. Tādiso hi dukkhaṁ pappoti. Tatrīmāni vatthūni
      atīte takkasilāyaṁ disāpāmokkhācariyassa eko antevāsiko
  kusīto hoti niddārāmo. So ekadivasaṁ aññehi māṇavehi
  saddhiṁ dārūnamatthāya araññaṁ gantvā mahantaṁ varuṇarukkhaṁ 1- disvā
  sukkharukkho esoti saññāya muhuttaṁ tāva niddāyitvā pacchā
  gahessāmīti sayitvā kākacchamāno niddaṁ okkami. Itare dārūni
  gahetvā gacchantā taṁ pādena piṭṭhiyaṁ paharitvā agamaṁsu. So
  uṭṭhāya akkhīni puñchitvā avigataniddo varuṇarukkhaṁ āruyha attano
  abhimukhaṁ sākhaṁ ākaḍḍhitvā bhañjanto bhijjitvā uṭṭhitakoṭiyā
  akkhīni bhindāpetvā ekena hatthena taṁ pidhāya ekena hatthena
  alladārūni gahetvā rukkhato oruyha vegena gāmaṁ agamāsi.

  *  *  *  *  *  *
  Footnote: 1. varaṇarukkhantipi padaṁ. ña. va.
-------------------------------------------------
[page 367]
       Ekanipātassa aṭṭhamavagge varuṇajātakavaṇṇanāyaṁ 1- kusītamāṇavavatthu.
       [409] Atīte bārāṇasiyaṁ eko pañcasīlarakkhassa brāhmaṇakulassa
  putto māṇavo samavayehi taruṇadhuttehi saddhiṁ vicaraṇasīlo
  ahosi. So tesu suraṁ pivantesu sayaṁ na pivi. Dhuttā ayaṁ suraṁ
  apivanto amhākaṁ surāmūlaṁ na detīti upāyena naṁ suraṁ pāyetukāmā
  chaṇadivase uyyāne paduminipattesu tikhiṇaṁ suraṁ bandhitvā pānakāle
  māṇavassa khīraṁ dāpetvā pokkharamadhuṁ āharathāti prisehi
  āharāpetvā paduminipattapuṭaṁ heṭṭhāchiddaṁ katvā mukhe ṭhapesuṁ.
  Māṇavo taṁ pokkharamadhusaññāya yācitvā pivitvā maṁsañca khāditvā
  matto ahosi. Netaṁ pokkharamadhu surā esāti. Ettakaṁ madhurarasaṁ
  na jāniṁ āharatha bho suranti. Khīṇā surāti. So tesaṁ
  aṅgulimuddikaṁ datvā tehi ānītaṁ suraṁ tehi saddhiṁ pivitvā matto
  gehaṁ gantvā nipajji. Pitā naṁ punappunaṁ nivārentopi nivāretuṁ
  asakkonto vinicchayaṁ netvā aputtakaṁ katvā nīharāpesi. Evaṁ
  santepi so surāpānato aviramitvāva kammante akatvā aparabhāge
  kapālahattho bhikkhāya caranto parakuḍḍaṁ nissāya kālamakāsi.
           Mahāsutasomajātakavaṇṇanāyaṁ 2- surāsoṇḍavatthu.
       [410] Yo pana atisītādīni apadisitvā kammante na karoti.
  Kathaṁ. Manussehi kālasseva vuṭṭhāya etha bho kammantaṁ

  *  *  *  *  *  *
  Footnote: 1. jātakaṭṭhakathā 2/119. 2. jātakaṭṭhakathā. 8/405.
-------------------------------------------------
[page 368]
  Gacchāmāti vutte atisītantāva aṭṭhīni bhijjanti gacchatha
  tumhe pacchā jānissāmīti aggiṁ tapento nisinno kammante
  kātuṁ na gacchati. Atiuṇhādīsupi eseva nayo. So attano
  alasatāya kammante ākule karoti nāma. Tādiso hi bhogato
  parihāyati. Tenāha bhagavā atisītanti kammaṁ na karoti
  atiuṇhanti atisāyanti atipātoti aticchātoti atipipāsitoti 1-
  kammaṁ na karoti tassa evaṁ kiccāpadesabahulassa viharato
  anuppannā ceva bhogā nuppajjanti uppannā ca bhogā parikkhayaṁ
  gacchantīti. Tādise hi dhanāni atikkamanti. Tenāha bhagavā
       [411] Atisītaṁ atiuṇhaṁ atisāyamidaṁ ahu
             iti vissaṭṭhakammante atthā accenti māṇaveti.
       Tattha atisāyamidaṁ ahūti idaṁ atisāyaṁ jātanti ye evaṁ
  vatvā kammaṁ na karonti. Iti vissaṭṭhakammanteti evaṁ vatvā
  pariccattakammante. Atthā accenti māṇaveti evarūpe puggale
  atthā atikkamanti tesu na tiṭṭhantīti tabbaṇṇanā 2-.
       Atthāti dhanāni. Atikkammantīti apagacchanti. Athavā.
  Atthāti kiccāni. Atikkamantīti atikkantakālāni honti. Tesaṁ
  atikkamopi atthato dhanānaṁ eva atikkamoti taṭṭīkā.
       [412] Yo pana sītādīni agaṇetvā attano analasatāya
  kammante ākule na karoti so mahantaṁ dhanaṁ uppādetvā sukhaṁ

  *  *  *  *  *  *
  Footnote: 1. aticchātosmīti..ṭosmīti. 2. sigālasuttavaṇṇanā. ña. va.
-------------------------------------------------
[page 369]
  Vindati. Aḍḍhamāsakarājādayo cettha nidassanaṁ.
       [413] Atīte bārāṇasiyā uttaradvāravāsī eko bhatiko
  ahosi. So udakabhatiṁ katvā laddhaṁ aḍḍhamāsakaṁ pākāriṭṭhakāya
  antare ṭhapetvā bhatiṁ karonto dakkhiṇadvāraṁ patvā tattha
  udakabhatimeva katvā jīvamānāya kapaṇitthiyā saddhiṁ saṁvāsaṁ kappesi.
  Tāyapi aḍḍhamāsakova laddho. Athekasmiṁ chaṇadivase sā taṁ
  āha sāmi nagare chaṇo vattati sace kiñci atthi mayampi
  kīḷeyyāmāti. So aḍḍhamāsako me atthi so uttaradvāre
  iṭṭhakantare ṭhapito ito dvādasayojanante me nidhānaṁ tava pana
  hatthe kiñci atthīti āha. Sā atthi sāmi aḍḍhamāsakoti
  vatvā tava aḍḍhamāsako mama aḍḍhamāsakoti māsako hoti
  tato ekena koṭṭhāsena mālaṁ ekena gandhaṁ ekena suraṁ gahetvā
  kīḷissāma gaccha tava santakaṁ āharāti āha. So haṭṭhatuṭṭho
  gāyantova pakkāmi. So hi nāgabalo cha yojanāni atikkamma
  majjhantike vītacchitaṅgārasanthatamiva uṇhavālukaṁ maddanto rājaṅgaṇaṁ
  pāpuṇi. Tadā udayo nāma bārāṇasīrājā vātapāne ṭhito
  taṁ tathā gacchantaṁ disvā kinnu kho esa evarūpaṁ ātapaṁ agaṇetvā
  haṭṭhatuṭṭho gāyanto gacchati pucchissāmi nanti cintetvā taṁ
  pakkosāpetvā pucchi. So sabbaṁ pavattiṁ kathetvā deva bhariyāya
  kathaṁ anussarantaṁ maṁ kāmātapo tapati na suriyātapoti āha.
  Kena kāraṇena ātapaṁ agaṇetvā tuṭṭho gāyasīti. Deva taṁ
-------------------------------------------------
[page 370]
  Nidhānaṁ ānetvā tāya saddhiṁ abhiramissāmīti iminā kāraṇena tuṭṭho
  gāyāmīti. Kiṁ tava nidhānaṁ satasahassamattaṁ atthīti. Natthi
  devāti. Rājā paṭipāṭiyā hāpetvā eko māsakoti pucchi.
  Natthi devāti. Aḍḍhamāsakoti. Āma devāti. Tenahi bho
  purisa evarūpe ātape tattha māgami ahante aḍḍhamāsakaṁ
  dassāmīti. Deva tumhehi dinnaṁ gaṇhantopi itaraṁ na nāsessāmi
  mama gamanaṁ ahāpetvā taṁ gaṇhissāmīti. Rājā paṭipāṭiyā
  vaḍḍhetvā bho purisa nivatta māsakaṁ dve māsake .pe. Koṭisataṁ
  aparimitadhanaṁ dassāmīti vatvā tasmiṁ tatheva vadante seṭṭhiṭṭhānādīhi
  ṭhānantarehi palobhetvā tasmiṁ tatheva vadante upaḍḍharajjaṁ te
  dassāmīti vatvā tasmiṁ sampaṭicchante gacchatha mama sahāyakassa
  kesamassuṁ hāretvā nahāpetvā alaṅkaritvā ānethāti āṇāpesi.
  Amaccā tathā katvā ānesuṁ. Rājā rajjaṁ dvidhā bhinditvā tassa
  upaḍḍharajjaṁ adāsi. So aḍḍhamāsakarājā nāma ahosi.
     Aṭṭhakanipāte gaṅgamālajātakavaṇṇanāyaṁ 1- aḍḍhamāsakarājavatthu.
       [414] Tadaññavatthu khantīti pade āvibhavissati. Tenāha
          yo ca sītañca uṇhañca tiṇā bhiyyo na maññati
          karaṁ purisakiccāni so sukhā na vihāyatīti.
       Tattha tiṇā bhiyyoti tiṇatopi uttarinti sigālavaṇṇanā 2-.
       Tiṇā bhiyyo na maññatīti tiṇaṁ viya paribhavanto abhibhuyya

  *  *  *  *  *  *
  Footnote: 1. jātakaṭṭhakathā. 5/290. 2. su. vi. 3/174.
-------------------------------------------------
[page 371]
  Vattatīti atthoti āḷavakasuttaṭīkā.
        So sukhā na vihāyatīti so puriso sukhaṁ na jahati sukhasamaṅgīyeva
  hotīti sigālavaṇṇanā 1-.
       [415] Tasmā gharamesantena sītādīni agaṇetvā anupubbena
  bhogo upacinitabbo. Evaṁ karato hi bhogā bahū honti. Tenāha
          bhoge saṁharamānassa bhamarasseva irīyato
          bhogassa nicayaṁ 2- yanti vammikovupacīyatīti.
       Tattha saṁharamānassāti attānampi parampi apīḷetvā dhammena
  bhoge sampiṇḍentassa rāsiṁ karontassa. Bhamarasseva irīyatoti
  yathā bhamaro pupphānaṁ vaṇṇagandhaṁ aheṭhayaṁ tuṇḍenapi pakkhehipi
  rajaṁ āharitvā anupubbena cakkappamāṇaṁ madhupaṭalaṁ karoti evaṁ
  anupubbena mahantaṁ bhogarāsiṁ karontassa. Bhogassa nicayaṁ yantīti
  tassa bhogā nicayaṁ gacchanti anupubbena upacikāhi saṁvaḍḍhiyamāno
  vammiko viya. Tenāha vammikovupacīyatīti. Yathā vammiko
  upacīyati evaṁ nicayaṁ yantīti atthoti tabbaṇṇanā 3-.
       Bhamarasseva irīyatoti etenevassa bhogasaṁharaṇaṁ dhammikaṁ
  ñāṇupetanti dassento attānampītiādimāha. Rāsiṁ karontassāti
  yathāssa dhanadhaññādibhogajātaṁ sampiṇḍitaṁ rāsibhūtaṁ tiṭṭhati evaṁ
  iriyato āyuhantassa. Cakkappamāṇanti rathacakkappamāṇaṁ.

  *  *  *  *  *  *
  Footnote: 1. su. vi. 3/174. 2. pāliyañhi bhogā sannicayanti. 3. sigālasuttavaṇṇanā.
  ña. va. su. vi. 3/178-9
-------------------------------------------------
[page 372]
  Nicayanti vuḍḍhiṁ parivuḍḍhiṁ. Bhogā sannicayaṁ yantīti keci paṭhantīti
  taṭṭīkā.
       [416] Tattha kasikammaṁ sammāpayojitaṁ ubhayalokahitāvahaṁ hoti.
  Tatrīdaṁ vatthu
       atīte bārāṇasiyaṁ eko seṭṭhī rājūpaṭṭhānaṁ gacchanto
  purohitaṁ disvā nakkhattaṁ pucchitvā ito tiṇṇaṁ vassānamaccayena
  sakalajambudīpe chātakabhayaṁ bhavissatīti sutvā bahuṁ kasikammaṁ kāretvā
  aḍḍhateḷasāni 1- koṭṭhasatāni kāresi. Selasuttavaṇṇanāyaṁ 2- aḍḍhāni
  teḷasāni aḍḍhateḷasāni dvādasasatāni paññāsañcāti attho
  vutto. So tāni ceva cāṭiādīni ca vīhīnaṁ pūretvā tadavasese
  āvāṭesu nikhanitvā tadavasese mattikāya saddhiṁ madditvā bhittiyo
  limpāpetvā bhayakāle sampatte koṭṭhacāṭiādīsu nihitadhaññe
  khīṇe gaccha tātā yathākāmaṁ jīvantūti āha. Manussā yathākāmaṁ
  pakkamiṁsu. Gehe pana seṭṭhī ca bhariyā ca putto ca suṇisā
  ca puṇṇo nāma dāso cāti pañca janā avasesā ahesuṁ.
  Te āvāṭesu dhaññe khīṇe bhittimattikaṁ temetvā tato
  laddhadhaññena yāpayiṁsu. Seṭṭhibhariyā pana bhittippadesesu
  avasiṭṭhamattikaṁ temetvā aḍḍhāḷhakaṁ vīhiṁ labhitvā koṭṭetvā ekaṁ
  taṇḍulanāḷiṁ labhitvā corabhayena taṁ ghaṭe pakkhipitvā bhūmiyaṁ
  nikhanitvā ekadivasaṁ seṭṭhinā rājūpaṭṭhānaṁ gantvā paccāgatena

  *  *  *  *  *  *
  Footnote: 1. aḍḍhaterasānītipi pāṭho. ña. va. 2. pa. sū. 3/366.
-------------------------------------------------
[page 373]
  Chātosmi bhadde atthi kiñcīti vutte taṁ nīharitvā bhattaṁ
  pacitvā pañca koṭṭhāse katvā ekaṁ koṭṭhāsaṁ seṭṭhissa
  upanāmesi. Tasmiṁ khaṇe eko paccekabuddho nirodhā vuṭṭhāya
  dibbacakkhunā olokento sakalajambudīpe chātakabhayaṁ uppannaṁ
  seṭṭhigehe ca pañcannaṁ janānaṁ nāḷikodano pakko te pañcapi
  saddhā mayhañca saṅgahaṁ karissantīti ñatvā gandhamādanato āgantvā
  tesaṁ attānaṁ dassesi. Te sabbe sakasakabhattakoṭṭhāsaṁ datvā
  bhante ito paṭṭhāya evarūpaṁ chātakabhayaṁ na passeyyāmāti vatvā
  icchitānurūpaṁ paṭṭhanaṁ akaṁsu. Tesu hi seṭṭhī ito paṭṭhāya
  sakalajambudīpavāsīnaṁ bījadhaññaṁ dātuṁ samattho bhaveyyaṁ sahatthā
  kammaṁ katvā na jīveyyaṁ aḍḍhateḷasakoṭṭhasatāni sodhāpetvā
  sīsaṁ nahātvā tesaṁ dvāre nisīditvā uddhaṁ olokitakkhaṇeyeva
  rattasālidhārā patitvā sabbakoṭṭhe pūreyyuṁ nibbattanibbattaṭṭhāneyeva
  ayameva bhariyā ayameva putto ayameva suṇisā ayameva dāsoti
  paṭṭhesi. Bhariyā aḍḍhāḷhakasāliṁ me purato katvā sakalajambudīpavāsīnaṁ
  bhattaṁ dentiyāpi yāvāhaṁ na uṭṭhahāmi tāva gahitaggahitaṭṭhānaṁ
  pūritameva hotu imeyeva me sāmikaputtasuṇisādāsāti paṭṭhesi.
  Putto ekaṁ me sahassatthavikaṁ gahetvā sakalajambudīpavāsīnaṁ dhanaṁ
  dentassāpi thavikā paripuṇṇāva hotu imeyeva me mātāpitubhariyādāsāti
  paṭṭhesi. Suṇisā ekaṁ me dhaññapiṭakaṁ purato katvā sakalajambudīpavāsīnaṁ
  bījadhaññaṁ dentiyāpi
-------------------------------------------------
[page 374]
  Khīṇabhāvo mā paññāyi imeyeva me mātāpitusāmikadāsāti
  paṭṭhesi. Dāso kasantassa me ito tisso ito 1- tisso
  majjhe ekāti dāruambaṇamattā satta sitāyo gacchantu imeyeva
  me sāmikā hontūti paṭṭhesi. Kāmañcesa taṁ divasaṁ senāpatiṭṭhānaṁ
  paṭṭhetvā laddhuṁ sakkoti sāmikesu pana sinehena evamesa
  paṭṭhesi. Paccekabuddho sabbesaṁpi vacanāvasāne evaṁ hotūti
  vatvā paccekabuddhagāthāhi anumodanaṁ katvā ime maṁ passantūti
  adhiṭṭhāya gantvā taṁ bhattaṁ attano ānubhāvena pañcannaṁ
  paccekabuddhasatānaṁ pahonakaṁ katvā saṁvibhaji. Tepi naṁ olokentā
  aṭṭhaṁsu. Atha seṭṭhibhariyā bhattaṁ khīṇanti ukkhaliṁ dhovitvā
  pidahitvā ṭhapesi. Seṭṭhīpi jighacchāya pīḷito niddāyitvā
  pabujjhitvā ahaṁ bhadde ativiya chātomhi atthi nu kho ukkhaliyā
  jhāmakasitthānīti āha. Sā uṭṭhāya gantvā ukkhaliṁ vivari.
  Tāvadeva ukkhali sumanamakulasadisavaṇṇassa bhattassa paripūri. Sā
  taṁ disvā uṭṭhehi sāmi bhuñjassūti vatvā dvinnaṁ pitāputtānaṁ
  bhattaṁ datvā tesu bhutvā uṭṭhitesu suṇisāya saddhiṁ bhuñjitvā
  puṇṇassa bhattaṁ adāsi. Gahitaggahitaṭṭhānaṁ na khīyati kaṭacchunā
  sakiṁ gahitaṭṭhānameva paññāyati. Taṁdivasameva koṭṭhādayo
  pubbe pūritaniyāmeneva pūriṁsu. Tato seṭṭhī sakalajambudīpavāsīnaṁ
  bījadhaññaṁ adāsi. So tato cuto devaloke nibbattitvā sugatiyaṁ

  *  *  *  *  *  *
  Footnote: 1. etotipi pāṭho. ña. va.
-------------------------------------------------
[page 375]
  Saṁsaranto idāni bhaddiyanagare meṇḍakaseṭṭhī jāto. Bhariyāpissa
  mahābhogakule nibbatti. Tassā vāmahatthapādatalesu padumalakkhaṇaṁ
  itaresu candalakkhaṇaṁ jātaṁ tenassā candapadumāti nāmaṁ jātaṁ. Sā
  vayappattā meṇḍakassa gehaṁ gatā. Puttasuṇisādāsāpi tesaṁ
  puttasuṇisādāsāyeva ahesuṁ. Tattha putto dhanañjayo nāma visākhāya
  pitā suṇisā sumanadevī nāma visākhāya mātā. Te sabbepi
  attano puññaṁ vīmaṁsanti. Taṁ sabbaṁ yathāpaṭṭhitameva samijjhati.
       Dhammapadassa malavagge sudassaṁ vajjamaññesanti gāthāvaṇṇanāyaṁ
  meṇḍakaseṭṭhivatthu.
       [417] Evamimesaṁ sammāpayojitaṁ kasikammaṁ ubhayalokahitāvahaṁ
  hoti. Esa nayo taditarakammesu. Ubhayalokahitāvahanato cete
  kammantā maṅgalaṁ nāma.
       Aṭṭhakathāyantu 1- ete attano vā puttadārassa vā
  kammakārānaṁ vā byattāya evaṁ payojitā diṭṭheva dhamme
  dhanadhaññavuḍḍhippaṭilābhahetuto maṅagalanti vuttāti ettakameva vuttaṁ.
  Paralokahitappaṭilābhahetutā pana tesaṁ attheva.
       Evamimāyapi gāthāya mātāpitūpaṭṭhānaṁ puttadārasaṅgaho
  anākulakammantāti maṅgalacatukkaṁ vuttaṁ. Idampi paṭhyāvattanti.
                   Catutthagāthāyatthavaṇṇanā.
                         -------

  *  *  *  *  *  *
  Footnote: 1. pa. jo. khu. khu. 153.
-------------------------------------------------

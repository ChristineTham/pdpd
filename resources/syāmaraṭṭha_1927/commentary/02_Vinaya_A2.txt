[page 001]
               Samantapāsādikāya nāma vinayaṭṭhakathāya
                 mahāvibhaṅgavaṇṇanāya dutiyo bhāgo
                       ----------
                      terasakaṇḍavaṇṇanā
          yaṁ pārājikakaṇḍassa saṅgītaṁ samanantaraṁ
          tassa terasakassāya- mapubbapadavaṇṇanā.
      Tena samayena buddho bhagavā sāvatthiyaṁ viharati jetavane
  anāthapiṇḍikassa ārāme. Tena kho pana samayena āyasmā
  seyyasako anabhirato brahmacariyaṁ caratīti ettha. Āyasmāti
  piyavacanaṁ. Seyyasakoti tassa bhikkhuno nāmaṁ. Anabhiratoti
  vikkhittacitto kāmarāgapariḷāhena paridayhamāno na pana gihibhāvaṁ
  paṭaṭhayamāno. So tena kiso hotīti so seyyasako tena anabhiratabhāvena
  kiso hoti. Addasā kho āyasmā udāyīti ettha. Udāyīti
  tassa therassa nāmaṁ. Ayaṁ hi seyyasakassa upajjhāyo loludāyi
  nāma bhantamigasapaṭibhāgo niddārāmatādimanuyuttānaṁ aññataro
  lolabhikkhu. Kacci no tvanti kacci nu tvaṁ. Yāvadatthaṁ
  bhuñjāti ādīsu yāvatā attho yāvadatthaṁ. Idaṁ vuttaṁ hota
  yāvatā te bhojanena attho yattakaṁ tvaṁ icchasi tattakaṁ bhuñja
-------------------------------------------------
[page 002]
  Yattakaṁ kālaṁ rattiṁ vā divā vā supituṁ tvaṁ icchasi tattakaṁ supa
  mattikādīhi kāyaṁ ubbaṭaṭetvā cuṇṇādīhi ghaṁsitvā yattakaṁ nahānaṁ
  icchasi tattakaṁ nahāhi uddesena vā paripucchāya vā vattapaṭipattiyā
  vā kammaṭaṭhānena vā attho natthīti. Yadā te anabhirati
  uppajjatīti yasmiṁ kāle tava kāmarāgavasena ukkaṇṭhatā
  vikkhittacittatā uppajjati. Rāgo cittaṁ anuddhaṁsetīti kāmarāgo
  cittaṁ dhaṁseti padhaṁseti vikkhipati ceva milāpeti ca. Tadā hatthena
  upakkamitvā asuciṁ mocehīti tasmiṁ kāle hatthena vāyamitvā
  asucimocanaṁ karohi evañhi te cittekaggatā bhavissatīti.
  Iti naṁ upajjhāyo anusāsi yathā taṁ bālo bālaṁ mūgo mūgaṁ.
      Tesaṁ muṭṭhassatīnaṁ asampajānānaṁ niddaṁ okkamantānanti
  satisampajaññaṁ pahāya niddaṁ otarantānaṁ. Tattha kiñcāpi niddaṁ
  okkamantānaṁ abyākato bhavaṅgavāro pavattati satisampajaññavāro
  galati tathāpi sayanakāle manasikāro kātabbo. Divā supantena
  yāva nahātassa bhikkhuno kesā na sukkhanti 1- tāva supitvā
  vuṭṭhahissāmīti saussāhena supitabbaṁ. Rattiṁ supantena ettakannāma
  rattibhāgaṁ supitvā candena vā tārakāya vā idannāma ṭhānaṁ
  pattakāle vuṭṭhahissāmīti saussāhena supitabbaṁ. Buddhānussatiādīsu
  dasasu kammaṭṭhānesu ekaṁ aññaṁ vā cittaruciyaṁ kammaṭṭhānaṁ
  gahetvā va niddā okkamitabbā. Evaṁ karonto hi sato sampajāno

  *  *  *  *  *  *
  Footnote: 1. sukkhā honti.
-------------------------------------------------
[page 003]
  Satiñca sampajaññañca avijahitvāva niddaṁ okkamatīti vuccati.
  Te pana bhikkhū bālā lolā bhantamigapaṭibhāgā na evamakaṁsu.
  Tena vuttaṁ tesaṁ muṭṭhassatīnaṁ asampajānānaṁ niddaṁ okkamantānanti.
  Atthi cettha cetanā upalabbhatīti ettha ca supinante assādanacetanā
  atthi upalabbhati. Atthesā bhikkhave cetanā sā ca kho
  abbohārikāti bhikkhave esā assādanacetanā atthi sā ca kho
  avisaye uppannattā abbohārikā āpattiyā aṅgaṁ na hoti.
      Iti bhagavā supinantacetanāya abbohārikabhāvaṁ dassetvā
  evañca pana bhikkhave imaṁ sikkhāpadaṁ uddiseyyātha sañcetanikā
  sukkavisaṭṭhi aññatra supinantā saṅghādisesoti sānuppaññattikaṁ
  sikkhāpadaṁ paññāpesi.
      Tattha saṁvijjati cetanā assāti sañcetanā. Sañcetanāva
  sañcetanikā. Sañcetanā vā assā atthīti sañcetanikā.
  Yasmā pana yassa sañcetanikā sukkavisaṭṭhi hoti so jānanto
  sañjānanto hoti sā cassa sukkavisaṭṭhi cecca abhivitaritvā
  vītikkamo hoti tasmā byañjane ādaraṁ akatvā atthameva
  dassetuṁ jānanto sañjānanto cecca abhivitaritvā vītikkamoti
  evamassa padabhājanaṁ vuttaṁ. Tattha jānantoti upakkamāmīti
  jānanto. Sañjānantoti sukkaṁ mocemīti sañjānanto. Teneva
  upakkamajānanākārena saddhiṁ jānantoti attho. Ceccāti mocanas-
  sādacetanāvasena cetetvā pakappetvā. Abhivitaritvāti upakkamavasena
-------------------------------------------------
[page 004]
  Maddanto nirāsaṅkaṁ cittaṁ pesetvā. Vītikkamoti evaṁ pavattassa
  yo vītikkamo ayaṁ sañcetanikāsaddassa sikhāppatto atthoti
  vuttaṁ hoti.
      Idāni sukkavisaṭṭhīti ettha yassa sukkassa yā visaṭṭhi taṁ
  tāva saṁkhyāto ca vaṇṇabhedato ca dassetuṁ sukkanti dasa sukkānīti
  ādimāha. Tattha sukkānaṁ āsayabhedato dhātunānattato ca
  nīlādivaṇṇabhedo veditabbo. Visaṭṭhīti visaggo. Atthato
  panetaṁ ṭhānā cāvanaṁ hoti. Tenāha visaṭṭhīti ṭhānā cāvanā
  vuccatīti. Tattha vatthisīsaṁ kaṭi kāyoti tidhā sukkassaṭṭhānaṁ
  kappenti. Eko kirācariyo vatthisīsaṁ sukkassaṭṭhānanti āha.
  Eko kaṭīti. Eko sakalo kāyoti. Tesu tatiyassa bhāsitaṁ
  subhāsitaṁ. Kesalomanakhadantānaṁ hi maṁsavinimuttaṭṭhānaṁ
  uccārapassāvakheḷasiṁghāṇikāthaddhasukkhacammāni ca vajjetvā avaseso
  chavimaṁsalohitānugato sabbopi kāyo kāyappasādabhāvajīvitindriyābaddhapittānaṁ
  sambhavassa ca ṭhānameva. Tathāhi rāgapariyuṭṭhānenābhibhūtānaṁ hatthīnaṁ ubhohi
  kaṇṇacūlikāhi sambhavo nikkhamati. Mahāsenarājā ca rāgapariyuṭṭhito
  sambhavavegaṁ adhivāsetuṁ asakkonto satthena bāhusīsaṁ phāletvā
  vaṇamukhena nikkhantaṁ sambhavaṁ dassesīti. Ettha pana paṭhamassa
  ācariyassa vāde mocanassādena nimitte upakkamato yattakaṁ ekā
  khuddakamakkhikā piveyya tattake asucimhi vatthisīsato muñcitvā
  dakasotaṁ otiṇṇamatte bahi nikkhante vā anikkhante vā
-------------------------------------------------
[page 005]
  Saṅghādiseso. Dutiyassa vāde tatheva kaṭito muñcitvā dakasotaṁ
  otiṇṇamatte. Tatiyassa vāde tatheva sakalakāyaṁ saṁkhobhetvā tato
  muñcitvā dakasotaṁ otiṇṇamatte bahi nikkhante vā anikkhante vā
  saṅghādiseso. Dakasotorohaṇaṁ cettha adhivāsetvā antarā
  nivāretuṁ asakkuṇeyyatāya vuttaṁ. Ṭhānā cutaṁ hi avassaṁ dakasotaṁ
  otarati tasmā ṭhānā cāvanamattenevettha āpatti veditabbā.
  Sā ca kho nimitte upakkamantasseva. Hatthaparikammapādaparikamma-
  gattaparikammakaraṇe pana sacepi asuci muccati anāpatti. Ayaṁ
  sabbācariyasādhāraṇo vinicchayo.
      Aññatra supinantāti ettha supinoeva supinanto taṁ
  ṭhapetvā apanetvāti vuttaṁ hoti. Tañca pana supinaṁ passanto
  catūhi kāraṇehi passati dhātukkhobhato vā anubhūtapubbato vā
  devatopasaṁhārato vā pubbanimittato vāti. Tattha pittādīnaṁ
  khobhakaraṇapaccayayogena khubhitadhātuko dhātukkhobhato supinaṁ passati.
  Passanto ca nānāvidhaṁ supinaṁ passati pabbatā patanto viya ākāsena
  gacchanto viya vāḷamigahatthicorādīhi anubaddho viya ca hoti.
  Anubhūtapubbato passanto pubbe anubhūtapubbaṁ ārammaṇaṁ passati.
  Devatopasaṁhārato passantassa devatā atthakāmatāya vā
  anatthakāmatāya vā atthāya vā anatthāya vā nānāvidhāni ārammaṇāni
  upasaṁharanti. So tāsaṁ devatānaṁ ānubhāvena tāni ārammaṇāni
  passati. Pubbanimittato passanto puññāpuññavasena
-------------------------------------------------
[page 006]
  Uppajjitukāmassa atthassa vā anatthassa vā pubbanimittabhūtaṁ supinaṁ passata
  bodhisattamātā viya puttapaṭilābhanimittaṁ bodhisatto viya pañca
  mahāsupine kosalarājā viya ca soḷasa supineti. Tattha yaṁ
  dhātukkhobhato anubhūtapubbato ca supinaṁ passati na taṁ saccaṁ hoti.
  Yaṁ devatopasaṁhārato passati taṁ saccaṁ vā hoti alikaṁ vā.
  Kuddhā hi devatā upāyena vināsetukāmā viparītampi katvā
  dassenti. Yaṁ pana pubbanimittato passati taṁ ekantasaccameva hoti.
  Etesaṁ catunnaṁ mūlakāraṇānaṁ saṁsaggabhedatopi supinabhedo hotiyeva.
  Tañca panetaṁ catubbidhampi supinaṁ sekkhaputhujjanāva passanti
  appahīnavipallāsattā. Asekkhā na passanti pahīnavipallāsattā. Kiṁ
  panetaṁ passanto sutto passati paṭibuddho udāhu nevasutto
  napaṭibuddhoti. Kiñcettha. Yadi tāva sutto passati
  abhidhammavirodho āpajjati. Bhavaṅgacittena hi supati. Taṁ
  rūpanimittādiārammaṇaṁ rāgādisampayuttaṁ vā na hoti. Supinaṁ passantassa
  ca īdisāni cittāni uppajjanti. Atha paṭibuddho passati
  vinayavirodho āpajjati. Yaṁ hi paṭibuddho passati taṁ sabbohārikacittena
  passati. Sabbohārikacittena ca kate vītikkame anāpatti
  nāma natthi. Supinaṁ passantena pana kate vītikkame
  ekantamanāpattieva. Atha nevasutto na paṭibuddho passati na 1- nāma
  passati. Evañca sati supinassa abhāvova āpajjati. Na abhāvo.

  *  *  *  *  *  *
  Footnote: 1. ito paraṁ kocīti padaṁ bhaveyya. vimati: ko nāma pasusatīti.
-------------------------------------------------
[page 007]
  Kasmā. Yasmā kapimiddhapareto passati. Vuttaṁ hetaṁ
  kapimiddhapareto kho mahārāja supīnaṁ passatīti 1-. Kapimiddhaparetoti
  makkaṭaniddāya yutto. Yathā hi makkaṭassa niddā lahuparivattā
  hoti evaṁ yā niddā punappunaṁ kusalādicittavokiṇṇattā
  lahuparivattā yassā pavattiyaṁ punappunaṁ bhavaṅgato uttaraṇaṁ hoti tāya
  yutto supinaṁ passati. Tenāyaṁ supino kusalopi hoti akusalopi
  abyākatopi. Tattha supinante cetiyavandanadhammassavanadhammadesanādīni
  karontassa kusalo pāṇātipātādīni karontassa akusalo dvīhi
  aṅgehi mutto āvajjanatadārammaṇakkhaṇe abyākatoti veditabbo.
  Svāyaṁ dubbalavatthukattā cetanāya paṭisandhiṁ ākaḍḍhituṁ asamattho
  pavatte pana aññehi kusalākusalehi upatthambhito vipākaṁ deti.
  Kiñcāpi vipākaṁ deti athakho avisaye uppannattā abbohārikāva
  supinantacetanā. Tenāha ṭhapetvā supinantanti.
      Saṅghādisesoti imassa āpattinikāyassa nāmaṁ. Tasmā yā
  aññatra supinantā sañcetanikā sukkavisaṭṭhi ayaṁ saṅghādiseso
  nāma āpattinikāyoti evamettha sambandho veditabbo. Vacanattho
  panettha saṅgho ādimhi ceva sese ca icchitabbo assāti
  saṅghādisesoti. Kiṁ vuttaṁ hoti. Imaṁ āpattiṁ āpajjitvā
  vuṭṭhātukāmassa yantaṁ āpattivuṭṭhānaṁ tassa ādimhi ceva parivāsanatthāya
  ādito sese majjhe mānattadānatthāya mūlāya paṭikkassanena vā
  saha mānattadānatthāya avasāne abbhānatthāya ca saṅgho icchitabbo.

  *  *  *  *  *  *
  Footnote: 1. naYu. milindapañhā. 379.
-------------------------------------------------
[page 008]
  Na hettha ekampi kammaṁ vinā saṅghena sakkā kātunti. Saṅgho
  ādimhi ceva sese ca icchitabbo assāti saṅghādiseso. Byañjanaṁ
  pana anādayitvā atthameva dassetuṁ saṅghova tassā āpattiyā
  parivāsaṁ deti mūlāya paṭikassati mānattaṁ deti abbheti na sambahulā
  na ekapuggalo tena vuccati saṅghādisesoti idamassa padabhājanaṁ.
         Saṅghādisesoti yaṁ vuttaṁ taṁ suṇohi yathākathaṁ
         saṅghova deti parivāsaṁ mūlāya paṭikassati
         mānattaṁ deti abbheti tenetaṁ iti vuccatīti 1-
  parivāre vacanakāraṇañca vuttaṁ. Tattha ca parivāsadānādīni
  samuccayakkhandhake vitthārato āgatāni. Tattheva nesaṁ vaṇṇanaṁ karissāma.
  Tasseva vā āpattinikāyassāti tassa eva āpattisamūhassa. Tattha
  kiñcāpi ayaṁ ekāva āpatti ruḷhisaddena pana avayave
  samūhavohārena vā nikāyo vutto eko vedanākkhandho eko
  viññāṇakkhandhoti ādīsu viya.
      Evaṁ uddiṭṭhasikkhāpadaṁ padānukkamena vibhajitvā idāni imaṁ
  sukkavisaṭṭhiṁ āpajjantassa upāyañca kālañca adhippāyañca
  adhippāyavatthuñca dassetuṁ ajjhattarūpe mocetīti ādimāha. Ettha
  hi ajjhattarūpādīhi catūhi padehi upāyo dassito. Ajjhattarūpe
  hi vā moceyya bahiddhārūpe vā ubhayattha vā ākāse vā kaṭiṁ
  kampento. Ito paraṁ añño upāyo natthi. Tattha rūpe
  ghaṭṭetvā mocentopi rūpena ghaṭṭetvā mocentopi rūpe moceticceva

  *  *  *  *  *  *
  Footnote: 1. parivāra. vi. 8/368.
-------------------------------------------------
[page 009]
  Veditabbo. Rūpe hi sati so moceti na rūpaṁ alabhitvāti.
  Rāgūpatthambhādīhi pana pañcahi kālo dassito. Rāgūpatthambhādikālesu
  hi aṅgajātaṁ kammaniyaṁ hoti yassa kammaniyatte sati
  moceti. Ito paraṁ añño kālo natthi. Na hi vinā
  rāgūpatthambhādīhi pubbaṇhādayo kālabhedā mocane nimittā honti.
  Ārogyatthāyāti ādīhi dasahi adhippāyo dassito. Evarūpena
  hi adhippāyabhedena moceti na aññathā. Nīlādīhi pana dasahi
  navamassa adhippāyassa vatthu dassitaṁ. Vīmaṁsanto hi. Nīlādīsu
  aññataravasena vīmaṁsati na tehi vinimuttanti. Ito paraṁ imesaṁyeva
  ajjhattarūpādīnaṁ padānaṁ pakāsanatthaṁ ajjhattarūpeti ajjhattaupādinnarūpeti
  ādi vuttaṁ. Tattha ajjhattaupādinnarūpeti attano
  hatthādibhede rūpe. Bahiddhāupādinneti parassa tādiseyeva.
  Anupādinneti tālacchiddādibhede. Tadubhayeti attano ca parassa ca
  rūpe. Ubhayaghaṭṭanavasenetaṁ vuttaṁ. Attano rūpena ca anupādinnarūpena
  ca ekato ghaṭṭanepi labbhati. Ākāse vāyamantassāti
  kenaci rūpena aghaṭṭetvā ākāseyeva kaṭikampanappayogena aṅgajātaṁ
  cālentassa. Rāgūpatthambheti rāgassa balavabhāvena rāgena vā
  aṅgajātassa upatthambhe. Thaddhabhāve sañjāteti vuttaṁ hoti.
  Kammaniyaṁ hotīti mocanakammakkhamaṁ ajjhattarūpādīsu upakkamārahaṁ
  hoti. Uccāliṅgapāṇakadaṭṭhupatthambheti uccāliṅgapāṇakadaṭṭhena
  aṅgajāte upatthaddhe. Uccāliṅgapāṇakā nāma lomasapāṇakā
-------------------------------------------------
[page 010]
  Honti tesaṁ lomehi phuṭṭhaṁ aṅgajātaṁ kaṇḍuṁ gahetvā thaddhaṁ hoti.
  Tattha yasmā tāni lomāni aṅgajātaṁ ḍaṁsantāni viya ijjhanti
  tasmā uccāliṅgapāṇakadaṭṭhenāti vuttaṁ. Atthato pana
  uccāliṅgapāṇakalomavedhanenāti vuttaṁ hoti. Arogo bhavissāmīti
  mocetvā arogo bhavissāmi. Sukhavedanaṁ uppādessāmīti mocanena
  muccanuppattiyā muttapaccayā ca yā sukhā vedanā hoti taṁ
  uppādessāmīti attho. Bhesajjaṁ bhavissatīti idaṁ me mocitaṁ kiñcideva
  bhesajjaṁ bhavissati. Dānaṁ dassāmīti mocetvā kīṭakipīlikādīnaṁ
  pāṇānaṁ dānaṁ dassāmi. Puññaṁ bhavissatīti mocetvā kīṭādīnaṁ
  dentassa puññaṁ bhavissati. Yaññaṁ yajissāmīti mocetvā kīṭādīnaṁ
  yaññaṁ yajissāmi. Kiñci kiñci mantapadaṁ vatvā dassāmīti vuttaṁ
  hoti. Saggaṁ gamissāmīti mocetvā kīṭādīnaṁ dinnadānena vā
  puññena vā yaññena vā saggaṁ gamissāmi. Vījaṁ bhavissatīti
  kulavaṁsaṅkurassa dārakassa vījaṁ bhavissati. Iminā me vījena putto
  nibbattitsatīti iminā adhippāyena mocetīti attho. Vīmaṁsatthāyāti
  jānanatthāya. Nīlaṁ bhavissatīti ādīsu jānissāmi tāva kiṁ me
  mocitaṁ nīlaṁ bhavissati pītakādīsu aññataravaṇṇanti evamattho
  daṭṭhabbo. Khiḍḍādhippāyoti khiḍḍāpasuto. Tena tena
  adhippāyena kīḷanto mocetīti vuttaṁ hoti.
      Idāni yadidaṁ ajjhattarūpe mocetīti ādi vuttaṁ tattha yathā
  mocento āpattiṁ āpajjati tesañca padānaṁ vasena yattako
-------------------------------------------------
[page 011]
  Āpattibhedo hoti taṁ sabbaṁ dassento ajjhattarūpe ceteti
  upakkamati muccati āpatti saṅghādisesassāti ādimāha. Tattha
  cetetīti mocanassādasampattāya cetanāya muccatūti ceteti.
  Upakkamatīti tadanurūpaṁ vāyāmaṁ karoti. Muccatīti evaṁ cetentassa
  tadanurūpena vāyāmena vāyamato sukkaṁ ṭhānā cavati. Āpatti
  saṅghādisesassāti imehi tīhi aṅgehi assa puggalassa saṅghādiseso
  nāma āpatti hotīti attho. Esa nayo bahiddhārūpeti ādīsupi
  avasesesu aṭṭhavīsatiyā padesu. Ettha pana dve āpattisahassāni
  nīharitvā dassetabbāni. Kathaṁ. Ajjhattarūpe tāva rāgūpatthambhe
  ārogyatthāya nīlaṁ mocentassa ekā āpatti ajjhattarūpeyeva
  rāgūpatthambhe ārogyatthāya pītakādīnaṁ mocanavasena aparā navāti
  dasa. Yathā ca ārogyatthāya dasa evaṁ sukhādīnaṁ navannaṁ padānaṁ
  atthāya ekekapadena dasa dasa katvā navuti. Iti imā ca navuti
  purimā ca dasāti rāgūpatthambhe tāva sataṁ. Yathā pana rāgūpatthambhe
  evaṁ vaccūpatthambhādīsupi catūsu ekekasmiṁ upatthambhe sataṁ sataṁ katvā
  cattāri satāni. Iti imāni cattāri purimañca ekaṁ ajjhattarūpe
  tāva pañcannaṁ upatthambhānaṁ vasena pañca satāni. Yathā ca
  ajjhattarūpe pañca evaṁ bahiddhārūpe pañca ajjhattabahiddhārūpe
  pañca ākāse kaṭiṁ kappentassa pañcāti sabbānipi catunnaṁ pañcakānaṁ
  vasena dve āpattisahassāni veditabbāni.
      Idāni ārogyatthāyāti ādīsu tāva dasasu padesu paṭipāṭiyā
-------------------------------------------------
[page 012]
  Vā uppaṭipāṭiyā vā heṭṭhā vā gahetvā upari gaṇhantassa
  upari vā gahetvā heṭṭhā gaṇhantassa ubhato vā gahetvā majjhe
  ṭhapentassa majjhe vā gahetvā ubhato harantassa sabbamūlakaṁ vā
  katvā gaṇhantassa cetanūpakkamamocane sati visaṁketo nāma natthīti
  dassetuṁ ārogyatthañca sukhatthañcāti khaṇḍacakkabaddhacakkādibhedavicittaṁ
  pālimāha. Tattha ārogyatthañca sukhatthañca ārogyatthañca
  bhesajjatthañcāti evaṁ ārogyapadaṁ sabbapadehi yojetvā vuttamekaṁ
  khaṇḍacakkaṁ. Sukhapadādīni sabbapadehi yojetvā yāva attano
  attano atītānantaraṁ padaṁ tāva ānetvā vuttāni nava baddhacakkānīti
  evaṁ ekamūlakāni dasa cakkāni honti. Tāni dumūlakādīhi saddhiṁ
  asammohato vitthāretvā veditabbāni. Attho panettha pākaṭoyeva.
  Yathā ca ārogyatthāyāti ādīsu dasasu padesu evaṁ nīlādīsupi
  nīlañca pītakañca ceteti upakkamatīti ādinā nayena cakkāni vuttāni.
  Tānipi asammohato vitthāretvā veditabbāni. Attho panetthāpi
  pākaṭoyeva. Puna ārogyatthañca nīlañca ārogyatthañca
  sukhatthañca nīlañca pītakañcāti ekenekaṁ dvīhi dve .pe. Dasahi
  dasāti evaṁ purimapadehi saddhiṁ pacchimapadāni yojetvā ekaṁ missakacakkaṁ
  vuttaṁ. Idāni yasmā nīlaṁ mocessāmīti cetetvā upakkamantassa
  pītakādīsupi muttesu pītakādivasena cetetvā upakkamantassa itaresu
  muttesupi nevatthi visaṁketo tasmā etampi nayaṁ dassetuṁ nīlaṁ
  mocessāmīti ceteti upakkamati pītakaṁ muccatīti ādinā nayena
-------------------------------------------------
[page 013]
  Cakkāni vuttāni. Tato paraṁ sabbapacchimapadaṁ nīlādīhi navahi padehi
  yojetvā kucchicakkannāma vuttaṁ. Tato pītakādīni nava padāni ekena
  nīlapadeneva saddhiṁ yojetvā piṭṭhicakkannāma vuttaṁ. Tato lohitakādīni
  nava padāni ekena pītakapadeneva saddhiṁ yojetvā dutiyaṁ piṭṭhicakkaṁ vuttaṁ.
  Evaṁ lohitakapadādīhipi saddhiṁ itarāni nava nava padāni yojetvā
  aññānipi aṭṭha cakkāni vuttānīti evaṁ dasagatikaṁ piṭṭhicakkaṁ veditabbaṁ.
  Evaṁ khaṇḍacakkādīnaṁ anekesaṁ cakkānaṁ vasena vitthārato garukāpattimeva
  dassetvā aṅgavaseneva garukāpattiñca lahukāpattiñca anāpattiñca
  dassetuṁ ceteti upakkamati muccatīti ādimāha. Tattha purimanayeneva
  ajjhattarūpādīsu rāgādiupatthambhe sati ārogyādīnaṁ atthāya cetentassa
  upakkamitvā asucimocane tivaṅgasampannā garukāpatti vuttā.
  Dutiyanayena cetentassa upakkamantassa ca mocane asati duvaṅgasampannā
  lahukā thullaccayāpatti. Ceteti na upakkamati muccatīti ādīhi
  chahi nayehi anāpatti. Ayaṁ pana āpattānāpattibhedo saṇho
  sukhumo tasmā suṭṭhu sallakkhetabbo. Suṭaṭhu sallakkhetvā kukkuccaṁ
  pucchitena āpatti vā anāpatti vā ācikkhitabbā. Vinayakammaṁ
  vā kātabbaṁ. Asallakkhetvā karonto hi roganidānaṁ ajānitvā
  bhesajjaṁ karonto vejjo viya vighātañca āpajjati na ca taṁ puggalaṁ
  tikicchituṁ samattho hoti. Tatrāyaṁ sallakkhaṇavidhi. Kukkuccena āgato
  bhikkhu yāvatatiyaṁ pucchitabbo katamena payogena katarena rāgena
  āpannosīti. Sace paṭhamaṁ aññaṁ vatvā pacchā aññaṁ vadeti na ekamaggena
-------------------------------------------------
[page 014]
  Katheti so vattabbo tvaṁ na ekamaggena kathesi pariharasi na
  sakkā tava vinayakammaṁ kātuṁ gaccha sotthiṁ gavesāti. Sace pana
  tikkhattuṁpi ekamaggeneva katheti yathābhūtaṁ attānaṁ āvikaroti athassa
  āpattānāpattigarukalahukāpattivinicchayatthaṁ ekādasannaṁ rāgānaṁ vasena
  ekādasa payogā samavekkhitabbā. Tatrīme ekādasa rāgā
  mocanassādo muccanassādo muttassādo methunassādo phassassādo
  kaṇḍavanassādo dassanassādo nisajjassādo vācassādo gehasitappemaṁ
  vanabhaṅgiyanti. Tattha mocetuṁ assādo mocanassādo. Muccane
  assādo muccanassādo. Mutte assādo muttassādo. Methune
  assādo methunassādo. Phasse assādo phassassādo. Kaṇḍavane
  assādo kaṇḍavanassādo. Dassane assādo dassanassādo.
  Nisajjāyaṁ assādo nisajjassādo. Vācāyaṁ assādo vācassādo.
  Gehasitaṁ pemaṁ gehasitappemaṁ. Vanabhaṅgiyanti yaṅkiñci pupphaphalādi
  vanato bhañjitvā ābhaṭaṁ. Ettha ca navahi padehi sampayuttāssādasīsena
  rāgo vutto. Ekena padena sarūpeneva ekena padena
  vatthunā vutto. Vanabhaṅgo hi rāgassa vatthu na rāgoyeva.
  Etesaṁ pana rāgānaṁ vasena evaṁ payogā samavekkhitabbā.
  Mocanassāde. Mocanassādacetanāya cetento ceva assādento ca
  upakkamati muccati saṅghādiseso. Tatheva cetento ca assādento
  ca upakkamati na muccati thullaccayaṁ. Sace pana sayanakāle rāgapariyuṭṭhito
  hutvā ūrunā vā muṭṭhinā vā aṅgajātaṁ gāḷhaṁ pīḷetvā
-------------------------------------------------
[page 015]
  Mocanatthāya saussāhova supati. Supantassa cassa asuci muccati
  saṅghādiseso. Sace rāgāpariyuṭṭhānaṁ asubhamanasikārena
  vūpasametvāsuddhacitto supati supantassa muttepi anāpatti. Muccanassāde.
  Attano dhammatāya muccamānaṁ assādeti na upakkamati muccati anāpatti.
  Sace pana muccamānaṁ assādento upakkamati tena upakkamena mutte
  saṅghādiseso. Attano dhammatāya muccamāne mā kāsāvaṁ vā senāsanaṁ
  vā dussīti aṅgajātaṁ gahetvā jagganatthāya udakaṭṭhānaṁ gacchati
  vaṭṭatīti mahāpaccariyaṁ vuttaṁ. Muttassāde. Attano dhammatāya
  mutte ṭhānā cute asucimhi pacchā assādentassa vinā upakkamena
  muccati anāpatti. Sace assādetvā puna mocanatthāya nimitte
  upakkamitvā moceti saṅghādiseso. Methunassāde. Methunarāgena
  mātugāmaṁ gaṇhāti. Tena payogena asuci muccati anāpatti.
  Methunadhammassa payogattā pana tādise gahaṇe dukkaṭaṁ. Sīsaṁ patte
  pārājikaṁ. Sace methunarāgena ratto puna assādetvā mocanatthāya
  nimitte upakkamitvā moceti saṅghādiseso. Phassassāde. Duvidho
  phasso ajjhattiko ca bāhiro ca. Ajjhattike tāva. Attano
  nimittaṁ thaddhaṁ mudukanti jānissāmīti vā lolabhāvena vā kīḷāpayato
  asuci muccati anāpatti. Sace kīḷāpento assādetvā
  mocanatthāya nimitte upakkamitvā moceti saṅghādiseso. Bāhiraphasse
  pana. Kāyasaṁsaggarāgena mātugāmassa aṅgamaṅgāni parāmasato ceva
  āliṅgato ca asuci muccati anāpatti. Kāyasaṁsaggasaṅghādisesaṁ
-------------------------------------------------
[page 016]
  Pana āpajjati. Sace kāyasaṁsaggarāgena ratto puna assādetvā
  mocanatthāya nimitte upakkamitvā moceti visaṭṭhipaccayāpi
  saṅghādiseso. Kaṇḍavanassāde. Daddukacchupiḷakāpāṇakādīnaṁ
  aññataravasena kaṇḍavamānaṁ nimittaṁ kaṇḍavanassādeneva kaṇḍavato asuci
  muccati anāpatti. Kaṇḍavanassādena ratto puna assādetvā
  mocanatthāya nimitte upakkamitvā moceti saṅghādiseso.
  Dassanassāde. Dassanassādena punappunaṁ mātugāmassa anokāsaṁ
  upanijjhāyato asuci muccati anāpatti. Mātugāmassa anokāsūpanijjhāne
  pana dukkaṭaṁ. Sace dassanassādena ratto puna assādetvā
  mocanatthāya nimitte upakkamitvā moceti saṅghādiseso.
  Nisajjassāde. Mātugāmena saddhiṁ rahonisajjassādarāgena nisinnassa asuci
  muccati anāpatti. Rahonisajjapaccayā pana āpannāya āpattiyā
  kāretabbo. Sace nisajjassādena ratto puna assādetvā mocanatthāya
  nimitte upakkamitvā moceti saṅghādiseso. Vācassāde.
  Vācassādarāgena mātugāmaṁ methunasannissitāhi vācāhi obhāsantassa asuci
  muccati anāpatti. Duṭaṭhullavācāsaṅghādisesaṁ pana āpajjati. Sace
  vācassādena ratto puna assādetvā puna mocanatthāya nimitte
  upakkamitvā moceti saṅghādiseso. Gehasitappeme. Mātaraṁ vā
  mātuppemena bhaginiṁ vā bhaginippemena punappunaṁ parāmasato ceva
  āliṅgato ca asuci muccati anāpatti. Gehasitappemena phusanapaccayā
  dukkaṭaṁ. Sace gehasitappemena ratto puna assādetvā mocanatthāya
-------------------------------------------------
[page 017]
  Nimitte upakkamitvā moceti saṅghādiseso. Vanabhaṅge. Itthīpurisā
  aññamaññaṁ kiñcideva tambūlagandhapupphavāsādippakāraṁ paṇṇākāraṁ
  mittasanthavabhāvassa daḷhabhāvatthāya pesenti ayaṁ vanabhaṅgo nāma.
  Tañce mātugāmo kassaci saṁsaṭṭhavihārikassa kulūpakabhikkhuno peseti
  tassa ca asukāya nāma idaṁ pesitanti sārattassa punappunaṁ hatthehi
  taṁ vanabhaṅgaṁ kīḷāpayato asuci muccati anāpatati. Sace vanabhaṅge
  sāratto puna assādetvā mocanatthāya nimitte upakkamitvā moceti
  saṅghādiseso. Sace upakkamantepi na muccati thullaccayaṁ.
  Evametesaṁ ekādasannaṁ rāgānaṁ vasena ime ekādasa payoge
  samavekkhitvā āpatti vā anāpatti vā sallakkhetabbā.
  Sallakkhetvā sace garukā hoti garukāti ācikkhitabbā. Sace lahukā
  hoti lahukāti ācikkhitabbā. Tadanurūpañca vinayakammaṁ kātabbaṁ.
  Evaṁ hi kataṁ sukataṁ hoti roganidānaṁ ñatvā vejjena kataṁ
  bhesajjamiva. Tassa ca puggalassa sotthibhāvāya saṁvattati.
      Ceteti na upakkamatīti ādīsu. Mocanassādacetanāya ceteti
  na upakkamati muccati anāpatti. Mocanassādapīḷito aho vata
  mucceyyāti ceteti na upakkamati na muccati anāpatti.
  Mocanassādena na ceteti phassassādena kaṇḍavanassādena vā
  upakkamati muccati anāpatti. Tatheva na ceteti upakkamati
  na muccati anāpatti. Kāmavitakkaṁ vitakkento mocanatthāya
  na ceteti na upakkamati muccati anāpatti. Sace panassa
-------------------------------------------------
[page 018]
  Vitakkayatopi na muccati. Idaṁ āgatameva hoti na ceteti na
  upakkamati na muccati anāpattīti. Anāpatti supinantenāti
  suttassa supine methunadhammaṁ paṭisevantassa viya kāyasaṁsaggādīni
  āpajjantassa viya supinanteva kāraṇena yassa asuci muccati
  tassa anāpatti. Supine pana uppannāya assādacetanāya sacassa
  visayo hoti niccalena bhavitabbaṁ na hatthena nimittaṁ kīḷāpetabbaṁ.
  Kāsāvapaccattharaṇarakkhaṇatthaṁ pana hatthapuṭena gahetvā jagganatthāya
  udakaṭṭhānaṁ gantuṁ vaṭṭati. Namocanādhippāyassāti yassa bhesajjena
  vā nimittaṁ ālimpentassa uccārādīni vā karontassa
  namocanādhippāyassa muccati tassāpi anāpatti. Ummattakassa duvidhassāpi
  anāpatti. Idha seyyasako ādikammiko. Tassa anāpatti
  ādikammikassāti.
                  Padabhājanīyavaṇṇanā niṭṭhitā.
      Samuṭṭhānādīsu. Idaṁ sikkhāpadaṁ paṭhamapārājikasamuṭṭhānaṁ
  kāyacittato samuṭṭhāti kiriyā saññāvimokakhaṁ sacittakaṁ lokavajjaṁ
  kāyakammaṁ akusalacittaṁ duvedanaṁ sukhamajjhattadvayenāti.
      Vinītavatthūsu supinavatthu anuppaññattiyaṁ vuttanayameva.
  Uccārapassāvavatthūni uttānatthāneva. Vitakkavatthusmiṁ kāmavitakkanti
  gehasitakāmavitakkaṁ. Tattha kiñcāpi anāpatti vuttā athakho
  vitakkagatikena na bhavitabbaṁ. Uṇhodakavatthu paṭhamaṁ uttānameva.
  Dutiye so bhikkhu mocetukāmo uṇhodakena nimittaṁ paharitvā
-------------------------------------------------
[page 019]
  Paharitvā nahāyi. Tenassa āpatti vuttā. Tatiye upakkamassa
  atthitāya thullaccayaṁ. Bhesajjakaṇḍavanavatthūni uttānatthāneva.
  Maggavatthūsu paṭhamassa thūlaūrussa maggaṁ gacchantassa sambādhaṭṭhāne
  ghaṭṭanāya asuci mucci. Tassa namocanādhippāyattā anāpatti.
  Dutiyassa tatheva mucci mocanādhippāyattā pana saṅghādiseso. Tatiyassa
  na mucci upakkamasambhavato pana thullaccayaṁ. Tasmā maggaṁ gacchantena
  uppanne pariḷāhe na gantabbaṁ. Gamanaṁ upacchinditvā
  asubhādimanasikārena cittaṁ vūpasametvā suddhacittena kammaṭṭhānaṁ ādāya
  gantabbaṁ. Sace ṭhito vinodetuṁ na sakkoti maggā okkamma
  nisīditvā vinodetvā kammaṭṭhānaṁ ādāya suddhacitteneva gantabbaṁ.
  Vatthivatthūsu te bhikkhū vatthiṁ daḷhaṁ gahetvā pūretvā pūretavā
  gāmadārakā viya passāvamakaṁsu. Jantāgharavatthusmiṁ udarantāpentasasa
  mocanādhippāyassāpi amocanādhippāyassāpi mutte anāpattiyeva.
  Parikammaṁ karontassa nimittacālanavasena asuci muccati. Tasmā
  āpattiṭaṭhāne āpatti vuttā. Ūrughaṭṭāpanavatthūsu yesaṁ āpatti vuttā
  te aṅgajātasāmantā ghaṭṭentā taṁ aṅgajātaṁ phusāpesunati veditabbāti
  evaṁ kurundaṭṭhakathāyaṁ vuttaṁ. Sāmaṇerādivatthūni uttānatthāneva.
  Kāyatthambhanavatthusmiṁ kāyaṁ thambhentassāti ciraṁ nisīditvā vā
  nipajjitvā vā navakammaṁ vā katvā ālasiyaṁ vimocanatthaṁ
  vitthambhentassa. Upanijjhāyavatthusmiṁ sacepi paṭasataṁ nivatthā hoti
  purato vā pacchato vā ṭhatvā imasmiṁ nāmokāse nimittanti
-------------------------------------------------
[page 020]
  Upanijjhāyantassa dukkaṭameva. Anivatthagāmadārikānaṁ nimittaṁ
  upanijjhāyantassa pana kimeva vattabbaṁ. Tiracchānagatānampi nimitte
  eseva nayo. Itocītoca aviloketvā pana divasampi ekappayogena
  upanijjhāyantassa ekameva dukkaṭaṁ. Itocītoca viloketvā
  punappunaṁ upanijjhāyantassa payoge payoge dukkaṭaṁ.
  Ummīlananimīlanavasena na kātabbo. Sahasā upanijjhāyitvā puna paṭisaṅkhā
  saṁvare tiṭṭhato anāpatti. Taṁ saṁvaraṁ pahāya puna upanijjhāyato
  dukkaṭameva. Tālacchiddādivatthūni uttānatthāneva. Nahānavatthūsu
  ye udakasotaṁ nimittena pahariṁsu tesaṁ āpatti vuttā.
  Udañjalavatthūsupi eseva nayo. Ettha ca udañjalanti
  udakacikkhallo vuccati. Eteneva upāyena ito parāni sabbāneva
  udake dhāvanādivatthūni veditabbāni. Ayaṁ pana viseso
  pupphāvaliyavatthūsu. Sace namocanādhippāyassa anāpatti. Kīḷanapaccayā pana
  dukkaṭaṁ hotīti.
      Samantapāsādikāya vinayasaṁvaṇṇanāya sukkavisaṭṭhisikkhāpadavaṇṇanā
  niṭṭhitā.
      Tena samayena buddho bhagavāti kāyasaṁsaggasikkhāpadaṁ. Tatrāyaṁ
  anuttānapadavaṇṇanā. Araññe viharatīti na āveṇike araññe
  jetavanavihārasseva paccante ekapasse. Majjhe gabbhoti tassa
  cassa vihārassa majjhe gabbho hoti. Samantā pariyāgāroti samantā
  panassa maṇḍalamālaparikkhepo hoti. So kira majjhe caturassaṁ gabbhaṁ
-------------------------------------------------
[page 021]
  Katvā bahi maṇḍalamālaparikkhepena kato yathā sakkā hoti
  antoyeva āvijjhantehi vicarituṁ. Suppaññattanti suṭṭhu ṭhapitaṁ.
  Yathā yathā yasmiñca yasmiñca okāse ṭhapitaṁ pāsādikaṁ hoti lokarañjitaṁ
  tathā tathā tasmiṁ tasmiṁ okāse ṭhapitaṁ. Vattasīsena hi so ekakiccampi na
  karoti. Ekacce vātapāneti yesu vivaṭesu andhakāro hoti tāni
  vivaranto yesu vivaṭesu āloko hoti tāni thakento. Evaṁ
  vutte sā brāhmaṇī taṁ brāhmaṇaṁ etadavocāti evaṁ tena brāhmaṇena
  pasaṁsitvā vutte sā brāhmaṇī pasanno ayaṁ brāhmaṇo
  pabbajitukāmo maññeti sallakkhetvā nigūhitabbampi taṁ attano
  vippakāraṁ pakāsentī kevalaṁ tassa saddhāvighātāpekkhā hutvā etaṁ
  kuto tassa uḷārattatāti ādivacanamavoca. Tattha uḷāro attā
  assāti uḷārattā. Uḷārattano bhāvo uḷārattatā. Kulitthīhīti
  ādīsu kulitthiyo nāma gharasāminiyo. Kuladhītā nāma purisantaragatā
  kuladhītaro. Kulakumāriyo nāma aniviṭaṭhā vuccanti. Kulasuṇhā
  nāma parakulato ānītā kuladārakānaṁ vadhuyo.
      Otiṇṇoti yakkhādīhi viya sattā anto uppajjantena rāgena
  otiṇṇo. Kūpādīni viya sattā asamavekkhitvā rajanīye ṭhāne
  rajanto sayaṁ vā rāgaṁ otiṇṇo. Yasmā pana ubhayathāpi
  rāgasamaṅgissevetaṁ adhivacanaṁ tasmā otiṇṇo nāma sāratto
  apekkhavā paṭibaddhacittoti evamassa padabhājanaṁ vuttaṁ. Tattha
  sārattoti kāyasaṁsaggarāgena suṭṭhu ratto. Apekkhavāti
-------------------------------------------------
[page 022]
  Kāyasaṁsaggāpekkhāya apekkhavā. Paṭibaddhacittoti kāyasaṁsaggarāgeneva tasmiṁ
  vatthusmiṁ paṭibaddhacitto. Vipariṇatenāti parisuddhabhavaṅgasantatisaṅkhātaṁ
  pakatiṁ jahitvā aññathā pavattena virūpaṁ vā pariṇatena virūpaṁ
  parivattena. Yathā parivattamānaṁ virūpaṁ hoti evaṁ parivattetvā
  ṭhitenāti adhippāyo. Yasmā pana taṁ rāgādīhi sampayogaṁ nātivattati
  tasmā vipariṇatanti rattampi cittanti ādinā nayena tassa padabhājanaṁ
  vatvā ante idhādhippetamatthaṁ dassento apica rattaṁ cittaṁ
  imasmiṁ atthe adhippetaṁ vipariṇatanti āha. Tadahujātāti taṁ divasaṁ
  jātā jātamattā allamaṁsapesīvaṇṇā. Evarūpāyapi hi saddhiṁ
  kāyasaṁsagge saṅghādiseso methunavītikkame pārājikaṁ rahonisajjassāde
 pācittiyañca hoti. Pagevāti paṭhamameva. Kāyasaṁsaggaṁ
  samāpajjeyyāti hatthaggahaṇādikāyasampayogaṁ kāyasammissibhāvaṁ
  samāpajjeyya. Yasmā panetaṁ samāpajjantassa yo so kāyasaṁsaggo
  nāma so atthato ajjhācāro hoti rāgavasena abhibhavitvā
  saññamavelaṁ ācāro tasmāssa saṅkhepenatthaṁ dassento ajjhācāro
  vuccatīti padabhājanamāha. Hatthaggāhaṁ vāti ādibhedaṁ panassa
  vitthārenettha dassanaṁ 1-. Tattha hatthādīnaṁ vibhāgadassanatthaṁ hattho
  nāma kupparaṁ 2- upādāyāti ādimāha. Tattha kupparaṁ upādāyāti
  dutiyamahāsandhiṁ upādāya. Aññattha pana maṇibandhato yāva agganakhā

  *  *  *  *  *  *
  Footnote: 1. ādi bhedaṁ..ḍassitanti yojanāpāṭho. 2. sabbapotthakesu kappūranti dissati.
  tañca kho ekaccassa sasilesarukkhassa vā tassa vā silesassa bhesajjatthāya vicuṇṇakatassa
  atthavācakaṁ hoti.
-------------------------------------------------
[page 023]
  Hattho. Idha saddhiṁ agganakhāya 1- kupparato paṭṭhāya adhippeto.
  Suddhakesānaṁ vāti suttādīhi amissānaṁ suddhānaṁ kesānaṁyeva 2-.
  Veṇīti tīhi kesavaṭṭīhi vinaddhitvā katakesakalāpassetaṁ adhivacanaṁ.
  Suttamissāti pañcavaṇṇena suttena kese missetvā katā.
  Mālāmissāti vassikapupphādīhi missetvā tīhi kesavaṭṭīhi vinaddhitvā
  vā katā. Avinaddhopi vā kevalaṁ pupphamissako kesakalāpo idha veṇīti
  veditabbo. Hiraññamissāti kahāpaṇamālāya missetvā katā.
  Suvaṇṇamissāti suvaṇṇacirakehi vā pāmaṅgādīhi vā missetvā
  katā. Muttāmissāti muttāvalīhi missetvā katā. Maṇimissāti
  suttāruḷhehi maṇīhi missetvā katā. Etāsu hi yaṅkiñci veṇiṁ
  gaṇhantassa saṅghādisesoyeva. Ahaṁ missakaveṇiṁ aggahesinti vadantassa
  mokkho natthi. Veṇiggahaṇena cettha kesā gahitā va honti
  tasmā yopi ekaṁ kesaṁ gaṇhāti tassāpi āpattiyeva. Hatthañca
  veṇiñca ṭhapetvāti idha vuttalakkhaṇaṁ hatthañca sabbappakārañca
  veṇiṁ ṭhapetvā avasesaṁ sarīraṁ aṅganti veditabbaṁ. Evaṁ paricchinnesu
  hatthādīsu hatthassa gahaṇaṁ hatthaggāho. Veṇiyā gahaṇaṁ veṇiggāho.
  Avasesassa sarīrassa parāmasanaṁ aññatarassa vā aññatarassa vā
  aṅgassa parāmasanaṁ. Yo taṁ hatthaggāhaṁ vā veṇiggāhaṁ vā
  aññatarassa vā aññatarassa vā aṅgassa parāmasanaṁ samāpajjeyya
  tassa saṅghādiseso nāma āpattinikāyo hotīti ayaṁ sikkhāpadassa

  *  *  *  *  *  *
  Footnote: 1. agganakhena. 2. veṇi nāma suddhakesā vāti pāli.
-------------------------------------------------
[page 024]
  Attho.
      Yasmā pana yo ca hatthaggāho yo ca veṇiggāho yañca
  avasesassa aṅgassa parāmasanaṁ taṁ sabbampi bhedato dvādasavidhaṁ
  hoti tasmā taṁ bhedaṁ dassetuṁ āmasanā parāmasanāti ādinā
  nayena tassa padabhājanaṁ vuttaṁ. Tattha yañca vuttaṁ āmasanā
  nāma āmaṭṭhamattā yañca chupanannāma phuṭṭhamattanti imesaṁ ayaṁ
  viseso. Āmasanāti āpajjanā phuṭṭhokāsaṁ anatikkamitvāpi
  tattheva saṅghaṭṭanā. Ayaṁ hi āmaṭṭhamattāti vuccati. Chupananti
  asaṅghaṭṭetvā phuṭṭhamattaṁ. Yampi ummasanāya ca ullaṅghanāya
  ca niddese uddhaṁ uccāraṇāti ekameva padaṁ vuttaṁ tatrāpi ayaṁ
  viseso. Paṭhamaṁ attano kāyassa itthiyā kāye uddhaṁ phusanavasena
  vuttaṁ. Dutiyaṁ itthiyā kāyaṁ ukkhipanavasena. Sesaṁ pākaṭameva.
  Idāni yvāyaṁ otiṇṇo vipariṇatena cittena kāyasaṁsaggaṁ samāpajjati
  tassa etesaṁ padānaṁ vasena vitthārato āpattibhedaṁ dassento
  itthī ca hoti itthīsaññī sāratto ca bhikkhu ca naṁ itthiyā
  kāyena kāyanti ādimāha. Tattha bhikkhu ca naṁ itthiyā kāyena
  kāyanti so sāratto ca itthīsaññī ca bhikkhu attano kāyena.
  Nanti nipātamattaṁ. Athavā. Etaṁ tassā itthiyā hatthādibhedaṁ
  kāyaṁ. Āmasati parāmasatīti etesu ceva ekenāpi ākārena
  ajjhācarati āpatti saṅghādisesassa. Tattha sakiṁ āmasato ekā
  āpatti punappunaṁ āmasato payoge payoge saṅghādiseso.
-------------------------------------------------
[page 025]
  Parāmasantopi sace kāyato amocetvā va itocītoca attano hatthaṁ
  vā kāyaṁ vā sañcopeti harati peseti divasampi parāmasato
  ekā va āpatti. Sace kāyato mocetvā mocetvā parāmasati
  payoge payoge āpatti. Omasantopi sace kāyato amocetvāva
  itthiyā matthakato paṭṭhāya yāva pādapiṭṭhiṁ omasati ekā va
  āpatti. Sace pana udarādīsu taṁ taṁ ṭhānaṁ patvā muñcitvā
  omasati payoge payoge āpatti. Ummasanāyapi pādato
  paṭṭhāya yāva sīsaṁ ummasantassa eseva nayo. Olaṅghanāya
  mātugāmaṁ kesesu gahetvā onāmetvā cumbanādīsu yaṁ ajjhācāraṁ
  icchati taṁ katvā muñcato ekā āpatti. Uṭaṭhitaṁ punappunaṁ
  nāmayato 1- payoge payoge āpatti. Ullaṅghanāyapi kesesu vā
  hatthesu vā gahetvā uṭṭhāpayato eseva nayo. Ākaḍḍhanāya
  attano abhimukhaṁ ākaḍḍhanto yāva na muñcati ekā va āpatti.
  Muñcitvā muñcitvā punapi ākaḍḍhantassa payoge payoge āpatti.
  Paṭikaḍḍhanāyapi parammukhaṁ piṭṭhiyaṁ gahetvā paṭippaṇāmayato ca eseva
  nayo. Abhiniggaṇhanāya hatthe vā bāhāya vā daḷhaṁ gahetvā
  yojanampi gacchato ekāva āpatti. Muñcitvā muñcitvā gaṇhato
  payoge payoge āpatti. Amuñcitvā punappunaṁ phusato ca
  āliṅgato ca payoge payoge āpattīti mahāsumatthero āha.
  Mahāpadumatthero panāha mūlaggahaṇameva pamāṇaṁ tasmā yāva

  *  *  *  *  *  *
  Footnote: 1. onāmayato.
-------------------------------------------------
[page 026]
  Na muñcati tāva ekā va āpatti. Abhinippīḷanāya vatthena vā
  ābharaṇena vā saddhiṁ nippīḷayato aṅgaṁ aphusantassa thullaccayaṁ phusantassa
  saṅghādiseso. Ekappayogena ekā āpatti nānāpayogena
  nānā. Gahaṇacchupanesu aññaṁ kiñci vikāraṁ akarontopi
  gahitamattaphuṭṭhamattenāpi āpattiṁ āpajjati.
      Evametesu āmasanādīsu ekenāpi ākārena ajjhācarato
  itthiyā itthīsaññissa saṅghādiseso. Vematikassa thullaccayaṁ.
  Paṇḍakapurisatiracchānagatasaññissāpi thullaccayameva. Paṇḍake
  paṇḍakasaññissa thullaccayaṁ. Vematikassa dukkaṭaṁ. Purisatiracchānagataitthīsaññissa
  dukkaṭameva. Purise purisasaññissāpi vematikassāpi
  itthīpaṇḍakatiracchānagatasaññissāpi dukkaṭameva. Tiracchānagatepi
  sabbākārena dukkaṭamevāti. Imā ekamūlakanaye vuttā āpattiyo
  sallakkhetvā iminā ca upāyena dve itthiyo dvinnaṁ itthīnanti
  ādivasena vutte dvimūlakanayepi dviguṇā āpattiyo veditabbā.
  Yathā ca dvīsu itthīsu dve saṅghādisesā evaṁ sambahulāsu sambahulā
  veditabbā. Yo hi ekato ṭhitā sambahulā itthiyo bāhāhi
  parikkhipitvā gaṇhāti so yattakā itthiyo phuṭṭhā tāsaṁ gaṇanāya
  saṅghādisese āpajjati. Majjhagatānaṁ gaṇanāya thullaccaye. Tā
  hi tena kāyapaṭibaddhena āmaṭṭhā honti. Yo pana sambahulānaṁ
  aṅguliyo vā kese vā ekato katvā gaṇhāti so aṅguliyo ca
  kese ca agaṇetvā itthiyo gaṇetvā saṅghādisesehi kāretabbo.
-------------------------------------------------
[page 027]
  Yāsañca itthīnaṁ aṅguliyo vā kesā vā majjhagatā honti tāsaṁ
  gaṇanāya thullaccaye āpajjati. Tā hi tena kāyapaṭibaddhena
  āmaṭṭhā honti. Sambahulā pana itthiyo kāyapaṭibaddhehi
  rajjuvatthādīhi parikkhipitvā gaṇhanto sabbāsaṁyeva antoparikkhepagatānaṁ
  gaṇanāya thullaccaye āpajjati. Mahāpaccariyaṁ aphuṭṭhāsu dukkaṭaṁ vuttaṁ.
  Tattha yasmā pāliyaṁ kāyapaṭibaddhaṁ kāyapaṭibaddhena āmasanannāma natthi
  tasmā sabbampi kāyapaṭibaddhaṁ kāyapaṭibaddheneva saṅgaṇhitvā
  mahāaṭṭhakathāyañca kurundiyañca vutto purimanayo cettha yuttataro dissati.
  Yo hi hatthena hatthaṁ gahetvā paṭipāṭiyā ṭhitāsu itthīsu samasārāgo
  ekaṁ hatthe gaṇhāti so gahititthiyā vasena ekaṁ saṅghādisesaṁ
  āpajjati itarāsaṁ gaṇanāya purimanayeneva thullaccaye. Sace so
  taṁ kāyapaṭibaddhe vatthe vā pupphe vā gaṇhāti sabbāsaṁ gaṇanāya
  thullaccaye āpajjati. Yatheva hi rajjuvatthādīhi parikkhipantena
  sabbāpi kāyapaṭibaddhena āmaṭṭhā honti tathā idhāpi sabbā
  kāyapaṭibaddhena āmaṭṭhā hontīti. Sace pana tā itthiyo aññamaññaṁ
  vatthakoṭiyaṁ gahetvā ṭhitā honti tatra ceso purimanayeneva paṭhamaṁ
  itthiṁ hatthe gaṇhāti gahitāya vasena saṅghādisesaṁ āpajjati itarāsaṁ
  gaṇanāya dukkaṭāni. Sabbāsaṁ hi tāsaṁ tena purimanayeneva
  kāyapaṭibaddhena kāyapaṭibaddhaṁ āmaṭṭhaṁ hoti. Sace pana sopi taṁ
  kāyapaṭibaddheyeva gaṇhāti tassā vasena thullaccayaṁ āpajjati
  itarāsaṁ gaṇanāya anantaranayeneva dukkaṭāni. Yo pana ghanavatthanivatthaṁ
-------------------------------------------------
[page 028]
  Itthiṁ kāyasaṁsaggarāgena vatthe saṅghaṭṭeti thullaccayaṁ. Viralavatthanivatthaṁ
  saṅghaṭaṭeti tatra ce vatthantarehi itthiyā vā nikkhantalomāni bhikkhuṁ
  bhikkhuno vā paṭiṭṭhalomāni itthiṁ phusanti ubhinnaṁ lomāniyeva vā
  lomāni phusanti saṅghādiseso. Upādinnakena hi kammajarūpena
  upādinnakaṁ vā anupādinnakaṁ vā anupādinnakenapi kesādinā upādinnakaṁ vā
  anupādinnakaṁ vā phusantopi saṅghādisesaṁ āpajjatiyeva. Tattha kurundiyaṁ
  lomāni gaṇetvā saṅghādisesoti vuttaṁ. Mahāaṭṭhakathāyaṁ pana lomāni
  gaṇetvā āpattiyā na kāretabbo ekameva saṅghādisesaṁ āpajjati
  saṅghike mañce pana apaccattharitvā nipanno lomāni gaṇetvā
  kāretabboti vuttaṁ. Tadeva yuttaṁ. Itthīvasena hi ayaṁ āpatti
  na koṭṭhāsavasenāti. Etthāha yo pana kāyapaṭibaddhaṁ gaṇhissāmīti
  kāyaṁ gaṇhāti kāyaṁ vā gaṇhissāmīti kāyapaṭibaddhaṁ gaṇhāti so kiṁ
  āpajjatīti. Mahāsumatthero tāva yathāvatthukamevāti vadati. Ayaṁ
  kirassa laddhi
          vatthu saññā ca rāgo ca phassapaṭivijānanā
          yathāniddiṭṭhaniddese garukantena kārayeti.
  Ettha vatthūti itthī. Saññāti itthīsaññā. Rāgoti
  kāyasaṁsaggarāgo. Phassapaṭivijānanāti kāyasaṁsaggaphassajānanā. Tasmā
  yo itthīsaññī kāyasaṁsaggarāgena kāyapaṭibaddhaṁ gahessāmīti pavattopi
  kāyaṁ phusati 1- garukaṁ saṅghādisesaṁyeva āpajjati itaropi thullaccayanti.

  *  *  *  *  *  *
  Footnote: 1. ito paraṁ soti padaṁ bhaveyya.
-------------------------------------------------
[page 029]
  Mahāpadumatthero panāha
          saññāya virāgitamhi gahaṇe ca virāgite
          yathāniddiṭṭhaniddese garukaṁ tattha na dissatīti.
  Assāpāyaṁ laddhi itthiyā itthīsaññino hi saṅghādiseso vutto
  iminā ca itthīsaññā virāgitā kāyapaṭibaddhe kāyapaṭibaddhasaññā
  uppāditā taṁ gaṇhantassa pana thullaccayaṁ vuttaṁ. Iminā ca
  gahaṇampi virāgitaṁ taṁ aggahetvā itthī gahitā tasmā ettha
  itthīsaññāya abhāvato saṅghādiseso na dissati kāyapaṭibaddhassa
  aggahitattā thullaccayaṁ na dissati kāyasaṁsaggarāgena phuṭṭhattā pana
  dukkaṭaṁ kāyasaṁsaggarāgena hi imannāma vatthuṁ phusato anāpattīti
  natthi tasmā dukkaṭamevāti. Idañca pana vatvā imaṁ catukkamāha
  sārattaṁ gaṇhissāmīti sārattaṁ gaṇhi saṅghādiseso virattaṁ
  gaṇhissāmīti virattaṁ gaṇhi dukkaṭaṁ sārattaṁ gaṇhissāmīti virattaṁ gaṇhi
  dukkaṭaṁ virattaṁ gaṇhissāmīti sārattaṁ gaṇhi dukkaṭamevāti.
  Kiñcāpi evamāha athakho mahāsumattheravādoyeva cettha itthī ca
  hoti itthīsaññī sāratto ca bhikkhu ca naṁ itthiyā kāyena
  kāyapaṭibaddhaṁ āmasati parāmasati gaṇhāti chupati āpatti thullaccayassāti
  imāya pāliyā yo hi ekato ṭhitā sambahulā itthiyo bāhāhi
  parikkhipitvā gaṇhāti so yattakā itthiyo phuṭṭhā tāsaṁ gaṇanāya
  saṅghādisese āpajjati majjhagatānaṁ thullaccayeti ādīhi aṭṭhakathāvinicchayehi
  ca sameti. Yadi hi saññādivirāgena virāgitaṁ nāma bhaveyya
-------------------------------------------------
[page 030]
  Paṇḍako ca hoti itthīsaññīti ādīsu viya kāyapaṭibaddhañca hoti
  kāyasaññī cāti ādinā ca nayena pāliyā visesaṁ vadeyya. Yasmā pana
  so na vutto tasmā itthiyā itthīsaññāya sati itthiṁ āmasantassa
  saṅghādiseso kāyapaṭibaddhaṁ āmasantassa thullaccayanti yathāvatthukameva
  yujjati. Mahāpaccariyampi cetaṁ vuttaṁ nīlaṁ pārupitvā sayitāya
  kāḷitthiyā kāyaṁ ghaṭṭessāmīti kāyaṁ ghaṭaṭeti saṅghādiseso kāyaṁ
  ghaṭaṭessāmīti nīlaṁ ghaṭṭeti thullaccayaṁ nīlaṁ ghaṭaṭessāmīti kāyaṁ ghaṭaṭeti
  saṅghādiseso nīlaṁ ghaṭaṭessāmīti nīlaṁ ghaṭaṭeti thullaccayanti. Yo
  cāyaṁ itthī ca paṇḍako cāti ādinā nayena vatthumissakanayo
  vutto tasmimpi vatthusaññāvimativasena vuttā āpattiyo pāliyaṁ
  asammuyhantena veditabbā. Kāyena kāyapaṭibaddhavāre pana itthiyā
  itthīsaññissa kāyapaṭibaddhaṁ gaṇhato thullaccayaṁ sese sabbattha
  dukkaṭaṁ kāyapaṭibaddhena kāyavārepi eseva nayo. Kāyapaṭibaddhena
  kāyapaṭibaddhavāre ca nissaggiyena kāyavārādīsu cassa sabbattha
  dukkaṭameva. Itthī ca hoti itthīsaññī sāratto ca itthī ca naṁ bhikkhussa
  kāyena kāyanti ādivāro pana bhikkhumhi mātugāmassa sārāgavasena
  vutto. Tattha itthī ca naṁ bhikkhussa kāyena kāyanti bhikkhumhi
  sārattā itthī tassa nisinnokāsaṁ vā nippannokāsaṁ vā gantvā
  attano kāyena taṁ bhikkhussa kāyaṁ āmasati chupati. Sevanādhippāyo
  kāyena vāyamati phassaṁ paṭivijānātīti evaṁ tāya āmaṭṭho vā chupito
  vā sevanādhippāyo hutvā sace phassaṁ paṭivijānanatthaṁ īsakampi kāyaṁ
-------------------------------------------------
[page 031]
  Cāletiphandeti saṅghādisesaṁ āpajjati. Dve itthiyoti etka dve
  saṅghādisese āpajjati. Itthiyā ca paṇḍake ca saṅghādisesena saha
  dukkaṭaṁ. Etena upāyena yāva nissaggiyena nissaggiyaṁ āmasati
  sevanādhippāyo kāyena vāyamati na ca phassaṁ paṭivijānāti āpatti
  dukkaṭassāti tāva purimanayeneva āpattibhedo veditabbo. Ettha
  ca kāyena vāyamati na ca phassaṁ paṭivijānātīti attanā nissaṭṭhaṁ pupphaṁ
  vā phalaṁ vā itthiṁ attano nissaggiyena pupphena vā phalena vā
  paharantiṁ disvā kāyena vikāraṁ karoti aṅguliṁ vā cāleti bhamukaṁ
  vā ukkhipati akkhiṁ vā nikhanati aññaṁ vā evarūpaṁ vikāraṁ karoti
  ayaṁ vuccati kāyena vāyamati na ca phassaṁ paṭivijānātīti.
  Ayampi kāyena vāyamitattā dukkaṭaṁ āpajjati. Davīsu itthīsu
  dve paṇḍakaitthīsu dveeva dukkaṭe āpajjati.
      Evaṁ vatthuvasena vitthārato āpattibhedaṁ dassetvā idāni
  lakkhaṇavasena saṅkhepato āpattibhedañca anāpattiñca dassento
  sevanādhippāyoti ādimāha. Tattha purimanaye itthiyā phuṭaṭho
  samāno sevanādhippāyo kāyena vāyamati phassaṁ paṭivijānāti
  tivaṅgasampattiyā saṅghādiseso. Dutiye nissaggiyena nissaggiyāmasane
  viya vāyamitvā acchupane viya ca phassassa apaṭivijānanato
  duvaṅgasampattiyā dukkaṭaṁ. Tatiye kāyena avāyamato anāpatti.
  Yo hi sevanādhippāyo niccalena kāyena kevalaṁ phassaṁ paṭivijānāti
  sādiyati anubhoti tassa cittuppādamatte āpattiyā abhāvato
-------------------------------------------------
[page 032]
  Anāpatti. Catutthe pana nissaggiyena nissaggiyāmasane viya phassaṁ
  paṭivijānanāpi natthi kevalaṁ cittuppādamattameva tasmā anāpatti.
  Mokkhādhippāyassa sabbākāresu anāpatti. Ettha pana yo
  itthiyā gahito taṁ attano sarīrā mocetukāmo paṭippaṇāmeti
  vā paharati vā ayaṁ kāyena vāyamati phassaṁ paṭivijānāti. Yo
  āgacchantiṁ disvā tato muccitukāmo uttāsetvā palāpeti ayaṁ
  kāyena vāyamati na ca phassaṁ paṭivijānāti. Yo tādisaṁ dīghajātikaṁ
  kāye āruḷhaṁ disvā saṇikaṁ gacchatu ghaṭṭiyamānā anatthāya
  saṁvatteyyāti na ghaṭṭeti itthimeva vā aṅgaṁ phusamānaṁ ñatvā
  esā anatthiko ayaṁ mayāti sayameva pakkamissatīti ajānanto viya
  niccalo hoti balavitthiyā vā gāḷhaṁ āliṅgitvā gahito
  daharabhikkhu palāyitukāmopi suṭṭhu gahitattā niccalo hoti ayaṁ
  ca na kāyena vāyamati phassaṁ paṭivijānāti. Yo pana āgacchantiṁ
  disvā āgacchatu tāva tato taṁ paharitvā vā paṇāmetvā vā
  pakkamissāmīti niccalo hoti ayaṁ mokkhādhippāyo na ca kāyena
  vāyamati na ca phassaṁ paṭivijānātīti veditabbo. Asañcicacāti
  iminā upāyena imaṁ phussissāmīti acetetvā. Evaṁ hi acetetvā
  pattapaṭiggahaṇādīsu mātugāmassa aṅge phuṭṭhepi anāpatti.
  Asatiyāti aññāvihito hoti mātugāmaṁ phusāmīti sati natthi evaṁ
  asatiyā hatthapādappasāraṇādikāle phusantassa anāpatti.
  Ajānantassāti dārakavesena ṭhitaṁ dārikaṁ disvā itthīti ajānanto
-------------------------------------------------
[page 033]
  Kenacideva karaṇīyena phusati evaṁ itthīti ajānantassa phusato
  anāpatti. Asādiyantassāti kāyasaṁsaggaṁ asādiyantassa
  bāhāparamparāya nītabhikkhussa viya anāpatti. Ummattakādayo
  vuttanayāeva. Idha pana udāyitthero ādikammiko tassa anāpatti
  ādikammikassāti.
                  Padabhājanīyavaṇṇanā niṭṭhitā.
      Samuṭṭhānādīsu idaṁ sikkhāpadaṁ paṭhamapārājikasamuṭṭhānaṁ
  kāyacittato samuṭṭhāti kiriyā saññāvimokkhaṁ sacittakaṁ lokavajjaṁ
  kāyakammaṁ akusalacittaṁ dvivedanaṁ sukhamajjhattadvayenāti.
      Vinītavatthūsu. Mātuyā mātuppemenāti mātuppemena mātuyā
  kāyaṁ āmasati. Esa nayo dhītubhaginīvatthūsu. Tattha yasmā
  mātā vā hotu dhītā vā itthī nāma sabbāpi brahmacariyassa
  pāripanthikāva tasmā ayaṁ me mātā ayaṁ dhītā ayaṁ bhaginīti
  gehasitappemena āmasato dukkaṭameva vuttaṁ.
      Imaṁ pana bhagavato āṇamanussarantena sacepi nadīsotena
  vuyhamānaṁ mātaraṁ passati neva hatthena parāmasitabbā. Paṇḍitena pana
  bhikkhunā nāvā vā phalakaṁ vā kadalikkhandho vā dārukhaṇḍaṁ vā
  upasaṁharitabbaṁ tasmiṁ asati kāsāvampi upasaṁharitvā purato ṭhapetabbaṁ
  ettha gaṇhāhīti pana na vattabbā. Gahite parikkhāraṁ kaḍḍhāmīti
  kaḍḍhantena gantabbaṁ. Sace pana bhāyati purato purato gantvā
  mā bhāyīti samassāsetabbā. Sace vuyhamānā puttassa sahasā
-------------------------------------------------
[page 034]
  Khandhe vā abhiruhati hatthe vā gaṇhāti na apehi mahalliketi
  niddhūnitabbā thalaṁ pāpetabbā. Kaddame laggāyapi kūpe patitāyapi
  eseva nayo. Tatrāpi hi yottaṁ vā vatthaṁ vā pakkhipitvā
  hatthena gahitabhāvaṁ ñatvā uddharitabbā na tveva āmasitabbā.
      Na kevalañca mātugāmassa sarīrameva anāmāsaṁ nivāsanapārupanampi
  ābharaṇabhaṇḍampi tiṇaṇḍūpakaṁ vā tālapaṇṇamuddikaṁ vā upādāya
  anāmāsameva. Tañca kho nivāsanapārupanaṁ pilandhanatthāya ṭhapitameva.
  Sace pana nivāsanaṁ vā pārupanaṁ vā parivattetvā cīvaratthāya
  pādamūle ṭhapeti vaṭṭati. Ābharaṇabhaṇḍesu pana sīsappasādhanaka-
  dantasūciādikappiyabhaṇḍaṁ imaṁ bhante tumhe gaṇhāthāti dīyamānaṁ
  sipāṭikāsūciādiupakaraṇatthāya gahetabbaṁ. Suvaṇṇarajatamuttādimayaṁ
  pana anāmāsameva dīyamānampi na gahetabbaṁ.
      Na kevalañca etāsaṁ sarīrūpagameva anāmāsaṁ itthīsaṇṭhānena
  kataṁ kaṭṭharūpampi dantarūpampi ayarūpampi loharūpampi tipurūpampi
  potthakarūpampi sabbaratanarūpampi antamaso piṭṭhamayaṁ rūpampi
  anāmāsameva. Paribhogatthāya pana idaṁ tumhākaṁ hotūti labhitvā
  ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe
  paribhogārahaṁ ca paribhoge upanetuṁ vaṭṭati.
      Yathā ca itthīrūpakaṁ evaṁ sattavidhaṁ dhaññampi anāmāsaṁ.
  Tasmā khettamajjhena gacchatā tattha jātakampi dhaññaphalaṁ anāmasantena
  gantabbaṁ. Sace gharadvāre vā magge vā dhaññaṁ pasāritaṁ hoti
-------------------------------------------------
[page 035]
  Passena ca maggo atthi na maddantena gantabbaṁ. Gamanamagge
  asati maggaṁ adhiṭṭhāya gantabbaṁ. Antaraghare dhaññassa upari āsanaṁ
  paññāpetvā denti nisīdituṁ vaṭṭati. Keci āsanasālāya dhaññaṁ
  ākīranti. Sace sakkā hoti harāpetuṁ harāpetabbaṁ. No ce
  ekamantaṁ dhaññaṁ amaddantena pīṭhakaṁ paññāpetvā nisīditabbaṁ.
  Sace okāso na hoti manussā dhaññamajjheyeva paññāpetvā
  denti nisīditabbaṁ. Nāvaṭṭhesupi eseva nayo. Tattha jātakāni
  muggamāsādīni aparannānipi tālapanasādīni vā phalāni kīḷantena na
  āmasitabbāni. Manussehi rāsikatesupi eseva nayo. Araññe pana
  rukkhato patitāni phalāni anupasampannānaṁ dassāmīti gaṇhituṁ vaṭṭati.
      Muttā maṇi veḷuriyo saṅkho silā pabāḷaṁ rajataṁ jātarūpaṁ lohitako
  masāragallanti imesu dasasu ratanesu muttā adhotaviddhā yathājātā va
  āmasituṁ vaṭṭati. Sesā anāmāsāti vadanti mahāpaccariyaṁ pana
  muttā dhotāpi adhotāpi anāmāsā bhaṇḍamūlatthāya ca sampaṭicchituṁ
  na vaṭṭati kuṭṭharogassa bhesajjāya pana vaṭṭatīti vuttaṁ. Antamaso
  jātiphaḷikaṁ upādāya sabbopi nīlapītādivaṇṇabhedo maṇi dhotaviddhavaṭṭito
  anāmāso. Yathājāto pana ākaramutto pattādibhaṇḍamūlatthaṁ
  sampaṭicchituṁ vaṭṭatīti vutto. Sopi mahāpaccariyaṁ paṭikkhitto.
  Pacitvā kato kācamaṇiyeveko vaṭṭatīti vutto. Veḷuriyepi maṇisadiso
  va vinicchayo. Saṅkho dhamanasaṅkho ca dhotaviddho ca ratanamisso ca 1-

  *  *  *  *  *  *
  Footnote: 1. atireko maññe.
-------------------------------------------------
[page 036]
  Anāmāso. Pānīyasaṅkho dhotopi adhotopi āmāsova. Sesañca
  añjanādibhesajjatthāyapi bhaṇḍamūlatthāyapi sampaṭicchituṁ vaṭṭati. Silā
  dhotaviddhā ratanasaṁyuttā muggavaṇṇā va anāmāsā. Sesā
  satthakanisadādiatthāya gaṇhituṁ vaṭṭati. Ettha ca ratanasaṁyuttāti suvaṇṇena
  saddhiṁ yojetvā pacitvā katāti vadanti. Pabāḷaṁ dhotaviddhaṁ anāmāsaṁ.
  Sesaṁ āmāsañca bhaṇḍamūlatthañca sampaṭicchituṁ vaṭṭati. Mahāpaccariyaṁ
  pana dhotampi adhotampi sabbaṁ anāmāsañca na ca sampaṭicchituṁ vaṭṭatīti
  vuttaṁ. Rajatañca jātarūpañca katabhaṇḍampi sabbena sabbaṁ vījato
  paṭaṭhāya anāmāsañca asampaṭicchiyañca. Uttararāputto kira
  suvaṇṇacetiyaṁ kāretvā mahāpadumattherassa pesesi. Thero na
  kappatīti paṭikkhipi. Cetiyaghare suvaṇṇapadumasuvaṇṇabubbuḷakādīni
  honti etānipi anāmāsāni. Cetiyagharagopakā pana
  rūpiyachaḍḍakaṭṭhāne ṭhitā tasmā tesaṁ keḷāyituṁ vaṭṭatīti vuttaṁ. Kurundiyaṁ
  pana taṁ paṭikkhittaṁ. Suvaṇṇacetiye kacavarameva harituṁ vaṭṭatīti
  ettakameva anuññātaṁ. Ārakūṭalohampi jātarūpagatikameva anāmāsanti
  sabbāṭṭhakathāsu vuttaṁ. Senāsanaparibhogo pana sabbo kappiyo tasmā
  jātarūparajatamayā sabbepi senāsanaparikkhārā āmāsā. Bhikkhūnaṁ
  dhammavinayavaṇṇanaṭṭhāne ratanamaṇḍape karonti phaḷikatthambhe
  ratanadāmapaṭimaṇḍite tattha sabbūpakaraṇāni bhikkhūnaṁ paṭijaggituṁ vaṭṭati.
  Lohitakamasāragallā dhotaviddhā anāmāsā. Itare āmāsā
  bhaṇḍamūlatthāya ca vaṭṭatīti vuttā. Mahāpaccariyaṁ pana dhotāpi
-------------------------------------------------
[page 037]
  Adhotāpi sabbaso anāmāsā na ca sampaṭicchituṁ vaṭṭatīti vuttaṁ.
      Sabbaṁ āvudhabhaṇḍaṁ anāmāsaṁ bhaṇḍamūlatthāya dīyamānampi na
  sampaṭicchitabbaṁ. Satthavaṇijjā nāma na vaṭṭati. Suddhadhanudaṇḍopi
  dhanujiyāpi paṭodopi aṅkusopi antamaso vāsīpharasuādīnipi
  āvudhasaṅkhepena katāni anāmāsāni. Sace kenaci vihāre satti vā
  tomaro vā ṭhapito hoti vihāraṁ jaggantena harantūti sāmikānaṁ
  pesetabbaṁ. Sace na haranti taṁ acālentena vihāro
  paṭijaggitabbo. Yuddhabhūmiyaṁ patitaṁ asiṁ vā sattiṁ vā tomaraṁ vā disvā
  pāsāṇena vā kenaci vā asiṁ bhinditvā satthakatthāya gahetuṁ
  vaṭṭati. Itarānipi viyojetvā kiñci satthakatthāya kiñci
  kattaradaṇḍādiatthāya gahetuṁ vaṭṭati. Idaṁ gaṇhāthāti dīyamānaṁ pana
  vināsetvā kappiyabhaṇḍaṁ karissāmīti sabbampi sampaṭicchituṁ vaṭṭati.
      Macchajālapakkhijālādīnipi phalakajālikādīni saraparittāṇānipi
  sabbāni anāmāsāni. Paribhogatthāya labbhamānesu pana jālantāva
  āsanassa vā cetiyassa vā upari bandhissāmi chattaṁ vā veṭhissāmīti
  gahetuṁ vaṭṭati. Saraparittāṇaṁ sabbampi bhaṇḍamūlatthāya sampaṭicchituṁ
  vaṭṭati. Parūparodhanivāraṇaṁ hi etaṁ na uparodhakaranti. Phalakaṁ
  dantakaṭṭhabhājanaṁ karissāmīti gahetuṁ vaṭṭati.
      Cammavinaddhāni vīṇābherīādīni anāmāsāni. Kurundiyaṁ pana
  bherīsaṅghāṭopi vīṇāsaṅghāṭopi tucchapokkharampi mukhavaṭṭiyaṁ
  āropitacammampi vīṇādaṇḍakopi sabbaṁpi anāmāsanti vuttaṁ. Onahituṁ vā
-------------------------------------------------
[page 038]
  Onahāpetuṁ vā vādetuṁ vā vādāpetuṁ vā na labbhatiyeva.
  Cetiyaṅgaṇe pūjaṁ katvā manussehi chaḍḍitaṁ disvāpi acāletvā va antarantare
  sammajjitabbaṁ. Kacavarachaḍḍanakāle pana kacavaraniyameneva haritvā
  ekamantaṁ nikkhipituṁ vaṭṭatīti mahāpaccariyaṁ vuttaṁ. Bhaṇḍamūlatthāya
  sampaṭicchitumpi vaṭṭati. Paribhogatthāya labbhamānesu pana
  vīṇādoṇikañca bherīpokkharañca dantakaṭṭhabhājanaṁ karissāmi cammaṁ
  satthakakosakanti evaṁ tassa tassa parikkhārassa karaṇatthāya gahetvā tathā
  tathā kātuṁ vaṭṭati.
      Purāṇadutiyikāvatthu uttānatthameva. Yakkhinīvatthusmiṁ sacepi
  paranimmitavasavattideviyā kāyasaṁsaggaṁ samāpajjati thullaccayameva.
  Paṇḍakavatthu suttitthīvatthu ca pākaṭameva. Matitthīvatthusmiṁ
  pārājikappahonakakāle thullaccayaṁ tato paraṁ dukkaṭaṁ. Tiracchānagatavatthusmiṁ
  nāgamāṇavikāyapi supaṇṇamāṇavikāyapi kinnariyāpi gāviyāpi
  dukkaṭameva. Dārudhitalikavatthusmiṁ na kevalaṁ dārunā eva antamaso
  cittakammalikhitepi itthīrūpe dukkaṭameva. Sampīḷanavatthu
  uttānatthameva. Saṅkamavatthusmiṁ ekapadikasaṅkamo vā hotu
  sakaṭamaggasaṅkamo vā cālessāmīti payoge katamatte cāletu vā mā
  vā dukkaṭaṁ. Maggavatthu pākaṭameva. Rukkhavatthusmiṁ rukkho mahanto
  vā hotu mahājambuppamāṇo khuddako vā taṁ cāletuṁ sakkotu vā
  mā vā payogamattena dukkaṭaṁ. Nāvāvatthusmiṁpi esa nayo.
  Rajjuvatthusmiṁ yaṁ rajjuṁ āviñchanto ṭhānā cāletuṁ sakkoti tattha
-------------------------------------------------
[page 039]
  Thullaccayaṁ. Yā mahārajju hoti īsakaṁpi ṭhānā na calati tattha
  dukkaṭaṁ. Daṇḍepi eseva nayo. Bhūmiyaṁ patitamahārukkhopi hi
  daṇḍaggahaṇeneva idha gahito. Pattavatthu pākaṭameva.
  Vandanavatthusmiṁ itthī pāde sambāhitvā vanditukāmā vāretabbā pādā
  vā paṭicchādetabbā niccalena vā bhavitabbaṁ. Niccalassa hi cittena
  sādiyatopi anāpatti. Avasāne vatthu pākaṭameva.
      Iti samantapāsādikāya vinayasaṁvaṇṇanāya kāyasaṁsaggavaṇṇanā
  niṭṭhitā.
      Tena samayena buddho bhagavāti duṭṭhullavācasikkhāpadaṁ. Tattha
  ādissāti apadisitvā. Vaṇṇampi bhaṇatīti ādīni parato
  āvibhavissanti. Chinnakāti chinnaottappā. Dhuttikāti saṭhā.
  Ahirikāyoti nillajjā. Ohasantīti sitaṁ katvā mandahasitaṁ
  hasanti. Ullapantīti aho ayyoti ādinā nayena uccakaraṇiṁ
  nānāvidhaṁ palobhanakathaṁ kathenti. Ujjagghantīti mahāhasitaṁ hasanti.
  Upphaṇḍentīti paṇḍako ayaṁ nāyaṁ purisoti ādinā nayena
  parihāsaṁ karonti.
      Sārattoti duṭṭhullavācassādarāgena sāratto. Apekkhavā
  paṭibaddhacittoti vuttanayameva. Kevalaṁ idha vācassādarāgo
  yojetabbo. Mātugāmaṁ duṭṭhullāhi vācāhīti ettha adhippetaṁ
  mātugāmaṁ dassento mātugāmoti ādimāha. Tattha viññū paṭibalā
  subhāsitadubbhāsitaṁ duṭṭhullāduṭṭhullaṁ ājānitunti yā paṇḍitā
-------------------------------------------------
[page 040]
  Sātthakaniratthakakathaṁ asaddhammasaddhammapaṭisaṁyuttaṁ kathañca jānituṁ paṭibalā
  ayaṁ idha adhippetā yā pana mahallikāpi bālā eḷamūgā ayaṁ idha
  anadhippetāti dasseti. Obhāseyyāti avabhāseyya nānappakāraṁ
  asaddhammavacanaṁ vadeyya. Yasmā pana evaṁ obhāsantassa yo so
  obhāso nāma so atthato ajjhācāro hoti rāgavasena
  abhibhavitvā saññamavelaṁ ācāro tasmā tamatthaṁ dassento
  obhāseyyāti ajjhācāro vuccatīti āha. Yathātanti ettha tanti
  nipātamattaṁ. Yathā yuvā yuvatinti attho.
      Dve magge ādissāti ādi yenākārena obhāsato saṅghādi.
  Seso hoti taṁ dassetuṁ vuttaṁ. Tattha dve maggeti vaccamaggañca
  passāvamaggañca. Sesaṁ uddese tāva pākaṭameva. Niddese
  pana thometīti itthīlakkhaṇena subhalakkhaṇena samannāgatāsīti vadati
  na tāva sīsaṁ eti. Tava vaccamaggo ca passāvamaggo ca īdiso
  tena nāma īdisena itthīlakkhaṇena subhalakkhaṇena samannāgatāsīti
  vadati sīsaṁ eti saṅghādiseso. Vaṇṇeti pasaṁsatīti imāni pana
  thomanapadassa vevacanāni. Khuṁsetīti vācāpaṭodena ghaṭṭeti. Vambhetīti
  apasādeti. Garahatīti dosaṁ vadeti. Parato pana pāliyā āgatehi
  animittāsīti ādīhi ekādasahi padehi aghaṭite sīsaṁ na eti
  ghaṭitepi tesu sikhiraṇīsi sambhinnāsi ubhatobyañjanāsīti imehi tīhi
  ghaṭiteyeva saṅghādiseso. Deti meti yācanāyapi ettakeneva
  sīsaṁ na eti. Methunadhammaṁ dehīti evaṁ methunadhammena ghaṭiteeva
-------------------------------------------------
[page 041]
  Saṅghādiseso. Kadā te mātā pasīdissatīti ādīsu āyācanavacanesupi
  ettakeneva sīsaṁ na eti. Kadā te mātā pasīdissati
  kadā te methunaṁ dhammaṁ labhissāmīti vā tava mātari pasannāya
  methunaṁ dhammaṁ labhissāmīti vā ādinā pana nayena methunadhammena
  ghaṭiteyeva saṅghādiseso. Kathaṁ tvaṁ sāmikassa desīti ādīsu
  pucchāvacanesupi methunadhammanti vutteyeva saṅghādiseso na itarathā.
  Evaṁ kira tvaṁ sāmikassa desīti paṭipucchāvacanesupi eseva nayo.
  Ācikkhanāya puṭṭho bhaṇatīti kathaṁ dadamānā sāmikassa piyā hotīti evaṁ
  puṭṭho ācikkhati. Ettha ca evaṁ dehi evaṁ dadamānāti vuttepi sīsaṁ
  na eti methunadhammaṁ evaṁ dehi upanehi evaṁ methunadhammaṁ dadamānā
  upanayamānā piyā hotīti ādinā pana nayena methunadhammena
  ghaṭiteyeva saṅghādiseso. Anusāsanavacanesupi eseva nayo.
  Akkosaniddese animittāsīti nimittarahitāsi. Kuñciyapanāḷiyamattameva
  tava udakasotanti vuttaṁ hoti. Nimittamattāsīti tava itthīnimittaṁ
  aparipuṇṇaṁ saññāmattamevāti vuttaṁ hoti. Alohitāti
  sukkhasotā. Dhuvalohitāti niccalohitakilinnasotā. Dhuvacolāti niccaṁ
  pakkhittāṇicolā sadā āṇicolakaṁ sevasīti vuttaṁ hoti.
  Paggharantīti savanti sadā te muttaṁ savatīti vuttaṁ hoti. Sikhiraṇīti
  bahinikkhantāaṇimaṁsā. Itthīpaṇḍakāti animittāva vuccati.
  Vepurisikāti samassudāḍhikā purisarūpā itthī. Sambhinnāti
  sambhinnavaccamaggapassāvamaggā. Ubhatobyañjanakāti itthīnimittena ca
-------------------------------------------------
[page 042]
  Purisanimittena cāti ubhatobyañjanakehi samannāgatā. Imesu pana
  ekādasasu padesu sikhiraṇīsi sambhinnāsi ubhatobyañjanakāsīti imāni
  tīṇiyeva padāni suddhāni sīsaṁ enti. Iti imāni ca tīṇi
  purimāni ca vaccamaggapassāvamaggamethunadhammapadāni tīṇi chappadāni
  suddhāni āpattikarāni. Sesāni animittāsīti ādīni animitte
  methunadhammaṁ me dehīti vā animittāsi methunadhammaṁ me dehīti vā
  ādinā nayena methunadhammena ghaṭitāneva āpattikarāni hontīti
  veditabbāni.
      Idāni yvāyaṁ otiṇṇo vipariṇatena cittena obhāsati
  tassa vaccamaggapassāvamagge ādissa etesaṁ vaṇṇabhaṇanādīnaṁ vasena
  vitthārato āpattibhedaṁ dassento itthī ca hoti itthīsaññīti
  ādimāha. Tesaṁ attho kāyasaṁsagge vuttanayeneva veditabbo.
  Ayaṁ pana viseso. Adhakkhakanti akkhakato paṭṭhāya adho.
  Ubbhajānumaṇḍalanti jānumaṇḍalato paṭṭhāya uddhaṁ. Ubbhakkhakanti
  akkhakato paṭṭhāya uddhaṁ. Adhojānumaṇḍalanti jānumaṇḍalato
  paṭṭhāya adho. Akkhakaṁ pana jānumaṇḍalañca ettheva dukkaṭakkhette
  saṅgahaṁ gacchati bhikkhuniyā kāyasaṁsagge viya. Na hi buddhā
  garukāpattiṁ sāvasesaṁ paññāpentīti. Kāyapaṭibaddhanti vatthaṁ vā
  pupphaṁ vā ābharaṇaṁ vā.
      Atthapurekkhārassāti animittāsīti ādīnaṁ padānaṁ atthaṁ
  kathentassa aṭṭhakathaṁ vā sajjhāyaṁ karontassa. Dhammapurekkhārassāti
-------------------------------------------------
[page 043]
  Pāliṁ vācentassa vā sajjhāyantassa vā. Evaṁ atthañca
  dhammañca purakkhitvā bhaṇantassa atthapurekkhārassa ca dhammapurekkhārassa
  ca anāpatti. Anusāsanīpurekkhārassāti idānipi animittāsi
  ubhatobyañjanakāsi appamādaṁ dāni kareyyāsi yathā āyatimpi
  evarūpā māhosīti evaṁ anusiṭaṭhiṁ purakkhitvā bhaṇantassa
  anusāsanīpurekkhārassa anāpatti. Yo pana bhikkhunīnaṁ pāliṁ vācento
  pakativācanāmaggaṁ pahāya hasanto hasanto sikhiraṇīsi sambhinnāsi
  ubhatobyañjanakāsīti punappunaṁ bhaṇati tassa āpattiyeva.
  Ummattakassa anāpatti. Idha ādikammiko udāyitthero tassa
  anāpatti ādikammikassāti.
                   Padabhājanīyavaṇṇanā niṭṭhitā
       samuṭṭhānādīsu idaṁ sikkhāpadaṁ tisamuṭṭhānaṁ kāyacittato
  vācācittato kāyavācācittato ca samuṭṭhāti kiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dvivedananti.
       Vinītavatthūsu lohitavatthusmiṁ so bhikkhu itthiyā lohitakaṁ nimittaṁ
  sandhāyāha itarā na aññāsi tasmā dukkaṭaṁ. Kakkasalomanti
  rassalomehi bahulomaṁ. Ākiṇṇalomanti jaṭitalomaṁ. Kharalomanti
  thaddhalomaṁ. Dīghalomanti arassalomaṁ. Sabbaṁ itthīnimittameva
  sandhāya vuttaṁ. Vāpitaṁ kho teti asaddhammaṁ sandhāyāha. Sā
  asallakkhetvā no ca kho paṭivuttanti āha. Paṭivuttaṁ nāma
  udakavappe vījehi appatiṭṭhitokāse pāṇakehi vināsitavīje vā
-------------------------------------------------
[page 044]
  Okāse puna vījaṁ patiṭṭhāpetvā udakena āsittaṁ thalavappe
  visamavisamapatitānaṁ vījānaṁ samakaraṇatthāya puna aṭṭhadantakena samīkataṁ.
  Tesu aññataraṁ sandhāya esā āha. Maggavatthusmiṁ maggo
  saṁsaratīti aṅgajātamaggaṁ sandhāyāha. Sesaṁ sabbattha uttānamevāti.
       Samantapāsādikāya vinayasaṁvaṇṇanāya duṭṭhullavācasikkhāpadavaṇṇanā
  niṭṭhitā.
       Tena samayena buddho bhagavāti attakāmapāricariyasikkhāpadaṁ.
  Tattha kulūpakoti kulapayirupāsanako catunnaṁ paccayānaṁ atthāya
  kulūpasaṅkamane niccappayutto. Cīvarapiṇḍapātasenāsanagilāna-
  paccayabhesajjaparikkhāranti cīvarañca piṇḍapātañca senāsanañca
  gilānapaccayabhesajjaparikkhārañca. Gilānapaccayabhesajjaparikkhāranti
  cettha paṭikaraṇaṭṭhena paccayo. Yassakassaci sappāyassetaṁ adhivacanaṁ.
  Bhisakkassa kammantena anuññātattāti bhesajjaṁ. Gilānapaccayo ca
  bhesajjañca gilānapaccayabhesajjaṁ. Yaṅkiñci gilānassa sappāyaṁ
  bhisakkassa kammantelamadhuphāṇitādīti vuttaṁ hoti. Parikkhāroti pana
  sattahi nagaraparikkhārehi suparikkhittaṁ hotīti 1- ādīsu parivāro
  vuccati. Ratho setaparikkhāro jhānakkho cakkaviriyoti 2- ādīsu
  alaṅkāro. Yepime pabbajitena jīvitaparikkhārā samudānetabbāti 3-
  ādīsu sambhāro. Idha pana sambhāropi parivāropi vaṭṭati. Taṁ
  hi gilānapaccayabhesajjaṁ jīvitassa parivāropi hoti jīvitavināsakā-
  bādhuppattiyā antaraṁ adatvā rakkhaṇato sambhāropi yathā ciraṁ

  *  *  *  *  *  *
  Footnote: 1. aṅ. sattaka. 23/107. 2. saṁ. mahāvāra. 19/7. 3. Ma. mū. 12/212.
-------------------------------------------------
[page 045]
  Pavattati evamassa kāraṇabhāvato tasmā parikkhāroti vuccati.
  Evaṁ gilānapaccayabhesajjañca taṁ parikkhāro cāti gilānapaccaya-
  bhesajjaparikkhāro. Taṁ gilānapaccayabhesajjaparikkhāranti evamattho
  daṭṭhabbo. Vasalanti hīnaṁ lāmakaṁ. Athavā vassatīti vasalo.
  Paggharatīti attho. Taṁ vasalaṁ. Asucipaggharaṇakanti vuttaṁ hoti.
  Nuṭṭhuhitvāti kheḷaṁ pātetvā. Kissāhaṁ kena hāyāmīti ahaṁ
  kissā aññissā itthiyā kena bhogena vā alaṅkārena vā
  rūpena vā parihāyāmi kā nāma mayā uttaritarāti dīpeti.
      Santiketi upacāre ṭhatvā sāmantā avidūre. Padabhājanenapi
  ayamevattho dīpito. Attakāmapāricariyāyāti methunadhammasaṅkhātena
  kāmena pāricariyā kāmapāricariyā. Attano atthāya kāmapāricariyā
  attakāmapāricariyā. Attanā vā kāmitā icchitāti attakāmā.
  Sayaṁ methunarāgavasena paṭṭhitāti attho. Attakāmā ca sā
  pāricariyā cāti attakāmapāricariyā. Tassā attakāmapāricariyāya.
  Vaṇṇaṁ bhāseyyāti guṇaṁ ānisaṁsaṁ pakāseyya. Tatra yasmā attano
  atthāya kāmapāricariyāti imasmiṁ atthavikappe kāmoceva hetu ca
  pāricariyā cāti attho sesaṁ byañjanaṁ attakāmā ca sā
  pāricariyā ca attakāmapāricariyāti imasmiṁ atthavikappe adhippāyo
  ceva pāricariyā cāti attho sesaṁ byañjanaṁ tasmā byañjane
  ādaraṁ akatvā atthamattameva dassetuṁ attano kāmaṁ attano hetuṁ
  attano adhippāyaṁ attano pāricariyanti padabhājanaṁ vuttaṁ. Attano
-------------------------------------------------
[page 046]
  Kāmaṁ attano hetuṁ attano pāricariyanti hi vutte jānissanti
  paṇḍitā ettāvatā attano atthāya kāmapāricariyā vuttāti.
  Attano adhippāyaṁ attano pāricariyanti vuttepi jānissanti
  ettāvatā attanā icchitakāmitaṭṭhena attakāmapāricariyā vuttāti.
  Idāni tassā attakāmapāricariyāya vaṇṇabhāsanākāraṁ dassento
  etadagganti ādimāha. Taṁ uddesatopi niddesatopi uttānatthameva.
  Ayaṁ panettha padasambandho ca āpattivinicchayo ca etadaggaṁ .pe.
  Paricareyyāti yā mādisaṁ sīlavantaṁ kalyāṇadhammaṁ brahmacāriṁ etena
  dhammena paricareyya tassā evaṁ mādisaṁ paricarantiyā yā ayaṁ
  pāricariyā nāma etadaggaṁ pāricariyānanti. Methunūpasaṁhitena
  saṅghādisesoti evaṁ attakāmapāricariyāya vaṇṇaṁ bhāsento 1-
  methunūpasaṁhiteneva methunadhammapaṭisaṁyutteneva vacanena yo bhāseyya tassa
  saṅghādisesoti. Idāni yasmā methunūpasaṁhiteneva bhāsantassa
  saṅghādiseso vutto tasmā ahaṁpi khattiyo tvampi khattiyā arahati
  khattiyā khattiyassa dātuṁ samajātikattāti evamādīhi vacanehi
  pāricariyāya vaṇṇaṁ bhāsamānassāpi saṅghādiseso natthi. Ahampi khattiyo
  tvaṁpi khattiyāti ādike pana bahūpi pariyāye vatvā arahasi tvaṁ
  mayhaṁ methunadhammaṁ dātunti evaṁ methunapaṭisaṁyutteneva bhāsamānassa
  saṅghādiseso. Itthī ca hotīti ādi pubbe vuttanayameva. Idha
  udāyitthero ādikammiko tassa anāpatti ādikammikassāti.
                  Padabhājanīyavaṇṇanā niṭṭhitā.

  *  *  *  *  *  *
  Footnote: 1. bhāsanto.
-------------------------------------------------
[page 047]
      Samuṭṭhānādi sabbaṁ duṭṭhullavācasadisaṁ. Vinītavatthūnipi
  uttānatthānevāti.
                Catutthasaṅghādisesavaṇṇanā niṭṭhitā.
      Tena samayena buddho bhagavāti sañcarittasikkhāpadaṁ. Tattha
  paṇḍitāti paṇḍiccena samannāgatā gatimantā. Byattāti
  veyyattiyena samannāgatā upāyaññū visāradā. Medhānīti
  medhāya samannāgatā diṭṭhadiṭṭhaṁ karoti. Dakkhāti chekā. Analasāti
  uṭṭhānaviriyasampannā. Channāti anucchavikā. Kismiṁ viyāti kicchaṁ
  viya kileso viya hirī viya amhākaṁ hotīti adhippāyo. Kumārikāya
  vattunti imaṁ tumhe gaṇhāthāti kumārikāya kāraṇā vattuṁ.
  Āvāhādīsu āvāhoti dārakassa parakulato dārikāya āharaṇaṁ.
  Vivāhoti attano dārikāya parakulapesanaṁ. Vāreyyānīti detha no
  dārakassa dārikanti yācanaṁ divasanakkhattamuhuttaparicchedakaraṇaṁ vā.
  Purāṇagaṇakiyāti ekassa gaṇakassa bhariyā. Sā tasmiṁ jīvamāne
  gaṇakīti paññāyittha. Mate pana purāṇagaṇakīti saṅkhaṁ gatā.
  Tirogāmoti bahigāmo. Añño gāmoti adhippāyo. Manussāti
  udāyissa imaṁ sañcarittakamme yuttapayuttabhāvaṁ jānanakamanussā.
  Suṇisābhogenāti yena bhogena suṇisā bhuñjitabbā hoti
  randhāpanapacāpanaparivesāpanādinā te naṁ bhuñjiṁsu. Tato aparena
  dāsībhogenāti māsātikkamena yena bhogena dāsī bhuñjitabbā hoti
  khettakammakacavarachaḍḍanaudakāharaṇādinā pana te naṁ bhuñjiṁsu.
-------------------------------------------------
[page 048]
  Duggatāti daliddā yattha vā gatā duggatā hoti tādisaṁ kulaṁ
  gatā. Māyyo imaṁ kumārikanti mā ayyo imaṁ kumārikaṁ.
  Āhārūpahāroti āhāro ca upahāro ca gahaṇañca dānañca na amhehi
  kiñci ābhaṭaṁ na upahaṭaṁ tayā kayavikkayo vohāro amhākaṁ natthīti
  dīpenti. Samaṇena bhavitabbaṁ abyāvaṭena samaṇo assa
  sussamaṇoti samaṇena nāma īdisesu kammesu abyāvaṭena abyāpārena
  bhavitabbaṁ evaṁ bhavanto hi samaṇo sussamaṇo assāti evantaṁ
  apasādetvā gaccha tvaṁ na mayaṁ taṁ jānāmāti āhaṁsu. Sajjitoti
  sabbūpakaraṇasampanno maṇḍitappasādhito vā. Dhuttāti itthīdhuttā.
  Paricārentāti manāpiyesu rūpādīsu itocītoca samantā indriyāni
  cārentā kīḷantā ramantāti vuttaṁ hoti. Abbhutamakaṁsūti yadi
  karissati tvaṁ ettakaṁ jito yadi na karissati ahaṁ ettakanti
  paṇitakaṁ akaṁsu. Bhikkhūnaṁ pana abbhutaṁ kātuṁ na vaṭṭati yo karoti
  parājitena dātabbanti mahāpaccariyaṁ vuttaṁ. Kathaṁ hi nāma ayyo
  udāyi taṅkhaṇikanti ettha taṅkhaṇoti acirakālo vuccati. Taṅkhaṇikanti
  acirakālādhikārikaṁ.
      Sañcarittaṁ samāpajjeyyāti sañcaraṇabhāvaṁ samāpajjeyya.
  Yasmā pana taṁ samāpajjantena kenaci pesitena katthaci gantabbaṁ
  hoti parato va itthiyā vā purisamatinti ādivacanato idha itthīpurisā
  adhippetā tasmā tamatthaṁ dassetuṁ itthiyā vā pahito purisassa
  santike gacchati purisena vā pahito itthiyā santike gacchatīti
-------------------------------------------------
[page 049]
  Evamassa padabhājanaṁ vuttaṁ. Itthiyā vā purisamatiṁ purisassa vā
  itthīmatinti ettha āroceyyāti pāṭhaseso daṭṭhabbo. Tenevassa
  padabhājane purisassa matiṁ itthiyā āroceti itthiyā matiṁ purisassa
  ārocetīti vuttaṁ. Idāni yadatthaṁ tesaṁ matiṁ adhippāyaṁ ajjhāsayaṁ
  chandaṁ ruciṁ āroceti taṁ dassento jāyattane vā jārattane
  vāti āha. Tattha jāyattaneti jāyabhāve. Jārattaneti jārabhāve.
  Purisassa hi matiṁ itthiyā ārocento jāyattane āroceti itthiyā
  matiṁ purisassa ārocento jārattane āroceti. Apica purisasseva
  matiṁ itthiyā ārocento jāyattane vā āroceti nibaddhabhariyābhāve
  jārattane vā micchācārabhāve. Yasmā panetaṁ ārocentena tvaṁ kira
  tassa jāyā bhavissasīti ādi vattabbaṁ hoti tasmā taṁ vattabbatākāraṁ
  dassetuṁ jāyattane vāti jāyā bhavissasi jārattane vāti
  jārī bhavissasīti assa padabhājanaṁ vuttaṁ. Eteneva upāyena
  itthiyā matiṁ purisassa ārocanepi pati bhavissasi sāmiko bhavissasi
  jāro bhavissasīti vattabbākāro veditabbo. Antamaso taṁkhaṇikāyapīti
  sabbantimena paricchedena yā ayaṁ taṁkhaṇe muhuttamatte paṭisaṁvasitabbato
  taṁkhaṇikā vuccati muhuttikāti attho tassāpi muhuttikā
  bhavissasītievaṁpurisamatiṁārocentassasaṅghādiseso. Eteneva upāyena
  muhuttiko bhavissasīti evaṁ purisassa itthīmatiṁ ārocentopi saṅghādisesaṁ
  āpajjatīti veditabbo.
      Idāni itthiyā vā purisamatinti ettha adhippetā itthiyo
-------------------------------------------------
[page 050]
  Pabhedato dassetvā tāsu sañcarittavasena āpattibhedaṁ dassetuṁ
  dasa itthiyoti ādimāha. Tattha māturakkhitāti mātarā rakkhitā
  yathā purisena saṁvāsaṁ na kappeti evaṁ mātarā rakkhitā. Tenassa
  padabhājanaṁpi vuttaṁ mātā rakkhati gopeti issariyaṁ kāreti vasaṁ
  vattetīti. Tattha rakkhatīti katthaci gantuṁ na deti. Gopetīti yathā
  aññe na passanti evaṁ gutte ṭhāne ṭhapeti. Issariyaṁ kāretīti
  serivihāramassā nisedhentī abhibhavitvā vattati. Vasaṁ vattetīti idaṁ
  karohi idaṁ mā akāsīti evaṁ attano vasaṁ tassā upari vatteti.
  Etenupāyena piturakkhitādayopi ñātabbā. Gottaṁ vā dhammo vā
  na rakkhati sagottehi pana sahadhammikehi ca ekaṁ satthāraṁ uddissa
  pabbajitehi ekagaṇapariyāpannehi ca rakkhitā gottarakkhitā
  dhammarakkhitāti vuccati. Tasmā tesaṁ padānaṁ sagottā rakkhantīti ādinā
  nayena padabhājanaṁ vuttaṁ. Saha ārakkhena sārakkhā sahaparidaṇḍena
  saparidaṇḍā. Tāsaṁ niddesā pākaṭāva. Imāsu dasasu pacchimānaṁ
  dvinnameva purisantaraṁ gacchantīnaṁ micchācāro hoti na itarāsaṁ.
  Dhanakkītādīsu appena vā bahunā vā dhanena kītā dhanakkītā.
  Yasmā pana sā na dhanakkītamattāyeva bhariyā saṁvāsatthāya pana
  kītattā bhariyā tasmāssa niddese dhanena kīṇitvā vāsetīti
  vuttaṁ. Chandena attano ruciyā vasatīti chandavāsinī. Yasmā pana
  sā na attano chandamatteneva bhariyā hoti purisena pana
  sampaṭicchitattā tasmāssa niddese piyo piyaṁ vāsetīti vuttaṁ.
-------------------------------------------------
[page 051]
  Bhogena vasatīti bhogavāsinī. Udukkhalamusalādigharūpakaraṇaṁ labhitvā
  bhariyābhāvaṁ gacchantiyā janapaditthiyā etaṁ adhivacanaṁ. Paṭena vasatati
  paṭavāsinī. Nivāsanamattaṁpi pāpuraṇamattaṁpi labhitvā bhariyābhāvaṁ
  upagacchantiyā dalidditthiyā etaṁ adhivacanaṁ. Odapattakinīti ubhinnaṁ
  ekissā udakapātiyā hatthe otāretvā idaṁ udakaṁ viya saṁsaṭṭhā
  abhejjā hothāti vatvā pariggahitāya vohāranāmametaṁ.
  Niddesepissa tāya saha udakapattaṁ āmasitvā taṁ vāsetīti evamattho
  veditabbo. Obhaṭaṁ oropitaṁ cumbaṭamassāti obhaṭacumbaṭā
  kaṭṭhahārikādīnaṁ aññatarā. Yassā sīsato cumbaṭaṁ oropetvā ghare
  vāseti tassā etaṁ adhivacanaṁ. Dāsī cāti attanoyeva dāsī
  ca hoti bhariyā ca. Kammakārī nāma gehe bhatiyā kammaṁ karoti
  tāya saddhiṁ koci gharāvāsaṁ kappeti attano bhariyāya anatthiko
  hutvā ayaṁ vuccati kammakārī ca bhariyā cāti. Dhajena āhaṭā
  dhajāhaṭā. Ussitadhajāya senāya gantvā paravisayaṁ vilumpitvā
  ānītāti vuttaṁ hoti. Taṁ koci bhariyaṁ karoti ayaṁ dhajāhaṭā
  nāma. Muhuttikā vuttanayā eva. Etāsaṁ dasannampi purisantaragamane
  micchācāro hoti. Purisānaṁ pana vīsatiyāpi etāsu micchācāro.
  Bhikkhuno ca sañcarittaṁ pana 1- hoti.
      Idāni puriso bhikkhuṁ pahiṇātīti ādīsu. Paṭiggaṇhātīti
  so bhikkhu tassa purisassa gaccha bhante itthannāmaṁ māturakkhitaṁ

  *  *  *  *  *  *
  Footnote: 1. atireko bhaveyuya.
-------------------------------------------------
[page 052]
  Brūhi hohi kira itthannāmassa bhariyā dhanakkītāti evaṁ vuttavacanaṁ
  sādhu upāsakāti vā hotūti vā ārocessāmīti vā yena
  kenaci ākārena vacībhedaṁ katvā vā sīsakampādīhi vā sampaṭicchati.
  Vīmaṁsatīti evaṁ paṭiggaṇhitvā tassā itthiyā santikaṁ gantvā taṁ
  sāsanaṁ āroceti. Paccāharatīti tena ārocite sā itthī sādhūti
  sampaṭicchatu vā paṭikkhipatu vā lajjāya vā tuṇhī hotu puna āgantvā
  tassa purisassa taṁ pavuttiṁ āroceti. Ettāvatā imāya
  paṭiggahaṇārocanapaccāharaṇasaṅkhātāya tivaṅgasampattiyā saṅghādiseso
  hoti. Sā pana tassa bhariyā hotu vā mā vā akāraṇametaṁ. Sace
  pana so māturakkhitāya santikaṁ pesito taṁ adisvā tassā
  mātuyā taṁ sāsanaṁ āroceti bahiddhā vīmaṭṭhannāma hoti
  tasmā visaṅketanti mahāpadumatthero āha. Mahāsumatthero pana
  mātā vā hotu pitā vā antamaso gehadāsīpi añño vā
  yo koci taṁ kiriyaṁ sampādessati tassa vuttepi vīmaṭṭhameva hotīti
  tivaṅgasampattikāle āpattiyeva nanu yathā buddhaṁ paccakkhāmīti
  vattukāmo virajjhitvā dhammaṁ paccakkhāmīti vadeyya paccakkhātāvassa
  sikkhā yathā vā paṭhamaṁ jhānaṁ samāpajjāmīti vattukāmo
  virajjhitvā dutiyaṁ jhānaṁ samāpajjāmīti vadeyya āpannovassa
  pārājikaṁ evaṁ sampadamidanti. Taṁ panetaṁ paṭiggaṇhāti
  antevāsiṁ vīmaṁsāpetvā attanā paccāharati āpatti
  saṅghādisesassāti iminā sameti tasmā subhāsitaṁ. Yathā māturakkhitaṁ
-------------------------------------------------
[page 053]
  Brūhīti vuttassa gantvā tassā ārocetuṁ samatthānaṁ mātādīnampi
  vadato visaṁketo natthi evameva hohi kira itthannāmassa
  bhariyā dhanakkītāti vattabbe hohi kira itthannāmassa bhariyā
  chandavāsinīti evaṁ pāliyaṁ vuttesu chandavāsinīti ādīsu vacanesu
  aññataravasena vā avuttesupi hohi kira itthannāmassa bhariyā
  jāyā pajāpatī puttamātā gharaṇī gharasāminī bhattarandhikā sussūsikā
  kāmaparicārikāti evamādīsu saṁvāsaparidīpakesu vacanesu aññataravasena
  vā vadantassāpi visaṁketo natthi tivaṅgasampattiyā āpattiyeva.
  Māturakkhitaṁ brūhīti pesitassa pana gantvā aññāsu piturakkhitādīsu
  aññataraṁ vadantassa visaṁketaṁ. Esa nayo piturakkhitaṁ brūhīti
  ādīsupi. Kevalaṁ hettha ekamūlakadumūlakādivasena purisassa mātā
  bhikkhuṁ pahiṇāti māturakkhitāya mātā bhikkhuṁ pahiṇāti māturakkhitā
  bhikkhuṁ pahiṇātīti evamādīnaṁ mūlaṭṭhānañca vasena peyyālabhedoyeva
  viseso. So hi pubbe vuttanayattā pālianusāreneva sakkā
  jānitunti nāssa vibhāgaṁ dassetuṁ ādaraṁ akarimhā. Paṭiggaṇhātīti
  ādīsu pana dvīsu catukkesu paṭhamacatukke ādipadena
  tivaṅgasampattiyā saṅghādiseso majjhe dvīhi dvaṅgasampattiyā
  thullaccayaṁ ante ekena ekaṅgasampattiyā dukkaṭaṁ. Dutiyacatukke
  ādipadena duvaṅgasampattiyā thullaccayaṁ majjhe dvīhi
  ekaṅgasampattiyā dukkaṭaṁ ante ekena aṅgābhāvato anāpatti. Tattha
  paṭiggaṇhātīti āṇāpakassa sāsanaṁ paṭiggaṇhāti. Vīmaṁsatīti
-------------------------------------------------
[page 054]
  Pahitaṭṭhānaṁ gantvā taṁ āroceti. Paccāharatīti puna āgantvā
  mūlaṭṭhassa āroceti. Na paccāharatīti ārocetvā etova
  pakkamati. Na vīmaṁsati paccāharatīti purisena itthannāmaṁ gantvā
  brūhīti vuccamāno sādhūti tassa sāsanaṁ paṭiggaṇhitvā taṁ
  pamussitvā vā appamussitvā vā aññena karaṇīyena tassā
  santikaṁ gantvā kiñcideva kathaṁ kathento nisīdati ettāvatā
  paṭiggaṇhāti na vīmaṁsati nāmāti vuccati. Atha naṁ sā itthī
  sayameva vadati tumhākaṁ kira upaṭṭhāko maṁ gahetukāmoti evaṁ
  vatvā ahaṁ tassa bhariyā bhavissāmīti na vā bhavissāmīti vadati.
  So tassā vacanaṁ anabhinanditvā apaṭikkositvā tuṇhībhūto va
  uṭṭhāyāsanā tassa purisassa santikaṁ āgantvā taṁ pavuttiṁ āroceti
  ettāvatā na vīmaṁsati paccāharati nāmāti vuccati. Na vīmaṁsati
  na paccāharatīti kevalaṁ sāsanārocanakāle paṭiggaṇhātiyeva itaraṁ
  pana dvayaṁ na karoti. Na paṭiggaṇhāti vīmaṁsati paccāharatīti
  koci puriso bhikkhussa ṭhitaṭṭhāne vā nisinnaṭṭhāne vā tathārūpiṁ kathaṁ
  katheti. Bhikkhu tena apahitopi pahito viya hutvā itthiyā
  santikaṁ gantvā hohi kira itthannāmassa bhariyāti ādinā nayena
  vīmaṁsitvā tassā ruciṁ vā aruciṁ vā puna āgantvā imassa
  āroceti. Teneva nayena vīmaṁsitvā paccāharanto na paṭiggaṇhāti
  vīmaṁsati paccāharatīti vuccati. Teneva nayena gato avīmaṁsitvā
  tāya samuṭṭhāpitaṁ kathaṁ sutvā paṭhamacatukkassa tatiyapade vuttanayena
-------------------------------------------------
[page 055]
  Āgantvā imassa ārocento na paṭiggaṇhāti na vīmaṁsati
  paccāharatīti vuccati. Catutthaṁ padaṁ pākaṭameva. Sambahule
  bhikkhū āṇāpetīti ādinayā pākaṭāyeva. Yathā pana sambahulāpi
  ekavatthusmiṁ āpajjanti evaṁ ekassapi sambahulesu vatthūsu
  sambahulā āpattiyo veditabbā. Kathaṁ. Puriso bhikkhuṁ
  āṇāpeti gaccha bhante asukasmiṁ nāma pāsāde saṭṭhimattā
  vā sattatimattā vā itthiyo ṭhitā tā vadehi hotha kira
  itthannāmassa bhariyāyoti. So sampaṭicchitvā tattheva gantvā
  ārocetvā puna taṁ sāsanaṁ paccāharati. Yattakā itthiyo
  tattakā āpattiyo āpajjati. Vuttaṁ hetaṁ parivārepi
             padavītihāramattena vācāya bhaṇitena ca
             sabbāni garukāni sapaṭikammāni
             catusaṭṭhiāpattiyo āpajjeyya ekato
             pañhāmesā kusalehi cintitāti 1-.
  Imaṁ kira atthavasaṁ paṭicca ayaṁ pañho vutto. Vacanasiliṭṭhatāya
  cettha catusaṭṭhiāpattiyoti vuttaṁ. Evaṁ karonto pana satampi
  sahassampi āpajjatīti. Yathā ca ekena pesitassa ekassa
  sambahulāsu itthīsu sambahulā āpattiyo evaṁ eko puriso
  sambahule bhikkhū ekissā santikaṁ peseti sabbesaṁ saṅghādiseso.
  Eko sambahule bhikkhū sambahulānaṁ itthīnaṁ santikaṁ peseti
  itthīgaṇanāya saṅghādiseso. Sambahulā purisā ekaṁ bhikkhuṁ ekissā

  *  *  *  *  *  *
  Footnote: 1. vi. parivāra. 8/531.
-------------------------------------------------
[page 056]
  Santikaṁ pesenti purisagaṇanāya saṅghādiseso. Sambahulā purisā
  ekaṁ bhikkhuṁ sambahulānaṁ itthīnaṁ santikaṁ pesenti vatthugaṇanāya
  saṅghādiseso. Sambahulā purisā sambahulā bhikkhū ekissā santikaṁ
  pesenti vatthugaṇanāya saṅghādiseso. Sambahulā purisā sambahule
  bhikkhū sambahulānaṁ itthīnaṁ santikaṁ pesenti vatthugaṇanāya
  saṅghādiseso. Eseva nayo ekā itthī ekaṁ bhikkhunti ādīsupi.
  Ettha ca sabhāgavisabhāgatā nāma appamāṇaṁ. Mātāpitūnampi
  pañcasahadhammikānampi sañcarittakammaṁ karontassa āpattiyeva.
  Puriso bhikkhuṁ āṇāpeti gaccha bhanteti catukkaṁ aṅgavasena
  āpattibhedadassanatthaṁ vuttaṁ. Tassa pacchimapade. Antevāsī vīmaṁsitvā
  bahiddhā paccāharatīti āgantvā ācariyassa anārocetvā
  etova gantvā tassa purisassa āroceti. Āpatti ubhinnaṁ
  thullaccayassāti ācariyassa paṭiggahitattā ca vīmaṁsāpitattā ca dvīhaṅgehi
  thullaccayaṁ. Antevāsikassa vīmaṁsitattā ca paccāhaṭattā ca
  dvīhaṅgehi thullaccayaṁ. Sesaṁ pākaṭameva. Gacchanto sampādetīti
  paṭiggaṇhāti ceva vīmaṁsati ca. Āgacchanto visaṁvādetīti
  na paccāharati. Gacchanto visaṁvādetīti na paṭiggaṇhāti.
  Āgacchanto sampādetīti vīmaṁsati ceva paccāharati ca. Evaṁ
  ubhayattha dvīhaṅgehi thullaccayaṁ. Tatiyapade āpatti catutthe
  anāpatti. Anāpatti saṅghassa vā cetiyassa vā gilānassa vā
  karaṇīyena gacchati ummattakassa ādikammikassāti ettha.
-------------------------------------------------
[page 057]
  Bhikkhusaṅghassa uposathāgāraṁ vā kiñci vā vippakataṁ hoti tattha kārakānaṁ 1-
  bhattavettanatthāya upāsako vā upāsikāya santikaṁ bhikkhuṁ pahiṇeyya
  upāsikā vā upāsakassa evarūpena saṅghassa karaṇīyena gacchantassa
  anāpatti. Cetiyakamme kariyamānepi eseva nayo. Gilānassa
  bhesajjatthāyapi upāsakena vā upāsikāya santikaṁ upāsikāya
  vā upāsakassa santikaṁ pahitassa gacchato anāpatti. Ummattakādikammikā
  vuttanayāeva.
      Samuṭṭhānādīsu idaṁ sikkhāpadaṁ chassamuṭṭhānaṁ sīsaukkhipanādinā
  kāyavikārena sāsanaṁ gahetvā gantvā hatthamuddhāya vīmaṁsitvā puna
  āgantvā hatthamuddhāyeva ārocentassa kāyato samuṭṭhāti.
  Āsanasālāyaṁ nisinnassa itthannāmā āgamissati tassā cittaṁ
  jāneyyāthāti kenaci vutte sādhūti sampaṭicchitvā taṁ āgataṁ
  vatvā tassā gatāya puna tasmiṁ purise āgate ārocentassa
  vācato samuṭṭhāti. Vācāya sādhūti sāsanaṁ gahetvā aññena
  karaṇīyena tassā gharaṁ gantvā aññattha vā gamanakāle taṁ disvā
  vacībhedeneva vīmaṁsitvā puna aññeneva kāraṇena tato apakkamma
  kadācideva naṁ purisaṁ disvā ārocentassāpi vācato ca samuṭṭhāti.
  Paṇṇattiṁ ajānantassa pana khīṇāsavassāpi kāyavācato ca samuṭṭhāti.
  Kathaṁ. Sace hissa mātāpitaro kujjhitvā alaṁvacanīyā honti.
  Tañca bhikkhuṁ gharaṁ upagataṁ therapitā vadati mātā te tāta maṁ
  mahallakaṁ chaḍḍetvā ñātikulaṁ gatā gaccha naṁ maṁ upaṭṭhātuṁ

  *  *  *  *  *  *
  Footnote: 1. sāratthadīpanī. tatiYu. 47-48 kārukānanti vaḍḍhakīādīnaṁ. tacchakāyokāratantavāya-
  rajakanahāpitakā pañca kāravo kārukāti vuccanti.
-------------------------------------------------
[page 058]
  Pesehīti. So ce gantvā taṁ vatvā puna pituno tassā āgamanaṁ vā
  anāgamanaṁ vā āroceti saṅghādiseso. Imāni tīṇi
  acittakasamuṭṭhānāni. Paṇṇattiṁ pana jānitvā eteheva tīhi nayehi
  sañcarittaṁ samāpajjato kāyacittato vācācittato kāyavācācittato ca
  samuṭṭhāti. Imāni tīṇi paṇṇattijānanacittena sacittakasamuṭṭhānāni.
  Kiriyā nosaññāvimokkhaṁ paṇṇattivajjaṁ kāyakammaṁ
  vacīkammaṁ kusalādivasena cettha tīṇi cittāni sukhādivasena tisso
  vedanāti.
      Vinītavatthūsu ādito vatthupañcake paṭiggahitamattattā dukkaṭaṁ.
  Kalahavatthusmiṁ. Sammodanīyaṁ akāsīti taṁ saññāpetvā puna gehaṁ
  gamanīyaṁ akāsi. Nālaṁvacanīyāti na pariccattāti attho. Yā hi
  yathā yathā yesu yesu janapadesu pariccattāva hoti bhariyābhāvaṁ
  atikkamati ayaṁ alaṁvacanīyāti vuccati. Esā pana na alaṁvacanīyā.
  Sā kenacideva kāraṇena kalahaṁ katvā gatā. Tenevettha bhagavā
  anāpattīti āha. Yasmā pana kāyasaṁsagge yakkhiniyā thullaccayaṁ
  vuttaṁ tasmā duṭṭhullādīsupi yakkhīpetiyo thullaccayavatthuevāti
  veditabbā. Aṭṭhakathāsu pana etaṁ na vicāritaṁ. Sesaṁ sabbattha
  uttānatthamevāti.
                   Sañcarittavaṇṇanā niṭṭhitā.
      Tena samayenāti kuṭikārasikkhāpadaṁ. Tattha āḷavakāti
  āḷavīraṭṭhe jātā dārakā āḷavakā nāma. Te pabbajitakālepi
-------------------------------------------------
[page 059]
  Āḷavakātveva paññāyiṁsu. Sandhāya vuttaṁ āḷavakā bhikkhūti.
  Saññācikāyoti sayaṁ yācitvā gahitūpakaraṇāyo. Kārāpentīti
  karontipi kārāpentipi. Te kira sāsane vipassanādhurañca
  ganthadhurañcāti dvepi dhurāni chaḍḍetvā navakammameva dhuraṁ katvā paggaṇhiṁsu.
  Assāmikāyoti anissarāyo kāretvā dāyakena virahitāyoti attho.
  Attuddesikāyoti attānaṁ uddissa attano atthāya āraddhāyoti
  attho. Appamāṇikāyoti ettakena niṭṭhaṁ gacchissantīti evaṁ
  paricchinnappamāṇāyo 1- buḍḍhippamāṇāyo vā mahappamāṇāyoti
  attho. Yācanāyeva bahulā etesaṁ mandaṁ aññaṁ kammanti
  yācanabahulā. Evaṁ viññattibahulā veditabbā. Atthato panettha
  nānākāraṇaṁ natthi. Anekakkhattuṁ purisaṁ detha purisatthakaraṁ dethāti
  yācantānametaṁ adhivacanaṁ. Tattha mūlacchejjāya purisaṁ yācituṁ na
  vaṭṭati. Sahāyatthāya kammakaraṇatthāya purisaṁ dethāti yācituṁ
  vaṭṭati. Purisatthakaranti purisena kātabbaṁ hatthakammaṁ vuccati taṁ
  yācituṁ vaṭṭati.
      Hatthakammannāma kiñci vatthu na hoti tasmā taṁ ṭhapetvā
  migaluddhakamacchabandhakādīnaṁ sakakammaṁ avasesaṁ sabbaṁ kappiyaṁ. Kiṁ
  bhante āgatattha kena kammanti pucchite vā apucchite vā yācituṁ
  vaṭṭati. Viññattipaccayā doso natthi. Tasmā migaluddhakādayo
  sakakammaṁ na yācitabbā. Hatthakammaṁ dethāti aniyāmetvāpi na
  yācitabbā. Evaṁ yācitā hi te sādhu bhanteti bhikkhuṁ

  *  *  *  *  *  *
  Footnote: 1. apparicchinnappamāṇāyotipi pāṭho.
-------------------------------------------------
[page 060]
  Uyyojetvā migepi māretvā āhareyyuṁ. Niyametvā pana
  vihāre kiñci kātabbaṁ atthi tattha hatthakammaṁ dethāti yācitabbā.
  Phālanaṅgalādīni upakaraṇāni gahetvā kasituṁ vā vapituṁ vā lāyituṁ
  vā gacchantaṁ sakiccappasutaṁpi kasakaṁ vā aññaṁ vā kañci hatthakammaṁ
  yācituṁ vaṭṭateva. Yo pana vighāsādo vā añño vā koci nikkammo
  niratthakakathaṁ vā kathento niddāyanto vā viharati evarūpaṁ ayācitvāpi
  ehi re idaṁ vā idaṁ vā karohīti yadicchitaṁ kārāpetuṁ vaṭṭati.
  Hatthakammassa pana sabbakappiyabhāvadīpanatthaṁ imaṁ nayaṁ kathenti.
  Sace hi bhikkhu pāsādaṁ kāretukāmo hoti thambhatthāya
  pāsāṇakoṭṭakānaṁ gharaṁ gantvā vattabbaṁ hatthakammaṁ laddhuṁ vaṭṭati upāsakāti.
  Kiṁ kātabbaṁ bhanteti. Pāsāṇatthambhā uddharitvā dātabbāti.
  Sace te uddharitvā denti uddharitvā nikkhitte attano thambhe vā
  denti vaṭṭati. Athāpi vadanti amhākaṁ bhante hatthakammaṁ kātuṁ
  khaṇo natthi aññaṁ uddharāpetha tassa mūlaṁ dassāmāti uddharāpetvā
  pāsāṇatthambhe uddhaṭamanussānaṁ mūlaṁ dethāti vattuṁ vaṭṭati.
  Eteneva upāyena pāsādadārūnaṁ atthāya vaḍḍhakīnaṁ santikaṁ
  iṭṭhakatthāya iṭṭhakavaḍḍhakīnaṁ chādanatthāya gehacchādanakānaṁ cittakammatthāya
  cittakārakānanti yena yena attho hoti tassa tassa atthāya
  tesaṁ tesaṁ sippakārakānaṁ santikaṁ gantvā hatthakammaṁ yācituṁ vaṭṭati.
  Hatthakammayācanavasena ca mūlacchejjāya vā bhattavettanānuppadānena
  vā laddhampi sabbaṁ gahetuṁ vaṭṭati. Araññato āharāpentena ca
-------------------------------------------------
[page 061]
  Sabbaṁ anajjhāvuṭṭhakaṁ āharāpetabbaṁ. Na kevalañca pāsādaṁ
  kāretukāmena mañcapīṭhapattaparissāvanadhamakarakacīvarādīni kāretukāmenāpi
  dārulohasuttādīni labhitvā te te sippakārake upasaṅkamitvā
  vuttanayeneva hatthakammaṁ yācitabbaṁ. Hatthakammayācanavasena ca
  mūlacchejjāya vā bhattavettanānuppadānena vā laddhampi sabbaṁ gahetabbaṁ.
  Sace pana kātuṁ na icchanti bhattavettanaṁ paccāsiṁsanti akappiyaṁ
  kahāpaṇādi na dātabbaṁ. Bhikkhācāravattena taṇḍulādīni pariyesitvā
  dātuṁ vaṭṭati. Hatthakammavasena pattaṁ kāretvā tatheva pācetvā
  navapakkassa pattassa puñchanatelatthāya antogāmaṁ paviṭṭhena bhikkhāya
  āgatoti sallakkhetvā yāguyā vā bhatte vā ānīte hatthena
  patto pidahitabbo. Sace upāsikā kiṁ bhanteti pucchati.
  Navapakko patto puñchanatelena atthoti vattabbaṁ. Sace sā dehi
  bhanteti pattaṁ gahetvā telena puñchitvā yāguyā vā bhattassa vā
  pūretvā deti viññatti nāma na hoti gahetuṁ vaṭṭatīti. Bhikkhū
  pageva piṇḍāya caritvā āsanasālaṁ gantvā āsanaṁ apassantā
  tiṭṭhanti. Tatra ce upāsikā bhikkhū ṭhite disvā sayameva āsanāni
  āharāpenti. Nisīditvā gacchantehi āpucchitvā gantabbaṁ.
  Anāpucchā gatānampi naṭṭhaṁ gīvā na hoti. Āpucchitvā gamanaṁ pana
  vattaṁ. Sace bhikkhūhi āsanāni āharathāti vuttehi āhaṭāni honti
  āpucchitvā gantabbaṁ. Anāpucchā gatānaṁ vattabhedo ca naṭṭhañca
  gīvāti. Attharakojavakādīsupi eseva nayo. Macchikā bahukā honti
-------------------------------------------------
[page 062]
  Macchikāvījaniṁ āharathāti vattabbaṁ. Pucimandasākhādīni āharanti
  kappiyaṁ kārāpetvā paṭiggahetabbāni. Āsanasālāyaṁ udakabhājanaṁ
  rittaṁ hoti dhamakarakaṁ gaṇhāti na vattabbaṁ. Dhamakarakaṁ hi rittabhājane
  pakkhipanto bhindeyya. Nadiṁ vā taḷākaṁ vā gantvā pana udakaṁ
  āharāti vattuṁ vaṭṭati. Gehato āharāti neva vatatuṁ vaṭṭati.
  Na āhaṭaṁ paribhuñjitabbaṁ. Āsanasālāyaṁ vā araññake vā
  bhattakiccaṁ karontehi tattha jātakaṁ anajjhāvuṭṭhakaṁ yaṅkiñci
  uttaribhaṅgārahaṁ pattaṁ vā phalaṁ vā sace kiñci kammaṁ karontaṁ āharāpeti
  hatthakammavasena āharāpetvā paribhuñjituṁ vaṭṭati alajjīhi pana
  bhikkhūhi vā sāmaṇerehi vā hatthakammaṁ na kāretabbaṁ. Ayaṁ tāva
  purisatthakare nayo. Goṇaṁ pana aññātakāppavāritaṭṭhānato
  āharāpetuṁ na vaṭṭati. Āharāpentassa dukkaṭaṁ.
  Ñātakappavāritaṭaṭhānatopi mūlacchejjāya yācituṁ na vaṭṭati. Tāvakālikanayena
  sabbattha vaṭṭati. Evaṁ āharāpitañca goṇaṁ rakkhitvā jaggitvā
  sāmikā naṁ paṭicchāpetabbā. Sacassa pādo vā siṅgaṁ vā
  bhijjati nassati vā taṁ sāmikā ce sampaṭicchanti iccetaṁ
  kusalaṁ no ce sampaṭicchanti gīvā hoti. Sace tumhākaṁyeva
  demāti vadanti na sampaṭicchitabbaṁ. Vihārassa demāti vutte
  pana ārāmikānaṁ ācikkhatha jagganatthāyāti vattabbā. Sakaṭaṁ
  dethātipi aññātakāppavārite vattuṁ na vaṭṭati. Viññattiyeva
  hoti dukkaṭaṁ āpajjati. Ñātakappavāritaṭṭhāne pana vaṭṭati.
-------------------------------------------------
[page 063]
  Tāvakālikaṁ vaṭṭati. Kammaṁ katvā puna dātabbaṁ. Sace nemiādīni
  bhijjanti pākatikāni katvā dātabbaṁ. Naṭṭhe gīvā hoti.
  Tumhākameva demāti vutte dārubhaṇḍaṁ nāma sampaṭicchituṁ vaṭṭati.
  Eseva nayo vāsīpharasukuṭhārīkuddālanikhādanesu valliādīsu ca
  parapariggahitesu. Garubhaṇḍappahonakesuyeva ca valliādīsu viññatti
  hoti na tato oraṁ. Anajjhāvuṭṭhakaṁ pana yaṅkiñci āharāpetuṁ
  vaṭṭati. Rakkhitagopitaṭṭhāneyeva hi viññatti nāma vuccati. Sā
  dvīsu paccayesu sabbena sabbaṁ na vaṭṭati. Senāsanapaccaye pana
  āhara dehīti viññattimattameva na vaṭṭati. Parikathobhāsanimittakammāni
  vaṭṭanti. Tattha uposathāgāraṁ vā bhojanasālaṁ vā aññaṁ
  vā kiñci senāsanaṁ icchato imasmiṁ vata okāse evarūpaṁ senāsanaṁ
  kātuṁ vaṭṭatīti vā yuttanti vā anurūpanti vā ādinā nayena
  vacanaṁ parikathā nāma. Upāsakā tumhe kuhiṁ vasathāti pāsāde
  bhanteti bhikkhūnaṁ pana upāsakā pāsādo na vaṭṭatīti.
  Evamādivacanaṁ obhāso nāma. Manusse disvā rajjuṁ pasāreti khīle
  ākoṭṭāpeti kiṁ idaṁ bhanteti vutte idaṁ āvāsaṁ karissāmāti
  evamādikaraṇaṁ pana nimittakammaṁ nāma. Gilānapaccaye pana
  viññattipi vaṭṭati pageva parikathādīni.
      Manussā upaddutā yācanāya upaddutā viññattiyāti tesaṁ
  bhikkhūnaṁ tāya yācanāya viññattiyā ca pīḷitā. Ubbhijjantipīti
  kinnu āharāpessantīti ubbegaṁ iñjanaṁ calanaṁ paṭilabhanti.
-------------------------------------------------
[page 064]
  Uttasantipīti ahiṁ viya disvā sahasā uttasitvā ukkamanti.
  Palāyantipīti dūratoyena vā tena vā palāyanti. Aññenapi gacchantīti
  yaṁ maggaṁ paṭipannā taṁ pahāya nivattitvā vāmaṁ vā dakkhiṇaṁ vā
  gahetvā gacchanti. Dvāraṁpi thakenti.
      Bhūtapubbaṁ bhikkhaveti iti bhagavā te bhikkhū garahitvā tadanurūpañca
  dhammīkathaṁ katvā punapi viññattiyā dosaṁ pākaṭaṁ kurumāno imāni
  bhūtapubbaṁ bhikkhaveti ādinā nayena tīṇi vatthūni dassesi. Tattha
  maṇikaṇṭhoti so kira nāgarājā sabbakāmadadaṁ mahagghaṁ maṇiṁ kaṇṭhe
  pilandhitvā carati tasmā maṇikaṇṭhotveva paññāyittha.
  Uparimuddhani mahantaṁ phaṇaṁ karitvā aṭṭhāsīti so kira tesaṁ dvinnaṁ isīnaṁ
  kaniṭṭho isi mettāvihārī ahosi tasmā so nāgarājā nadito
  uttaritvā devavaṇṇaṁ nimminitvā tassa santike nisīditvā sammodanīyaṁ
  kathaṁ katvā taṁ devavaṇṇaṁ pahāya sakavaṇṇameva upagantvā taṁ isiṁ
  parikkhipitvā pasannākāraṁ karonto uparimuddhani mahantaṁ phaṇaṁ katvā
  chattaṁ viya dhārayamāno muhuttaṁ ṭhatvā pakkamati. Tena vuttaṁ
  uparimuddhani mahantaṁ phaṇaṁ karitvā aṭṭhāsīti. Maṇimassa kaṇṭhe
  pilandhananti maṇiṁ assa kaṇṭhe pilandhitaṁ āmuttanti attho.
  Ekamantaṁ aṭṭhāsīti tena devavaṇṇena āgantvā tāpasena saddhiṁ
  sammodamāno ekasmiṁ padese aṭṭhāsi. Mamannapānanti mama
  annañca pānañca. Vipulanti pahutaṁ. Uḷāranti paṇītaṁ.
  Atiyācakosīti ativiya yācako. Punappunaṁ yācakosīti vuttaṁ hoti.
-------------------------------------------------
[page 065]
  Susūti taruṇo thāmasampanno yobbanappattapuriso. Sakkharāti
  vuccati kāḷasilā. Tattha dhoto asi sakkharadhoto nāma vuccati.
  Sakkharadhoto pāṇimhi assāti sakkharadhotapāṇi. Pāsāṇe
  dhotanisitakhaggahatthoti attho. Yathā so asihattho puriso tāseyya
  evaṁ tāsesi maṁ. Selaṁ maṁ yācamānoti maṇiṁ yācantoti attho.
  Na taṁ yāceti taṁ na yāceyya. Kataraṁ. Yassa piyaṁ jigiṁseti
  yaṁ assa sattassa piyanti jāneyya. Kimaṅgaṁ pana manussabhūtānanti
  manussabhūtānaṁ amanāpāti kimevettha vattabbaṁ.
      Sakuṇasaṅghassa saddena ubbāḷhoti so kira sakuṇasaṅgho
  paṭhamayāmañca pacchimayāmañca nirantaraṁ saddameva karoti so bhikkhu
  tena saddena pīḷito hutvā bhagavato santikaṁ agamāsi. Tenāha
  yenāhaṁ tenūpasaṅkamīti. Kuto ca tvaṁ bhikkhu āgacchasīti ettha
  nisinno so bhikkhu na āgacchati vattamānasamīpe pana evaṁ vattuṁ
  labbhati. Tenāha kuto ca tvaṁ bhikkhu āgacchasīti. Kuto
  āgatosīti attho. Tato ahaṁ bhagavā āgacchāmīti etthāpi
  soeva nayo. Ubbāḷhoti pīḷito ukkaṇṭhāpito hutvāti
  attho. So sakuṇasaṅgho bhikkhu pattaṁ yācatīti ettha te sakuṇā
  bhikkhuno vacanaṁ na jānanti bhagavā pana attano ānubhāvena yathā
  jānanti tathā akāsi.
      Apāhaṁ te na jānāmīti api ahaṁ te jane ke vā ime
  kassa vā imeti na jānāmi. Saṅgamma yācantīti samāgantvā
-------------------------------------------------
[page 066]
  Vaggavaggā hutvā yācanti. Yācako appiyo hotīti yo yācati
  so appiyo hoti. Yācaṁ adadamappiyoti yācanti yācitaṁ vuccati.
  Yācitamatthaṁ adadantopi appiyo hoti. Athavā yācanti
  yācantassa. Adadamappiyoti adento appiyo hoti. Mā me
  viddesanā ahūti mā me appiyabhāvo ahu. Ahaṁ vā tava tvaṁ
  vā mama desso appiyo mā ahosīti attho.
      Dussaṁharānīti kasigorakkhādīhi upāyehi dukkhena saṁharaṇīyāni.
      Saṁyācikāya pana bhikkhunāti ettha saṁyācikā nāma sayaṁ
  pavattitā yācanā vuccati. Tasmā saṁyācikāyāti attano
  yācanāyāti vuttaṁ hoti. Sayaṁ yācitakehi upakaraṇehīti attho.
  Yasmā pana sā sayaṁ yācitakehi kayiramānā sayaṁ yācitvā kayiramānā
  hoti tasmā taṁ atthapariyāyaṁ dassetuṁ sayaṁ yācitvā purisampīti
  evamassa padabhājanaṁ vuttaṁ. Ullittāti antolittā. Avalittāti
  bahilittā. Ullittāvalittāti santarabāhiralittāti vuttaṁ
  hoti. Kārayamānenāti imassa padabhājane kārāpentenāti
  ettakameva vattabbaṁ siyā evaṁ hi byañjanaṁ sameti yasmā
  pana saṁyācikāya kuṭiṁ kārāpentenāpi idha vuttanayeneva paṭipajjitabbaṁ
  tasmā karonto vā hotu kārāpento vā ubhopete
  kārayamānenāti imināva padena saṅgahitāti etamatthaṁ dassetuṁ
  karonto vā kārāpento vāti vuttaṁ. Yadi pana karontena vā
  kārāpentena vāti vadeyya byañjanaṁ vilomitaṁ bhaveyya. Na hi
-------------------------------------------------
[page 067]
  Kārāpento karonto nāma hoti. Tasmā atthamattamevettha
  dassitanti veditabbaṁ. Attuddesanti mayhaṁ esāti evaṁ attā
  uddeso assāti attuddesā. Taṁ attuddesaṁ. Yasmā pana
  yassā attā uddeso sā attano atthāya hoti tasmā taṁ
  atthapariyāyaṁ dassento attuddesanti attano atthāyāti āha.
  Pamāṇikā kāretabbāti pamāṇayuttā kāretabbā. Tatrīdaṁ
  pamāṇanti tassā kuṭiyā idaṁ pamāṇaṁ. Sugatavidatthiyāti sugatavidatthi
  nāma idāni majjhimassa purisassa tisso vidatthiyo vaḍḍhakihatthena
  diyaḍḍho hattho hoti. Bāhirimena mānenāti kuṭiyā
  bahikḍḍamānena dvādasa vidatthiyo. Nimantena pana sabbapaṭhamaṁ dinno
  mahāmattikāpariyanto na gahetabbo. Thusapiṇḍapariyanatena minitababaṁ.
  Thusapiṇḍassūpari setakammaṁ abbohārikaṁ. Sace thusapiṇaḍena
  anatthiko mahāmattikāyaeva niṭaṭhapeti mahāmattikāva paricchedo.
  Tiriyanti vitthārato. Sattāti satta sugatavidatthiyo. Antarāti
  imassa pana ayaṁ niddeso abbhantarimena mānena. Kuḍḍassa
  bahiantaṁ aggahetvā abbhantarimena ante miyamāne tiriyaṁ satta
  sugatavidatthiyo pamāṇanti vutataṁ hoti. Yo pana lesaṁ oḍento
  yathāvuttappamāṇameva karissāmīti dīghato ekādasa vidatthiyo tiriyaṁ aṭṭha
  vidatthiyo dīghato vā terasa vidatthiyo tiriyaṁ cha vidatthiyo kareyya
  na vaṭṭati. Ekatobhāgena atikkantampi hi pamāṇaṁ atikkantameva
  hoti. Tiṭṭhatu vidatthi kesaggamattampi dīghato hāpetvā tiriyaṁ
-------------------------------------------------
[page 068]
  Tiriyato vā hāpetvā dīghaṁ vaḍḍhetuṁ na vaṭṭati. Ko pana vādo
  ubhato vaḍḍhane. Vuttaṁ hetaṁ āyāmato vā vitthārato vā
  antamaso kesaggamattampi atikkamitvā karoti vā kārāpeti vā
  payoge dukkaṭanti ādi. Yathāvuttappamāṇāeva pana vaṭṭati. Yā
  pana dīghato saṭṭhihatthāpi hoti tiriyaṁ tihatthā vā ūnakattihatthā vā
  yattha pamāṇayutto mañco itocītoca na parivattati ayaṁ kuṭīti
  saṅkhaṁ na gacchati tasmā ayampi vaṭṭati. Mahāpaccariyaṁ pana pacchimakoṭiyā
  catūhatthavitthārā vuttā. Tato heṭṭhā akuṭī. Pamāṇikāpi
  pana adesitavatthukā vā sārambhā vā aparikkamanā vā na vaṭṭati.
  Pamāṇikā desitavatthukā anārambhā saparikkamanā vaṭṭati.
  Pamāṇato ūnatarampi catūhatthapañcahatthampi karontena desitavatthukāva
  kāretabbā. Pamāṇātikkantañca pana karonto lepapariyosāne
  garukaṁ āpattiṁ āpajjati. Tattha lepo ca alepo ca lepokāso
  ca alepokāso ca veditabbo. Seyyathīdaṁ. Lepoti dve lepā
  mattikālepo ca sudhālepo ca. Ṭhapetvā pana ime dve lepe
  avaseso bhasmagomayādibhedo alepo. Sacepi kalalalepo hoti
  alepo eva. Lepokāsoti bhittiyo ceva chadanañca. Ṭhapetvā
  pana bhitticchadane avaseso thambhatulāpiṭṭhisaṅghāṭavātapānadhūmacchiddādi
  alepāraho okāso sabbopi alepokāsoti veditabbo. Bhikkhū
  abhinetabbā vatthudesanāyāti yasmiṁ ṭhāne kuṭiṁ kāretukāmo hoti
  tattha vatthudesanatthāya bhikkhū abhinetabbā. Tena kuṭīkārakenāti
-------------------------------------------------
[page 069]
  Ādi pana yena vidhinā te bhikkhū abhinetabbā tassa dassanatthaṁ
  vuttaṁ. Tattha kuṭīvatthuṁ sodhetvāti na visamaṁ araññaṁ bhikkhū gahetvā
  gantabbaṁ kuṭīvatthuṁ paṭhamameva sodhetvā samatalaṁ sīmāmaṇḍalasadisaṁ
  katvā pacchā saṅghaṁ upasaṅkamitvā yācitvā netabbāti dasseti.
  Evamassa vacanīyoti saṅgho evaṁ vattabbo assa. Parato pana
  dutiyampi yācitabbāti bhikkhū sandhāya bahuvacanaṁ vuttaṁ. Sace
  sabbo saṅgho na ussahatīti sace sabbo saṅgho na icchati
  sajjhāyamanasikārādīsu uyyuttā te bhikkhū honti. Sārambhaṁ anārambhanti
  saupaddavaṁ anupaddavaṁ. Saparikkamanaṁ aparikkamananti saupacāraṁ
  anupacāraṁ. Pattakallanti patto kālo imassa olokanassāti
  pattakālaṁ. Pattakālameva pattakallaṁ. Idañca vatthuṁ
  olokanatthāya sammatikammassāvananayena apaloketvāpi kātuṁ vaṭṭati.
  Parato pana vatthudesanākammaṁ yathāvuttāyaeva ñattiyā ca anussāvanāya
  ca kātabbaṁ. Apaloketvā kātuṁ na vaṭṭati. Kipīlikānanti
  rattakāḷapiṅgalādibhedānaṁ yāsaṁ kāsañci kipīlikānaṁ. Kapīlakānantipi
  pāṭho. Āsayoti nibaddhavasanaṭṭhānaṁ. Yathā ca kipīlikānaṁ
  evaṁ upacikādīnampi nibaddhavasanaṭṭhānaṁyeva āsayo veditabbo.
  Yattha pana te gocaratthāya āgantvā gacchanti sabbesampi tādiso
  sañcaraṇappadeso avārito. Tasmā tattha apanetvā sodhetvā
  kātuṁ vaṭṭati. Imāni tāva chaṭṭhānāni sattānudayāya
  paṭikkhittāni. Hatthīnaṁ vāti hatthīnaṁ pana nibaddhavasanaṭṭhānaṁpi
-------------------------------------------------
[page 070]
  Nibaddhagocaraṭṭhānaṁpi na vaṭṭati. Sīhādīnaṁ āsayo ca gocarāya
  pakkamantānaṁ nibaddhagamanamaggo ca na vaṭṭati. Etesaṁ pana cārabhūmi na
  gahitā. Yesaṁ kesañcīti aññesampi vāḷānaṁ tiracchānagatānaṁ.
  Imāni sattaṭṭhānāni sapaṭibhayāni bhikkhūnaṁ ārogyatthāya
  paṭikkhittāni. Sesāni nānāupaddavehi saupaddavāni. Tattha
  pubbannanissitanti pubbannanissitaṁ sattannaṁ dhaññānaṁ viruhaṇakkhettassa
  samantā ṭhitaṁ. Eseva nayo aparannanissitādīsupi. Ettha
  pana abbhāghātanti kāraṇagharaṁ verigharaṁ corānaṁ māraṇatthāya
  katanti kurundiyādīsu vuttaṁ. Āghātanti dhammagaṇḍikā vuccati.
  Susānanti mahāsusānaṁ. Saṁsaraṇanti abhinibbijjhagamanīyo
  gatapaccāgatamaggo vuccati. Sesaṁ uttānameva. Na sakkā hoti
  yathāyuttena sakaṭenāti dvīhi balivaddehi yuttena sakaṭena ekaṁ cakkaṁ
  nimbodakapatanaṭṭhāne ekaṁ bahi katvā āvijjhituṁ na sakkā hoti.
  Kurundiyaṁ pana catūhi yuttena vāti vuttaṁ. Samantā nisseṇiyā
  anuparigantunti nisseṇiyaṁ ṭhatvā gehaṁ chādentehi na sakkā hoti
  samantā nisseṇiyā āvijjhituṁ. Iti evarūpe sārambhe ca
  aparikkamane ca ṭhāne na kāretabbā. Anārambhe pana
  saparikkamane kāretabbā. Taṁ vuttapaṭipakkhanayena pāliyaṁ āgatameva.
  Puna saṁyācikā nāmāti evamādi sārambhe ce bhikkhu vatthusmiṁ
  aparikkamane saṁyācikāya kuṭiṁ kareyyāti evaṁ vuttasaṁyācikādīnaṁ
  atthappakāsanatthaṁ vuttaṁ. Payoge dukkaṭanti evaṁ adesitavatthukaṁ
-------------------------------------------------
[page 071]
  Vā pamāṇātikkantaṁ vā kuṭiṁ kāressāmīti araññato
  rukkhāharaṇatthāya vāsiṁ vā pharasuṁ vā niseti dukkaṭaṁ. Araññaṁ pavisati
  dukkaṭaṁ. Tattha allatiṇāni chindati dukkaṭena saddhiṁ pācittiyaṁ.
  Sukkhāni chindati dukkaṭaṁ. Rukkhesupi eseva nayo. Bhūmiṁ sodheti
  khanati paṁsuṁ uddharati minātīti evaṁ yāva pācīraṁ bandhati tāva
  pubbappayogo nāma hoti. Etasmiṁ pubbappayoge sabbattha
  pācittiyaṭaṭhāne dukkaṭena saddhiṁ pācittiyaṁ dukkaṭaṭṭhāne dukkaṭaṁ.
  Tato paṭṭhāya sahappayogo nāma. Tattha. Thambhehi kātabbāya
  tattha thambhaṁ ussāpeti dukkaṭaṁ. Iṭṭhakāhi cinitabbāya iṭṭhakaṁ
  ācināti dukkaṭaṁ. Evaṁ yaṁ yaṁ upakaraṇaṁ yojeti sabbappayoge
  dukkaṭaṁ. Tacchentassa hatthavāre hatthavāre tadatthāya gacchantassa
  pade pade dukkaṭaṁ. Evaṁ kataṁ pana dārukuḍḍikaṁ vā silākuḍḍikaṁ vā
  iṭṭhakakuḍḍikaṁ vā antamaso paṇṇasālaṁpi sabhitticchadanaṁ limpissāmīti
  sudhāya vā mattikāya vā limpantassa payoge payoge dukkaṭaṁ yāva
  thullaccayaṁ na hoti tāva dukkaṭaṁ. Etaṁ pana dukkaṭaṁ mahālepeneva
  vaḍḍhati. Setarattavaṇṇakaraṇe vā cittakamme vā anāpatti.
  Ekaṁ piṇḍaṁ anāgateti yo sabbapacchimo eko lepapiṇḍo taṁ
  ekaṁ piṇḍaṁ asampatte kuṭīkamme. Idaṁ vuttaṁ hoti idāni dvīhi
  piṇḍehi niṭṭhānaṁ gamissatīti tesu paṭhamapiṇḍadāne thullaccayaṁ.
  Tasmiṁ piṇḍe āgateti yaṁ ekaṁ piṇḍaṁ anāgate kuṭīkamme
  thullaccayaṁ hoti tasmiṁ avasāne piṇḍe āgate dinne ṭhapite
-------------------------------------------------
[page 072]
  Lepassa ghaṭitattā āpatti saṅghādisesassa. Evaṁ limpantassa ca
  antolepe vā antolepena saddhiṁ bhittiñca chadanañca ekābaddhiṁ
  katvā ghaṭite bahilepe vā bahilepena saddhiṁ ghaṭite saṅghādiseso.
  Sace pana dvārabandhaṁ vā vātapānaṁ vā aṭaṭhapetvāva mattikāya limpati
  tasmiṁ ca tassokāsaṁ puna vaḍḍhetvā vā avaḍḍhetvā vā ṭhapite lepo na
  ghaṭīyati rakkhati tāva. Puna lepantassa 1- pana ghaṭitamatte saṅghādiseso.
  Sace taṁ ṭhapiyamānaṁ paṭhamadinnalepena saddhiṁ nirantarameva hutvā tiṭṭhati
  paṭhamameva saṅghādiseso. Upacikāmocanatthaṁ aṭṭhaṅgulamattena
  appattacchadanaṁ katvā bhittiṁ limpati anāpatti. Upacikāmocanatthameva
  heṭṭhā pāsāṇakuḍḍaṁ katvā taṁ alimpitvā upari
  limpati lepo na ghaṭīyati nāma anāpattiyeva. Iṭṭhakakuḍḍikāya
  iṭṭhakāhiyeva vātapāne ca dhūmanettāni ca karoti lepaghaṭaneneva
  āpatti. Paṇṇasālaṁ limpati lepaghaṭiteneva āpatti. Tattha
  ālokatthāya aṭṭhaṅgulamattaṁ ṭhapetvā limpati lepo na ghaṭīyati
  nāma anāpattiyeva. Sace vātapānaṁ laddhā ettha ṭhapessāmīti
  karoti vātapāne ṭhapite lepaghaṭanena āpatti. Sace mattikāya
  kuḍḍaṁ karoti chadanalepena saddhiṁ ghaṭane āpatti. Eko
  ekapiṇḍāvasesaṁ katvā ṭhapeti añño taṁ disvā dukkaṭaṁ
  idanti vattasīsena limpati ubhinnaṁ anāpatti.
      Bhikkhu kuṭiṁ karotīti evamādīni chattiṁsa catukkāni

  *  *  *  *  *  *
  Footnote: 1. limpantassa.
-------------------------------------------------
[page 073]
  Āpattibhedadassanatthaṁ vuttāni. Tattha sārambhāya dukkaṭaṁ aparikkamanāya
  dukkaṭaṁ pamāṇātikkantāya saṅghādiseso adesitavatthukāya saṅghādiseso
  etesaṁ vasena omissakāpattiyo veditabbā. Āpatti dvinnaṁ
  saṅghādisesānaṁ dvinnaṁ dukkaṭānanti ādīsu ca dvīhi saṅghādisesehi
  saddhiṁ dvinnaṁ dukkaṭānanti ādinā nayena attho veditabbo. So
  ce vippakate āgacchatīti ādīsu ca ayaṁ atthavinicchayo. Soti
  samādisitvā pakkantabhikkhu. Vippakateti aniṭṭhite kuṭīkamme.
  Aññassa vā dātabbāti aññassa puggalassa vā saṅghassa vā
  cajitvā dātabbā. Bhinditvā vā puna kātabbāti kittakena
  bhinnā hoti. Sace thambhā bhūmiyaṁ nikhātā uddharitabbā. Sace
  pāsāṇānaṁ upari ṭhapitā apanetabbā. Iṭṭhakacitāya yāva
  maṅgaliṭṭhakā tāva kuḍḍā apacinitabbā. Saṅkhepato bhūmisamaṁ katvā
  vināsitā bhinnā hoti. Bhūmito upari caturaṅgulamattepi ṭhite
  abhinnāva. Sesaṁ sabbacatukkesu pākaṭameva. Na hettha aññaṁ
  kiñci atthi yaṁ pāli anusāreneva dūviññeyyaṁ siyā. Attanā
  vippakatanti ādīsu pana attanā āraddhaṁ kuṭī attanā pariyosāpetīti
  mahāmattikāya vā thusamattikāya vā yāya katapariyositabhāvaṁ
  pāpetukāmo hoti tāya avasānapiṇḍaṁ dento pariyosāpeti. Parehi
  pariyosāpetīti attano atthāya parehi pariyosāpeti. Attanā
  vā hi vippakatā hotu parehi vā ubhayehi vā tañca attano
  atthāya attanā vā pariyosāpeti parehi vā pariyosāpeti attanā ca
-------------------------------------------------
[page 074]
  Parehi cāti yuganaddhaṁ vā pariyosāpeti saṅghādisesoyevāti ayamettha
  vinicchayo. Kurundiyaṁ pana vuttaṁ dve tayo bhikkhū ekato vasissāmāti
  karonti rakkhati tāva avibhattattā anāpatti idaṁ ṭhānaṁ tava idaṁ
  mamāti vibhajitvā karonti āpatti sāmaṇero ca bhikkhu ca ekato
  karonti yāva avibhattā tāva rakkhati purimanayena vibhajitvā
  karonti bhikkhussa āpattīti.
      Anāpatti leṇeti ādīsu leṇaṁ mahantampi karontassa
  anāpatti. Na hettha lepo ghaṭīyati. Guhampi iṭaṭhakaguhaṁ vā
  silāguhaṁ vā dāruguhaṁ vā bhūmiguhaṁ vā mahantampi karontassa anāpatti.
  Tiṇakuṭikāyoti sattabhūmikopi pāsādo tiṇapaṇṇacchadano tiṇakuṭikāti
  vuccati. Aṭṭhakathāsu pana kukkuṭacchikagehanti chadanaṁ daṇḍakehi
  jālabandhaṁ katvā tiṇehi vā paṇṇehi vā chāditakuṭikāva vuttā
  tattha anāpatti. Mahantampi tiṇacchadanagehaṁ kātuṁ vaṭṭati.
  Ullittādibhāvoeva hi kuṭiyā lakkhaṇaṁ. So ca chadanameva sandhāya
  vuttoti veditabbo. Caṅkamanasālāya tiṇapaṇṇaṁ paripatati anujānāmi
  bhikkhave okappetvā ullittāvalittaṁ kātunti 1- ādīni cettha sādhakāni.
  Tasmā ubhatopakkhakaṁ vā kūṭabaddhaṁ vā vaṭṭaṁ vā caturassaṁ vā yaṁ
  imaṁ 2- etassa gehassa chādananti chadanasaṁkhepena kataṁ hoti
  tassa bhittilepena saddhiṁ lepe ghaṭite āpatti. Sace pana
  ullittāvalittacchadanassagehassaleparakkhaṇatthaṁuparitiṇenachādenti naettāvatā

  *  *  *  *  *  *
  Footnote: 1. vi. cllavagga. 7/26. 2. iti.
-------------------------------------------------
[page 075]
  Tiṇakuṭī nāma hoti. Kiṁ panettha adesitavatthukappamāṇātikkamanapaccayāva
  anāpatti udāhu sārambhāparikkamanapaccayāpīti sabbatthāpi
  anāpatti. Tathā hi tādisaṁ kuṭiṁ sandhāya parivāre vuttaṁ
              bhikkhu saññācikāya kuṭiṁ karoti
              adesitavatthukaṁ pamāṇātikkantaṁ
              sārambhaṁ aparikkamanaṁ anāpatti
              pañhāmesā kusalehi cintitāti 1-.
      Yaṁ pana āpatti kārakānaṁ tiṇṇaṁ dukkaṭānanti ādi pāliyaṁ
  vuttaṁ taṁ yathāsamādhiṭṭhāya akaraṇapaccayā vuttaṁ. Aññassatthāyāti
  kuṭīlakkhaṇappattampi kuṭiṁ aññassa upajjhāyassa vā ācariyassa vā
  saṅghassa vā atthāya karontassa anāpatti. Vāsāgāraṁ ṭhapetvā
  sabbatthāti attano vasanatthāya agāraṁ ṭhapetvā aññaṁ uposathāgāraṁ
  vā jantāgharaṁ vā bhojanasālā vā aggisālā vā bhavissatīti kāreti
  sabbattha anāpatti. Sacepissa hoti uposathāgārañca bhavissati
  ahañca vasissāmīti jantāgharañca bhojanasālā ca aggisālā ca
  bhavissati ahañca vasissāmīti kāritepi āpattiyeva. Mahāpaccariyaṁ
  pana anāpattīti vatvā attano vāsāgāratthāya karontasseva
  āpattīti vuttaṁ. Anāpattīti ummattakassa ādikammikādīnañca
  āḷavakānaṁ bhikkhūnaṁ anāpatti.
      Samuṭṭhānādīsu. Chassamuṭṭhānaṁ kiriyā ca kiriyākiriyā ca.
  Idaṁ hi vatthuṁ desāpetvā pamāṇātikkantaṁ karoto kiriyato samuṭṭhāti

  *  *  *  *  *  *
  Footnote: 1. vi. parivāra. 8/529.
-------------------------------------------------
[page 076]
  Vatthuṁ adesāpetvā karoto kiriyākiriyato. Nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                Kuṭīkārasikkhāpadavaṇṇanā niṭṭhitā.
      Tena samayenāti vihārakārasikkhāpadaṁ. Tattha kosambiyanti
  evaṁnāmake nagare. Ghositārāmeti ghositassa ārāme. Ghositanāmakena
  kira seṭṭhinā so kārito tasmā ghositārāmoti vuccati.
  Channassāti bodhisattakāle upaṭṭhākachannassa. Vihāravatthuṁ bhante
  jānāhīti vihārassa patiṭṭhānaṭṭhānaṁ bhante jānāhi. Ettha ca
  vihāroti na sakalavihāro eko āvāso. Tenevāha ayyassa
  vihāraṁ kārāpessāmīti. Cetiyarukkhanti ettha citīkatatthena cetiyaṁ.
  Pūjārahānaṁ devaṭṭhānānametaṁ adhivacanaṁ. Cetiyanti sammataṁ rukkhaṁ
  cetiyarukkhaṁ. Gāmena pūjitaṁ gāmassa vā pūjitanti gāmapūjitaṁ. Esa nayo
  sesapadesu. Apicettha janapadoti ekassa rañño rajje eko
  koṭṭhāso. Raṭṭhanti sakalaraṭṭhaṁ veditabbaṁ. Sakalaraṭṭhampi hi kadāci
  tassa rukkhassa pūjaṁ karoti. Tena vuttaṁ raṭṭhapūjitanti.
  Ekindriyanti kāyindriyaṁ sandhāya vadanti. Jīvasaññinoti
  sattasaññino. Mahallakanti sassāmikabhāvena saṁyācikakuṭito mahantabhāvo
  etassa atthīti mahallako. Yasmā vā vatthuṁ desāpetvā
  pamāṇātikkamenāpi kātuṁ vaṭṭati tasmā pamāṇamahantatāyapi mahallako.
  Taṁ mahallakaṁ. Yasmā panassa taṁ pamāṇamahattaṁ sassāmikattāva
  labbhati tasmā tadatthadassanatthaṁ mahallako nāma vihāro sassāmiko
-------------------------------------------------
[page 077]
  Vuccatīti padabhājanaṁ vuttaṁ. Sesaṁ sabbaṁ kuṭīkārasikkhāpade vuttanayeneva
  veditabbaṁ saddhiṁ samuṭṭhānādīhi. Sassāmikabhāvamattameva hi ettha
  kiriyato samuṭṭhānābhāvo pamāṇaniyamābhāvo ca viseso
  pamāṇaniyamābhāvā ca catukkaparihānīti.
               Vihārakārasikkhāpadavaṇṇanā niṭṭhitā.
      Tena samayena buddho bhagavāti duṭṭhadosasikkhāpadaṁ. Tattha
  veḷuvane kalandakanivāpeti veḷuvananti tassa uyyānassa nāmaṁ. Taṁ
  kira veḷūhi ca parikkhittaṁ ahosi aṭṭhārasahatthena ca pākārena
  gopuraṭṭālakayuttaṁ nīlobhāsaṁ manoramaṁ tena veḷuvananti vuccati.
  Kalandakānañcettha nivāpaṁ adaṁsu tena kalandakanivāpoti vuccati.
  Pubbe kira aññataro rājā tattha uyyāne kīḷanatthaṁ āgato
  surāmadena matto divāseyyaṁ supi. Parijanopissa sutto rājāti
  pupphaphalādīhi palobhiyamāno itocītoca pakkāmi. Atha surāgandhena
  aññatarasmā susirarukkhā kaṇhasappo nikkhamitvā rañño abhimukho
  āgacchati. Taṁ disvā rukkhadevatā rañño jīvitaṁ dammīti
  kāḷakavesena āgantvā kaṇṇamūle saddamakāsi. Rājā paṭibujjhi.
  Kaṇhasappo nivatto. So taṁ disvā imāya kāḷakāya mama
  jīvitaṁ dinnanti kāḷakānaṁ tattha nivāpaṁ paṭṭhapesi abhayaghosanañca
  ghosāpesi. Tasmā taṁ tato pabhūti kalandakanivāpanti saṅkhaṁ gataṁ.
  Kalandakāti hi kāḷakānaṁ etaṁ nāmaṁ. Dabboti tassa therassa
  nāmaṁ. Mallaputtoti mallarājassa putto. Jātiyā sattavassena
-------------------------------------------------
[page 078]
  Arahattaṁ sacchikatanti thero kira sattavassova saṁvegaṁ labhitvā
  pabbajanto khuraggeyeva arahattaṁ pāpuṇīti veditabbo. Yaṅkiñci
  sāvakena pattabbaṁ sabbaṁ tena anuppattanti sāvakena pattabbaṁ
  nāma tisso vijjā catasso paṭisambhidā cha abhiññā nava
  lokuttaradhammāti idaṁ guṇajātaṁ taṁ sabbaṁ tena anuppattaṁ hoti.
  Natthi cassa kiñci uttarikaraṇīyanti 1- catūsu saccesu catūhi maggehi
  soḷasavidhassa kiccassa katattā idānissa kiñci uttariṁ karaṇīyaṁ
  natthi. Katassa vā paṭicayoti tasseva katassa vaḍḍhanampi natthi
  dhotassa viya vatthassa paṭidhovanaṁ piṭṭhassa viya gandhassa paṭipiṁsanaṁ
  pupphitassa viya ca pupphasasa paṭipupphananti. Rahogatassāti rahasi
  gatassa. Paṭisallīnassāti tato tato paṭikkamitavā sallīnassa.
  Ekībhāvaṁ gatassāti vutataṁ hoti. Athakho āyasmato dabbassa
  mallaputtassa etadahosi yannūnāhaṁ saṅghassa senāsanañca
  paññāpeyyaṁ bhattāni ca uddiseyyanti thero kira attano
  katakiccabhāvaṁ disvā ahaṁ imaṁ antimasarīraṁ dhāremi tañca kho vātamukhe
  ṭhitapadīpo viya aniccatāmkhe ṭhitaṁ nacirasseva nibbāyanadhammaṁ yāva na
  nibbāyati tāva kiṁ nukho ahaṁ saṅghassa veyyāvaccaṁ kareyyanti
  cintento iti paṭisañcikkhati tiroraṭṭhesu bahū kulaputtā bhagavantaṁ
  adisvāva pabbajanti te bhagavantaṁ passissāma ceva vanadissāma
  cāti dūratopi āgacchanti tatra yesaṁ senāsanaṁ nappahoti te
  silāpaṭṭakepi seyyaṁ kappenti pahomi kho panāhaṁ attano

  *  *  *  *  *  *
  Footnote: 1. pāliyaṁ uttariṁ karaṇīyanti padadvayaṁ likhitaṁ.
-------------------------------------------------
[page 079]
  Ānubhāvena tesaṁ bahukulaputtānaṁ icchāvasena pāsādavihārāḍḍhayogādīni
  samañcapīṭhakattharaṇāni senāsanāni nimminitvā dātuṁ
  punadivase cettha ekacce ativiya kilantarūpā honti te gāravena
  bhikkhūnaṁ purato ṭhatvā bhattānipi na uddisāpenti ahaṁ kho
  panetesaṁ bhattānipi uddisituṁ pahomīti. Iti paṭisañcikkhantassa
  athakho āyasmato dabbassa mallaputtassa etadahosi yannūnāhaṁ
  saṅghassa senāsanañca paññāpeyyaṁ bhattāni ca uddiseyyanti.
  Nanu ca imāni dve ṭhānāni bhassārāmatādimanuyuttassa yuttāni
  ayañca khīṇāsavo nippapañcārāmo imassa kasmā imāni
  paṭibhaṁsūti. Pubbapaṭṭhanāya coditattā. Sabbabuddhānaṁ kira imaṁ
  ṭhānantaraṁ pattā sāvakā hontiyeva. Ayañca padumuttarassa
  bhagavato kāle aññatarasmiṁ kule pacchājāto imaṁ ṭhānantaraṁ
  pattassa bhikkhuno ānubhāvaṁ disvā aṭṭhasaṭṭhiyā bhikkhusatasahassehi
  saddhiṁ bhagavantaṁ satta divasāni nimantetvā mahādānaṁ datvā
  pādamūle nipatitvā anāgate tumhādisassa buddhassa uppannakāle
  ahampi itthannāmo tumhākaṁ sāvako viya senāsanapaññāpako ca
  bhattuddesako ca assanti paṭṭhanaṁ akāsi. Bhagavā anāgataṁsañāṇaṁ
  pesetvā addasa. Disvā ca ito kappasatasahassassa accayena
  gotamo nāma buddho uppajjissati tadā tvaṁ dabbo nāma
  mallaputto hutvā jātiyā sattavasso nikkhamma pabbajitvā
  arahattaṁ sacchikarissasi imañca ṭhānantaraṁ lacchasīti byākāsi.
-------------------------------------------------
[page 080]
  So tato pabhūti dānasīlādīni pūrayamāno devamanussasampattiṁ
  anubhavitvā amhākaṁ bhagavato kāle tena bhagavatā byākatasadisameva
  arahattaṁ sacchākāsi. Athassa rahogatassa kiṁ nukho ahaṁ saṅghassa
  veyyāvaccaṁ kareyyanti cintayato tāya pubbapaṭṭhanāya coditattā
  imāni dve ṭhānāni paṭibhaṁsūti. Athassa etadahosi ahaṁ kho
  anissaro attani satthārā saddhiṁ ekaṭṭhāne vasāmi sace maṁ
  bhagavā anujānissati imāni dve ṭhānāni samādiyissāmīti bhagavato
  santikaṁ agamāsi. Tena vuttaṁ athakho āyasmā dabbo mallaputto
  .pe. Bhattāni ca uddisitunti. Atha naṁ bhagavā sādhu sādhu
  dabbāti sampahaṁsitvā yasmā arahati evarūpo agatigamanaparibāhiro
  bhikkhu imāni dve ṭhānāni vicāretuṁ tasmā tenahi tvaṁ dabba
  saṅghassa senāsanañca paññāpehi bhattāni ca uddisāhīti āha.
  Bhagavato paccassosīti bhagavato vacanaṁ paṭiassosi abhimukho assosi.
  Sampaṭicchīti vuttaṁ hoti. Paṭhamaṁ dabbo yācitabboti kasmā
  bhagavā yācāpeti. Garahamocanatthaṁ. Passati hi bhagavā anāgate
  dabbassa imaṁ ṭhānaṁ nissāya mettiyabhummajakānaṁ vasena mahāupaddavo
  uppajjissati tatra keci garahissanti ayaṁ tuṇhībhūto attano
  kammaṁ akatvā kasmā īdisaṁ ṭhānaṁ vicāretīti tato aññe
  vakkhanti ko imassa doso eso teheva yācitvā ṭhapitoti evaṁ
  garahato muccissatīti. Evaṁ garahamocanatthaṁ yācāpetvāpi puna yasmā
  asammate bhikkhusmiṁ saṅghamajjhe kiñci kathiyamāne khiyyanadhammo uppajjati
-------------------------------------------------
[page 081]
  Ayaṁ kasmā saṅghamajjhe uccāsaddaṁ karoti issariyaṁ dassetīti sammate
  pana kathente mā āyasmanto kiñci avacuttha sammato ayaṁ
  kathetu yathāsukhanti vattāro bhavanti asammatañca abhūtena
  abbhācikkhantassa lahukāpatti hoti dukkaṭamattā sammataṁ pana
  abbhācikkhato garukatarā pācittiyāpatti hoti atha sammato bhikkhu
  āpattiyā garukabhāvena verikehipi duppaddhaṁsiyataro hoti tasmā
  taṁ āyasmantaṁ sammannāpetuṁ byattena bhikkhunāti ādimāha. Kiṁ
  pana dve sammatiyo ekassa dātuṁ vaṭṭantīti. Na kevalaṁ dve
  sace pahoti terasāpi dātuṁ vaṭṭanti. Appahontānaṁ pana
  ekāpi dvinnaṁ vā tiṇṇaṁ vā dātuṁ na vaṭṭati. Sabhāgānanti
  guṇasabhāgānaṁ na mittasanthavasabhāgānaṁ. Tenevāha ye te bhikkhū
  suttantikā tesaṁ ekajjhantiādiṁ. Yāvatikā hi suttantikā
  honti te uccinitvā ekato tesaṁ anurūpameva senāsanaṁ paññāpeti
  evaṁ sesānaṁ. Kāyadaḷhībahulāti kāyassa daḷhabhāvakaraṇabahulā
  kāyaposanabahulāti attho. Imāyapīme āyasmanto ratiyāti
  imāya saggamaggassa tiracchānabhūtāya tiracchānakathāya ratiyā.
  Acchissantīti viharissanti. Tejodhātuṁ samāpajjitvā tenevālokenāti
  tejokasiṇacatutthajjhānaṁ samāpajjitvā vuṭṭhāya abhiññāñāṇena
  aṅgulijjalanaṁ adhiṭaṭhāya teneva tejodhātusamāpattiyā janitena
  aṅgulijjālālokenāti attho. Ayaṁ pana therassa ānubhāvo na cirasseva
  sakalajambūdīpe pākaṭo ahosi. Taṁ sutvā iddhipāṭihāriyaṁ
-------------------------------------------------
[page 082]
  Daṭṭhukāmā āgamiṁsu. Apissu bhikkhū sañcicca vikāle āgacchanti.
  Te sañcicca dūre apadisantīti jānantāva dūre apadisanti.
  Kathaṁ. Amhākaṁ āvuso dabba gijjhakūṭeti iminā nayena.
  Aṅguliyā jalamānāya purato purato gacchatīti sace eko bhikkhu
  hoti sayameva gacchati sace bahū honti bahū attabhāve
  nimmināti sabbe attanā sadiseeva. Senāsanaṁ paññāpeti ayaṁ
  mañcoti ādīsu pana there ayaṁ mañcoti vadante nimmitāpi
  attano attano gataṭṭhāne ayaṁ mañcoti vadanti. Evaṁ
  sabbapadesu. Ayaṁ hi nimmitānaṁ dhammatā
         ekasmiṁ bhāsamānasmiṁ sabbe bhāsanti nimmitā
         ekasmiṁ tuṇhimāsīne sabbe tuṇhī bhavanti teti.
  Yasmiṁ pana vihāre mañcapīṭhādīni na paripūrenti attano ānubhāvena
  pūreti tena nimmitānaṁ avatthukaṁ vacanaṁ na hoti. Senāsanaṁ
  paññāpetvā punadeva veḷuvanaṁ paccāgacchatīti tehi saddhiṁ janapadakathaṁ
  kathento na nisīdati attano vasanaṭṭhānameva paccāgacchati.
  Mettiyabhummajakāti mettiyo ceva bhummajako ca chabbaggiyānaṁ
  aggapurisā ete. Lāmakāni ca bhattānīti senāsanāni tāva navakānaṁ
  lāmakāni pāpuṇantīti anacchariyametaṁ. Bhattāni pana salākāyo
  pacchiyaṁ vā cīvarabhoge vā pakkhipitvā āloletvā ekamekaṁ
  uddharitvā paññāpenti. Tānipi nesaṁ mandapuññatāya lāmakāni
  sabbapacchimāneva pāpuṇanti. Yampi ekacārikabhattaṁ
-------------------------------------------------
[page 083]
  Ekavārikabhattannāma paṇītappaṇītaṁ samodhānetvā therato yāva navakā
  gāhāpetabbaṁ. Tampi etesaṁ pattadivase lāmakaṁ vā hoti ete vā
  disvāva paṇītaṁ adatvā lāmakameva denti. Abhisaṅkhārikanti nānāsambhārehi
  abhisaṅkharitvā kataṁ susajjataṁ susampāditanti attho. Kaṇājakanti
  sakuṇḍakabhattaṁ. Bilaṅgadutiyanti kañjikadutiyaṁ. Kalyāṇabhattikoti
  kalyāṇaṁ sundaraṁ ativiya paṇītaṁ bhattamassāti kalyāṇabhattiko.
  Paṇītadāyakattā bhatteneva paññāto. Catukkabhattaṁ detīti
  cattāri bhattāni deti. Taddhitavohārena pana catukkabhattanti
  vuttaṁ. Upatiṭṭhitvā parivisatīti sabbakammante vissajjetvā mahantaṁ
  pūjāsakkāraṁ katvā samīpe ṭhatvā parivisati. Odanena pucchantīti
  odanahatthā upasaṅkamitvā kiṁ bhante odanaṁ demāti pucchanti.
  Evaṁ karaṇattheyeva karaṇavacanaṁ hoti. Esa nayo sūpādīsu.
  Svātanāyāti sve bhavo bhattaparibhogo svātano. Tassatthāya
  svātanāya. Sve kattabbassa bhattaparibhogassatthāyāti vuttaṁ
  hoti. Uddiṭṭhaṁ hotīti pāpetvā dinnaṁ hoti.
  Mettiyabhummajakānaṁ kho gahapatīti idaṁ thero asamannāharitvā āha.
  Evaṁ balavatī hi tesaṁ mandapuññatā yaṁ sativepullattappattānampi
  asamannāhāro hoti. Ye jeti ettha jeti dāsiṁ
  ālapati. Hīyo kho āvuso amhākanti rattiṁ sammantayamānā
  atītaṁ divasabhāgaṁ sandhāya hīyoti vadanti. Na cittarūpanti na
  cittānurūpaṁ. Yathā pubbe yattakaṁ icchanti tattakaṁ supanti na
-------------------------------------------------
[page 084]
  Evaṁ supiṁsu. Appakameva supiṁsūti vuttaṁ hoti. Bahārāmakoṭṭhaketi
  veḷuvanavihārassa bahidvārakoṭṭhake. Pattakkhandhāti patitakkhandhā
  khandhaṭṭhikaṁ nāmetvā nisinnā. Pajjhāyantāti padhūpāyantā.
  Yato nīvātaṁ tato pavātanti yattha nivātaṁ appakopi vāto natthi
  tattha mahāvāto uṭṭhitoti attho. Udakaṁ maññe ādittanti
  udakaṁ viya ādittaṁ. Sarasi tvaṁ dabba evarūpaṁ kattāti tvaṁ dabba
  evarūpaṁ katvā sarasi. Athavā sarasi tvaṁ dabba evarūpaṁ yathāyaṁ
  bhikkhunī āha kattāvāsi evarūpaṁ yathāyaṁ bhikkhunī āhāti evaṁ
  yokhetvā cettha attho daṭṭhabbo. Ye pana katvāti
  paṭhanti tesaṁ ujukameva 1-. Yathā maṁ bhante bhagavā jānātīti
  thero kiṁ dassesi. Bhagavā bhante sabbaññū ahañca khīṇāsavo
  natthi mayhaṁ vatthukāmapaṭisevanā taṁ maṁ bhagavā jānāti tatrāhaṁ
  kiṁ vakkhāmi yathā maṁ bhagavā jānāti tathevāhaṁ daṭṭhabboti.
  Na kho dabba dabbā evaṁ nibbeṭhentīti ettha na kho dabba
  dabbā paṇḍitā yathā tvaṁ parapaccayena nibbeṭhesi evaṁ
  nibbeṭhenti apica kho yadeva sāmaṁ ñātaṁ tena nibbeṭhentīti
  evamattho daṭṭhabbo. Sace tayā katanti iminā kiṁ dasseti.
  Na hi sakkā parisabbalena vā pakkhūpatthambhena vā akārako
  kārako kātuṁ kārako vā akārako kātuṁ tasmā yaṁ sayaṁ kataṁ

  *  *  *  *  *  *
  Footnote: 1. kattāti pade tupaccayo yathā nābhijānāmi... sañcicca pāṇaṁ jīvitā voropetā.
  saddasatthepi vākyakārakaṁ padaṁ kattāti vuccati.
-------------------------------------------------
[page 085]
  Vā akataṁ vā tadeva vattabbanti dasseti. Kasmā pana bhagavā
  jānantopi ahaṁ jānāmi khīṇāsavo tvaṁ natthi tuyhaṁ doso
  ayaṁ bhikkhunī musāvādinīti nāvocāti. Parānudayatāya. Sace hi
  bhagavā yaṁ yaṁ jānāti taṁ taṁ vadeyya aññena pārājikaṁ āpannena
  puṭaṭhena ahaṁ jānāmi tvaṁ pārājikoti vattabbaṁ bhaveyya tato so
  puggalo ayaṁ pubbe dabbaṁ mallaputtaṁ suddhaṁ katvā idāni
  maṁ asuddhaṁ karoti kassa dāni kiṁ vadāmi yatra satthāpi
  sāvakesu chandāgatiṁ gacchti kuto imassa sabbaññubhāvoti āghātaṁ
  bandhitvā apāyūpago bhaveyya. Tasmā bhagavā imāya parānudayatāya
  jānantopi nāvoca. Kiñci bhiyyo upavādaparivajjanato nāvoca.
  Yadi hi bhagavā evaṁ vadeyya evaṁ upavādo bhaveyya dabbassa
  mallaputtassa vuṭṭhānannāma bhāriyaṁ sammāsambuddhaṁ pana sakkhiṁ
  labhitvā vuṭṭhitoti. Idañca vuṭṭhānalakkhaṇaṁ maññamānā buddhakālepi
  sakkhinā suddhi vā asuddhi vā hoti mayaṁ jānāma ayaṁ puggalo
  asuddhoti evaṁ pāpabhikkhū lajjimpi vināseyyunti. Apica
  anāgatepi bhikkhū otiṇṇe vatthusmiṁ codetvā sāretvā sace tayā
  kataṁ katanti vadehīti lajjīnaṁ paṭiññaṁ gahetvā kammaṁ karissantīti
  vinayalakkhaṇe tantiṁ ṭhapento ahaṁ jānāmīti avatvā sace tayā kataṁ
  katanti vadehīti āha. Nābhijānāmi supinantenapi methunaṁ dhammaṁ
  paṭisevitāti supinantenāpi methunaṁ dhammaṁ nābhijānāmi. Na paṭisevitā
  ahanti vuttaṁ hoti. Athavā paṭisevitā hutvā supinantenapi
-------------------------------------------------
[page 086]
  Methunaṁ dhammaṁ na jānāmīti vuttaṁ hoti. Ye pana paṭisevitvāti
  paṭhanti tesaṁ ujukameva 1-. Pageva jāgaroti jāgaranto pana paṭhamaṁyeva
  na jānāmīti. Tenahi bhikkhave mettiyaṁ bhikkhuniṁ nāsethāti yasmā
  dabbassa ca imissā ca vacanaṁ na ghaṭati tasmā mettiyaṁ bhikkhuniṁ
  nāsethāti vuttaṁ hoti. Tattha tisso nāsanā liṅganāsanā
  saṁvāsanāsanā daṇḍakammanāsanāti. Tāsu dūsako nāsetabboti ayaṁ
  liṅganāsanā. Āpattiyā adassane vā apaṭikamme vā pāpikāya
  diṭṭhiyā apaṭinissagge vā ukkhepanīyakammaṁ karonti ayaṁ
  saṁvāsanāsanā. Cara pire vinassāti daṇḍakammaṁ karonti ayaṁ
  daṇḍakammanāsanā. Idha pana liṅganāsanaṁ sandhāyāha mettiyaṁ
  bhikkhuniṁ nāsethāti. Ime ca bhikkhū anuyuñjathāti iminā imaṁ
  dīpeti ayaṁ bhikkhunī attano dhammatāya akārikā addhā aññehi
  uyyojitā tasmā yehi uyyojitā ime bhikkhū anuyuñjatha gavesatha
  jānāthāti. Kiṁ pana bhagavatā mettiyā bhikkhunī paṭiññāya
  nāsitā apaṭiññāya nāsitāti. Kiñcettha yadi tāva paṭiññāya
  nāsitā thero kārako hoti atha apaṭiññāya thero akārako
  hoti niddoso. Bhātiyarājakālepi mahāvihāravāsīnañca abhayagirivāsīnañca
  therānaṁ imasmiṁyeva vāde vivādo ahosi. Abhayagirivāsinopi
  attano suttaṁ vatvā tumhākaṁ vāde thero kārako hotīti
  vadanti. Mahāvihāravāsinopi attano suttaṁ vatvā tumhākaṁ vāde

  *  *  *  *  *  *
  Footnote: 1. paṭisevitāti padepi tupaccayo.
-------------------------------------------------
[page 087]
  Thero kārako hotīti vadanti. Pañho na chijjati. Rājā
  sutvā there sannipātāpetvā dīghakārāyanaṁ nāma brāhmaṇajātiyaṁ
  amaccaṁ therānaṁ kathaṁ suṇāhīti āṇāpesi. Amacco kira paṇḍito
  bhāsantarakusalo. So āha vadantu bhante therā suttanti. Tato
  abhayagirittherā attano suttaṁ vadiṁsu tenahi bhikkhave mettiyaṁ bhikkhuniṁ
  sakāya paṭiññāya nāsethāti. Amacco bhante tumhākaṁ vāde
  thero kārako hoti sadosoti āha. Mahāvihāravāsinopi attano
  suttaṁ vadiṁsu tenahi bhikkhave mettiyaṁ bhikkhuniṁ nāsethāti. Amacco bhante
  tumhākaṁ vāde thero akārako hoti niddosoti āha. Kimpanettha
  yuttaṁ yaṁ pacchā vuttaṁ vicāritaṁ hetaṁ aṭṭhakathācariyehi. Bhikkhu
  bhikkhuṁ amūlakena antimavatthunā anuddhaṁseti saṅghādiseso bhikkhuniṁ
  anuddhaṁseti dukkaṭaṁ. Kurundiyaṁ pana musāvāde pācittiyanti vuttaṁ.
  Tatrāyaṁ vicāraṇā. Purimanaye tāva anuddhaṁsanādhippāyattā
  dukkaṭameva yujjati. Yathā satipi musāvāde bhikkhuno bhikkhusmiṁ
  saṅghādiseso satipi ca musāvāde asuddhaṁ suddhadiṭṭhino akkosādhippāyena
  vadantassa omasavādeneva pācittiyaṁ na sampajānamusāvādena
  evaṁ idhāpi anuddhaṁsanādhippāyattā sampajānamusāvāde pācittiyaṁ na
  yujjati dukkaṭameva yuttaṁ. Pacchimanayepi musāvādattā pācittiyameva
  yujjati. Vacanappamāṇato hi anuddhaṁsanādhippāyena bhikkhussa
  bhikkhusmiṁ saṅghādiseso akkosādhippāyassa musāvāde bhikkhussa
  bhikkhusmiṁ saṅghādiseso akkosādhippāyassa ca omasavāde bhikkhussa
-------------------------------------------------
[page 088]
  Pana bhikkhuniyā dukkaṭanti vacanaṁ natthi sampajānamusāvāde
  pācittiyanti vacanamatthi tasmā pācittiyameva yujjati. Tatra pana idaṁ
  upaparikkhitabbaṁ. Anuddhaṁsanādhippāye asati pācittiyaṁ tasmiṁ sati
  kena bhavitabbanti. Tatra yasmā musā bhaṇantassa pācittiye
  siddhepi amūlakena saṅghādisesena anuddhaṁsane visuṁ pācittiyaṁ vuttaṁ
  tasmā anuddhaṁsanādhippāye sati sampajānamusāvāde pācittiyassa
  okāso na dissati na ca sakkā anuddhaṁsentassa anāpattiyā
  bhavitunti purimanayovettha parisuddhataro khāyati. Tathā bhikkhunī
  bhikkhuniṁ amūlakena antimavatthunā anuddhaṁseti saṅghādiseso bhikkhuṁ
  anuddhaṁseti dukkaṭaṁ. Tatra saṅghādiseso vuṭṭhānagāmī dukkaṭaṁ
  desanāgāmī etehi nāsanā natthi. Yaṁpi sā bhagavato pūrato
  ṭhatvā musā abhaṇi tenassā sampajānamusāvāde pācittiyaṁ
  imināpi nāsanā natthi. Yasmā pana sā pakatiyāva dussīlā
  pāpabhikkhunī idāni ca sayameva dussīlamhīti vadati tasmā naṁ
  bhagavā asuddhattāyeva nāsāpesi. Athakho mettiyabhummajakāti evaṁ
  mettiyaṁ bhikkhuniṁ nāsetha ime ca bhikkhū anuyuñjathāti vatvā
  uṭṭhāyāsanā vihāraṁ paviṭṭhe bhagavati tehi bhikkhūhi detha dāni imissā
  setakānīti nāsiyamānaṁ taṁ bhikkhuniṁ disvā te bhikkhū taṁ
  mocetukāmatāya attano aparādhaṁ āvikariṁsu. Etamatthaṁ dasasetuṁ
  athakho mettiyabhummajakāti ādi vuttaṁ.
      Duṭṭho dosoti dūsito ceva dūsako ca. Uppanne hi
-------------------------------------------------
[page 089]
  Dose puggalo tena dosena dūsito hoti pakatibhāvaṁ jahāpito
  tasmā duṭṭhoti vuccati. Parañca dūseti vināseti tasmā dosoti
  vuccati. Iti duṭṭho dosoti ekassevetaṁ puggalassa
  ākāranānattena nidassanaṁ. Tena vuttaṁ duṭṭho dosoti dūsito ceva
  dūsako cāti. Tattha saddalakkhaṇaṁ pariyesitabbaṁ. Yasmā pana so
  duṭṭho dosoti saṅkhaṁ gato paṭighasamaṅgipuggalo kupitādibhāve ṭhitova
  hoti tenassa padabhājane kupitoti ādi vuttaṁ. Tattha kupitoti
  kuppabhāvaṁ pakatito cavanabhāvaṁ patto. Anattamanoti na sakamano
  attano vase aṭṭhitacitto. Apica pītisukhehi na attamano
  nipatacittoti anattamano. Anabhiraddhoti na sukhito na vā
  pasāditoti anabhiraddho. Paṭighena āhataṁ cittamassāti āhatacitto.
  Cittatthaddhabhāvacittakacavarasaṅkhātaṁ paṭighakhīlaṁ jātamassāti khīlajāto.
  Appatītoti nappatiito 1- pītisukhādīhi vajjito na abhisaṭoti attho.
  Padabhājane pana yesaṁ dhammānaṁ vasena appatīto hoti te dassetuṁ
  tena ca kopenāti ādi vuttaṁ. Tattha tena ca kopenāti yena
  duṭṭhoti ca kupitoti ca vutto. Ubhayampi hetaṁ pakatibhāvaṁ
  jahāpanato ekākāraṁ hoti. Tena ca dosenāti yena dosoti
  vutto. Imehi dvīhi saṅkhārakkhandhameva dasseti. Tāya ca
  anattamanatāyāti yāya anattamanoti vutto. Tāya ca
  anabhiraddhiyāti yāya anabhiraddhoti vutto. Imehi dvīhi vedanākkhandhaṁ

  *  *  *  *  *  *
  Footnote: 1. appītitoti na pītiṁ itoti amhākaṁ mati.
-------------------------------------------------
[page 090]
  Dasseti. Amūlakena pārājikenāti ettha nāssa mūlanti amūlakaṁ.
  Taṁ panassa amūlakattaṁ yasmā codakavasena adhippetaṁ na cuditakavasena
  tasmā tamatthaṁ dassetuṁ padabhājane amūlakannāma adiṭṭhaṁ assutaṁ
  aparisaṅkitanti āha. Tena imaṁ dīpeti yaṁ pārājikaṁ codakena
  cuditakamhi puggale neva diṭṭhaṁ na sutaṁ na parisaṅkitaṁ idaṁ etesaṁ
  dassanassavanaparisaṅkāsaṅkhātānaṁ mūlānaṁ abhāvato amūlakannāma. Taṁ
  pana so āpanno vā hotu anāpanno vā etaṁ idha appamāṇanti.
  Tattha adiṭṭhaṁ nāma attano pasādacakkhunā vā dibbacakkhunā
  vā adiṭṭhaṁ. Assutaṁ nāma tatheva kenaci vuccamānaṁ na
  sutaṁ. Aparisaṅkitaṁ nāma cittena aparisaṅkitaṁ. Diṭṭhaṁ nāma attanā
  vā parena vā pasādacakkhunā vā dibbacakkhunā vā diṭṭhaṁ.
  Sutannāma tatheva sutaṁ. Parisaṅkitaṁ nāma attanā vā parena vā
  parisaṅkitaṁ. Tattha attanā diṭṭhaṁ diṭṭhameva. Parehi diṭṭhaṁ
  attanā sutaṁ parehi sutaṁ parehi parisaṅkitanti idaṁ pana sabbampi
  attanā sutaṭṭhāneyeva tiṭṭhati. Parisaṅkitaṁ pana tividhaṁ diṭṭhaparisaṅkitaṁ
  sutaparisaṅkitaṁ mutaparisaṅkitanti. Tattha diṭṭhaparisaṅkitannāma eko
  bhikkhu uccārapassāvakammena gāmasamīpe ekaṁ gumbaṁ paviṭṭho
  aññatarāpi itthī kenacideva karaṇīyena taṁ gumbaṁ pavisitvā nivattā
  nāpi bhikkhu itthiṁ addasa na ca itthī bhikkhuṁ adisvāva ubhopi yathāruciṁ
  pakkantā aññataro bhikkhu ubhinnaṁ tato nikkhamanaṁ sallakkhetvā
  addhā imesaṁ kataṁ vā karissanti vāti parisaṅkati idaṁ
-------------------------------------------------
[page 091]
  Diṭṭhaparisaṅkitaṁ. Sutaparisaṅkitannāma idhekacco andhakāre vā paṭicchanne vā
  okāse mātugāmena saddhiṁ bhikkhuno tādisaṁ paṭisanthāravacanaṁ suṇāti
  samīpe aññaṁ vijjamānampi atthi natthīti na jānāti so addhā
  imesaṁ kataṁ vā karissanti vāti parisaṅkati idaṁ sutaparisaṅkitaṁ.
  Mutaparisaṅkitannāma sambahulā dhuttā rattibhāge pupphagandhamaṁsasurādīni
  gahetvā itthīhi saddhiṁ ekaṁ paccantavihāraṁ gantvā maṇḍape vā
  bhojanasālādīsu vā yathāsukhaṁ kīḷitvā pupphādīni vikīritvā gatā
  punadivase bhikkhū taṁ vippakāraṁ disvā kassidaṁ kammanti vicinanti
  tatra ca kenaci bhikkhunā pageva vuṭṭhahitvā vattasīsena maṇḍapaṁ
  vā bhojanasālaṁ vā paṭijaggantena pupphādīni āmaṭṭhāni honti
  kenaci upaṭṭhākakulato āhaṭehi pupphādīhi pūjā katā hoti
  kenaci bhesajjatthaṁ ariṭṭhaṁ pītaṁ hoti atha te kassidaṁ kammanti
  vicinantā bhikkhū hatthagandhañca mukhagandhañca ghāyitvā te bhikkhū
  parisaṅkanti idaṁ mutaparisaṅkitaṁ. Tattha diṭṭhaṁ atthi samūlakaṁ
  atthi amūlakaṁ diṭṭhameva atthi saññāsamūlakaṁ atthi saññāamūlakaṁ.
  Esa nayo sutepi. Parisaṅkite pana diṭṭhaparisaṅkitaṁ atthi samūlakaṁ
  atthi amūlakaṁ diṭṭhaparisaṅkitameva atthi saññāsamūlakaṁ atthi
  saññāamūlakaṁ. Esa nayo sutamutaparisaṅkitesu. Tattha diṭaṭhaṁ
  samūlakannāma pārājikaṁ āpajjantaṁ disvāva diṭṭho mayāti vadati.
  Amūlakannāma paṭicchannokāsato nikkhamantaṁ disvā vītikkamaṁ adisvā
  diṭṭho mayāti vadati. Diṭṭhameva saññāsamūlakannāma disvāva
-------------------------------------------------
[page 092]
  Diṭṭhasaññī hutvā codeti. Saññāamūlakannāma pubbe
  pārājikavītikkamaṁ disvā pacchā adiṭṭhasaññī jāto so saññāya amūlakaṁ
  katvā diṭṭho mayāti codeti. Eteneva nayena sutamutaparisaṅkitānipi
  vitthārato veditabbāni. Ettha ca sabbappakārenāpi diṭṭhaṁ samūlakena
  vā saññāsamūlakena vā codentassa anāpatti. Amūlakena vā
  saññāamūlakena vā codentasseva āpatti. Anuddhaṁseyyāti
  viddhaṁseyya paddhaṁseyya abhibhaveyya ajjhotthareyya. Tampana anuddhaṁsanaṁ
  yasmā attanā codentopi parena codāpentopi karotiyeva
  tasmā padabhājane codeti vā codāpeti vāti vuttaṁ. Tattha
  codetīti pārājikaṁ dhammaṁ āpannosīti ādīhi vacanehi sayaṁ codeti
  tassa vācāya vācāya saṅghādiseso. Codāpetīti attanā samīpe
  ṭhatvā aññaṁ bhikkhuṁ āṇāpeti so tassa vacanena taṁ codeti
  codāpakasseva vācāya vācāya saṅghādiseso. Atha sopi mayā
  diṭṭhaṁ sutaṁ atthīti codeti dvinnampi janānaṁ vācāya vācāya
  saṅghādiseso.
      Codanāpabhedakosallatthañca panettha ekavatthuekacodakādicatukkaṁ
  tāva veditabbaṁ. Tattha eko bhikkhu ekaṁ bhikkhuṁ ekena vatthunā
  codeti imissā codanāya ekaṁ vatthu eko codako.
  Sambahulā ekaṁ ekena vatthunā codenti pañcasatā
  mettiyabhummajakappamukhā chabbaggiyā bhikkhū āyasmantaṁ dabbaṁ mallaputtamiva
  imissā codanāya ekaṁ vatthu nānācodakā. Eko bhikkhu ekaṁ
-------------------------------------------------
[page 093]
  Bhikkhuṁ sambahulehi vatthūhi codeti imissā codanāya nānāvatthūni
  eko codako. Sambahulā sambahule sambahulehi vatthūhi codenti
  imissā codanāya nānāvatthūni nānācodakā. Codetuṁ pana ko
  labhati ko na labbhatīti. Dubbalacodakavacanaṁ tāva gahetvā koci na
  labhati. Dubbalacodako nāma sambahulesu kathāsallāpena nisinnesu
  eko ekaṁ ārabbha anuddissakaṁ katvā pārākavatthuṁ katheti.
  Añño taṁ sutvā itarassa gantvā āroceti. So taṁ
  upasaṅkamitvā tvaṁ kira maṁ idañcīdañca vadasīti vadati. So nāhaṁ
  evarūpaṁ jānāmi kathāpavattiyaṁ pana mayā anuddissakaṁ katvā
  vuttamatthi sace ahaṁ tava imaṁ dukkhuppattiṁ jāneyyaṁ ettakampi
  na katheyyanti. Ayaṁ dubbalacodako. Tassetaṁ kathāsallāpaṁ
  gahetvā taṁ bhikkhuṁ koci codetuṁ na labhati. Etaṁ pana aggahetvā
  sīlasampanno bhikkhu bhikkhuṁ vā bhikkhuniṁ vā sīlasampannā ca
  bhikkhunī bhikkhunimeva codetuṁ labhatīti mahāpadumatthero āha.
  Mahāsumatthero pana pañcapi sahadhammikā labhantīti āha.
  Godattatthero pana na koci na labhatīti vatvā bhikkhussa sutvā codeti
  bhikkhuniyā sutvā codeti .pe. Titthiyasāvakānaṁ sutvā codetīti
  idaṁ suttamāhari. Tiṇṇampi therānaṁ vāde cuditakasseva paṭiññāya
  kāretabbo. Ayaṁ pana codanā nāma dūtaṁ vā paṇṇaṁ vā
  sāsanaṁ vā pesetvāpi codentassa sīsaṁ na eti. Puggalassa
  pana samīpe ṭhatvāva hatthamuddhāya vā vacībhedena vā codentasseva
-------------------------------------------------
[page 094]
  Sīsaṁ eti. Sikkhāpaccakkhānameva hi hatthamuddhāya sīsaṁ na eti.
  Idaṁ pana anuddhaṁsanaṁ abhūtārocanañca etiyeva. Yo pana dvinnaṁ
  ṭhitaṭṭhāne ekaṁ niyametvā codeti so ce jānāti sīsaṁ
  eti. Itaro jānāti sīsaṁ na eti. Dvepi niyametvā
  codeti eko vā jānātu dve vā sīsaṁ eti. Esa nayo
  sambahulesu. Taṁkhaṇeyeva ca jānanaṁ nāma dukkaraṁ. Samayena
  āvajjitvā ñāte pana ñātameva hoti. Pacchā ce jānāti
  sīsaṁ na eti. Sikkhāpaccakkhānābhūtārocanaduṭṭhullavācāattakāma-
  duṭṭhadosabhūtārocanasikkhāpadānīti sabbāneva hi imāni ekaparic-
  chedāni. Evaṁ kāyavācāvasena cāyaṁ duvidhāpi codanā puna diṭṭhacodanā
  sutacodanā parisaṅkitacodanāti tividhā hoti. Aparā catubbidhā hoti
  sīlavipatticodanā ācāravipatticodanā diṭṭhivipatticodanā
  ājīvavipatticodanāti. Tattha garukānaṁ dvinnaṁ āpattikkhandhānaṁ vasena
  sīlavipatticodanā veditabbā. Avasesānaṁ vasena ācāravipatticodanā.
  Micchādiṭṭhiantaggāhikadiṭṭhivasena diṭṭhivipatticodanā.
  Ājīvahetuppaññattānaṁ channaṁ sikkhāpadānaṁ vasena ājīvavipatticodanā
  veditabbā. Aparāpi catubbidhā hoti vatthusandassanā āpattisandassanā
  saṁvāsapaṭikkhepo sāmīcipaṭikkhepoti. Tattha vatthusandassanā nāma
  tvaṁ methunadhammaṁ paṭisevi adinnaṁ ādiyi manussaṁ ghātayittha 1- abhūtaṁ
  ārocayitthāti 2- evaṁ pavattā. Āpattisandassanā nāma tvaṁ

  *  *  *  *  *  *
  Footnote: 1. ghātayi. 2. ārocayīti.
-------------------------------------------------
[page 095]
  Methunadhammapārājikāpattiṁ āpannoti evamādinayappavattā.
  Saṁvāsapaṭikkhepo nāma natthi tayā saddhiṁ uposatho vā pavāraṇā vā
  saṅghakammaṁ vāti evaṁ pavattā. Ettāvatā pana sīsaṁ na eti.
  Assamaṇosi asakyaputtiyosīti ādīhi vacanehi saddhiṁ ghaṭiteyeva sīsaṁ
  eti. Sāmīcipaṭikkhepo nāma abhivādanapaccuṭṭhānāñjalikamma-
  vījanādikammānaṁ akaraṇaṁ. Taṁ paṭipāṭiyā vandanādīni karoto
  ekassa akatvā sesānaṁ karaṇakāle veditabbaṁ. Ettāvatā ca
  codanā nāma hoti. Āpatti pana sīsaṁ na eti. Kasmā mama
  vandanādīni na karosīti pucchite pana assamaṇosi asakyaputtiṁyosīti
  ādīhi vacanehi saddhiṁ ghaṭiteyeva sīsaṁ eti. Yāgubhattādinā
  pana yaṁ icchati taṁ āpucchati na tāvatā codanā hoti. Aparāpi
  pāṭimokkhaṭṭhapanakkhandhake ekaṁ bhikkhave adhammikaṁ pāṭimokkhaṭṭhapanaṁ
  ekaṁ dhammikanti 1- ādiṁ katvā yāva dasa adhammikāni
  pāṭimokkhaṭṭhapanāni dasa dhammikānīti evaṁ adhammikā pañcapaññāsa dhammikā
  pañcapaññāsāti dasuttarasataṁ codanā vuttā. Tā diṭṭhena
  codentassa dasuttarasataṁ sutena codentassa dasuttarasataṁ parisaṅkāya
  codentassa dasuttarasatanti tiṁsādhikāni tīṇi satāni honti. Tāni
  kāyena codentassa vācāya codentassa kāyavācāhi codentassāti
  tiguṇāni katāni navutādhikāni nava satāni honti. Tāni attanā
  codentassāpi parena codāpentassāpi tattakānevāti vīsatiūnāni
  dve sahassāni honti. Puna diṭṭhādibhede samūlakāmūlakavasena

  *  *  *  *  *  *
  Footnote: 1.vi. cullavagga. 7/294.
-------------------------------------------------
[page 096]
  Anekasahassā codanā hontīti veditabbā.
      Imasmiṁ pana ṭhāne ṭhatvā aṭṭhakathāyaṁ attādānaṁ ādātukāmena
  upāli bhikkhunā pañcaṅgasamannāgataṁ attādānaṁ ādātabbanti 1- ca
  codakena upāli bhikkhunā paraṁ codetukāmena pañcadhamme ajjhattaṁ
  paccavekkhitvā paro codetabboti 2- ca evaṁ upālipañcakādīsu
  vuttāni bahūni suttāni āharitvā attādānalakkhaṇañca codakavattañca
  cuditavattañca saṅghena kattabbakiccañca anuvijjakavattañca sabbaṁ
  vitthārena kathitaṁ. Taṁ mayaṁ yathāāgataṭṭhāneyeva vaṇṇayissāma.
  Vuttappabhedāsu pana imāsu codanāsu yassā kissāci codanāya vasena
  saṅghamajjhe osaṭe vatthusmiṁ cuditacodakā vattabbā tumhe amhākaṁ
  vinicchayena tuṭṭhā bhavissathāti. Sace bhavissāmāti vadanti saṅghena
  taṁ adhikaraṇaṁ sampaṭicchitabbaṁ. Atha pana vinicchinātha tāva bhante sace
  amhākaṁ khamissati gaṇhissāmāti vadanti cetiyaṁ tāva vandathāti
  ādīni vatvā dīghasuttaṁ katvā vissajjitabbaṁ. Te ce ciraṁ ratataṁ
  kilantā pakkantaparisā upacchinnapakkhā hutvā puna yācanti
  yāvatatiyaṁ paṭikkhipitvā yadā nimmadā honti tadā tesaṁ
  adhikaraṇaṁ vinicchinitabbaṁ. Vinicchinantehi ca sace alajjussannā
  hoti parisā ubbāhikāya taṁ adhikaraṇaṁ vinicchinitabbaṁ. Sace
  bālussannā hoti parisā tumhākaṁ tumhākaṁ sabhāge vinayadhare
  pariyesathāti vinayadhare pariyesāpetvā yena dhammena yena vinayena yena
  satthusāsanena taṁ adhikaraṇaṁ vūpasammati tathā taṁ adhikaraṇaṁ vūpasametabbaṁ.

  *  *  *  *  *  *
  Footnote: 1. vi. parivāra. 8/469. 2. vi. parivāra. 8/465.
-------------------------------------------------
[page 097]
  Tattha ca dhammoti bhūtavatthu. Vinayoti codanā sāraṇā ca.
  Satthusāsananti ñattisampadā ca anussāvanasampadā ca. Tasmā
  codakena vatthusmiṁ āropite cuditako pucchitabbo santametaṁ noti.
  Evaṁ vatthuṁ upaparikkhitvā bhūtena vatthunā codetvā sāretvā
  ñattisampadāya ca anussāvanasampadāya ca taṁ adhikaraṇaṁ vūpasametabbaṁ.
  Tatra ce alajjī lajjiṁ codeti so ca alajjī bālo hoti
  abyatto nāssa anuyogo dātabbo. Evaṁ pana vattabbo kimhi naṁ
  codesīti. Addhā so vakkhati kimidaṁ bhante kimhinannāmāti.
  Tvaṁ kimhinampi na jānāsi na yuttaṁ tayā evarūpena bālena paraṁ
  codetunti uyyojetabbo. Nāssa anuyogo dātabbo. Sace
  pana so alajjī paṇḍito hoti byatto diṭṭhena vā sutena vā
  ajjhottharitvā sampādetuṁ sakkoti etassa anuyogaṁ datvā
  lajjisseva paṭiññāya kammaṁ kātabbaṁ. Sace lajjī alajjiṁ codeti
  so ca lajjī bālo hoti abyatto na sakkoti anuyogaṁ dātuṁ tassa
  nayo dātabbo kimhi naṁ codesi sīlavipattiyā vā ācāravipattiādīsu
  vā ekissāti. Kasmā pana imasseva evaṁ nayo dātabbo
  na itarassāti. Nanu na yuttaṁ vinayadharānaṁ agatigamananti. Na
  yuttameva. Idaṁ pana agatigamanaṁ na hoti. Dhammānuggaho nāma
  eso. Alajjiniggahatthāya hi lajjipaggahatthāya ca sikkhāpadaṁ
  paññattaṁ. Tatra alajjī nayaṁ labhitvā ajjhottharanto ehīti.
  Lajjī pana nayaṁ labhitvā diṭṭhe diṭṭhasantānena sute sutasantānena
-------------------------------------------------
[page 098]
  Patiṭṭhāya kathessati. Tasmā tassa dhammānuggaho vaṭṭati. Sace
  pana so lajjī paṇḍito hoti byatto patiṭṭhāya katheti alajjī
  ca etampi natthi etampi natthīti paṭiññaṁ na deti alajjissa
  paṭiññāyaeva kātabbaṁ. Tadatthadīpanatthañca idaṁ vatthu veditabbaṁ.
  Tepiṭakacūḷābhayatthero kira lohapāsādassa heṭṭhā bhikkhūnaṁ vinayaṁ
  kathetvā sāyaṇhasamaye vuṭṭhāti. Tassa vuṭṭhānasamaye dve
  atthapaccatthikā kathaṁ pavattesuṁ. Eko etampi natthi etampi natthīti
  paṭiññaṁ na deti. Atha appāvasese paṭhamayāme therassa tasmiṁ
  puggale ayaṁ patiṭṭhāya katheti ayaṁ pana paṭiññaṁ na deti bahūni ca
  vatthūni osaṭāni addhā etaṁ kataṁ bhavissatīti asuddhaladdhi uppannā.
  Tato vijanīdaṇḍakena pādakaṭṭhalikāya saññaṁ datvā ahaṁ āvuso
  vinicchinituṁ ananucchaviko aññena vinicchināpehīti āha. Kasmā
  bhanteti. Thero tamatthaṁ ārocesi. Cuditapuggalassa kāye dāho
  uṭṭhito. Tato theraṁ vanditvā vinicchinituṁ anurūpena vinayadharena nāma
  tumhādiseneva bhavituṁ vaṭṭati codakena ca īdiseneva bhavituṁ vaṭṭatīti
  vatvā setakāni nivāsetvā ciraṁ kilamitattha mayāti khamāpetvā
  pakkāmi. Evaṁ lajjinā codiyamāno alajjī bahūsupi vatthūsu
  uppannesu paṭiññaṁ na deti. So neva suddhoti vattabbo na
  asuddhoti. Jīvamatako nāma āmakapūtiko nāmeso. Sace panassa
  aññampi tādisaṁ vatthu uppajjati na vinicchinitabbaṁ. Tathānāsitakova
  bhavissati. Sace pana alajjīyeva alajjiṁ codeti so vattabbo
-------------------------------------------------
[page 099]
  Āvuso tava vacanenāyaṁ kiṁ sakkā vattunti. Itarampi tatheva
  vatvā ubho ekasambhogaparibhogā hutvā jīvathāti uyyojetabbā.
  Sīlatthāya tesaṁ vinicchayo na kātabbo. Pattacīvarapariveṇādiatthāya
  pana paṭirūpaṁ sakkhiṁ labhitvā kātabbo. Atha lajjīyeva lajjiṁ codeti
  vivādo ca nesaṁ kismiñcideva appamattako hoti saññāpetvā
  mā evaṁ karothāti accayaṁ desāpetvā uyyojetabbā.
  Atha panettha cuditakena sahasā viraddhaṁ hoti ādito paṭṭhāya alajjī
  nāma natthi. So ca pakkhānurakkhaṇatthāya paṭiññaṁ na deti.
  Mayaṁ saddahāma mayaṁ saddahāmāti bahū uṭṭhahanti. So tesaṁ
  paṭiññāya ekavāraṁ dvevāraṁ suddho hotu. Atha pana viraddhakālato
  paṭṭhāya ṭhāne na tiṭṭhati. Vinicchayo dātabbo.
      Evaṁ yassā kissāci codanāya vasena saṅghamajjhe osaṭe
  vatthusmiṁ cuditacodakesu paṭipattiṁ ñatvā tassāyeva codanāya
  sampattivipattijānanatthaṁ ādimajjhapariyosānādīnaṁ vasena vinicchayo
  veditabbo. Seyyathīdaṁ. Codanāya ko ādi kiṁ majjhe kiṁ pariyosānaṁ.
  Codanāya ahaṁ taṁ vattukāmo karotu me āyasmā okāsanti evaṁ
  okāsakammaṁ ādi. Otiṇṇena vatthunā codetvā sāretvā
  vinicchayo majjhe. Āpattiyaṁ vā anāpattiyaṁ vā patiṭṭhāpanena
  samatho pariyosānaṁ. Codanāya kati mūlāni kati vatthūni kati
  bhūmiyo. Codanāya dve mūlāni samūlikā vā amūlikā vā. Tīṇi
  vatthūni diṭṭhaṁ sutaṁ parisaṅkitaṁ. Pañca bhūmiyo kālena vakkhāmi
-------------------------------------------------
[page 100]
  No akālena bhūtena vakkhāmi no abhūtena saṇhena vakkhāmi no
  pharusena atthasaṁhitena vakkhāmi no anatthasaṁhitena mettacitto
  vakkhāmi no dosantaroti. Imāya pana codanāya codakena
  puggalena parisuddhakāyasamācāro nukhomhīti 1- ādinā nayena
  upālipañcake vuttesu paṇṇarasasu dhammesu patiṭṭhātabbaṁ. Cuditakena
  dvīsu dhammesu patiṭṭhātabbaṁ sacce ca akuppe cāti.
      Appeva nāma naṁ imamhā brahmacariyā cāveyyanti apieva
  nāma naṁ puggalaṁ imamhā seṭṭhacariyā cāveyyaṁ. Sādhu vatassa sacāhaṁ
  imaṁ puggalaṁ imamhā brahmacariyā cāveyyanti iminā adhippāyena
  anuddhaṁseyyāti vuttaṁ hoti. Padabhājane pana brahmacariyā cāveyyanti
  imasseva pariyāyamattaṁ dassetuṁ bhikkhubhāvā cāveyyanti ādi
  vuttaṁ. Khaṇādīni samayassa vevacanāni. Taṁ khaṇaṁ taṁ layaṁ taṁ
  muhuttaṁ vītivatteti tasmiṁ khaṇe tasmiṁ laye tasmiṁ muhutte vītivatte.
  Bhummuppattiyā hi idaṁ upayogavacanaṁ. Samanuggāhiyamānaniddese
  yena vatthunā anuddhaṁsito hotīti catūsu pārājikavatthūsu yena vatthunā
  codakena cuditako anuddhaṁsito abhibhūto ajjhotthato hoti. Tasmiṁ
  vatthusmiṁ samanuggāhiyamānoti tasmiṁ codakena vuttavatthusmiṁ so
  codako anuvijjakena kinte diṭṭhaṁ kinti te diṭṭhanti ādinā nayena
  anuvijjiyamāno vīmaṁsiyamāno upaparikkhiyamāno. Asamanuggāhiyamānaniddese
  na kenaci vuccamānoti anuvijjakena vā aññena vā kenaci.
  Athavā diṭṭhādīsu vatthūsu kenaci avuccamāno. Etesañca dvinnaṁ

  *  *  *  *  *  *
  Footnote: 1. vi. parivāra. 8/465.
-------------------------------------------------
[page 101]
  Mātikāpadānaṁ parato bhikkhu ca dosaṁ patiṭṭhātīti iminā sambandho
  veditabbo. Idaṁ hi vuttaṁ hoti evaṁ hi samanuggāhiyamāno vā
  asamanuggāhiyamāno vā bhikkhu ca dosaṁ patiṭṭhāti paṭicca tiṭṭhati
  paṭijānāti saṅghādisesoti. Idañca amūlakabhāvassa pākaṭakāladassanatthameva
  vuttaṁ. Āpattiṁ pana anuddhaṁsitakkhaṇeyeva āpajjati. Idāni
  amūlakañceva taṁ adhikaraṇaṁ hotīti ettha yasmā amūlakalakkhaṇaṁ
  pubbe vuttaṁ tasmā taṁ avatvā apubbameva dassetuṁ adhikaraṇaṁ
  nāmāti ādamāha. Tattha yasmā adhikaraṇaṁ adhikaraṇaṭṭhena ekampi
  vatthuvasena nānā hoti tenassa taṁ nānattaṁ dassetuṁ cattāri
  adhikaraṇāni vivādādhikaraṇanti ādimāha. Ko pana so adhikaraṇaṭṭho
  yenetaṁ ekaṁ hotīti. Samathehi adhikaraṇīyatā. Tasmā yaṁ adhikiccaṁ
  ārabbha paṭicca sandhāya samathāva pavattanti taṁ adhikaraṇanti
  veditabbaṁ. Aṭṭhakathāsu pana vuttaṁ adhikaraṇanti keci gāhaṁ
  vadanti keci cetanaṁ keci akkhantiṁ keci vohāraṁ keci
  paṇṇattinti. Puna evaṁ vicāritaṁ yadi gāho adhikaraṇaṁ eko
  attādānaṁ gahetvā sabhāgena bhikkhunā saddhiṁ mantayamāno tattha
  ādīnavaṁ disvā puna cajati tassa taṁ adhikaraṇaṁ samathappattaṁ
  bhavissati. Yadi cetanā adhikaraṇaṁ idaṁ attādānaṁ gaṇhāmīti
  uppannā cetanā nirujjhati. Yadi akkhanti adhikaraṇaṁ akkhantiyā
  attādānaṁ gahetvāpi aparabhāge vinicchayaṁ alabhamāno vā khamāpito
  vā cajati. Yadi vohāro adhikaraṇaṁ kathento āhiṇḍitvā
-------------------------------------------------
[page 102]
  Aparabhāge tuṇhī hoti niravo evamassa taṁ adhikaraṇaṁ samathappattaṁ
  bhavissati. Tasmā paṇṇatti adhikaraṇanti. Taṁ panetaṁ
  methunadhammapārājikāpatti methunadhammapārājikāpattiyā tabbhāgiyā
  .pe. Evaṁ āpattādhikaraṇaṁ āpattādhikaraṇassa tabbhāgiyanti 1- ca
  vivādādhikaraṇaṁ siyā kusalaṁ siyā akusalaṁ siyā abyākatanti 2- ca
  evamādīhi virujjhati. Na hi te paṇṇattiyā kusalādibhāvaṁ icchanti.
  Na ca amūlakena pārājikena dhammenāti ettha āgato pārājikadhammo
  paṇṇatti nāma hoti. Kasmā. Accantākusalattā. Vuttampi
  hetaṁ āpattādhikaraṇaṁ siyā akusalaṁ siyā abyākatanti. Yañcetaṁ
  amūlakena pārājikenāti ettha amūlakaṁ pārājikaṁ niddiṭṭhaṁ tassevāyaṁ
  amūlakañceva taṁ adhikaraṇaṁ hotīti paṭiniddeso na paṇṇattiyā.
  Na hi aññaṁ niddisitvā aññaṁ paṭiniddisati. Yasmā pana yāya
  paññattiyā yena abhilāpena codakena so puggalo pārājikaṁ
  dhammaṁ ajjhāpannoti paññatto pārājikasaṅkhātassa adhikaraṇassa
  amūlakattā sāpi paññatti amūlikā hoti adhikaraṇe pavattattā
  ca adhikaraṇaṁ tasmā iminā pariyāyena paṇṇatti adhikaraṇanti
  yujjeyya. Yasmā ca yaṁ amūlakaṁ nāma adhikaraṇaṁ taṁ sabhāvato
  natthi paññattimattameva atthi tasmāpi paṇṇatti adhikaraṇanti
  yujjeyya. Tañcakho idheva na sabbattha. Na hi vivādādīnaṁ
  paṇṇatti adhikaraṇaṭṭho. Adhikaraṇaṭṭho pana tesaṁ pubbe
  vuttasamathehi adhikaraṇīyatā. Iti iminā adhikaraṇaṭṭhena idhekacco

  *  *  *  *  *  *
  Footnote: 1. vi. mahāvibhaṅga. 1/389-390. 2. vi. cullavagga. 6/334.
-------------------------------------------------
[page 103]
  Vivādo ceva adhikaraṇañcāti vivādādhikaraṇaṁ. Esa nayo sesesu.
  Tattha idha bhikkhū vivadanti dhammoti vā adhammoti vāti 1- evaṁ
  aṭṭhārasa bhedakaravatthūni nissāya uppanno vivādo vivādādhikaraṇaṁ.
  Idha bhikkhū bhikkhuṁ anuvadanti sīlavipattiyā vāti 2- evaṁ catasso
  vipattiyo nissāya uppanno anuvādo anuvādādhikaraṇaṁ. Pañcapi
  āpattikkhandhā āpattādhikaraṇaṁ sattapi āpattikkhandhā
  āpattādhikaraṇanti 3- evaṁ āpattiyeva āpattādhikaraṇaṁ. Yā
  saṅghassa kiccayatā karaṇīyatā apalokanakammaṁ ñattikammaṁ ñattidutiyakammaṁ
  ñatticatutthakammanti 4- evaṁ catubbidhaṁ saṅghakiccaṁ kiccādhikaraṇanti veditabbaṁ.
  Imasmiṁ panatthe pārājikāpattisaṅkhātaṁ āpattādhikaraṇameva adhippetaṁ.
  Sesāni atthuddhāravasena vuttāni. Ettakā hi adhikaraṇasaddassa
  atthā. Tesu pārājikameva idha adhippetaṁ. Taṁ diṭṭhādīhi
  mūlakehi amūlakañceva adhikaraṇaṁ hoti. Ayañca bhikkhu dosaṁ
  patiṭṭhāti paṭicca tiṭṭhati tucchakaṁ mayā bhaṇitanti ādīni vadanto
  paṭijānāti. Tassa bhikkhuno anuddhaṁsitakkhaṇeyeva saṅghādisesoti.
  Ayaṁ tāvassa sapadānukkamaniddesassa sikkhāpadassa attho.
      Idāni yāni tāni saṅkhepato adiṭṭhādīni codanāvatthūni vuttāni
  tesaṁ vasena vitthārato āpattiṁ āropetvā dassento adiṭṭhassa
  hotīti ādimāha. Tattha adiṭṭhassa hotīti adiṭṭho assa hoti.
  Etena codakena adiṭṭho hoti so puggalo pārājikaṁ dhammaṁ
  ajjhāpajjantoti attho. Esa nayo assutassa hotīti ādīsupi.

  *  *  *  *  *  *
  Footnote: 1-2-3-4 vi. cullavagga. 6/335,336.
-------------------------------------------------
[page 104]
  Diṭṭho mayāti diṭṭhosi mayāti vuttaṁ hoti. Esa nayo suto
  mayāti ādīsupi. Sesaṁ adiṭṭhamūlake uttānameva. Diṭṭhamūlake
  pana tañce codeti suto mayāti ca evaṁ vuttānaṁ sutādīnaṁ
  abhāvena amūlakattaṁ veditabbaṁ. Sabbasmiṁyeva ca imasmiṁ codakavāre yathā
  idhāgatesu pārājikaṁ dhammaṁ ajjhāpannosi assamaṇosi asakyaputtiyosīti 1-
  imesu vacanesu ekekassa vasena vācāya vācāya saṅghādiseso
  hoti evaṁ aññatra āgatesu dussīlo pāpadhammo asucisaṅkassarasamācāro
  paṭicchannakammanto assamaṇo samaṇapaṭiñño abrahmacārī
  brahmacāripaṭiñño antopūti avassuto kasambujātoti 2- imesupi
  vacanesu ekekassa vasena vācāya vācāya saṅghādiseso hotiyeva.
  Natthi tayā saddhiṁ uposatho vā pavāraṇā vā saṅghakammaṁ vāti 3-
  imāni pana suddhāni sīsanna enti. Dussīlosi natthi tayā
  saddhiṁ uposatho vāti evaṁ dussīlādipadesu pana pārājikaṁ dhammaṁ
  ajjhāpannosīti ādīsu padesu ca yenakenaci saddhiṁ ghaṭitāneva
  sīsaṁ enti saṅghādisesakarāni honti. Mahāpadumatthero panāha na
  kevalaṁ idha pāliyaṁ anāgatāni dussīlo pāpadhammoti ādipadāneva
  sīsaṁ enti kuṇḍosi mahāsāmaṇerosi mahāupāsakosi jeṭṭhabbatikosi
  niggaṇṭhosi ājīvakosi tāpasosi paribbājakosi paṇḍakosi
  theyyasaṁvāsakosi titthiyapakkantakosi tiracchānagatosi mātughātakosi
  pitughātakosi arahantaghātakosi saṅghabhedakosi lohituppādakosi
  bhikkhunīdūsakosi ubhatobyañjanakosīti imānipi sīsaṁ entiyevāti.

  *  *  *  *  *  *
  Footnote: 1-3 vi. mahāvibhaṅga. 1/377. 2. aṅ. sattaka. 23/130.
-------------------------------------------------
[page 105]
  Mahāpadumattheroyeva ca diṭṭhe vematikoti ādīsu yadaggena vematiko
  tadaggena no kappeti yadaggena no kappeti tadaggena na sarati
  yadaggena na sarati tadaggena pamuṭṭho hotīti vadati. Mahāsumatthero
  pana ekekaṁ dvidhā bhinditvā catunnampi pāṭekkaṁ nayaṁ dasseti.
  Kathaṁ. Dīṭṭhe vematikoti ayaṁ tāva dassane vā vematiko hoti
  puggale vā tattha diṭṭho nukho mayā na diṭṭhoti evaṁ dassane
  vematiko hoti ayaṁ nukho mayā diṭṭho aññoti evaṁ puggale
  vematiko hoti. Evaṁ dassanaṁ vā no kappeti puggalaṁ vā
  dassanaṁ vā na sarati puggalaṁ vā dassanaṁ vā pamuṭṭho hoti
  puggalaṁ vā. Ettha ca vematikoti vimatijāto. No kappetīti
  na saddahati. Na saratīti asāriyamāno na sarati. Yadā pana naṁ
  amukasmiṁ nāma bhante ṭhāne amukasmiṁ kāleti sārenti tadā
  sarati. Pamuṭṭhoti yo tehi tehi upāyehi sāriyamānopi na
  saratiyevāti. Etena upāyena codāpakavāropi veditabbo.
  Kevalaṁ hi tattha mayāti parihīnaṁ sesaṁ codakavārasadisameva.
  Tato paraṁ āpattibhedañca anāpattibhedañca dassetuṁ asuddhe
  suddhadiṭṭhīti ādikaṁ catukkaṁ ṭhapetvā ekekaṁ padaṁ catūhi catūhi bhedehi
  niddiṭṭhaṁ. Taṁ sabbaṁ pālinayeneva sakkā jānituṁ. Kevalaṁ hettha
  adhippāyabhedo veditabbo. Ayaṁ hi adhippāyo nāma cāvanādhippāyo
  akkosādhippāyo kammādhippāyo vuṭṭhānādhippāyo
  uposathappavāraṇaṭṭhapanādhippāyo anuvijjanādhippāyo dhammakathādhippāyoti
-------------------------------------------------
[page 106]
  Anekavidho. Tattha purimesu catūsu adhippāyesu okāsaṁ
  akārāpentassa dukkaṭaṁ okāsaṁ kārāpetvāpi ca sammukhā amūlakena
  pārājikena anuddhaṁsentassa saṅghādiseso. Amūlakena saṅghādisesena
  anuddhaṁsentassa pācittiyaṁ. Ācāravipattiyā anuddhaṁsentassa
  dukkaṭaṁ. Akkosādhippāyena vadantassa pācittiyaṁ. Asammukhā
  sattahipi āpattikkhandhehi vadantassa dukkaṭaṁ. Asammukhāyeva
  sattavidhampi kammaṁ karontassa dukkaṭameva. Kurundiyaṁ pana
  vuṭṭhānādhippāyena tvaṁ imaṁ nāma āpattiṁ āpanno taṁ paṭikarohīti
  vadantassa okāsakiccaṁ natthīti vuttaṁ. Sabbattheva uposathappavāraṇaṁ
  ṭhapentassa okāsakammaṁ natthi. Ṭhapanakkhettampana jānitabbaṁ.
  Suṇātu me bhante saṅgho ajjuposatho paṇṇaraso yadi saṅghassa
  pattakallaṁ saṅgho uposathaṁ kare iti etasmiṁ hi rekāre anatikkanteyeva
  ṭhapetuṁ labbhati. Tato paraṁ pana yakāre patte na labbhati.
  Esa nayo pavāraṇāya. Anuvijjakassāpi osaṭe vatthusmiṁ atthetaṁ
  tavāti anuvijjanādhippāyena vadantassa okāsakammaṁ natthi.
  Dhammakathikassāpi dhammāsane nisīditvā yo idañca idañca karoti
  ayaṁ bhikkhu assamaṇoti ādinā nayena anuddissa dhammaṁ kathentassa
  okāsakammaṁ natthi. Sace pana uddissa niyametvā asuko ca
  asuko ca assamaṇo anupāsakoti katheti dhammāsanato orohitvā
  āpattiṁ dassetvā gantabbaṁ. Yaṁ pana tattha tattha anokāsaṁ
  kāretvāti vuttaṁ tassa okāsaṁ akāretvāti evamattho
-------------------------------------------------
[page 107]
  Veditabbo. Na hi koci anokāso nāma natthi yamokāsaṁ
  kāretvā āpattiṁ āpajjati okāsaṁ pana akāretvā āpajjatīti.
  Sesaṁ uttānameva.
      Samuṭṭhānādīsu tisamuṭṭhānaṁ kāyacittato vācācittato
  kāyavācācittato ca samuṭṭhāti kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
              Paṭhamaduṭṭhadosasikkhāpadavaṇṇanā niṭṭhitā.
      Tena samayena buddho bhagavāti dutiyaduṭṭhadosasikkhāpadaṁ. Tattha
  handa mayaṁ āvuso imaṁ chakalakaṁ dabbaṁ mallaputtaṁ nāma karomāti
  te kira paṭhamavatthusmiṁ attano manorathaṁ sampādetuṁ asakkontā
  laddhaniggahā vighātappattā idāni jānissāmāti tādisaṁ vatthuṁ
  pariyesamānā vicaranti. Athekadivasaṁ disvā tuṭṭhā aññamaññaṁ
  oloketvā evamāhaṁsu handa mayaṁ āvuso imaṁ chakalakaṁ dabbaṁ
  mallaputtaṁ nāma karomāti. Dabbo mallaputto nāma ayanti
  evamassa nāmaṁ karomāti vuttaṁ hoti. Esa nayo mettiyannāma
  bhikkhuninti etthāpi. Te bhikkhū mettiyabhummajake bhikkhū
  anuyuñjiṁsūti evaṁ anuyuñjiṁsu āvuso kuhiṁ tumhehi dabbo
  mallaputto nāma mettiyāya bhikkhuniyā saddhiṁ diṭṭhoti.
  Gijjhakūṭapabbatapāde. Kāya velāya. Bhikkhācāragamanavelāya.
  Āvuso dabba ime evaṁ vadenti tvaṁ tadā kuhinti. Veḷuvane
  bhattāni uddisāmīti. Tava tāya velāya veḷuvane atthibhāvaṁ
-------------------------------------------------
[page 108]
  Ko jānātīti. Bhikkhusaṅgho bhanteti. Te saṅghaṁ pucchiṁsu jānātha
  tumhe tāya velāya imassa veḷuvane atthibhāvanti. Āma āvuso
  jānāma thero sammatiladdhadivasato paṭṭhāya veḷuvaneyevāti.
  Tato mettiyabhummajake āhaṁsu āvuso tumhākaṁ kathā na sameti
  kacci no lesaṁ uḍḍetvā vadethāti. Evaṁ te tehi bhikkhūhi
  anuyuñjiyamānā āma āvusoti vatvā etamatthaṁ ārocesuṁ. Kimpana
  tumhe āvuso āyasmantaṁ dabbaṁ mallaputtaṁ aññābhāgiyassa
  adhikaraṇassāti ettha aññabhāgassa idaṁ aññabhāgo vā assa atthīti
  aññabhāgiyaṁ. Adhikaraṇanti ādhāro veditabbo. Vatthuadhiṭṭhānanti
  vuttaṁ hoti. Yo hi so dabbo mallaputto nāmāti chakalako
  vutto so yvāyaṁ āyasmato dabbassa mallaputtassa bhāgo
  koṭṭhāso pakkho manussajāti ceva bhikkhubhāvo ca tato aññassa
  bhāgassa koṭṭhāsassa pakkhassa hoti tiracchānajātiyā ceva
  chakalakabhāvassa ca so vā aññabhāgo assa atthīti tasmā aññabhāgisaṅkhaṁ
  labhati. Yasmā ca tesaṁ imaṁ mayaṁ dabbaṁ mallaputtaṁ nāma karomāti
  vadantānaṁ tassa nāmakaraṇasaññāya ādhāro vatthuadhiṭṭhānaṁ tasmā
  adhikaraṇanti veditabbo. Taṁ hi sandhāya te bhikkhū aññabhāgiyassa
  adhikaraṇassāti āhaṁsu. Na vivādādhikaraṇādīsu aññataraṁ. Kasmā.
  Asambhavato. Na hi te catunnaṁ adhikaraṇānaṁ kassaci aññabhāgiyassa
  adhikaraṇassa kiñci desaṁ lesamattaṁ uppādayiṁsu. Na ca catunnaṁ
  adhikaraṇānaṁ leso nāma atthi. Jātilesādayo hi puggalānaṁyeva
-------------------------------------------------
[page 109]
  Lesā vuttā na vivādādhikaraṇādīnaṁ. Idañca dabbo mallaputtoti
  nāmaṁ tassa aññabhāgiyādhikaraṇabhāve ṭhitassa chakalakassa koci deso
  hoti theraṁ amūlakena pārājikena anuddhaṁsetuṁ lesamatto. Ettha
  ca dissati apadissati assa ayanti vohariyatīti deso. Jātiādīsu
  aññatarakoṭṭhāsassetaṁ adhivacanaṁ. Aññampi vatthuṁ lissati silissati
  vohāramatteneva īsakaṁ alliyatīti leso. Jātiādīnaññeva
  aññatarakoṭṭhāsassetaṁ adhivacanaṁ. Tato paraṁ uttānatthameva.
  Sikkhāpadappaññattiyampi ayamevattho.
      Padabhājane pana yassa aññabhāgiyassa adhikaraṇassa kiñci desaṁ
  lesamattaṁ upādāya pārājikena dhammena anuddhaṁseyya taṁ yasmā
  atthuppattivaseneva āvibhūtaṁ tasmā padabhājane taṁ na vibhattanti
  veditabbaṁ. Yāni pana adhikaraṇanti vacanasāmaññato atthuddhāravasena ca
  vuttāni cattāri adhikaraṇāni tesaṁ aññabhāgiyatā ca tabbhāgiyatā ca
  yasmā apākaṭā jānitabbā ca vinayadharehi tasmā vacanasāmaññato
  laddhaṁ adhikaraṇaṁ nissāya taṁ āvikaronto aññabhāgiyassa adhikaraṇassāti
  āpattaññabhāgiyaṁ vā hoti adhikaraṇaññabhāgiyaṁ vāti ādimāha.
  Yā ca sā avasāne āpattaññabhāgiyassa adhikaraṇassa vaseneva codanā
  vuttā tampi dassetuṁ ayaṁ sabbādhikaraṇānaṁ tabbhāgiyāññabhāgiyatā
  samāhaṭāti veditabbā. Tattha ca āpattaññabhāgiyaṁ vāti paṭhamaṁ
  uddiṭṭhattā kathañca āpatti āpattiyā aññabhāgiyā hotīti
  niddese ārabbhitabbe yasmā āpattādhikaraṇassa
-------------------------------------------------
[page 110]
  Tabbhāgiyavicāraṇāyeva ayamattho āgamissati tasmā evaṁ anārabhitvā
  kathañca adhikaraṇaṁ adhikaraṇassa aññabhāgiyanti pacchimaṁ padaṁyeva gahetvā
  niddeso āraddhoti veditabbo. Tattha aññabhāgiyavāro
  uttānatthoyeva. Ekamekaṁ hi adhikaraṇaṁ itaresaṁ tiṇṇaṁ
  aññabhāgiyaṁ aññapakkhiyaṁ aññakoṭṭhāsiyaṁ hoti vatthuvisabhāgattā.
  Tabbhāgiyavāre pana vivādādhikaraṇaṁ vivādādhikaraṇassa tabbhāgiyaṁ taṁpakkhiyaṁ
  taṁkoṭṭhāsiyaṁ vatthusabhāgattā. Tathā anuvādādhikaraṇaṁ anuvādādhikaraṇassa.
  Kathaṁ. Buddhakālato paṭṭhāya hi aṭṭhārasa bhedakaravatthūni
  nissāya uppannavivādo ca idāni uppajjanakavivādo ca vatthusabhāgatāya
  ekaṁ vivādādhikaraṇameva hoti tathā buddhakālato paṭṭhāya catasso
  vipattiyo nissāya uppannānuvādo ca idāni uppajjanakānuvādo ca
  vatthusabhāgatāya ekaṁ anuvādādhikaraṇameva hoti. Yasmā pana
  āpattādhikaraṇaṁ āpattādhikaraṇassa sabhāgavisabhāgavatthuto
  sabhāvasarikkhato ca ekaṁsena tabbhāgiyaṁ na hoti tasmā āpattādhikaraṇaṁ
  āpattādhikaraṇassa siyā tabbhāgiyaṁ siyā aññabhāgiyanti vuttaṁ.
  Tattha ādito paṭṭhāya aññabhāgiyassa paṭhamaṁ niddiṭṭhattā idhāpi
  aññabhāgiyameva paṭhamaṁ niddiṭṭhaṁ. Tattha aññabhāgiyattañca parato
  tabbhāgiyattañca vuttanayeneva veditabbaṁ. Kiccādhikaraṇaṁ
  kiccādhikaraṇassa tabbhāgiyanti ettha pana buddhakālato paṭṭhāya cattāri
  saṅghakammāni nissāya uppannādhikaraṇañca idāni cattāri saṅghakammāni
  nissāya uppajjanakādhikaraṇañca sabhāgatāya sarikkhatāya ca ekaṁ
-------------------------------------------------
[page 111]
  Kiccādhikaraṇameva hoti. Kiṁ pana saṅghakammāni nissāya uppannādhikaraṇaṁ
  kiccādhikaraṇaṁ udāhu saṅghakammānameva taṁ adhivacananti. Saṅghakammānamevetaṁ
  adhivacanaṁ. Evaṁ santepi saṅghakammannāma idañcīdañca evaṁ
  iti yaṁ kammalakkhaṇaṁ manasikaroti taṁ nissāya uppajjanato purimaṁ
  purimaṁ saṅghakammaṁ nissāya uppajjanato ca saṅghakammāni nissāya
  uppannaṁ adhikaraṇaṁ kiccādhikaraṇanti vuttaṁ. Kiñci desaṁ lesamattaṁ
  upādāyāti ettha pana yasmā desoti vā lesamattoti vā
  pubbe vuttanayeneva byañjanato nānaṁ atthato ekaṁ tasmā
  lesoti dasa lesā jātileso nāmalesoti ādimāha. Tattha
  jātiyeva jātileso. Esa nayo sesesu. Idāni tameva lesaṁ
  vitthārato dassetuṁ yathā taṁ upādāya anuddhaṁsanā hoti tathā
  savatthukaṁ katvā dassento jātileso nāma khattiyo diṭṭho
  hotīti ādimāha. Tattha khattiyo diṭṭho hotīti añño koci
  khattiyajātiyo iminā codakena diṭṭho hoti. Pārājikaṁ dhammaṁ
  ajjhāpajjantoti methunadhammādīsu aññataraṁ āpajjanto. Aññaṁ
  khattiyaṁ passitvā codetīti atha so aññaṁ attano veriṁ khattiyajātiyaṁ
  bhikkhuṁ passitvā taṁ khattiyajātilesaṁ gahetvā evaṁ codeti khattiyo
  mayā diṭṭho pārājikaṁ dhammaṁ ajjhāpajjanto tvaṁ khattiyo pārājikaṁ
  dhammaṁ ajjhāpannosi. Athavā tvaṁ so khattiyo na añño
  pārājikaṁ dhammaṁ ajjhāpannosi assamaṇosi asakyaputtiyosi natthi
  tayā saddhiṁ uposatho vā pavāraṇā vā saṅghakammaṁ vāti āpatti
-------------------------------------------------
[page 112]
  Vācāya vācāya saṅghādisesassa. Ettha ca tesaṁ khattiyānaṁ
  aññamaññaṁ asadisassa tassa tassa dīghādino vā diṭṭhādino vā
  vasena aññabhāgiyatā khattiyajātippaññattiyā ādhāravasena
  adhikaraṇatā ca veditabbā. Eteneva upāyena sabbapadesu yojanā
  veditabbā. Pattalesaniddese. Sāṭakapattoti lohapattasadiso
  susaṇṭhāno succhavi siniddho bhamaravaṇṇo mattikāpatto vuccati.
  Sumbhakapattoti pakatimattikāpatto. Yasmā pana āpattilesassa
  ekapadeneva saṅkhepato niddeso vutto tasmā vitthārato taṁpi
  dassetuṁ bhikkhu saṅghādisesaṁ ajjhāpajjanato diṭṭho hotīti ādi
  vuttaṁ. Kasmā panassa tattheva niddesaṁ avatvā idha visuṁ
  vuttoti. Lesaniddese hi asabhāgattā. Lesaniddesā hi
  aññaṁ disvā aññassa codanāvasena vuttā. Ayaṁ pana ekameva
  aññaṁ āpattiṁ āpajjantaṁ disvā aññāya āpattiyā codanāvasena
  vutto. Yadi evaṁ kathaṁ aññabhāgiyaṁ adhikaraṇaṁ hotīti. Āpattiyā.
  Tenetaṁ vuttaṁ evampi āpattaññabhāgiyañca hoti leso ca
  upādinnoti. Yaṁ hi so saṅghādisesaṁ āpanno taṁ pārājikassa
  aññabhāgiyaṁ adhikaraṇaṁ. Tassa pana aññabhāgiyassa adhikaraṇassa
  leso nāma yo so sabbakhattiyānaṁ sādhāraṇo khattiyabhāvo viya
  sabbāpattīnaṁ sādhāraṇo āpattibhāvo. Etena upāyena
  sesāpattimūlakā nayā codāpakavāro ca veditabbo. Anāpatti
  tathāsaññī codeti vā codāpeti vāti pārājikaṁyeva ayaṁ āpannoti
-------------------------------------------------
[page 113]
  Yo evaṁ tathāsaññī codeti vā codāpeti vā tassa anāpatti.
  Sesaṁ sabbaṁ uttānameva.
             Samuṭṭhānādīnipi paṭhamaduṭṭhadosasadisānevāti.
             Dutiyaduṭṭhadosasikkhāpadavaṇṇanā niṭṭhitā.
      Tena samayena buddho bhagavāti saṅghabhedasikkhāpadaṁ. Tattha
  athakho devadattotiādīsu yo ca devadatto yathā ca pabbajito
  yena ca kāraṇena kokālikādayo upasaṅkamitvā etha mayaṁ āvuso
  samaṇassa gotamassa saṅghabhedaṁ karissāma cakkabhedanti 1- āha. Taṁ
  sabbaṁ saṅghabhedakkhandhake āgatameva. Pañcavatthuyācanā pana kiñcāpi
  tattheva āgamissati athakho idhāpi āgatattā yadettha vattabbaṁ
  taṁ vatvāva gamissāma. Sādhu bhanteti āyācanā sādhu. Bhikkhū
  yāvajīvaṁ āraññikā assūti āraññikadhutaṅgaṁ samādāya sabbe bhikkhū
  yāva jīvanti tāva āraññikā hontu araññeyeva vasantu.
  Yo gāmantaṁ osareyya vajjaṁ naṁ phuseyyāti yo ekabhikkhupi
  araññaṁ pahāya nivāsanatthāya gāmantaṁ osareyya vajjaṁ naṁ phuseyya
  naṁ bhikkhuṁ doso phusatu āpattiyā naṁ bhagavā kāretūti adhippāyena
  vadati. Esa nayo sesavatthūsupi. Janaṁ saññāpessāmāti janaṁ
  amhākaṁ appicchatādibhāvaṁ jānāpessāma. Athavā paritoseyyāma
  pasādessāmāti vuttaṁ hoti. Imāni pana pañca vatthūni yācato
  devadattassa vacanaṁ sutvāva aññāsi bhagavā saṅghabhedatthiko hutvā
  ayaṁ yācatīti. Yasmā pana tāni anujāniyamānāni bahūnaṁ kulaputtānaṁ

  *  *  *  *  *  *
  Footnote: 1. vi. cullavagga. 7/191.
-------------------------------------------------
[page 114]
  Maggantarāyāya saṁvattanti tasmā bhagavā alaṁ devadattāti 1-
  paṭikkhipitvā yo icchati āraññako hotūtiādimāha 2-.
      Ettha pana bhagavato adhippāyaṁ viditvā kulaputtena attano
  paṭirūpaṁ veditabbaṁ. Ayaṁ hettha bhagavato adhippāyo eko bhikkhu
  mahajjhāsayo hoti mahussāho sakkoti gāmantasenāsanaṁ
  paṭikkhipitvā araññe viharanto dukkhassantaṁ kātuṁ. Eko dubbalo
  hoti appatthāmo araññe na sakkoti gāmanteyeva sakkoti.
  Eko mahabbalo samappavattadhātuko adhivāsanakkhantisampanno
  iṭṭhāniṭṭhesu samacitto araññepi gāmantepi sakkotiyeva.
  Eko neva gāmante na araññe sakkoti padaparamo hoti.
  Tatra yvāyaṁ mahajjhāsayo hoti mahussāho sakkoti gāmantasenāsanaṁ
  paṭikkhipitvā araññe viharanto dukkhassanataṁ kātuṁ so
  araññeyeva vasatu idamassa paṭirūpaṁ. Saddhivihārikādayopissa
  anusikkhamānā araññe vihātabbameva maññissanti. Yo pana
  dubbalo hoti appatthāmo gāmanteyeva sakkoti dukkhassantaṁ
  kātuṁ na araññe so gāmanteyeva vasatu. Yvāyaṁ mahabbalo
  samappavattadhātuko adhivāsanakkhantisampanno iṭṭhāniṭṭhesu samacitto
  araññepi gāmantepi sakkotiyeva ayampi gāmantasenāsanaṁ pahāya
  araññe viharatu idamassa paṭirūpaṁ. Saddhivihārikādayopissa
  anusikkhamānā araññe vihātabbaṁ maññissanti. Yo panāyaṁ neva gāmante
  na araññe sakkoti padaparamo hoti ayampi araññeyeva vasatu.

  *  *  *  *  *  *
  Footnote: 1. 2. vi. cullavagga. 7/193.
-------------------------------------------------
[page 115]
  Ayaṁ hissa dhutaṅgasevanā kammaṭṭhānabhāvanā ca āyatiṁ maggaphalānaṁ
  upanissayo bhavissati. Saddhivihārikādayopissa anusikkhamānā araññe
  vihātabbaṁ maññissantīti. Evaṁ yvāyaṁ dubbalo hoti appatthāmo
  gāmanteyeva viharanto sakkoti dukkhassantaṁ kātuṁ na araññe
  imaṁ puggalaṁ sandhāya bhagavā yo icchati gāmante viharatūti āha.
  Iminā ca puggalena aññesampi dvāraṁ dinnaṁ. Yadi pana bhagavā
  devadattassa vādaṁ sampaṭiccheyya yvāyaṁ puggalo pakatiyā dubbalo
  hoti appatthāmo yopi daharakāle araññavāsaṁ abhisambhuṇitvā
  jiṇṇakāle vā vātapittādīhi samuppannadhātukkhobhakāle vā
  nābhisambhuṇāti gāmanteyeva pana viharanto sakkoti dukkhassantaṁ kātuṁ
  tesaṁ ariyamaggūpacchedo bhaveyya arahattaphalādhigamo na bhaveyya
  uddhammaṁ ubbinayaṁ vilomaṁ aniyyānikaṁ satthusāsanaṁ bhaveyya satthā
  ca tesaṁ asabbaññū assa sakavādaṁ chaḍḍetvā devadattassa vāde
  patiṭṭhitoti gārayho ca bhaveyya. Tasmā bhagavā evarūpe puggale
  saṅgaṇhanto devadattassa vādaṁ paṭikkhipi. Eteneva upāyena
  piṇḍapātikavatthusmimpi paṁsukūlikavatthusmimpi aṭṭhamāse
  rukkhamūlikavatthusmimpi vinicchayo veditabbo. Cattāro pana
  māse rukkhamūlasenāsanaṁ paṭikkhittameva.
      Macchamaṁsavatathusmiṁ tikoṭiparisuddhanti tīhi koṭīhi parisuddhaṁ
  diṭṭhādīhi aparisuddhīhi virahitanti attho. Tenevāha adiṭṭhaṁ
  assutaṁ aparisaṅkitanti. Tattha adiṭṭhannāma bhikkhūnaṁ atthāya
-------------------------------------------------
[page 116]
  Migamacche vadhitvā gayhamānaṁ adiṭṭhaṁ. Assutannāma bhikkhūnaṁ
  atthāya migamacche vadhitvā gahitanti assutaṁ. Aparisaṅkitaṁ pana
  diṭṭhaparisaṅkitaṁ sutaparisaṅkitaṁ tadubhayavinimuttaparisaṅkitañca ñatvā
  tabbipakkhato jānitabbaṁ. Kathaṁ. Idha bhikkhū passanti manusse
  jālavāgurādihatthe gāmato vā nikkhamante araññe vā vicarante.
  Dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ
  piṇḍapātaṁ abhiharanti. Te tena diṭaṭhena parisaṅkanti bhikakhūnaṁ nukho
  atthāya katanti. Idaṁ diṭṭhaparisaṅkitannāma. Etaṁ gahetuṁ na
  vaṭṭati. Yaṁ evaṁ aparisaṅkitaṁ taṁ vaṭṭati. Sace pana te
  manussā kasmā bhante na gaṇhāthāti pucchitvā tamatthaṁ sutvā
  nayidaṁ bhante bhikkhūnaṁ atthāya kataṁ amhehi attano atthāya vā
  rājāyuttādīnaṁ atthāya vā katanti vadanti kappati. Naheva kho
  bhikkhū passanti apica suṇanti manussā kira jālavāgurādihatthā
  gāmato vā nikkhamanti araññe vā vicarantīti. Dutiyadivase ca
  tesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti.
  Te tena sutena parisaṅkanti bhikkhūnaṁ nukho atthāya katanti. Idaṁ
  sutaparisaṅkitannāma. Etaṁ gahetuṁ na vaṭṭati. Yaṁ evaṁ aparisaṅkitaṁ
  taṁ vaṭṭati. Sace pana te manussā kasmā bhante na gaṇhāthāti
  pucchitvā tamatthaṁ sutvā nayidaṁ bhikkhūnaṁ atthāya kataṁ amhehi
  attano atthāya vā rājāyuttādīnaṁ atthāya vā katanti vadanti
  kappati. Naheva kho pana passanti na suṇanti apica tesaṁ taṁ
-------------------------------------------------
[page 117]
  Gāmaṁ piṇḍāya paviṭṭhānaṁ pattaṁ gahetvā samacchamaṁsaṁ piṇḍapātaṁ
  abhisaṅkharitvā abhiharanti. Te parisaṅkanti bhikkhūnaṁ nukho
  atthāya katanti. Idaṁ tadubhayavinimuttaparisaṅkitannāma. Etampi
  gahetuṁ na vaṭṭati. Yaṁ evaṁ aparisaṅkitaṁ taṁ vaṭṭati.
  Sace pana te manussā kasmā bhante na gaṇhāthāti pucchitvā
  tamatthaṁ sutvā nayidaṁ bhante bhikkhūnaṁ atthāya kataṁ amhehi
  attano atthāya vā rājāyuttādīnaṁ atthāya vā kataṁ pavattamaṁsaṁ
  vā kappiyameva labhitvā bhikkhūnaṁ atthāya sampāditanti vadanti
  kappati. Matānaṁ petakiccatthāya maṅgalādīnaṁ vā atthāya katepi
  eseva nayo. Yaṁ yaṁ hi bhikkhūnaṁyeva atthāya akataṁ yattha ca
  nibbematiko hoti taṁ sabbaṁ kappati. Sace pana ekasmiṁ vihāre
  bhikkhūnaṁ uddissa kataṁ hoti te ca attano atthāya katabhāvaṁ na
  jānanti aññe jānanti ye jānanti tesaṁ na vaṭṭati.
  Aññe na jānanti teyeva jānanti tesaṁyeva na vaṭṭati aññesaṁ
  vaṭṭati. Tepi amhākaṁ atthāya katanti jānanti aññepi
  etesaṁ atthāya katanti jānanti sabbesaṁpi na vaṭṭati. Sabbe
  na jānanti sabbesaṁ vaṭṭati. Pañcasupi sahadhammikesu yassa vā
  tassa vā atthāya uddissa kataṁ sabbesaṁ na kappati. Sace pana
  koci ekaṁ bhikkhuṁ uddissa pāṇaṁ vadhitvā tassa pattaṁ pūretavā
  deti so ca attano atthāya katabhāvaṁ jānaṁyeva gahetvā aññassa
  bhikkhuno deti so tassa saddhāya paribhuñjati kassa āpattīti.
-------------------------------------------------
[page 118]
  Dvinnaṁpi anāpatti. Yaṁ hi uddissa kataṁ tassa abhuttatāya
  anāpatti itarassa ajānanatāya ca. Kappiyamaṁsassa hi paṭiggahaṇe
  āpatti natthi. Uddissa katañca ajānitvā bhuñjantassa
  pacchā ñatvā āpattidesanākiccaṁ nāma natthi. Akappiyamaṁsaṁ pana
  ajānitvā bhuttena pacchā ñatvāpi āpatti desetabbā.
  Uddissa kataṁ hi ñatvā bhuñjato ca āpatti. Akappiyamaṁsaṁ
  ajānitvā bhuñjantassāpi āpattiyeva. Tasmā āpattibhīrukena rūpaṁ
  sallakkhentenāpi pucchitvāva maṁsaṁ paṭiggahetabbaṁ. Paribhogakāle
  pucchitvā paribhuñjissāmīti gahetvā pucchitvāva paribhuñjitabbaṁ.
  Kasmā. Duviññeyyattā. Acchamaṁsaṁ hi sūkaramaṁsasadisaṁ hoti.
  Dīpimaṁsādīni migamaṁsādisadisāni. Tasmā pucchitvā gahaṇameva
  vattanti vadanti.
      Haṭṭho udaggoti tuṭṭho ceva unnatakāyacitto ca hutvā.
  So kira bhagavā imāni pañca vatthūni na anujānāti idāni
  sakkissāmi saṅghabhedaṁ kātunti kokālikassa iṅgitākāraṁ dassetvā
  yathā visaṁ vā khāditvā rajjuyā vā ubbandhitvā satthaṁ vā
  āharitvā maritukāmo puriso visādīsu aññataraṁ labhitvā tappaccayā
  āsannampi maraṇadukkhaṁ ajānanto haṭṭho udaggo hoti evameva
  saṅghabhedapaccayā āsannampi avīcimhi nibbattitvā paṭisaṁvedanīyaṁ
  dukkhaṁ ajānanto laddho dāni me saṅghabhedassa upāyoti haṭṭho
  udaggo sapariso uṭṭhāyāsanā teneva haṭṭhabhāvena bhagavantaṁ
-------------------------------------------------
[page 119]
  Abhivādetvā padakkhiṇaṁ katvā pakkāmi. Te mayaṁ imehi pañcahi
  vatthūhi samādāya vattāmāti ettha pana imāni pañca vatthūnīti
  vattabbepi te mayaṁ imehi pañcahi vatthūhi janaṁ saññāpessāmāti
  abhiṇhavitakkavasena vibhattivipallāsaṁ asallakkhetvā
  abhiṇhaparivitakkānurūpameva te mayaṁ imehi pañcahi vatthūhīti āha yathātaṁ
  vikkhittacitto. Dhutā sallekhavuttinoti yā paṭipadā kilese dhunāti
  tāya samananāgatattā dhutā. Yā ca kilese sallekhati sā
  etesaṁ vuttīti sallekhavuttino. Bāhullikoti cīvarādīnaṁ paccayānaṁ
  bahulabhāvo bāhullaṁ. Bāhullamassa atthi tasmiṁ vā bāhulle
  niyutto ṭhitoti bāhulliko. Bāhullāya cetetīti bāhullatthāya
  ceteti kappeti pakappeti. Kathannāma mayhañca sāvakānañca me
  cīvarādibahulabhāvo bhaveyyāti evaṁ ussukkamāpannoti adhippāyo.
  Cakkabhedāyāti āṇābhedāya. Dhammiṁ kathaṁ katvāti khandhake
  vuttanayena alaṁ devadatta mā te ruci saṅghabhedo garuko kho
  devadatta saṅghabhedo yo kho devadatta samaggaṁ saṅghaṁ bhindati
  kappaṭṭhiyaṁ 1- kibbisaṁ pasavati kappaṁ nirayamhi paccati yo ca kho
  devadatta bhinnaṁ saṅghaṁ samaggaṁ karoti brahmapuññaṁ pasavati kappaṁ
  saggamhi modatītievamādikaṁ 2- anekappakāraṁ devadattassa ca
  bhikkhūnañca tadanucchavikaṁ tadanulomikaṁ dhammīkathaṁ katvā.
      Samaggassāti sahitassa cittena ca sarīrena ca aviyuttassāti
  attho. Padabhājanepi hi ayameva attho dassito. Samānasaṁvāsakoti

  *  *  *  *  *  *
  Footnote: 1. kappaṭṭhitikanti pāli. 2. vi. cullavagga. 7/194.
-------------------------------------------------
[page 120]
  Hi vadatā cittena aviyogo dassito hoti. Samānasīmāyaṁ ṭhitoti
  vadatā sarīrena. Kathaṁ. Samānasaṁvāsako hi laddhinā nānāsaṁvāsakena
  vā kammunā nānāsaṁvāsakena vā virahito samacittatāya cittena
  aviyutto hoti samānasīmāyaṁ ṭhito kāyasāmaggīdānato sarīrena
  aviyutto. Bhedanasaṁvattanikaṁ vā adhikaraṇanti bhedanasasa saṅghebhedassa
  atthāya saṁvattanikaṁ kāraṇaṁ. Imasmiṁ hi okāse kāmahetu kāmanidānaṁ
  kāmādhikaraṇantiādīsu 1- viya kāraṇaṁ adhikaraṇanti adhippetaṁ. Tañca
  yasmā aṭṭhārasavidhaṁ hoti tasmā padabhājane aṭṭhārasa bhedakaravatthūnīti
  vuttaṁ. Tāni pana idhūpāli bhikkhu adhammaṁ dhammoti 2- dīpetītiādinā
  nayena khandhake āgatāni. Tasmā tattheva nesaṁ atthaṁ
  vaṇṇayissāma. Yopi cāyaṁ imāni vatthūni nissāya aparehipi
  kammena uddesena vohārena anussāvanāya salākaggāhenāti pañcahi
  kāraṇehi saṅghabhedo hoti tampi āgataṭṭhāneyeva pakāsayissāma.
  Saṅkhepato pana bhedanasaṁvattanikaṁ vā adhikaraṇaṁ samādāyāti ettha
  saṅghabhedassa atthāya saṁvattanikaṁ saṅghabhedanipphattisamatthaṁ kāraṇaṁ
  gahetvāti evamattho veditabbo. Paggayhāti paggahitaṁ abbhussitaṁ pākaṭaṁ
  katvā. Tiṭṭheyyāti yathāsamādinnaṁ yathāpaggahitameva katvā accheyya.
  Yasmā pana evaṁ paggayhatā tiṭṭhatā ca taṁ dīpitañceva apaṭinissaṭṭhañca
  hoti tasmā padabhājane dīpeyyāti ca na paṭinissajjeyyāti ca vuttaṁ.
  Bhikkhūhi evamassa vacanīyoti aññehi lajjīhi bhikkhūhi evaṁ vattabbo
  bhaveyya. Padabhājane cassa ye passantīti ye sammukhā paggayha tiṭṭhantaṁ

  *  *  *  *  *  *
  Footnote: 1. saṁ. sa. 15/108. 2. vi. parivāra. 8/498.
-------------------------------------------------
[page 121]
  Passanti. Ye suṇantīti yepi asukasmiṁ nāma vihāre bhikkhū
  bhedanasaṁvattanikaṁ adhikaraṇaṁ samādāya paggayha tiṭṭhantīti suṇanti. Sametāyasmā
  saṅghenāti āyasmā saṅghena saddhiṁ sametu samāgacchatu ekaladdhiko
  hotūti attho. Kiṁkāraṇā. Samaggo hi saṅgho sammodamāno
  avivadamāno ekuddeso phāsuviharatīti. Tattha sammodamānoti
  aññamaññasampattiyā suṭṭhu modamāno. Avivadamānoti ayaṁ dhammo
  nāyaṁ dhammoti evaṁ na vivadamāno. Eko uddeso assāti
  ekuddeso. Ekato pavattapāṭimokkhuddeso na visunti attho.
  Phāsuviharatīti sukhaṁ viharati. Iccetaṁ kusalanti etaṁ paṭinissajjanaṁ kusalaṁ khemaṁ
  sotthibhāvo tassa bhikkhuno. No ce paṭinissajjati āpatti
  dukkaṭassāti tikkhattuṁ vuttassa apaṭinissajjato dukkaṭaṁ. Sutvā na vadanti
  āpatti dukkaṭassāti ye sutvā na vadanti tesampi dukkaṭaṁ. Kiṁvadūre
  sutvā avadantānaṁ dukkaṭaṁ. Ekavihāre tāva vattabbaṁ natthi.
  Aṭṭhakathāyaṁ pana vuttaṁ samantā aḍḍhayojane bhikkhūnaṁ bhāro. Dūtaṁ vā
  paṇṇaṁ vā pesetvā vadatopi āpattimokkho natthi. Sayameva
  gantvā garuko āvuso saṅghabhedo mā saṅghabhedāya parakkamīti
  vāretabbo. Pahontena pana dūrampi gantabbaṁ. Agilānānaṁ hi
  dūrepi bhāroyeva. Idāni evañca so bhikkhu bhikkhūhi
  vuccamānotiādīsu atthamattameva dassetuṁ so bhikkhu saṅghamajjhampi ākaḍḍhitvā
  vattabboti ādimāha. Tattha saṅghamajjhampi ākaḍḍhitvāti sace
  purimanayena vuccamāno na paṭinissajjati hatthesu ca pādesu ca
-------------------------------------------------
[page 122]
  Gahetvāpi saṅghamajjhaṁ ākaḍḍhitvā punapi mā āyasmāti ādinā
  nayena tikkhattuṁ vattabbo. Yāvatatiyaṁ samanubhāsitabboti yāvatatiyaṁ
  samanubhāsanaṁ tāva samanubhāsitabbo. Tīhi samanubhāsanakammavācāhi
  kammaṁ kātabbanti vuttaṁ hoti. Padabhājane panassa atthameva
  gahetvā samanubhāsanavidhiṁ dassetuṁ so bhikkhu samanubhāsitabbo evañca
  pana bhikkhave samanubhāsitabboti ādi vuttaṁ. Tattha ñattiyā
  dukkaṭaṁ dvīhi kammavācāhi thullaccayā paṭippassambhantīti yaṁ
  ñattipariyosāne dukkaṭaṁ āpanno ye ca dvīhi kammavācāhi thullaccaye
  tā tissopi āpattiyo yassa nakkhamati so bhāseyyāti evaṁ
  yakārappattamattāya tatiyakammavācāya paṭippassambhanti
  saṅghādiseseyeva tiṭṭhati. Kiṁ āpannā āpattiyo paṭippassambhanti
  anāpannāti. Mahāsumatthero tāva vadati yo avasāne naṁ
  paṭinissajjati so tā āpattiyo na āpajjati tasmā anāpannā
  paṭippassambhantīti. Mahāpadumatthero pana liṅgaparivattena
  asādhāraṇāpattiyo viya āpannā paṭippassambhanti anāpannānaṁ kiṁ
  paṭippassaddhiyāti āha. Dhammakamme dhammakammasaññīti tañce
  samanubhāsanakammaṁ dhammakammaṁ hoti tasmiṁ dhammakammasaññīti attho.
  Esa nayo sabbattha. Idha saññā na rakkhati kammassa
  dhammikattā evaṁ apaṭinissajjanto āpajjati. Asamanubhāsantassāti
  asamanubhāsiyamānassa apaṭinissajjantassāpi saṅghādisesena anāpatti.
  Paṭinissajjantassāti ñattito pubbe vā ñattikkhaṇe vā
-------------------------------------------------
[page 123]
  Ñattipariyosāne vā paṭhamāya vā anussāvanāya dutiyāya vā tatiyāya
  vā yāva yakāraṁ na sampāpuṇāti tāva paṭinissajjantassa saṅghādisesena
  anāpatti. Ādikammikassāti ettha pana devadatto samaggassa
  saṅghassa bhedāya parakkami tasmiṁ vatthusminti 1- parivāre āgatattā
  devadatto ādikammiko. So ca kho saṅghabhedāya parakkamanasseva
  na apaṭinissajjanassa. Na hi tassa taṁ kammaṁ kataṁ. Kathañcīdaṁ
  jānitabbanti ce. Suttato. Yathā hi ariṭṭho bhikkhu gaddhavādhipubbo
  yāvatatiyaṁ [2]- samanubhāsanāya na paṭinissajji tasmiṁ vatthusminti 3-
  parivāre āgatattā ariṭṭhassa kammaṁ katanti paññāyati na tathā
  devadattassa. Athāpissa katena bhavitabbanti koci attano
  rucimatteneva vadeyya tathāpi apaṭinissajjane ādikammikassa anāpatti
  nāma natthi. Na hi paññattasikkhāpadaṁ vītikkamantassa aññatra
  uddissa anuññātato anāpatti nāma dissati. Yampi
  ariṭṭhasikkhāpadassa anāpattiyaṁ ādikammikassāti potthakesu likhitaṁ taṁ
  pamādalikhitaṁ. Pamādalikhitabhāvo cassa paṭhamaṁ ariṭṭho bhikkhu 4-
  codetabbo codetvā sāretabbo sāretvā āpatti āropetabbāti 5-
  evaṁ kammakkhandhake āpattiāropanavacanato veditabbo. Iti
  bhedāya parakkamane ādikammikassa devadattassa yasmā taṁ kammaṁ na
  kataṁ tasmā sā āpattiyeva na jātā sikkhāpadaṁ pana taṁ
  ārabbha paññattanti katvā ādikammikoti vutto. Iti āpattiyā
  abhāvatoyevassa anāpatti vuttā. Sā panesā kiñcāpi

  *  *  *  *  *  *
  Footnote: 1. 3. vi. parivāra. 8/12 53. 2. pāliyaṁ [etthantare] pāpikaṁ diṭṭhinti pāṭhadvayaṁ
  dissati. 4.5. vi. cullavagga. 6/110. [etthantare] gandhabādhipubboti padaṁ
  dissati.
-------------------------------------------------
[page 124]
  Āsamanubhāsantassāti imināva siddhā. Yasmā pana asamanubhāsanto nāma
  yassa kevalaṁ samanubhāsanaṁ na karoti so vuccati na ādikammiko
  ayañca devadatto ādikammikoyeva tasmā ādikammikassāti
  vuttaṁ. Etenūpāyena ṭhapetvā ariṭṭhasikkhāpadaṁ sabbasamanubhāsanāsu
  vinicchayo veditabbo. Sesaṁ sabbattha uttānameva.
      Samuṭṭhānādīsu tivaṅgikaṁ ekasamuṭṭhānaṁ samanubhāsanasamuṭṭhānaṁ
  nāmetaṁ kāyavācācittato samuṭṭhāti paṭinissajjāmīti kāyavikāraṁ vā
  vacībhedaṁ vā akaronatasseva pana āpajjanato akiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
              Paṭhamasaṅghabhedasikkhāpadavaṇṇanā niṭṭhitā.
      Tena samayena buddho bhagavāti dutiyasaṅghabhedasikkhāpadaṁ. Tattha
  anuvattakāti tassa diṭṭhikhantiruciggahaṇena anupaṭipajjanakā. Vaggaṁ
  asāmaggīpakkhiyavacanaṁ vadantīti vaggavādakā. Padabhājane pana tassa
  vaṇṇanāya pakkhāya ṭhitā hontīti vuttaṁ. Tassa saṅghabhedāya
  parakkamantassa vaṇṇanatthāya ca pakkhavuḍḍhiatthāya ca ṭhitāti
  attho. Yehi vaggavādakā te niyamena īdisā honti tasmā
  etaṁ vuttaṁ. Yasmā pana tiṇṇaṁ uddhaṁ kammārahā na honti
  na hi saṅgho saṅghassa kammaṁ karoti tasmā eko vā dve vā
  tayo vāti vuttaṁ. Jānāti noti amhākaṁ chandādīnipi jānāti.
  Bhāsatīti evaṁ karomāti amhehi saddhiṁ bhāsati. Amhākaṁpetaṁ
-------------------------------------------------
[page 125]
  Khamatīti yaṁ so karoti etaṁ amhākaṁpi ruccati. Sametāyasmantānaṁ
  saṅghenāti āyasmantānaṁ cittaṁ saṅghena saddhiṁ sametu
  samāgacchatu ekībhāvaṁ yātūti vuttaṁ hoti. Sesamettha paṭhamasikkhāpade
  vuttanayattā uttānatthattā ca pākaṭameva. Samuṭṭhānādīnipi
  paṭhamasikkhāpadasadisānevāti.
              Dutiyasaṅghabhedasikkhāpadavaṇṇanā niṭṭhitā.
      Tena samayena buddho bhagavāti dubbacasikkhāpadaṁ. Tattha
  anācāraṁ ācaratīti anekappakāraṁ kāyavacīdvāravītikkamaṁ karoti.
  Kiṁ nukho nāmāti vambhanavacanametaṁ. Ahaṁ kho nāmāti ukkaṁsavacanaṁ.
  Tumhe vadeyyanti idaṁ karotha idaṁ mā karothāti ahaṁ tumhe
  vattuṁ arahāmīti dasseti. Kasmā iti ce. Yasmā amhākaṁ
  buddho bhagavā kaṇṭhakaṁ āruyha mayā saddhiṁ nikkhamitvā pabbajitoti
  evamādimatthaṁ sandhāyāha. Amhākaṁ dhammoti vatvā puna attano
  santakabhāve yuttiṁ dassento amhākaṁ ayyaputtena ayaṁ dhammo
  abhisamitoti āha. Yasmā amhākaṁ ayyaputtena catusaccadhammo
  paṭividdho tasmā dhammopi amhākanti vuttaṁ hoti. Saṅghaṁ pana
  attano veripakkhe ṭhitaṁ maññamāno amhākaṁ saṅghoti na vadati.
  Upamaṁ pana vatvā saṅghaṁ apasādetukāmo seyyathāpi nāmāti
  ādimāha. Tiṇakaṭṭhapaṇṇasaṭanti tattha tattha patitapatitaṁ
  tiṇakaṭṭhapaṇṇaṁ. Athavā tiṇañca nissārakaṁ lahukaṁ kaṭṭhañcāti
  tiṇakaṭṭhaṁ. Paṇṇasaṭanti purāṇapaṇṇaṁ. Ussādeyyāti
-------------------------------------------------
[page 126]
  Rāsiṁ kareyya. Pabbateyyāti pabbatappabhavā. Sā hi sīghasotā
  hoti tasmā tameva gaṇhāti. Saṅkhasevālapaṇakanti ettha
  saṅkhoti dīghamūlako paṇṇasevālo vuccati. Sevāloti nīlasevālo.
  Avaseso udakapappaṭakatilabījakādi sabbopi paṇakoti saṅkhaṁ gacchati.
  Ekato ussāditāti ekaṭṭhāne kenāpi sampiṇḍitā rāsikatāti
  dasseti.
      Dubbacajātikoti dubbacabhāvo. Vattuṁ asakkuṇeyyoti
  attho. Padabhājanepissa dubbacoti dukkhena kicchena ovaditabbo.
  Na sakkā sukhena vattunti attho. Dovacassakaraṇehīti
  dubbacabhāvakaraṇīyehi. Ye ca dhammā dubbacaṁ puggalaṁ karonti tehi
  samannāgatoti attho. Te pana katame ca āvuso dovacassakaraṇā dhammā
  idha āvuso 1- bhikkhu pāpiccho hotīti ādinā nayena paṭipāṭiyā
  anumānasutte āgatā pāpicchatā attukkaṁsakaparavambhakatā kodhanatā
  kodhahetu upanāhitā kodhahetu abhisaṅgitā kodhahetu
  kodhasāmantavācānicchāraṇatā codakaṁ paṭippharaṇatā codakaṁ apasādanatā
  codakassa paccāropanatā aññenaññaṁ paṭicaraṇatā apadānena
  nasampāyanatā makkhipalāsitā issukimaccharitā saṭhamāyāvitā
  thaddhātimānitā sandiṭṭhiparāmāsiādhānaggāhiduppaṭinissaggitāti
  ekūnavīsati 2- dhammā veditabbā. Ovādaṁ na sahati nakkhamatīti akkhamo.

  *  *  *  *  *  *
  Footnote: 1. sutte idhāvusoti dissati Ma. mū. 12/189. 2. ime ca dovacassakaraṇā dhammā
  sutte soḷasavidhā vibhattā dasa ekakāni pañca dukāni ekaṁ tikanti.
-------------------------------------------------
[page 127]
  Yathānusiṭṭhaṁ apaṭipajjanto padakkhiṇena anusāsaniṁ na gaṇhātīti
  appadakkhiṇaggāhī anusāsaniṁ. Uddesapariyāpannesūti uddese
  pariyāpannesu antogadhesu. Yassa siyā āpatti so āvikareyyāti
  evaṁ saṅgahitattā antopāṭimokkhassa vattamānesūti attho. Sahadhammikaṁ
  vuccamānoti sahadhammikena vuccamāno. Karaṇatthe upayogavacanaṁ.
  Pañcahi sahadhammikehi sikkhitabbattā tesaṁ vā santakattā
  sahadhammikanti laddhanāmena buddhappaññattena sikkhāpadena vuccamānoti
  attho. Viramathāyasmanto mama vacanāyāti yena vacanena maṁ vadatha
  tato mama vacanato viramatha. Mā maṁ taṁ vacanaṁ vadathātiṁ vuttaṁ
  hoti. Vadetu sahadhammenāti sahadhammikena sikkhāpadena sahadhammena
  vā aññenapi pāsādikabhāvasaṁvattanikena vacanena vadatu. Yadidanti
  vuḍḍhikāraṇanidassanatthe nipāto. Tena yaṁ idaṁ aññamaññassa
  hitavacanaṁ āpattito vuṭṭhāpanañca tena aññamaññavacanena
  aññamaññavuṭṭhāpanena ca saṁvaḍḍhā parisāti evaṁ parisāya
  vuḍḍhikāraṇaṁ dassitaṁ hoti. Sesaṁ sabbattha uttānameva.
  Samuṭṭhānādīnipi paṭhamasaṅghabhedasadisānevāti.
                 Dubbacasikkhāpadavaṇṇanā niṭṭhitā.
      Tena samayena buddho bhagavāti kuladūsakasikkhāpadaṁ. Tattha
  assajipunabbasukā nāmāti assaji ceva punabbasuko ca.
  Kiṭāgirisminti evaṁnāmake janapade. Āvāsikā hontīti ettha āvāso
  etesaṁ atthīti āvāsikā. Āvāsoti vihāro vuccati. So
-------------------------------------------------
[page 128]
  Yesaṁ āyatto navakammakaraṇapurāṇapaṭisaṅkharaṇādibhārahāratāya te
  āvāsikā. Ye pana kevalaṁ vihāre vasanti te nevāsikā
  vuccanti. Ime āvāsikā ahesuṁ. Alajjino pāpabhikkhūti nillajjā
  lāmakabhikkhū. Te hi chabbaggiyānaṁ jeṭṭhachabbaggiyā. Sāvatthiyaṁ
  kira cha janā sahāyakā kasikammādīni dukkarāni handa mayaṁ sammā
  pabbajāma pabbajantehi ca uppanne kicce nittharaṇakaṭṭhāne
  pabbajituṁ vaṭṭatīti sammantayitvā dvinnaṁ aggasāvakānaṁ santike
  pabbajiṁsu. Te pañcavassā hutvā mātikaṁ paguṇaṁ katvā
  mantayiṁsu janapado nāma kadāci subhikkho hoti kadāci dubbhikkho
  mayaṁ mā ekaṭṭhāne vasimhā tīsu ṭhānesu vasāmāti. Tato
  paṇḍukalohitake āhaṁsu āvuso sāvatthī nāma sattapaññāsāya
  kulasatasahassehi ajjhāvuṭṭhā asītigāmasahassapaṭimaṇḍitānaṁ
  tiyojanasatikānaṁ dvinnaṁ kāsikosalaraṭṭhānaṁ āyamukhabhūtā tattha tumhe
  dhuraṭṭhāneyeva pariveṇāni kāretvā ambapanasanāḷikerādīni ropetvā
  pupphehi phalehi ca kulāni saṅgaṇhantā kuladārake pabbājetvā
  parisaṁ vaḍḍhethāti. Mettiyabhummajake āhaṁsu āvuso rājagahannāma
  aṭṭhārasahi manussakoṭīhi ajjhāvuṭṭhaṁ asītigāmasahassapaṭimaṇḍitānaṁ
  tiyojanasatikānaṁ dvinnaṁ aṅgamagadharaṭṭhānaṁ āyamukhabhūtaṁ tattha tumhe
  dhuraṭṭhāneyeva .pe. Parisaṁ vaḍḍhethāti. Assasipunabbasuke āhaṁsu
  āvuso kiṭāgiri nāma dvīhi meghehi anuggahito tīṇi sassāni
  pasavati tattha tumhe dhuraṭṭhāneyeva pariveṇāni kāretvā .pe.
-------------------------------------------------
[page 129]
  Parisaṁ vaḍḍhethāti. Te tathā akaṁsu. Tesu ekamekassa pakkhassa
  pañca pañca bhikkhusatāni parivārāni 1-. Evaṁ samadhikaṁ
  diyaḍḍhabhikkhusahassaṁ hoti. Tattha paṇḍukalohitakā saparivārā sīlavantā va
  bhagavatā saddhiṁ janapadacārikaṁ caranti. Te akatavatthuṁ na uppādenti
  paññattasikkhāpadaṁ pana maddanti. Itare sabbe alajjino
  akatavatthuñca uppādenti paññattasikkhāpadañca maddanti. Tena
  vuttaṁ alajjino pāpabhikkhūti. Evarūpanti evaṁjātikaṁ. Anācāraṁ
  ācarantīti anācaritabbaṁ ācaranti akātabbaṁ karonti.
  Mālāvacchanti taruṇapuppharukkhaṁ. Taruṇakā hi puppharukkhāpi pupphagacchāpi
  mālāvacchātveva vuccanti. Te ca anekappakāraṁ mālāvacchaṁ
  sayampi ropenti aññehipi ropāpenti. Tena vuttaṁ mālāvacchaṁ
  ropentipi ropāpentipīti. Siñcantīti sayameva udakena siñcanti.
  Siñcāpentīti aññenāpi siñcāpenti.
      Ettha pana akappiyavohāro kappiyavohāro pariyāyo obhāso
  nimittakammanti imāni pañca jānitabbāni. Tattha akappiyavohāro
  nāma allaharitānaṁ koṭṭanaṁ koṭaṭāpanaṁ āvāṭassa khananaṁ khanāpanaṁ
  mālāvacchassa ropanaṁ ropāpanaṁ āliyā bandhanaṁ bandhāpanaṁ udakassa
  secanaṁ secāpanaṁ mātikāya sammukhākaraṇaṁ kappiyaudakasiñcanaṁ
  hatthamukhapādadhovananahānodakāsiñcananti. Kappiyavohāronāma imaṁ rukkhaṁ
  jāna imaṁ āvāṭaṁ jāna imaṁ mālāvacchaṁ jāna ettha udakaṁ

  *  *  *  *  *  *
  Footnote: 1. parivāro.
-------------------------------------------------
[page 130]
  Jānāti vacanaṁ sukkhamātikāya ujukaraṇañca. Pariyāyo nāma
  paṇḍitena mālāvacchādayo ropāpetabbā na cirasseva upakārāya
  saṁvattantīti ādivacanaṁ. Obhāso nāma kuddālakhanittādīni ca
  mālāvacche ca gahetvā ṭhānaṁ. Evaṁ ṭhitaṁ hi sāmaṇerādayo
  disvā thero kārāpetukāmoti āgantvā karonti.
  Nimittakammannāma kuddālakhanittīvāsīpharasūdakabhājanānaṁ āharitvā samīpe
  ṭhapanaṁ. Imāni pañcapi kulasaṅgahatthāya ropane na vaṭṭanti.
  Phalaparibhogatthāya kappiyākappiyavohāradvayameva na vaṭṭati itarattayaṁ
  vaṭṭati. Mahāpaccariyaṁ pana kappiyavohāropi vaṭṭati yañca
  attano paribhogatthāya vaṭṭati taṁ aññassa puggalassa vā saṅghassa
  vā cetiyassa vā atthāya vaṭṭatīti vuttaṁ. Ārāmatthāya pana
  vanatthāya chāyatthāya ca akappiyavohāramattameva na vaṭṭati sesaṁ
  vaṭṭati. Na kevalañca sesaṁ yaṅkiñci mātikaṁpi ujuṁ kātuṁ
  kappiyaudakaṁ siñcituṁ nahānakoṭṭhakaṁ katvā nahāyituṁ hatthapādamukhadhovanaudakāni
  ca tattha chaḍḍetumpi vaṭṭati. Mahāpaccariyaṁ pana kurundiyañca
  kappiyapaṭhaviyaṁ sayaṁ ropetuṁpi vaṭṭatīti vuttaṁ. Ārāmādiatthāya
  pana ropitassa ropāpitassa vā phalaṁ paribhuñjitumpi vaṭṭati.
  Ocinane ocināpane pakatiyāpi pācittiyaṁ. Kuladūsakatthāya pana
  pācittiyañceva dukkaṭañca. Gaṇṭhanādīsu uracchadapariyosānesu
  kuladūsakatthāya vā aññathā vā karontassa dukkaṭameva. Kasmā.
  Anācārattā pāpasamācāroti ettha vuttapāpasamācārattā ca.
-------------------------------------------------
[page 131]
  Ārāmādiatthāya rukkharopane viya vatthupūjanatthāya kasmā na
  anāpattīti ce. Anāpattiyeva. Yathā hi tattha kappiyavohārena ca
  pariyāyādīhi ca anāpatti tathā vatthupūjanatthāya anāpattiyeva.
  Nanu ca tattha kappiyapaṭhaviyaṁ sayaṁ ropetumpi vaṭṭatīti. Vuttaṁ na
  pana mahāaṭṭhakathāyaṁ. Athāpi maññeyyāsi itarāsu vuttampi pamāṇaṁ
  mahāaṭṭhakathāyañca kappiyaudakāsecanaṁ vuttaṁ taṁ kathanti tampi
  na virujjhati. Tatra hi avisesena rukkhaṁ ropentipi ropāpentipi
  siñcantipi siñcāpentipīti vattabbe mālāvacchanti vadanto ñāpeti
  kulasaṅgahatthāya pupaphaphalūpagameva sandhāyetaṁ vuttaṁ aññatra pana
  pariyāyo atthīti tasmā tattha pariyāyaṁ idha pariyāyābhāvaṁ ñatvā
  yaṁ aṭṭhakathāsu vuttaṁ taṁ suvuttameva. Vuttañcetaṁ
              buddhena dhammo vinayo ca vutto
              yo tassa puttehi tatheva ñāto
              so yehi tesaṁ matimaccajantā
              yasmā pure aṭṭhakathā akaṁsu
              tasmā hi yaṁ aṭṭhakathāsu vuttaṁ
              taṁ vajjayitvāna pamādalekhaṁ
              sabbampi sikkhāsu sagāravānaṁ
              yasmā pamāṇaṁ idha paṇḍitānanti 1-.
  Sabbaṁ vuttanayena veditabbaṁ. Tattha siyā yadi vatthupūjanatthāya
  gaṇṭhanādīsu āpatti haraṇādīsu kasmā anāpattīti.

  *  *  *  *  *  *
  Footnote: 1. samanta. paṭhaMa. 3.
-------------------------------------------------
[page 132]
  Kulitthīādīnaṁ atthāya haraṇato. Haraṇādhikāre hi visesetvā te
  kulitthīnanti ādi vuttaṁ. Tasmā buddhādīnaṁ atthāya harantassa
  anāpatti.
      Tattha ekato vaṇṭikanti pupphānaṁ vaṇṭe ekato katvā
  katamālaṁ. Ubhato vaṇṭikanti ubhohi passehi pupphavaṇṭe
  katvā katamālaṁ. Mañjarikanti ādīsu pana mañjarī viya katā
  pupphavikati mañjarikāti vuccati. Vidhūtikāti sūciyā vā salākāya
  vā sinduvārapupphādīni vijjhitvā katā. Vaṭaṁsakoti vataṁsako.
  Āveḷāti kaṇṇakā. Uracchadoti hārasadisaṁ ure ṭhapanapupphadāmaṁ.
  Ayaṁ tāva ettha padavaṇṇanā.
      Ayaṁ pana ādito paṭṭhāya vitthārena āpattivinicchayo.
  Kuladūsanatthāya akappiyapaṭhaviyaṁ mālāvacchaṁ ropentassa pācittiyañceva
  dukkaṭañca. Tathā akappiyavohārena ropāpentassa.
  Kappiyapaṭhaviyaṁ ropanepi ropāpanepi dukkaṭameva. Ubhayatrāpi sakiṁ
  āṇattiyā bahūnampi ropāpane ekamevassa pācittiyaṁ dukkaṭaṁ vā
  suddhadukkaṭaṁ vā hoti. Paribhogatthāya kappiyabhūmiyaṁ vā akappiyabhūmiyaṁ
  vā kappiyavohārena ropāpane anāpatti. Ārāmādiatthāyapi
  akappiyapaṭhaviyaṁ ropentassa vā akappiyavacanena ropāpentassa
  vā pācittiyaṁ. Ayaṁ pana nayo mahāaṭṭhakathāyaṁ na suṭṭhu
  vibhatto mahāpaccariyaṁ vibhattoti. Siñcanasiñcāpane pana
  akappiyaudakena sabbattha pācittiyaṁ. Kuladūsanaparibhogatthāya dukkaṭampi.
-------------------------------------------------
[page 133]
  Kappiyena tesaṁyeva pana dvinnamatthāya dukkaṭaṁ. Paribhogatthāya
  cettha kappiyavohārena siñcāpane anāpatti. Āpattiṭṭhāne
  pana dhāropacchedavasena payogabahulatāya āpattibahulatā veditabbā.
  Kuladūsanatthāya ocinane pupphagaṇanāya dukkaṭapācittiyāni. Aññattha
  pācittiyāneva. Bahūni pana pupphāni ekappayogena ocinanto
  payogavasena kāretabbo. Ocināpane kuladūsanatthāya sakiṁ āṇatto
  bahumpi ocināti ekamevassa pācittiyadukkaṭaṁ. Aññatra
  pācittiyameva. Gaṇṭhanādīsu sabbāpi cha pupphavikatiyo veditabbā
  gaṇṭhimaṁ goppimaṁ vedhimaṁ veṭhimaṁ pūrimaṁ vāyimanti. Tattha gaṇṭhimannāma
  sadaṇḍakesu vā uppalapadumādīsu aññesu vā dīghavaṇṭesu
  pupphesu daṭṭhabbaṁ. Daṇḍakena vā daṇḍakaṁ vaṇṭne vā vaṇṭaṁ
  gaṇṭhitvā katameva hi gaṇṭhimaṁ. Taṁpi bhikkhussa vā bhikkhuniyā vā
  kātuṁpi akappiyavacanena kārāpetumpi na vaṭṭati. Evaṁ jāna
  evaṁ kato sobheyya yathā etāni pupphāni na vikīriyanti tathā
  karohīti ādinā pana kappiyavacanena kārāpetuṁ vaṭṭati. Goppimaṁ
  nāma suttena vā vākādīhi vā vassikapupphādīnaṁ ekatovaṇṭikaubhato-
  vaṇṭikamālāvasena goppanaṁ. Vākaṁ vā rajjuṁ vā dviguṇaṁ katvā
  tattha avaṇṭakādīni ca pupphāni pavesetvā paṭipāṭiyā bandhanti
  etampi goppimameva. Sabbaṁ purimanayeneva na vaṭṭati. Vedhimaṁ
  nāma savaṇṭakāni vassikapupphādīni vaṇṭesu avaṇṭakāni vā
  bakulapupphādīni antochiddesu tālahirādīhi vinivijjhitvā āvunanti
-------------------------------------------------
[page 134]
  Etaṁ vedhimannāma. Tampi purimanayeneva na vaṭṭati. Keci pana
  kadalikkhandhamhi kaṇṭake vā tālahirādīni vā pavesetvā tattha
  pupphāni vijjhitvā ṭhapenti. Keci kaṇṭakasākhāsu. Keci
  pupphacchattapupphakūṭāgārakaraṇatthaṁ chatte ca bhittiyañca pavesetvā
  ṭhapitakaṇṭakesu. Keci dhammāsanavitāne baddhakaṇṭakesu. Keci
  kaṇṇikārapupphādīni salākāhi vijjhanti chattāticchattaṁ viya ca
  karonti. Taṁ atiuḷārikameva. Pupphavijjhanatthaṁ pana dhammāsanavitāne
  kaṇṭakampi bandhituṁ kaṇṭakādīhi vā ekapupphampi vijjhituṁ
  puppheyeva vā pupphaṁ pavesetuṁ na vaṭṭati. Jālavitāna
  vedikānāgadantaka pupphapaṭicchaka tālapaṇṇa guḷakādīnaṁ pana chiddesu
  asokapiṇḍiyā vā antaresu pupphāni pavesetuṁ na doso. Nahetaṁ
  vedhimaṁ hoti. Dhammarajjuyampi eseva nayo. Veṭhimannāma
  pupphadāmapupphahatthakesu daṭṭhabbaṁ. Keci hi matthakadāmaṁ karontā
  heṭṭhā ghaṭakākāraṁ dassetuṁ pupphehi veṭhenti. Keci aṭṭhaṭṭha
  vā dasadasa vā uppalapupphādīni suttena vā vākena vā
  daṇḍakesu bandhitvā uppalahatthake padumahatthake vā karonti.
  Taṁ sabbaṁ purimanayeneva na vaṭṭati. Sāmaṇerehi uppāṭetvā
  thale ṭhapitauppalādīni kāsāvena bhaṇḍikampi bandhituṁ na vaṭṭati.
  Tesaṁyeva pana vākena vā daṇḍakena vā bandhituṁ aṁsabhaṇḍikaṁ vā
  kātuṁ vaṭṭati. Aṁsabhaṇḍikā nāma khandhe ṭhapitakāsāvassa ubho
  ante āharitvā gaṇḍiṁ katvā tasmiṁ pasibbake viya pupphāni
-------------------------------------------------
[page 135]
  Pakkhipanti ayaṁ vuccati aṁsabhaṇḍikā. Etaṁ kātuṁ vaṭṭati.
  Daṇḍakehi paduminipaṇṇaṁ vijjhitvā uppalādīni paṇṇena veṭhetvā
  gaṇhanti. Tatrāpi pupphānaṁ upari paduminipaṇṇameva bandhituṁ
  vaṭṭati heṭṭhā daṇḍako 1- pana bandhituṁ na vaṭṭati. Pūrimaṁ nāma
  mālāguṇe ca pupphapaṭe ca daṭṭhabbaṁ. Yo hi mālāguṇena
  cetiyaṁ vā bodhiṁ vā vedikaṁ vā parikkhipanto puna ānetvā purimaṁ
  ṭhānaṁ atikkāmeti ettāvatāpi pūrimannāma hoti. Ko pana
  vādo anekakkhattuṁ parikkhipantassa. Nāgadantakantarehi pavesetvā
  haranto olambakaṁ katvā puna nāgadantakaṁ parikkhipati etampi
  pūrimannāma. Nāgadantake pana pupphavalayaṁ pavesetuṁ vaṭṭati.
  Mālāguṇehi pupphapaṭaṁ karonti. Tatrāpi ekameva mālāguṇaṁ harituṁ
  vaṭṭati. Puna paccāharato pūrimameva hoti. Taṁ sabbaṁ purimanayeneva
  na vaṭṭati. Mālāguṇehi pana bahūhipi kataṁ pupphadāmaṁ labhitvā
  āsanamatthakādīsu bandhituṁ vaṭṭati. Atidīghaṁ pana mālāguṇaṁ ekavāraṁ haritvā
  parikkhipitvā vā puna aññassa bhikkhuno dātuṁ vaṭṭati. Tenāpi tatheva
  kātuṁ vaṭṭati. Vāyimannāma pupphajālapupphapaṭapuppharūpesu daṭṭhabbaṁ.
  Cetiyepi pupphajālaṁ karontassa ekamekamhi 2- jālacchiddake dukkaṭaṁ.
  Bhitticchattabodhitthambhādīsu eseva nayo. Pupphapaṭaṁ pana parehi
  pūritampi vāyituṁ na labbhati. Goppimapuppheheva hatthiassādirūpakāni
  karonti. Tānipi vāyimaṭṭhāne tiṭṭhanti. Purimanayeneva sabbaṁ

  *  *  *  *  *  *
  Footnote: 1. daṇḍakaṁ. 2. ekekamhi.
-------------------------------------------------
[page 136]
  Na vaṭṭati. Aññehi kataparicchede pana pupphāni ṭhapentena
  hatthiassādirūpakampi kātuṁ vaṭṭati. Mahāpaccariyaṁ pana kalambakena
  aḍḍhacandakena ca saddhiṁ aṭṭha pupphavikatiyo vuttā. Tattha
  kalambakoti aḍḍhacandakantare ghaṭikadāmaolambako vutto.
  Aḍḍhacandakoti aḍḍhacandākārena mālāguṇaparikkhepo kato.
  Tadubhayampi pūrimeyeva paviṭṭhaṁ. Kurundiyaṁ pana dve tayo mālāguṇe
  ekato katvā pupphadāmakaraṇampi vāyimaṁyevāti vuttaṁ. Tampi idha
  pūrimaṭṭhāneyeva paviṭṭhaṁ. Na kevalañca pupphaguḷadāmameva
  piṭṭhamayadāmampi geṇḍupupphadāmampi kurundiyaṁ vuttaṁ kharapattadāmampi
  sikkhāpadassa sādhāraṇattā bhikkhūnampi bhikkhunīnampi neva kātuṁ
  na kārāpetuṁ vaṭṭati. Pūjānimittaṁ pana kappiyavacanaṁ sabbattha vattuṁ
  vaṭṭati. Pariyāyaobhāsanimittakammāni vaṭṭantiyevāti.
      Tuvaṭṭentīti nipajjanti. Lāsentīti pītiyā uppilavamānā viya
  uṭṭhahitvā lāsiyanāṭakaṁ nāṭenti revakaṁ denti. Naccantiyāpi
  naccantīti yadā nāṭakitthī naccati tadā tepi tassā purato vā pacchato
  vā gacchantā naccanti. Naccantiyāpi gāyantīti yadā sā naccati
  tadā naccānurūpaṁ gāyanti. Esa nayo sabbattha. Aṭṭhapadepi
  kīḷantīti aṭṭhapadaphalake jūtaṁ kīḷanti. Tathā dasapade.
  Ākāsepīti aṭṭhapadadasapadesu viya ākāseyeva kīḷanti.
  Parihārapatheti bhūmiyaṁ nānāpathamaṇḍalaṁ katvā tattha pariharitabbaṁ
  pathaṁ pariharantā kīḷanti. Santikāyapi kīḷantīti santikakīḷāyapi
-------------------------------------------------
[page 137]
  Kīḷanti. Ekajjhaṁ ṭhapitā sāriyo pāsāṇasakkharādayo vā
  acālentā nakheneva apanenti ca upanenti ca. Sace tattha
  kāci calati parājayo hoti. Khalikāyāti jūtaphalake pāsakīḷāya
  kīḷanti. Ghaṭikāyāti ghaṭikāti vuccati daṇḍakakīḷā tāya
  kīḷanti. Dīghadaṇḍakena rassadaṇḍakaṁ paharantā vicaranti.
  Salākahatthenāti lākhāya vā mañjiṭṭhiyā vā piṭṭhodakena vā
  salākahatthaṁ temetvā kiṁ hotūti bhūmiyaṁ vā bhittiyaṁ vā taṁ
  paharitvā hatthiassādirūpāni dassentā kīḷanti. Akkhenāti guḷena.
  Paṅkacirenāti paṅkaciraṁ vuccati paṇṇanāḷikā taṁ dhamantā kīḷanti.
  Vaṅkakenāti gāmadārakānaṁ kīḷanakena khuddakanaṅgalena. Mokkhacikāyāti
  mokkhacikā vuccati saṁparipattakakīḷā. Ākāse vā daṇḍakaṁ
  gahetvā bhūmiyaṁ vā sīsaṁ ṭhapetvā heṭṭhūpariyabhāvena parivattantā
  kīḷantīti attho. Ciṅgulakenāti ciṅgulakaṁ 1- vuccati tālapaṇṇādīhi
  kataṁ vātappahārena paribbhamanacakkaṁ tena kīḷanti. Pattāḷhakenāti
  pattāḷhakaṁ vuccati paṇṇanāḷikā tāya vālikādīni minantā
  kīḷanti. Rathakenāti khuddakarathena. Dhanukenāti khuddakadhanunā.
  Akkharikāyāti akkharikā vuccati ākāse vā piṭṭhiyaṁ vā
  akkharajānanakīḷā tāya kīḷanti. Manesikāyāti manesikā vuccati manasā
  cintitappajānanakīḷā tāya kīḷanti. Yathāvajjenāti yathāvajjaṁ
  vuccati kāṇakuṇikakhañjādīnaṁ yaṁ yaṁ vajjaṁ taṁ taṁ payojetvā dassanakīḷā

  *  *  *  *  *  *
  Footnote: 1. piṅgulakantipi vuccati.
-------------------------------------------------
[page 138]
  Tāya kīḷanti velambakā viya. Hatthismimpi sikkhantīti hatthinimittaṁ
  yaṁ sippaṁ sikkhitabbaṁ taṁ sikkhanti. Esa nayo assādīsu.
  Dhāvantipīti parammukhā gacchantā dhāvanti. Ādhāvantipīti yattakaṁ
  dhāvanti tattakameva abhimukhā puna āgacchantā ādhāvanti.
  Nibbujjhantīti mallayuddhaṁ karonti. Nalāṭikampi dentīti sādhu sādhu
  bhaginīti attano nalāṭe aṅguliṁ ṭhapetvā tassā nalāṭe ṭhapenti.
  Vividhampi anācāranti aññaṁpi pāliyaṁ anāgataṁ mukhadeṇḍimādivividhaṁ
  anācāraṁ ācaranti.
      Pāsādikenāti pasādāvahena sāruppena samaṇānucchavikena.
  Abhikkantenāti gamanena. Paṭikkantenāti nivattanena.
  Ālokitenāti purato dassanena. Vilokitenāti itocītoca dassanena.
  Sammiñjitenāti pabbasaṅkocanena. Pasāritenāti tesaṁyeva
  pasāraṇena. Sabbattha itthambhūtākhyānatthe karaṇavacanaṁ. Satisampajaññehi
  abhisaṅkhatattā pāsādika abhikkanta paṭikkanta ālokita vilokitasammiñjita
  pasārito hutvāti vuttaṁ hoti. Okkhittacakkhūti heṭṭhā
  khittacakkhu. Iriyāpathasampannoti tāya pāsādikābhikkantāditāya
  sampannairiyāpatho. Kvāyanti ko ayaṁ. Abaḷabaḷo viyāti
  abaḷo kira bondo vuccati. Atisayatthe ca idaṁ āmeḍitaṁ.
  Tasmā atibondo viyāti vuttaṁ hoti. Mandamandoti abhikkantādīnaṁ
  anuddhaṭatāya atimando atisaṇhoti evaṁ guṇameva dosato
  dassenti. Bhākuṭikabhākuṭiko viyāti okkhittacakkhutāya bhakuṭiṁ
-------------------------------------------------
[page 139]
  Katvā saṅkucitamukho kupito viya vicaratīti maññamānā vadanti.
  Saṇhāti nipuṇā. Amma tāta bhaginīti evaṁ upāsakajanaṁ
  yuttaṭṭhāne upanetuṁ chekā. Na yathā ayaṁ evaṁ abaḷabaḷā viyāti
  adhippāyo. Sakhilāti sākhallena yuttā. Sukhasaṁbhāsāti idaṁ
  purimassa kāraṇavacanaṁ. Yesaṁ hi sukhasaṁbhāsā sammodanīyakathā nelā
  hoti kaṇṇasukhā te sakhilāti vuccanti. Tenāhaṁsu sakhilā
  sukhasaṁbhāsāti. Ayaṁ panettha adhippāyo amhākaṁ ayyā upāsake
  disvā madhuraṁ sammodanīyakathaṁ kathenti tasmā sakhilā sukhasaṁbhāsā
  na yathā ayaṁ evaṁ mandamandā viyāti. Mihitapubbaṅgamāti mihitaṁ
  pubbaṅgamaṁ etesaṁ vacanassāti mihitapubbaṅgamā. Paṭhamaṁ sitaṁ
  katvā pacchā vadantīti attho. Ehisvāgatavādinoti upāsakaṁ
  disvā ehi svāgatantavāti evaṁvādino na yathā ayaṁ evaṁ
  saṅkucitamukhatāya bhākuṭikā viya. Evaṁ mihitapubbaṅgamāditāya
  abhākuṭikabhāvaṁ atthato dassetvā puna sarūpenapi dassentā āhaṁsu
  abhākuṭikā uttānamukhā pubbabhāsinoti. Uppaṭipāṭiyā vā
  tiṇṇampi ākārānaṁ abhāvadassanametanti veditabbaṁ. Kathaṁ.
  Ettha hi abhākuṭikāti iminā bhākuṭikabhākuṭikākārassa abhāvo
  dassito. Uttānamukhāti iminā mandamandākārassa. Ye hi
  cakkhūhi ummiletvā ālokanena uttānamukhā honti na te
  mandamandā. Pubbabhāsinoti iminā abaḷabaḷākārassa abhāvo
  dassito. Ye hi ābhāsanakusalatāya amma tātāti paṭhamataraṁ
-------------------------------------------------
[page 140]
  Ābhāsanti na te abaḷabaḷāti.
      Ehi bhante gharaṁ gamissāmāti so kira upāsako na kho
  āvuso piṇḍo labbhatīti vutte tumhākaṁ bhikkhūhiyeva etaṁ kataṁ
  sakalagāmampi carantā na lacchathāti vatvā piṇḍapātaṁ dātukāmo
  ehi bhante gharaṁ gamissāmāti āha. Kiṁ panāyaṁ payuttavācā
  hoti na hotīti. Na hoti. Pucchitapañhā nāmāyaṁ kathetuṁ vaṭṭati.
  Tasmā idāni cepi pubbaṇhe vā sāyaṇhe vā antaragharaṁ
  paviṭṭhaṁ koci puccheyya kasmā bhante carathāti yenatthena carati
  taṁ ācikkhitvā laddhaṁ na laddhanti vutte sace na laddhaṁ na
  laddhanti vatvā yaṁ so deti taṁ gahetuṁ vaṭṭati. Duṭṭhoti
  na pāsādādīnaṁ vināsena duṭṭhapuggalavasena duṭṭho. Dānapathānīti
  dānāniyeva vuccanti. Athavā dānapathānīti dānanibaddhāni
  dānavattānīti vuttaṁ hoti. Upacchinnānīti dāyakehi pacchinnāni.
  Na te tāni etarahi denti. Riñcantīti visuṁ honti nānā
  honti pakkamantīti vuttaṁ hoti. Saṇṭhaheyyāti sammā
  tiṭṭheyya pesalānaṁ bhikkhūnaṁ patiṭṭhā bhaveyya. Evamāvusoti kho
  so bhikkhu saddhassa pasannassa upāsakassa sāsanaṁ sampaṭicchi.
  Evarūpaṁ kira sāsanaṁ kappiyaṁ harituṁ vaṭṭati. Tasmā mama vacanena
  bhagavato pāde vandathāti vā cetiyaṁ paṭimaṁ bodhiṁ saṅghattheraṁ
  vandathāti vā cetiye gandhapūjaṁ pupphapūjaṁ karothāti vā bhikkhū
  sannipātetha dānaṁ dassāma dhammaṁ sossāmāti vā īdisesu
-------------------------------------------------
[page 141]
  Sāsanesu kukkuccaṁ na kātabbaṁ. Kappiyasāsanāni etāni na
  gihīnaṁ gihikammapaṭisaṁyuttānīti. Kuto ca tvaṁ bhikkhu āgacchasīti
  nisinno so bhikkhu na āgacchati. Atthato pana āgato hoti.
  Evaṁ santepi vattamānasamīpe vattamānavacanaṁ labbhati tasmā na
  doso. Pariyosāne tato ahaṁ bhagavā āgacchāmīti etasmimpi
  vacane eseva nayo.
      Paṭhamaṁ assajipunabbasukā bhikkhū codetabbāti mayaṁ tumhe
  vattukāmāti okāsaṁ kārāpetvā vatthunā ca āpattiyā ca
  codetabbā codetvā yaṁ na saranti taṁ sāretabbā. Sace
  vatthuñca āpattiñca paṭijānanti āpattimeva vā paṭijānanti
  na vatthuṁ āpatti ropetabbā. Atha vatthumeva paṭijānanti nāpattiṁ
  evampi imasmiṁ vatthusmiṁ ayaṁ nāma āpattīti ropetabbā eva.
  Yadi neva vatthuṁ nāpattiṁ paṭijānanti āpatti na ropetabbāti
  ayamettha vinicchayo. Yathāpaṭiññāya pana āpattiṁ ropetvā
  evaṁ pabbājanīyakammaṁ kātabbanti dassento byattena bhikkhunāti
  ādimāha. Taṁ uttānameva. Evaṁ pabbājanīyakammakatena pana
  bhikkhunā yasmiṁ vihāre vasantena yasmiṁ gāme kuladūsakakammaṁ
  kataṁ hoti tasmiṁ vihāre gāme vā na vasitabbaṁ. Tasmiṁ
  vihāre vasantena sāmantagāme piṇḍāya na caritabbaṁ.
  Sāmantavihārepi vasantena tasmiṁ gāme piṇḍāya na caritabbaṁ.
  Upatissatthero pana bhante nagarannāma mahantaṁ dvādasayojanikampi hotīti
-------------------------------------------------
[page 142]
  Antevāsikehi vutto yassā vīthiyā kuladūsakakammaṁ kataṁ tato
  vāritanti āha. Tato vīthipi mahatī nagarappamāṇāva hotīti vutto
  yassā gharapaṭipāṭiyāti āha. Gharapaṭipāṭipi vīthippamāṇāva hotīti
  vutto itocītoca satta gharāni vāritānīti āha. Taṁ pana sabbaṁ
  therassa manorathamattameva. Sacepi vihāro tiyojanaparamo hoti
  dvādasayojanaparamañca nagaraṁ neva vihāre vasituṁ labbhati na nagare caritunti.
  Te saṅghena pabbājanīyakammakatāti kathaṁ saṅgho tesaṁ kammaṁ akāsi.
  Na gantvāva ajjhottharitvā akāsi athakho kulehi nimantetvā
  nimantetvā saṅghabhattesu kariyamānesu tasmiṁ tasmiṁ ṭhāne therā
  samaṇapaṭipadaṁ kathetvā ayaṁ samaṇo ayaṁ assamaṇoti manusse
  saññāpetvā ekaṁ dve bhikkhū sīmaṁ pavesetvā eteneva upāyena
  sabbesampi pabbājanīyakammaṁ akaṁsūti. Evaṁ pabbājanīyakammakatassa
  ca aṭṭhārasa vattāni pūretvā yācantassa kammaṁ paṭippassambhitabbaṁ.
  Paṭippassaddhakammenāpi ca tena yesu kulesu pubbe kuladūsakakammaṁ
  kataṁ tato paccayā na gahetabbā. Āsavakkhayappattenāpi
  na gahetabbā akappiyāva honti. Kasmā na gaṇhāthāti
  pucchitena pubbe evaṁ katattāti vutte sace vadanti na
  mayaṁ tena kāraṇena dema idāni sīlavantatāya demāti gahetabbā.
  Pakatiyā dānaṭṭhāneyeva kuladūsakakammaṁ kataṁ hoti tato
  pakatidānameva gahetuṁ vaṭṭati. Yaṁ vaḍḍhetvā denti taṁ na vaṭṭati.
  Na sammā vattantīti te pana assajipunabbasukā aṭṭhārasasu vattesu
-------------------------------------------------
[page 143]
  Sammā na vattanti. Na lomaṁ pātentīti anulomapaṭipadaṁ
  apaṭipajjanatāya na pannalomā honti. Na netthāraṁ vattantīti attano
  nittharaṇamaggaṁ na paṭipajjanti. Bhikkhū na khamāpentīti dukkaṭaṁ
  bhante amhehi na puna evaṁ karissāma khamatha amhākanti evaṁ
  bhikkhūnaṁ khamāpanaṁ na karonti. Akkosantīti kārakasaṅghaṁ dasahi
  akkosavatthūhi akkosanti. Paribhāsantīti bhayaṁ tesaṁ dassenti.
  Chandagāmitā .pe. Bhayagāmitā pāpentīti ete chandagāmino ca
  .pe. Bhayagāmino cāti evaṁ chandagāmitāyapi .pe. Bhayagāmitāyapi
  pāpenti yojentīti attho. Pakkamantīti tesaṁ parivāresu pañcasu
  samaṇasatesu ekacce disā pakkamanti. Vibbhamantīti ekacce gihī
  honti. Kathaṁ hi nāma assajipunabbasukāti ettha dvinnaṁ
  pāmokkhānaṁ vasena sabbepi assajipunabbasukāti vuttā.
      Gāmaṁ vāti ettha nagarampi gāmaggahaṇeneva gahitaṁ. Tenassa
  padabhājane gāmopi nigamopi nagarampi gāmo ceva nigamo cāti
  vuttaṁ. Tattha apākāraparikkhepo sāapaṇo nigamoti veditabbo.
  Kulāni dūsetīti kuladūsako. Dūsento ca na asucikaddamādīhi dūseti
  atha kho attano duppaṭipattiyā tesaṁ pasādaṁ vināseti.
  Tenevassa padabhājane pupphena vāti ādi vuttaṁ.
      Tattha yo haritvā vā harāpetvā vā pakkositvā vā
  pakkosāpetvā vā sayaṁ vā upagatānaṁ yaṅkiñci attano santakaṁ
  pupphaṁ kulasaṅgahatthāya deti dukkaṭaṁ. Parasantakaṁ deti dukkaṭameva.
-------------------------------------------------
[page 144]
  Theyyacittena deti bhaṇḍagghena kāretabbo. Eseva nayo
  saṅghikepi. Ayampana viseso. Senāsanatthāya niyāmitaṁ issaravatāya
  dadato thullaccayaṁ. Pupphannāma kassa dātuṁ vaṭṭati kassa na vaṭṭatīti.
  Mātāpitūnaṁ tāva haritvāpi harāpetvāpi pakkositvāpi pakkosāpetvāpi
  dātuṁ vaṭṭati. Sesañātakānaṁ pakkosāpetvāva. Tañca
  kho vatthupūjanatthāya. Maṇḍanatthāya pana sivaliṅgādipūjanatthāya vā
  kassacipi dātuṁ na vaṭṭati. Mātāpitūnañca harāpentena
  ñātisāmaṇereheva harāpetabbaṁ. Itare pana yadi sayameva icchanti
  vaṭṭati. Sammatena pupphabhājakena bhājanakāle sampattānaṁ sāmaṇerānaṁ
  upaḍḍhabhāgaṁ dātuṁ vaṭṭati. Kurundiyaṁ sampattagihīnaṁ upaḍḍhabhāgaṁ
  mahāpaccariyaṁ cūḷakaṁ dātuṁ vaṭṭatīti vuttaṁ. Asammatena apaloketvā
  dātabbaṁ ācariyūpajjhāyesu sagāravā sāmaṇerā bahūni pupphāni
  āharitvā rāsiṁ katvā ṭhapenti. Therā pātova sampattānaṁ
  saddhivihārikādīnaṁ upāsakānaṁ vā tvaṁ idaṁ gaṇha tvaṁ idaṁ gaṇahāti
  denti. Pupphadānaṁ nāma na hoti. Cetiyaṁ pūjessāmāti gahetvā
  gacchantāpi pūjaṁ karontāpi tattha tattha sampattānaṁ cetiyapūjanatthāya
  denti. Etampi pupphadānannāma na hoti. Upāsake
  akkapupphādīhi pūjante disvā vihāre kaṇṇikārapupphādīni atthi
  upāsakā tāni gahetvā pūjethāti vattuṁpi vaṭṭati. Bhikkhū pupphapūjaṁ
  katvā divātaraṁ gāmaṁ paviṭṭhe kiṁ bhante atidivā paviṭṭhatthāti
  pucchanti. Vihāre pupphāni bahūni pūjaṁ akarimhāti vadanti.
-------------------------------------------------
[page 145]
  Manussā bahūni kira vihāre pupphānīti punadivase pahutaṁ khādanīyaṁ
  bhojanīyaṁ gahetvā vihāraṁ gantvā pupphapūjañca karonti dānañca denti
  vaṭṭati. Manussā mayambhante asukadivasannāma pūjessāmāti pupphavāraṁ
  yācitvā anuññātadivase āgacchanti. Sāmaṇerehi ca pageva
  pupphāni ocinitvā ṭhapitāni honti. Te rukkhesu pupphāni
  apassantā kuhiṁ bhante pupphānīti vadanti. Sāmaṇerehi ocinitvā
  ṭhapitāni tumahe pana pūjetvā gacchatha saṅgho aññaṁ divasaṁ
  pūjessatīti. Te pūjetvā dānaṁ datvā gacchanti vaṭṭati.
  Mahāpaccariyaṁ pana kurundiyañca therā sāmaṇerehi dāpetuṁ na labhanti
  sace sayameva tāni pupphāni tesaṁ denti vaṭṭati therehi pana
  sāmaṇerehi ocinitvā ṭhapitānīti ettakameva vattabbanti vuttaṁ.
  Sace pana pupphavāraṁ yācitvā anocitesu pupphesu yāgubhattādīni
  ādāya āgantvā sāmaṇerehi ocinitvā dethāti vadanti
  ñātakasāmaṇerānaṁyeva ocinitvā dātuṁ vaṭṭati. Aññātake ukkhipitvā
  rukkhasākhāya ṭhapenti. Na orohitvā palāyitabbaṁ ocinitvā
  dātuṁ vaṭṭati. Sace pana koci dhammakathiko bahūni upāsakā
  vihāre pupphāni yāgubhattādīni ādāya gantvā pupphapūjaṁ karothāti
  vadati tasseva na kappatīti mahāpaccariyañca kurundiyañca vuttaṁ.
  Mahāaṭṭhakathāyaṁ pana etaṁ akappiyaṁ na vaṭṭatīti avisesena vuttaṁ.
  Phalaṁpi attano santakaṁ vuttanayeneva mātāpitūnañca sesañātīnañca
  dātuṁ vaṭṭati. Kulasaṅgahatthāya pana dentassa vuttanayeneva attano
-------------------------------------------------
[page 146]
  Santake parasantake saṅghike senāsanatthāya niyāmite ca dukkaṭādīni
  veditabbāni. Attano santakaṁyeva gilānamanussānaṁ vā
  sampattaissarānaṁ vā khīṇaparibbayānaṁ dātuṁ vaṭṭati. Phaladānaṁ na hoti.
  Phalabhājakenāpi sammatena saṅghassa phalabhājanakāle sampattamanussānaṁ
  upaḍḍhabhāgaṁ dātuṁ vaṭṭati. Asammatena apaloketvā dātabbaṁ.
  Saṅghārāmepi phalaparicchedena vā rukkhaparicchedena vā katikā kātabbā
  tato gilānamanussānaṁ vā aññesaṁ vā phalaṁ yācantānaṁ yathāparicchedena
  cattāri pañca phalāni dātabbāni rukkhā vā dassetabbā
  ito gahetuṁ labbhatīti. Idha phalāni sundarāni ito gaṇhāthāti
  evaṁ pana na vattabbaṁ. Cuṇṇenāti ettha attano santakaṁ
  sirisacuṇṇaṁ vā aññaṁ vā kasāvaṁ kulasaṅgahatthāya deti dukkaṭaṁ.
  Parasantakādīsupi vuttanayena vinicchayo veditabbo. Ayaṁ pana viseso.
  Idha saṅghassa rakkhitagopitāpi rukkhacchalli garubhaṇḍameva.
  Mattikādantakaṭṭhaveḷūsupi garubhaṇḍūpagaṁ ñatvā cuṇṇe vuttanayeneva
  vinicchayo veditabbo. Paṇṇadānaṁ pana ettha na āgataṁ. Taṁpi
  vuttanayeneva veditabbaṁ. Paratopi garubhaṇḍavinicchaye sabbaṁ vitthārena
  vaṇṇayissāma. Vejjakāya vāti ettha vejjakammavidhi tatiyapārājikavaṇṇanāya
  vuttanayeneva veditabbo. Jaṅghapesanikenāti ettha
  jaṅghapesanīyanti gihīnaṁ dūteyyasāsanaharaṇakammaṁ vuccati taṁ na
  kātabbaṁ. Gihīnaṁ hi sāsanaṁ gahetvā gacchantassa pade pade dukkaṭaṁ.
  Taṁ kammaṁ nissāya laddhabhojanaṁ bhuñjantassāpi ajjhohāre
-------------------------------------------------
[page 147]
  Ajjhohāre dukkaṭaṁ. Paṭhamaṁ sāsanaṁ aggahetvā pacchā ayaṁ dāni
  so gāmo handa naṁ sāsanaṁ ārocemīti maggā okkamantassāpi
  pade pade dukkaṭaṁ. Sāsanaṁ ārocetvā laddhabhojanaṁ bhuñjato
  purimanayeneva dukkaṭaṁ. Sāsanaṁ aggahetvā āgatena pana bhante
  tasmiṁ gāme itthannāmassa nāma kā pavuttīti pucchiyamānena
  kathetuṁ vaṭṭati. Pucchitapañhe doso natthi. Pañcannaṁ pana
  sahadhammikānaṁ mātāpitūnaṁ paṇḍupalāsassa attano veyyāvaccakarassa
  ca sāsanaṁ harituṁ vaṭṭati. Gihīnañca pubbe vuttappakāraṁ
  kappiyasāsanaṁ. Idaṁ hi jaṅghapesanīyakammannāma na hoti.
  Imehi pana aṭṭhahi kuladūsakakammehi uppannapaccayā pañcannampi
  sahadhammikānaṁ na kappanti abhūtārocanarūpiyasaṁvohārehi
  uppannapaccayasadisāva honti.
      Pāpā samācārā assāti pāpasamācāro. Te pana yasmā
  mālāvaccharopanādayo idha adhippetā tasmā mālāvacchaṁ ropetipīti
  ādinā nayenassa padabhājanaṁ vuttaṁ. Tirokkhāti parammukhā.
  Kulāni ca tena duṭṭhānīti ettha pana yasmā kulānīti
  vohāramattametaṁ atthato hi manussā tena duṭṭhā honti tasmāssa
  padabhājane pubbe saddhā hutvāti ādimāha. Chandagāminoti
  chandena gacchantīti chandagāmino. Esa nayo sesesu. Samanubhāsitabbo
  tassa paṭinissaggāyāti ettha kuladūsakakammena dukkaṭameva.
  Yaṁ pana so saṅghaṁ pariharitvā chandagāminoti ādimāha tassa
-------------------------------------------------
[page 148]
  Paṭinissaggāya samanubhāsanakammaṁ kātabbanti evamattho daṭṭhabbo.
  Sesaṁ sabbattha uttānatthameva. Samuṭṭhānādīnipi paṭhamasaṅghabhedasadisānevāti.
                Kuladūsakasikkhāpadavaṇṇanā niṭṭhitā.
      Uddiṭṭhā kho .pe. Evametaṁ dhārayāmīti ettha paṭhamaṁ
  āpatti etesanti paṭhamāpattikā. Paṭhamaṁ vītikkamakkhaṇeyeva
  āpajjitabbāti attho. Itare pana yathā tatiye catutthe ca
  divase hoti jaro tatiyako catutthakoti pavuccati evaṁ yāvatatiye
  samanubhāsanakamme hontīti yāvatatiyakāti veditabbā. Yāvatihaṁ
  jānaṁ paṭicchādetīti yattakāni ahāni jānanto paṭicchādeti ahaṁ
  itthannāmaṁ āpattiṁ āpannoti sabrahmacārīnaṁ nāroceti.
  Tāvatihanti tattakāni ahāni. Akāmā parivaṭṭhabbanti na kāmena
  na vasena athakho akāmena avasena parivāsaṁ samādāya vaṭṭhabbaṁ.
  Uttariṁ chārattanti parivāsato uttariṁ cha rattiyo. Bhikkhumānattāyāti 1-
  bhikkhūnaṁ mānanabhāvāya ārādhanatthāyāti vuttaṁ hoti.
  Vīsatisaṅkho gaṇo assāti vīsatigaṇo. Tatthāti yattha sabbantimena
  paricchedena vīsatigaṇo bhikkhusaṅgho atthi. Abbhetabboti abhietabbo
  sampaṭicchitabbo. Abbhānakammavasena osāretabboti vuttaṁ hoti.
  Avhātabboti vā attho. Anabbhitoti na abbhito

  *  *  *  *  *  *
  Footnote: 1. ettha bhikkhuno mānattaṁ bhikkhunā vā caritabbaṁ mānattaṁ bhikkhumānattaṁ.
  bhikkhunīpakkhe pakkhamānattassa bhāvato tathā vuttanti amhākaṁ mati.
-------------------------------------------------
[page 149]
  Asampaṭicchito. Akatabbhānakammoti vuttaṁ hoti. Anavhātoti
  vā attho. Sāmīcīti anudhammatā. Lokuttaradhammaṁ anugatā
  ovādānusāsanī sāmīcidhammatāti vuttaṁ hoti. Sesamettha
  vuttanayamevāti.
      Samantapāsādikāya vinayasaṁvaṇṇanāya terasakavaṇṇanā niṭṭhitā.
                       -----------
-------------------------------------------------
[page 150]
                      Aniyatakaṇḍavaṇṇanā
      ime kho panāyasmanto dve aniyatā dhammā uddesaṁ
  āgacchanti.
      Tena samayena buddho bhagavāti paṭhamāniyatasikkhāpadaṁ. Tattha
  kālayuttaṁ samullapantoti kālaṁ sallakkhetvā yadā na koci
  samīpe gacchati vā āgacchati vā tadā tadanurūpaṁ kacci na
  ukkaṇṭhasi na kilamasi na chātāsīti ādikaṁ gehasitakathaṁ kathento.
  Kālayuttaṁ dhammaṁ bhaṇantoti kālaṁ sallakkhetvā yadā añño
  koci āgacchati vā gacchati vā tadā tadanurupaṁ uposathaṁ kareyyāsi
  salākabhattaṁ dadeyyāsīti ādikaṁ dhammakathaṁ kathento. Bahū dhītaro ca
  puttā ca assāti bahuputtā. Tassā kira dasa puttā dasa dhītaro
  ca ahesuṁ. Bahū nattāro assāti bahunattā. Yatheva hi tassā
  evamassā puttādhītānampi vīsati dārakā ahesuṁ. Iti sā
  vīsuttaracatusataputtanattaparivārā ahosi. Abhimaṅgalasammatāti
  uttamamaṅgalasammatā. Yaññesūti dānappadānesu. Chaṇesūti āvāhavivāha-
  maṅgalādīsu antarussavesu. Ussavesūti āsāḷhīpavāraṇanakkhattādīsu
  mahussavesu. Paṭhamaṁ bhojentīti imepi dārakā tayā samānāyukā
  nīrogā hontūti āyācantā paṭhamaṁyeva bhojenti. Yepi saddhā
-------------------------------------------------
[page 151]
  Honti pasannā te bhikkhū bhojetvā tadanantaraṁ sabbappaṭhamaṁ
  taṁyeva bhojenti. Na ādiyīti tassā vacanaṁ na gaṇhi. Na vā
  ādaramakāsīti attho.
      Alaṁkammaniyeti kammakkhamaṁ kammayogganti kammaniyaṁ. Alaṁ
  pariyattaṁ kammaniyabhāvāyāti alaṁkammaniyaṁ. Tasmiṁ alaṁkammaniye.
  Yattha ajjhācāraṁ karontā sakkonti taṁ kammaṁ kātuṁ tādiseti
  attho. Tenevassa padabhājane vuttaṁ sakkā hoti methunaṁ dhammaṁ
  paṭisevitunti. Yattha methunaṁ dhammaṁ sakkā hoti paṭisevitunti vuttaṁ
  hoti. Nisajjaṁ kappeyyāti nisajjaṁ kareyya nisīdeyyāti attho.
  Yasmā pana nisīditvāva nipajjati tenassa padabhājane ubhayaṁ vuttaṁ.
  Tattha upanisinnoti upagantvā nisinnoeva upanipannoti veditabbo.
  Bhikkhu nisinneti bhikkhumhi nisinneti attho. Ubho vā nisinnāti
  dvepi apacchā apurimaṁ nisinnā. Ettha ca kiñcāpi pāliyaṁ
  sotassa rahoti āgataṁ cakkhussa raheneva pana paricchedo
  veditabbo. Sace pihitakavāṭassa gabbhassa dvāre nisinno
  viññupuriso hoti neva anāpattiṁ karoti. Apihitakavāṭassa pana
  dvāre nisinno anāpattiṁ karoti. Na kevalañca dvāre
  antodvādasahatthepi okāse nisinno sace sacakkhuko vikkhittacittopi
  niddāyantopi anāpattiṁ karoti. Samīpe ṭhitopi andho na
  karoti. Cakkhumāpi nipajjitvā niddāyanto na karoti. Itthīnaṁ
  pana satampi anāpattiṁ na karotiyeva. Saddheyyavacasāti
-------------------------------------------------
[page 152]
  Saddhātabbavacanā. Sā pana yasmā ariyasāvikāva hoti tenevassa
  padabhājane āgataphalāti ādi vuttaṁ. Tattha āgataṁ phalaṁ
  assāti āgataphalā. Paṭiladdhasotāpattiphalāti attho.
  Abhisametāvinīti paṭividdhacatussaccā. Viññātaṁ sikkhattayasāsanaṁ
  etāyāti viññātasāsanā. Nisajjaṁ bhikkhu paṭijānamānoti
  kiñcāpi evarūpā upāsikā disvā vadati athakho bhikkhu nisajjaṁ
  paṭijānamānoyeva tiṇṇaṁ dhammānaṁ aññatarena kāretabbo na
  apaṭijānamānoti attho. Yena vā sā saddheyyavacasā upāsikā
  vadeyya tena so bhikkhu kāretabboti nisajjādīsu ākāresu yena
  vā ākārena saddhiṁ methunadhammādīni ropetvā sā upāsikā
  vadeyya paṭijānamānova tena so bhikkhu kāretabbo. Evarūpāyapi
  upāsikāya vacanamattena na kāretabboti attho. Kasmā.
  Yasmā diṭṭhannāma tathāpi hoti aññathāpi hoti.
  Tadatthajotanatthañca idaṁ vatthuṁ udāharanti. Mallārāmavihāre kira eko
  khīṇāsavatthero ekadivasaṁ upaṭṭhākakulaṁ gantvā antogehe nisīdi.
  Upāsikāpi sayanapallaṅkaṁ nissāya ṭhitā hoti. Atheko piṇḍacāriko
  dvāre ṭhito disvā thero upāsikāya saddhiṁ ekāsane nisinnoti
  saññaṁ paṭilabhitvā punappunaṁ olokesi. Theropi ayaṁ mayi
  asuddhaladdhiko jātoti sallakkhetvā katabhattakicco vihāraṁ gantvā
  attano vasanaṭṭhānaṁ pavisitvā antova nisīdi. So bhikkhu theraṁ
  codessāmīti āgantvā ukkāsitvā dvāraṁ vivari. Thero tassa
-------------------------------------------------
[page 153]
  Cittaṁ ñatvā ākāse uppatitvā kūṭāgārakaṇṇikaṁ nissāya
  pallaṅkena nisīdi. Sopi bhikkhu anto pavisitvā mañcañca
  heṭṭhāmañcañca oloketvā theraṁ apassanto uddhaṁ olokesi.
  Atha ākāse nisinnaṁ theraṁ disvā bhante evaṁ mahiddhikā nāma
  tumhe mātugāmena saddhiṁ ekāsane nisinnabhāvaṁ vadāpethaevāti
  āha. Thero antaragharasseveso āvuso doso ahaṁ pana taṁ
  saddhāpetuṁ asakkonto evamakāsiṁ rakkheyyāsi manti vatvā
  otaratīti. Ito paraṁ sā ce evaṁ vadeyyāti ādi sabbaṁ
  paṭiññāya kāraṇākāradassanatthaṁ vuttaṁ. Tattha mātugāmassa methunaṁ
  dhammaṁ paṭisevantoti mātugāmassa magge methunaṁ dhammaṁ paṭisevantoti
  attho. Nisajjāya kāretabboti nisajjaṁ paṭijānitvā methunadhammapaṭisevanaṁ
  apaṭijānanto methunadhammapārājikāpattiyā akāretvā
  nisajjāmattena yaṁ āpattiṁ āpajjati tāya kāretabbo. Pācittiyāya
  kāretabboti attho. Etena nayena sabbacatukkesu vinicchayo
  veditabbo. Sikkhāpadapariyosāne āpattānāpattiparicchedadassanatthaṁ
  vuttesu gamanaṁ paṭijānātīti ādīsu gamanaṁ paṭijānātīti
  rahonisajjassādanatthaṁ gatomhīti evaṁ gamanaṁ paṭijānāti. Nisajjanti
  nisajjassādeneva nisajjaṁ paṭijānāti. Āpattinti tīsu aññataraṁ
  āpattiṁ. Āpattiyā kāretabboti tīsu yaṁ paṭijānāti tāya
  kāretabbo. Sesamettha catukke uttānādhippāyameva.
  Dutiyacatukke pana gamanaṁ na paṭijānātīti rahonisajjassādavasena na
-------------------------------------------------
[page 154]
  Paṭijānāti. Salākabhattādinā attano kammena gatomhi sā
  pana mayhaṁ nisinnaṭṭhānaṁ āgatāti vadati. Sesametthāpi
  uttānādhippāyameva.
      Ayaṁ pana sabbattha vinicchayo veditabbo. Rahonisajjassādoti
  methunadhammasannissitakileso vuccati. Yo bhikkhu tenassādena
  mātugāmassa santikaṁ gantukāmo akkhiṁ añjeti dukkaṭaṁ. Nivāsanaṁ
  nivāseti kāyabandhanaṁ bandhati cīvaraṁ pārupati sabbattha payoge payoge
  dukkaṭaṁ. Gacchato padavāre padavāre dukkaṭaṁ. Gantvā nisīdati
  dukkaṭameva. Mātugāme āgantvā nisinnamatte pācittiyaṁ. Sace
  sā itthī kenacideva karaṇīyena uṭṭhāya punappunaṁ nisīdati nisajjāya
  nisajjāya pācittiyaṁ. Yaṁ sandhāya gato sā na diṭṭhā aññā
  āgantvā nisīdati assāde uppanne pācittiyaṁ. Mahāpaccariyaṁ
  pana gamanakālato paṭṭhāya asuddhacittattā āpattiyevāti vuttaṁ.
  Sace sambahulā āgacchanti mātugāmagaṇanāya pācittiyāni.
  Sace uṭṭhāya uṭṭhāya punappunaṁ nisīdanti nisajjāgaṇanāya
  pācittiyāni. Aniyametvā diṭṭhadiṭṭhāya saddhiṁ rahassādaṁ kappessāmīti
  gantvā nisinnassāpi āgatāgatānaṁ vasena punappunaṁ nisajjāvasena
  ca vuttanayeneva āpattiyo veditabbā. Sacepi suddhacittena
  gantvā nisinnassa santikaṁ āgantvā nisinnāya itthiyā
  rahassādo uppajjati anāpattiyeva. Samuṭṭhānādīni
  paṭhamapārājikasadisānevāti.
                  Paṭhamāniyatavaṇṇanā niṭṭhitā.
-------------------------------------------------
[page 155]
      Tena samayena buddho bhagavāti dutiyāniyatasikkhāpadaṁ. Tattha
  bhagavā paṭikkhittanti ādimhi yaṁ eko ekāya raho paṭicchanne
  āsane alaṁkammaniye nisajjaṁ kappeyya taṁ nisajjaṁ kappetuṁ
  paṭikkhittanti evaṁ sambandho veditabbo. Itarathā hi ekassa
  ekāyāti vattabbaṁ siyā. Kasmā. Paṭikkhittanti vuttattā.
  Sāmiatthe vā etaṁ paccattavacanaṁ veditabbaṁ. Na heva kho pana
  paṭicchannanti ettha pana yampi bahi parikkhittaṁ antovivaṭaṁ
  pariveṇaṅgaṇādi tampi antogadhanti veditabbaṁ. Evarūpampi ṭhānaṁ
  apaṭicchanneyeva gaṇitanti mahāpaccariyaṁ vuttaṁ. Sesaṁ
  paṭhamasikkhāpadanayeneva veditabbaṁ. Kevalaṁ hi idha itthīpi purisopi yo koci
  viññū anandhābadhiro antodvādasahatthe okāse ṭhito vā nisinno
  vā vikkhittacittopi niddāyantopi anāpattiṁ karoti. Badhiro pana
  cakkhumāpi andho vā abadhiropi na karoti. Pārājikāpattiñca
  parihāpetvā duṭṭhullavācāpatti vuttāti ayaṁ viseso. Sesaṁ
  purimasadisameva. Ubhayatthāpi ummattakādikammikānaṁ anāpatti.
      Samuṭṭhānādīsu idaṁ sikkhāpadaṁ tisamuṭṭhānaṁ kāyacittato
  vācācittato kāyavācācittato samuṭṭhāti kiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ sukhamajjhattavedanāhi
  dvivedanaṁ. Sesaṁ uttānatthamevāti.
     Samantapāsādikāya vinayasaṁvaṇṇanāya aniyatavaṇṇanā niṭṭhitā.
             Paṭhamasamantapāsādikā vinayavaṇṇanā niṭṭhitā.
-------------------------------------------------
[page 156]
                 Dutiyasamantapāsādikāvinayavaṇṇanā
                      -------------
                       tiṁsakakaṇḍavaṇṇanā
        tiṁsa nissaggiyā dhammā ye vuttā samitāvinā
        tesaṁ dāni karissāmi apubbapadavaṇṇanaṁ.
      Tena samayena buddho bhagavā vesāliyaṁ viharati gotamake
  cetiye tena kho pana samayena bhagavatā bhikkhūnaṁ ticīvaraṁ anuññātaṁ
  hotīti cīvaranti antaravāsako uttarāsaṅgo saṅghāṭīti idaṁ cīvarattayaṁ
  paribhuñjituṁ anuññātaṁ hoti. Yattha panetaṁ anuññātaṁ yadā ca
  anuññātaṁ yena ca kāraṇena anuññātaṁ taṁ sabbaṁ cīvarakkhandhake
  jīvakavatthusmiṁ āgatameva. Aññeneva ticīvarena gāmaṁ pavisantīti
  yena vihāre acchanti nahānañca otaranti tato aññena.
  Evaṁ divase divase nava cīvarāni dhārenti. Uppannaṁ hotīti idaṁ
  anuppaññattiyā dvāraṁ dadamānaṁ paṭilābhavasena uppannaṁ hoti
  no nipphattivasena. Āyasmato sārīputtassa dātukāmo hotīti
  āyasmā kira ānando bhagavantaṁ ṭhapetvā añño evarūpo
  guṇavisiṭṭho puggalo natthīti sārīputtassa 1- guṇabahumānena
  āyasmantaṁ sārīputtaṁ mamāyati. So sadāpi manāpaṁ cīvaraṁ
  labhitvā rajitvā kappabinduṁ katvā therasseva deti. Purebhatte
  paṇītaṁ yāgukhajjakaṁ vā piṇḍapātaṁ vā labhitvā therasseva

  *  *  *  *  *  *
  Footnote: 1. āyasmatoti visesanena bhavitababaṁ.
-------------------------------------------------
[page 157]
  Deti. Pacchābhatte madhuphāṇitādīni labhitvāpi therasseva deti.
  Upaṭṭhākakulehi dārake nikkhāmetvā pabbājetvā therassa
  santike upajjhaṁ gāhāpetvā sayaṁ anussāvanakammaṁ karoti.
  Āyasmāpi sārīputto pitukattabbakiccaṁ nāma jeṭṭhaputtassa bhāro
  tasmā yaṁ mayā bhagavato kattabbaṁ kiccaṁ sabbantaṁ ānando
  karoti ahaṁ ānandaṁ nissāya appossukko viharituṁ labhāmīti
  āyasmanataṁ ānandaṁ ativiya mamāyati. Sopi manāpaṁ cīvaraṁ labhitvā
  ānandattherasseva detīti sabbaṁ purimasadisameva. Evaṁ guṇabahumānena
  mamāyanto tadā uppannaṁpi taṁ cīvaraṁ āyasmato sārīputtassa
  dātukāmo hotīti veditabbo. Navamaṁ vā bhagavā divasaṁ dasamaṁ
  vāti ettha pana sace bhaveyya kathaṁ thero jānātīti.
  Bahūhi kāraṇehi jānāti. Sārīputtatthero kira janapadacārikaṁ
  pakkamanto ānandattheraṁ āpucchitvāva pakkamati ahaṁ ettakena
  nāma kālena āgamissāmi etthantare bhagavantaṁ mā pamajjīti.
  Sacepi sammukhā na āpucchati bhikkhuṁ pesetvāpi āpucchitvāva
  gacchati. Sace aññattha vassaṁ vasati ye ca paṭhamataraṁ bhikkhū
  āgacchanti te evaṁ pahiṇāti mama vacanena bhagavato pāde sirasā
  vandatha ānandassa ca ārogyaṁ pucchitvā maṁ asukadivase nāma
  āgamissatīti vadethāti. Sadā ca yathāparicchinnadivaseyeva eti.
  Apicāyasmā ānando anumānenāpi jānāti ettake divase
  bhagavatā viyogaṁ sahanto adhivāsento āyasmā sārīputto vasi
-------------------------------------------------
[page 158]
  Ito dāni paṭṭhāya asukaṁ nāma divasaṁ na atikkamissati addhā
  āgamissati yesaṁ yesaṁ hi paññā mahatī tesaṁ tesaṁ bhagavati
  pemaṁ ca gāravo ca mahā hotīti iminā nayenāpi jānāti. Evaṁ
  bahūhi kāraṇehi jānāti. Tenāha navamaṁ vā bhagavā divasaṁ dasamaṁ
  vāti. Evaṁ vutte yasmā idaṁ sikkhāpadaṁ paṇṇattivajjaṁ na
  lokavajjaṁ tasmā āyasmatā ānandena vuttadivasameva paricchedaṁ
  karonto athakho bhagavā .pe. Dhāretunti. Athānena therena
  aḍḍhamāso vā māso vā uddiṭṭho abhavissa sopi bhagavatā
  anuññāto assa.
      Niṭṭhitacīvarasminti yenakenaci niṭṭhānena niṭṭhite cīvarasmiṁ.
  Yasmā panetaṁ cīvaraṁ karaṇenapi niṭṭhitaṁ hoti nāsanādīhipi tasmāssa
  padabhājane atthamattameva dassetuṁ bhikkhunā cīvaraṁ kataṁ vā hotīti
  ādi vuttaṁ. Tattha katanti sūcikammapariyosānena kataṁ.
  Sūcikammapariyosānaṁ nāma yaṅkiñci sūciyā kattabbaṁ pāsavaṭṭagaṇṭhikavaṭṭa-
  pariyosānaṁ katvā sūciyā paṭisāmanaṁ. Naṭṭhanti corādīhi haṭaṁ.
  Etaṁpi hi karaṇapalibodhasseva niṭṭhitattā niṭṭhitanti vuccati.
  Vinaṭṭhanti upacikādīhi khāditaṁ. Daḍḍhanti agginā daḍḍhaṁ.
  Cīvarāsā vā upacchinnāti asukasmiṁ nāma kule cīvaraṁ labhissāmīti
  yā cīvarāsā uppannā hoti sā vā upacchinnā. Etesaṁpi
  hi karaṇapalibodhasseva niṭṭhitattā niṭṭhitabhāvo veditabbo.
  Ubbhatasmiṁ kaṭhineti kaṭhine ca ubbhatasmiṁ. Etena dutiyassa
-------------------------------------------------
[page 159]
  Palibodhassa abhāvaṁ dasseti. Taṁ pana kaṭhinaṁ yasmā aṭṭhasu
  mātikāsu ekāya antarubbhārena vā uddharīyati tenassa niddese
  aṭṭhannaṁ mātikānanti ādi vuttaṁ. Tattha aṭṭhimā bhikkhave
  mātikā kaṭhinassa ubabhārāya pakkamanantikā niṭṭhānantikā
  sanniṭṭhānantikā nāsanantikā savanantikā āsāvacchedikā sīmātikkantikā
  sahubbhārāti evaṁ aṭṭha mātikāyo kaṭhinakkhandhake 1- āgatā.
  Antarubbhāropi suṇātu me bhante saṅgho yadi saṅghassa pattakallaṁ
  saṅgho kaṭhinaṁ uddhareyya esā ñatti suṇātu me bhante saṅgho saṅgho
  kaṭhinaṁ uddharati yassāyasmato khamati kaṭhinassa ubbhāro so tuṇhassa
  yassa nakkhamati so bhāseyya ubbhataṁ saṅghena kaṭhinaṁ khamati
  saṅghassa tasmā tuṇhī evametaṁ dhārayāmīti evaṁ bhikkhunīvibhaṅge 2-
  āgato. Tattha yaṁ vattabbaṁ taṁ sabbaṁ āgataṭṭhāneyeva
  vaṇṇayissāma. Idha pana vuccamāne pālipi āharitabbā hoti
  atthopi vattabbo vuttopi na ca suviññeyyo hoti aṭṭhāne
  vuttatāya. Dasāhaparamanti dasa ahāni paramo paricchedo assāti
  dasāhaparamo. Taṁ dasāhaparamaṁ kālaṁ dhāretabbanti attho.
  Padabhājane pana atthamattameva dassetuṁ dasāhaparamatā dhāretabbanti
  vuttaṁ. Idaṁ hi vuttaṁ hoti dasāhaparamanti ettha yā
  dasāhaparamatā dasāhaparamabhāvoti. Ayamattho ettako kālo
  yāva nātikkamati tāva dhāretabbanti. Adhiṭṭhitavikappitesu
  apariyāpannattā atirekaṁ cīvaranti atirekacīvaraṁ. Tenevassa padabhājane

  *  *  *  *  *  *
  Footnote: 1. vi. mahāvagga. 5/139. 2. vi. bhikkhunīvibhaṅga. 3/145 tattheva kaṭhinassa
  uddhāroti likhitaṁ.
-------------------------------------------------
[page 160]
  Vuttaṁ anadhiṭṭhitaṁ avikappitanti. Channaṁ cīvarānaṁ aññataranti khomaṁ
  kappāsikaṁ koseyyaṁ kambalaṁ sāṇaṁ bhaṅganti 1- imesaṁ channaṁ cīvarānaṁ
  aññataraṁ. Etena cīvarassa jātiṁ dassetvā idāni pamāṇaṁ
  dassetuṁ vikappanūpagaṁ pacchimanti āha. Tassa pamāṇaṁ dīghato
  dve vidatthiyo tiriyaṁ vidatthi. Tatrāyaṁ pāli anujānāmi bhikkhave
  āyāmena aṭṭhaṅgulaṁ sugataṅgulena caturaṅgulaṁ vitthataṁ pacchimaṁ cīvaraṁ
  vikappetunti 2-. Taṁ atikkāmayato nissaggiyaṁ pācittiyanti taṁ
  yathāvuttajātippamāṇaṁ cīvaraṁ dasāhaparamaṁ kālaṁ atikkāmayato
  etthantare yathā atirekacīvaraṁ na hoti tathā akubbato nissaggiyaṁ
  pācittiyaṁ. Tañca cīvaraṁ nissaggiyaṁ hoti pācittiyāpatti
  cassa hotīti attho. Athavā nissajjanaṁ nissaggiyaṁ.
  Pubbabhāge kattabbassa vinayakammassetaṁ nāmaṁ. Nissaggiyamassa atthīti
  nissaggiyamicceva. Kintaṁ. Pācittiyaṁ. Taṁ atikkāmayato
  nissaggiyavinayakammaṁ pācittiyaṁ hotīti ayamettha attho. Padabhājane
  pana paṭhamaṁ tāva atthavikappaṁ dassetuṁ taṁ atikkāmayato nissaggiyaṁ
  hotīti mātikaṁ ṭhapetvā ekādase aruṇuggamane nissaggiyaṁ hoti
  nissajjitabbanti vuttaṁ. Puna yassa ca nissajjitabbaṁ yathā ca
  nissajajitabbaṁ taṁ dassetuṁ saṅghassa vātiādi vuttaṁ. Tattha ekādase
  aruṇggamaneti ettha yaṁ divasaṁ cīvaraṁ uppannaṁ tassa yo aruṇo
  so uppannadivasaṁ nissito tasmā cīvaruppādadivasena saddhiṁ
  ekādase aruṇuggamane nissaggiyaṁ hotīti veditabbaṁ. Sacepi

  *  *  *  *  *  *
  Footnote: 1. vi. mahāvagga. 5/193. 2. vi. mahāvagga. 5/219.
-------------------------------------------------
[page 161]
  Bahūni ekajjhaṁ bandhitvā vā veṭhetvā vā ṭhapitāni ekāva
  āpatti. Abaddhā veṭhitesu vatthugaṇanāya āpattiyo.
      Nissajjitvā āpatti desetabbāti kathaṁ desetabbā. Yathā
  khandhake vuttaṁ. Kathañca tattha vuttaṁ. Evaṁ vuttaṁ tena bhikkhave
  bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ
  bhikkhūnaṁ pāde vanditvā ukkuṭikaṁ nisīditvā añjaliṁ paggahetvā
  evamassa vacanīyo ahaṁ bhante itthannāmaṁ āpattiṁ āpanno taṁ
  paṭidesemīti 1-. Idha pana sace ekaṁ cīvaraṁ hoti ekaṁ nissaggiyaṁ
  pācittiyanti vattabbaṁ. Sace dve dveti vattabbaṁ. Sace
  bahūni sambahulāti vattabbaṁ. Nissajjanepi sace ekaṁ yathā
  pālimeva idaṁ me bhante cīvaranti vattabbaṁ. Sace dve vā bahūni
  vā imāni me bhante cīvarāni dasāhātikkantāni nissaggiyāni
  imānāhaṁ saṅghassa nissajjāmīti vattabbaṁ. Pāliṁ vattuṁ asakkontena
  aññathāpi vattabbaṁ. Byattena bhikkhunā paṭibalena āpatti
  paṭiggahetabbāti khandhake vuttanayeneva paṭiggahetabbā. Evañhi
  tattha vuttaṁ byattena bhikkhunā paṭibalena saṅgho ñāpetabbo suṇātu
  me bhante saṅgho ayaṁ itthannāmo bhikkhu āpattiṁ sarati vivarati
  uttānīkaroti deseti yadi saṅghassa pattakallaṁ ahaṁ itthannāmassa
  bhikkhuno āpattiṁ paṭiggaṇheyyanti 2-. Tena vattabbo passasīti 3-.
  Āma passāmīti 4-. Āyatiṁ saṁvareyyāsīti 5-. Sādhu suṭṭhu saṁvarissāmīti.
  Dvīsu pana sambahulāsu vā purimanayeneva vacanabhedo ñātabbo.

  *  *  *  *  *  *
  Footnote: 1-2-3-4-5. vi. cullavagga 6/370.
-------------------------------------------------
[page 162]
  Cīvaradānepi saṅgho imaṁ cīvaraṁ imāni cīvarāni vatthuvasena vacanabhedo
  veditabbo. Gaṇassa ca puggalassa ca nissajjanepi eseva nayo.
  Āpattidesanāpaṭiggahaṇesu panettha ayaṁ pāli tena bhikkhave bhikkhunā
  sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ
  bhikkhūnaṁ pāde vanditvā ukkuṭikaṁ nisīditvā añjaliṁ paggahetvā
  evamassu vacanīyā ahaṁ bhante itthannāmaṁ āpattiṁ āpanno taṁ
  paṭidesemīti 1-. Byattena bhikkhunā paṭibalena te bhikkhū ñāpetabbā
  suṇantu me āyasmantā ayaṁ itthannāmo bhikkhu āpattiṁ sarati vivarati
  uttānīkaroti deseti yadāyasmantānaṁ pattakallaṁ ahaṁ itthannāmassa
  bhikkhuno āpattiṁ paṭiggaṇheyyanti 2-. Tena vattabbo
  passasīti 3-. Āma passāmīti 4-. Āyatiṁ saṁvareyyāsīti 5-. Tena
  bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā
  ukkuṭikaṁ nisīditvā añjaliṁ paggahetvā evamassa vacanīyo ahaṁ
  āvuso itthannāmaṁ āpattiṁ āpanno taṁ paṭidesemīti 6-. Tena
  vattabbo passasīti 7-. Āma passāmīti 8-. Āyatiṁ saṁvareyyāsīti 9-.
  Tattha purimanayeneva āpattiyā nāmaggahaṇañca vacanabhedo ca
  veditabbo. Yathā ca gaṇassa nissajjane evaṁ dvinnaṁ nissajjanepi
  pāli veditabbā. Yadi hi viseso bhaveyya yatheva anujānāmi
  bhikkhave tiṇṇaṁ pārisuddhiuposathaṁ kātuṁ evañca pana bhikkhave
  kātabbo byattena bhikkhunā paṭibalena te bhikkhū ñāpetabbāti 10-
  ādinā nayena tiṇṇaṁ pārisuddhiuposathaṁ vatvā puna anujānāmi

  *  *  *  *  *  *
  Footnote: 1-2-3-4-5. vi. cullavagga 6/369-370. 6-7-8-9. vi. cuslavagga. 6/358-369.
  10. vi. mahāvagga. 4/243.
-------------------------------------------------
[page 163]
  Bhikkhave dvinnaṁ pārisuddhiuposathaṁ kātuṁ evañca pana bhikkhave
  kātabbo therena bhikkhunā ekaṁsaṁ uttarāsaṅganti 1- ādinā nayena
  visuṁyeva dvinnaṁ pārisuddhiuposatho vutto evaṁ idhāpi visuṁ pāliṁ
  vadeyya. Yasmā pana natthi tasmā avatvā gatoti gaṇassa
  vuttā pāliyevettha pāli. Āpattiggahaṇe pana ayaṁ viseso yathā
  gaṇassa nissajjitvā āpattiyā desiyamānāya āpattipaṭiggāhako
  bhikkhu ñattiṁ ṭhapeti evaṁ aṭṭhapetvā dvīsu aññatarena yathā
  ekapuggalo paṭiggaṇhāti evaṁ āpatti paṭiggahetabbā. Dvinnaṁ
  hi ñattiṭṭhapanā nāma natthi. Yadi hi siyā dvinnaṁ pārisuddhiuposathaṁ
  visuṁ na vadeyya. Nissaṭṭhacīvaradānepi yathā imaṁ cīvaraṁ
  āyasmato dammīti eko vadati evaṁ imaṁ cīvaraṁ āyasmato demāti
  vattuṁ vaṭṭati. Ito garukatarāni hi ñattidutiyakammānipi apaloketvā
  kātabbānīti vuttāni atthi. Tesaṁ etaṁ anulomaṁ. Nissaṭṭhacīvaraṁ
  pana dātabbameva adātuṁ na labbhati. Vinayakammamattaṁ hetaṁ.
  Na taṁ tena saṅghassa vā gaṇassa vā puggalassa vā dinnameva
  hotīti.
      Dasāhātikkante atikkantasaññīti dasāhaṁ atikkante cīvare
  atikkantaṁ idanti evaṁsaññī. Dasāhe vā atikkante atikkanto
  dasāhoti evaṁsaññī. Nissaggiyaṁ pācittiyanti na idha saññā
  rakkhati yopi evaṁsaññī tassāpi taṁ cīvaraṁ nissaggiyaṁ pācittiyāpatti
  cassa nissaggiyavinayakammaṁ vā pācittiyanti ubhopi atthavikappā

  *  *  *  *  *  *
  Footnote: 1. vi. mahāvagga 4/243-244.
-------------------------------------------------
[page 164]
  Yujjanti. Esa nayo sabbattha. Avissajjite vissajjitasaññīti
  kassaci adinne aparicatte paricattaṁ mayāti evaṁsaññī. Anaṭṭhe
  naṭṭhasaññīti attano cīvarena saddhiṁ bahūni aññesaṁ cīvarāni ekato
  ṭhapitāni corā haranti. Tatreso attano cīvare anaṭṭhe
  naṭṭhasaññī hoti. Esa nayo avinaṭṭhādīsupi. Avilutteti ettha
  pana gabbhaṁ bhinditvā pasayhāvahāravasena avilutteti veditabbaṁ.
  Anissajjitvā paribhuñjati āpatti dukkaṭassāti sakiṁ nivatthaṁ vā
  sakiṁ pārutaṁ vā kāyato amocetvā divasaṁpi vicarati ekāva
  āpatti. Taṁ mocetvā nivāseti vā pārupati vā payoge
  payoge dukkaṭaṁ. Dunnivatthaṁ vā duppārutaṁ vā saṇṭhapentassa
  anāpatti. Aññassa santakaṁ paribhuñjatopi anāpatti. Aññena
  kataṁ paṭilabhitvā paribhuñjatīti ādivacanaṁ cettha sādhakaṁ. Anatikkante
  atikkantasaññino vematikassa ca dukkaṭaṁ paribhogaṁ sandhāya vuttaṁ.
      Anāpatti antodasāhaṁ adhiṭṭheti vikappetīti ettha pana
  adhiṭṭhānūpagaṁ vikappanūpagaṁ ca veditabbaṁ. Tatrāyaṁ pāli athakho
  bhikkhūnaṁ etadahosi yāni tāni bhagavatā anuññātāni ticīvaranti vā
  vassikasāṭikāti vā nisīdananti vā paccattharaṇanti vā kaṇḍupaṭicchādīti
  vā mukhapuñchanacolakanti vā parikkhāracolakanti vā sabbāni tāni
  adhiṭṭhātabbāni nukho udāhu vikappetabbānīti 1-. Bhagavato etamatthaṁ
  ārocesuṁ. Anujānāmi bhikkhave ticīvaraṁ adhiṭṭhātuṁ na vikappetuṁ
  vassikasāṭikaṁ vassānassa cātummāsaṁ adhiṭṭhātuṁ tato paraṁ vikappetuṁ

  *  *  *  *  *  *
  Footnote: 1. mahāvagga. 5/218.
-------------------------------------------------
[page 165]
  Nisīdanaṁ adhiṭṭhātuṁ na vikappetuṁ paccattharaṇaṁ adhiṭṭhātuṁ na
  vikappetuṁ kaṇḍupaṭicchādiṁ yāva ābādhā adhiṭṭhātuṁ tato paraṁ
  vikappetuṁ mukhapuñchanacolaṁ adhiṭṭhātuṁ na vikappetuṁ parikkhāracolaṁ
  adhiṭṭhātuṁ na vikappetunti 1-.
      Tattha ticīvaraṁ adhiṭṭhahantena rajitvā kappabinduṁ datvā
  pamāṇayuttameva adhiṭṭhātabbaṁ. Tassa pamāṇaṁ ukkaṭṭhaparicchedena
  sugatacīvarato ūnakaṁ vaṭṭati. Lāmakaparicchedena ca saṅghāṭiyā ca
  uttarāsaṅgassa ca dīghato muṭṭhipañcakaṁ tiriyato muṭṭhitikaṁ pamāṇaṁ
  vaṭṭati. Antaravāsako dīghato muṭṭhipañcako tiriyaṁ dvihatthopi
  vaṭṭati. Nivāsanena pārupanenapi hi sakkā nābhiṁ paṭicchādetunti.
  Vuttappamāṇato pana atirekaṁ ca ūnakaṁ ca parikkhāracolanti
  adhiṭṭhātabbaṁ. Tattha yasmā dve cīvarassa adhiṭṭhānāni kāyena
  vā adhiṭṭheti vācāya vā adhiṭṭhetīti vuttaṁ tasmā purāṇasaṅghāṭiṁ
  imaṁ saṅghāṭiṁ paccuddharāmīti paccuddharitvā navasaṅghāṭiṁ hatthena
  gahetvā vā sarīrāvayave ṭhapetvā vā imaṁ saṅghāṭiṁ adhiṭṭhāmīti
  cittena ābhogaṁ katvā kāyavikāraṁ karontena kāyena
  adhiṭṭhātabbā. Idaṁ kāyena adhiṭṭhānaṁ. Taṁ yenakenaci sarīrāvayavena
  aphusantassa na vaṭṭati. Vācāya adhiṭṭhāne pana vacībhedaṁ katvā
  vācāya adhiṭṭhātabbā. Tatra duvidhaṁ adhiṭṭhānaṁ. Sace
  hatthapāse hoti imaṁ saṅghāṭiṁ adhiṭṭhāmīti vācā bhinditabbā.
  Atha antogabbhe vā uparipāsāde vā sāmantavihāre vā hoti

  *  *  *  *  *  *
  Footnote: 1. vi. mahāvagga 5/218-219.
-------------------------------------------------
[page 166]
  Ṭhapitaṭṭhānaṁ sallakkhetvā etaṁ saṅghāṭiṁ adhiṭṭhāmīti vācā bhinditabbā.
  Esa nayo uttarāsaṅge antaravāsake ca. Nāmamattameva
  hi viseso. Tasmā sabbāni saṅghāṭiṁ uttarāsaṅgaṁ antaravāsakanti
  evaṁ attano nāmeneva adhiṭṭhātabbāni. Sace adhiṭṭhahitvā
  ṭhapitavatthehi saṅghāṭiādīni karoti niṭṭhite rajane ca kappeti
  ca imaṁ paccuddharāmīti paccuddharitvā puna adhiṭṭhātabbāni.
  Adhiṭṭhitena pana saddhiṁ mahantatarameva dutiyapaṭaṁ vā khaṇḍaṁ vā
  saṁsibbantena puna adhiṭṭhātabbaṁ. Same vā khuddake vā
  adhiṭṭhānakiccaṁ natthi. Ticīvaraṁ pana parikkhāracolaṁ adhiṭṭhātuṁ vaṭṭati
  na vaṭṭatīti. Mahāpadumatthero kirāha ticīvaraṁ ticīvarameva adhiṭṭhātabbaṁ
  sace parikkhāracolādhiṭṭhānaṁ labheyya uddositasikkhāpade parihāro
  niratthako bhaveyyāti. Evaṁ vutte kira avasesā bhikkhū āhaṁsu
  parikkhāracolaṁpi bhagavatā adhiṭṭhātabbanti vuttaṁ tasmā vaṭṭatīti.
  Mahāpaccariyaṁpi vuttaṁ parikkhāracolaṁ nāma pāṭekkaṁ nidhānamukhametaṁ
  ticīvaraṁ parikkhāracolanti adhiṭṭhahitvā paribhuñjituṁ vaṭṭatīti.
  Uddositasikkhāpade pana ticīvaraṁ adhiṭṭhahitvā pariharantassa parihāro
  vuttoti. Ubhatovibhaṅgabhāṇako puṇṇavālikavāsī mahātissattheropi
  kira āha pubbe mayaṁ mahātherānaṁ assumhā araññavāsino bhikkhū
  rukkhasusirādīsu cīvaraṁ ṭhapetvā padhānaṁ padahanatthāya gacchanti
  sāmantavihāre dhammassavanatthāya gatānaṁ ca nesaṁ suriye uṭṭhite
  sāmaṇerā vā daharabhikkhū vā pattacīvaraṁ gahetvā gacchanti tasmā
-------------------------------------------------
[page 167]
  Sukhaparibhogatthaṁ ticīvaraṁ parikkhāracolaṁ adhiṭṭhātuṁ vaṭṭatīti.
  Mahāpaccariyaṁpi vuttaṁ pubbe āraññikā bhikkhū abaddhasīmāyaṁ
  dupparihāranti ticīvaraṁ parikkhāracolameva adhiṭṭhahitvā paribhuñjiṁsūti.
  Vassikasāṭikā anatirittappamāṇā nāmaṁ gahetvā vuttanayeneva cattāro
  vassike māse adhiṭṭhātabbā tato paraṁ paccuddharitvā vikappetabbā.
  Vaṇṇabhedamattarattāpi cesā vaṭṭati. Dve pana na vaṭṭanti.
  Nisīdanaṁ vuttanayena adhiṭṭhātabbameva tañca kho pamāṇayuttaṁ ekameva.
  Dve na vaṭṭanti. Paccattharaṇaṁpi adhiṭṭhātabbameva. Taṁ pana
  mahantaṁpi vaṭṭati ekaṁpi vaṭṭati bahūnipi vaṭṭanti. Nīlaṁpi pītakaṁpi
  sadasaṁpi pupphadasaṁpīti sabbappakāraṁ vaṭṭati. Sakiṁ adhiṭṭhitaṁ adhiṭṭhitameva
  hoti. Kaṇḍupaṭicchādi yāva ābādho atthi tāva pamāṇikā
  adhiṭṭhātabbā. Ābādhe vūpasante paccuddharitvā vikappetabbā.
  Ekāva vaṭṭati. Mukhapuñchanacolaṁ adhiṭṭhātabbameva.
  Yāva ekaṁ dhovīyati tāva aññaṁ paribhogatthāya icchitabbanti
  dvepi vaṭṭanti. Apare pana therā nidhānamukhametaṁ bahūnipi
  vaṭṭantīti vadanti. Parikkhāracole gaṇanā nāma natthi yattakaṁ
  icchati tattakaṁ adhiṭṭhātabbameva. Thavikāpi parissāvanaṁpi
  vikappanūpagapacchimacīvarappamāṇaṁ parikkhāracolanti adhiṭṭhātabbameva.
  Bahūnipi ekato katvā imāni cīvarāni parikkhāracolāni
  adhiṭṭhāmīti adhiṭṭhātuṁpi vaṭṭatiyeva. Bhesajjanavakammamātāpituādīnaṁ
  atthāya ṭhapentenapi adhiṭṭhātabbameva. Mahāpaccariyaṁ pana
-------------------------------------------------
[page 168]
  Āpattīti vuttaṁ. Mañcabhisī pīṭhakabhisī bimbohanaṁ pāvāro kojavo
  cāti etesu pana senāsanaparikkhāratthāya dinnapaccattharaṇesu ca
  adhiṭṭhānakiccaṁ natthiyeva.
      Adhiṭṭhitacīvaraṁ pana paribhuñjato kathaṁ adhiṭṭhānaṁ vijahatīti.
  Aññassa dānena acchinditvā gahaṇena vissāsaggāhena
  hīnāyāvattanena sikkhāpaccakkhānena kālakiriyāya liṅgaparivattanena
  paccuddharaṇena chiddabhāvenāti imehi navahi kāraṇehi vijahati. Tattha
  purimehi aṭṭhahi sabbacīvarāni adhiṭṭhānaṁ vijahanti. Chiddabhāvena
  pana ticīvarasseva sabbaṭṭhakathāsu adhiṭṭhānavijahanaṁ vuttaṁ. Tañca
  nakhapiṭṭhippamāṇakena chiddena. Tattha nakhapiṭṭhippamāṇaṁ
  kaniṭṭhaṅgulīnakhavasena veditabbaṁ. Chiddañca vinividdhameva. Chiddassa hi
  abbhantare ekatantu cepi acchinno hoti rakkhati. Tattha
  saṅghāṭiyā ca uttarāsaṅgassa ca dīghantato vidatthippamāṇassa
  tiriyantato aṭṭhaṅgulappamāṇassa padesassa orato chiddaṁ adhiṭṭhānaṁ
  bhindati. Antaravāsakassa pana dīghantato vidatthippamāṇasseva
  tiriyantato caturaṅgulappamāṇassa padesassa orato chiddaṁ adhiṭṭhānaṁ
  bhindati. Parato na bhindati. Tasmā jāte chidde taṁ cīvaraṁ
  atirekacīvaraṭṭhāne tiṭṭhati sūcikammaṁ katvā puna adhiṭṭhātabbaṁ.
  Mahāsumatthero panāha pamāṇacīvarassa yattha katthaci chiddaṁ
  adhiṭṭhānaṁ bhindati mahantassa ca pamāṇato bahi chindaṁ 1- adhiṭṭhānaṁ

  *  *  *  *  *  *
  Footnote: 1. chiddo.
-------------------------------------------------
[page 169]
  Na bhindati anto jātaṁ 1- bhindatīti. Karaviyatissatthero āha
  khuddakaṁ mahantaṁ nappamāṇaṁ dve cīvarāni pārupantassa vāmahatthe
  saṅgharitvā ṭhapitaṭṭhāne chiddaṁ adhiṭṭhānaṁ na bhindati orabhāge bhindati
  antaravāsakassāpi ovaṭṭikaṁ karontena saṅgharitaṭṭhāne chiddaṁ
  na bhindati tato oraṁ bhindatīti. Andhakaṭṭhakathāyaṁ pana ticīvare
  mahāsumattheravādaṁ pamāṇaṁ katvā uttariṁpi idaṁ vuttaṁ pacchimappamāṇaṁ
  adhiṭṭhānaṁ rakkhatīti parikkhāracole dīghaso 2- aṭṭhaṅgule sugataṅgulena
  tiriyaṁ caturaṅgule yattha katthaci chiddaṁ adhiṭṭhānaṁ vijahati mahante
  cole tato parena chiddaṁ adhiṭṭhānaṁ na vijahati esa nayo sabbesu
  adhiṭṭhātabbakesu cīvaresūti. Tattha yasmā sabbesaṁpi
  adhiṭṭhātabbakacīvarānaṁ vikappanūpagapacchimappamāṇato ūnakaṁ aññaṁ
  pacchimappamāṇaṁ nāma natthi. Yaṁ hi nisīdanakaṇḍupaṭicchādivassikasāṭikānaṁ
  pamāṇaṁ vuttaṁ taṁ ukkaṭṭhaṁ tato uttariṁ paṭisiddhattā na
  pacchimaṁ tato heṭṭhā apaṭisiddhattā. Ticīvarassapi sugatacīvarappamāṇato
  ūnakattaṁ ukkaṭṭhappamāṇameva. Pacchimaṁ pana visuṁ sutte
  vuttaṁ natthi. Mukhapuñchanapaccattharaṇaparikkhāracolānaṁ ukkaṭṭhaparicchedo
  natthiyeva. Vikappanūpagapacchimena pana paricchedo vutto. Tasmā
  yaṁ tāva andhakaṭṭhakathāyaṁ pacchimappamāṇaṁ adhiṭṭhānaṁ rakkhatīti
  vatvā tattha parikkhāracolasseva sugataṅgulena
  aṭṭhaṅgulacaturaṅgulapacchimappamāṇaṁ dassetvā itaresaṁ ca ticīvarādīnaṁ

  *  *  *  *  *  *
  Footnote: 1. jāto. 2. dīghato.
-------------------------------------------------
[page 170]
  Muṭṭhipañcakādibhedaṁ pacchimappamāṇaṁ sandhāya esa nayo sabbesu
  adhiṭṭhātabbakesu cīvaresūti vuttaṁ taṁ na sameti. Karaviyatissattheravādepi
  dīghantatoyeva chiddaṁ dassitaṁ tiriyantato na dassitaṁ tasmā so
  aparicchinno. Mahāsumattheravāde pamāṇacīvarassa yattha katthaci chiddaṁ
  adhiṭṭhānaṁ bhindati mahantassa pamāṇato bahi chiddaṁ adhiṭṭhānaṁ na
  bhindatīti vuttaṁ. Idaṁ pana na vuttaṁ idaṁ nāma pamāṇacīvaraṁ ito
  uttariṁ mahantaṁ cīvaranti. Apicettha ticīvarādīnaṁ muṭṭhipañcakādibhedaṁ
  pacchimappamāṇanti adhippetaṁ tattha yadi pacchimappamāṇato bahi
  chiddaṁ adhiṭṭhānaṁ na bhindeyya ukkaṭṭhapattassāpi majjhimapattassa
  vā omakappamāṇato bahi chiddaṁ adhiṭṭhānaṁ na bhindeyya na ca
  na bhindati tasmā ayaṁpi vādo aparicchinno. Yo panāyaṁ
  sabbappaṭhamo aṭṭhakathāvādo ayamettha pamāṇaṁ. Kasmā.
  Paricchedasabbhāvato. Ticīvarassa hi pacchimappamāṇaṁ ca chiddappamāṇaṁ ca
  chiddappadesappamāṇaṁ ca sabbāṭṭhakathāsuyeva paricchinditvā vuttaṁ.
  Tasmā sveva vādo pamāṇaṁ. Addhā hi so bhagavato adhippāyaṁ
  anugantvā vutto. Itaresu pana neva paricchedo atthi
  na pubbāparaṁ sametīti. Yo pana dubbalaṭṭhāne paṭhamaṁ aggaḷaṁ datvā
  pacchā dubbalaṭṭhānaṁ bhinditvā apaneti adhiṭṭhānaṁ na bhijjati.
  Maṇḍalaparivattanepi eseva nayo. Dupaṭassa ekasmiṁ paṭale chidde
  vā jāte galite vā adhiṭṭhānaṁ na bhijjati. Khuddakaṁ cīvaraṁ
  mahantaṁ karoti mahantaṁ vā khuddakaṁ karoti adhiṭṭhānaṁ na bhijjati.
-------------------------------------------------
[page 171]
  Ubho koṭiyo majjhe karonto sace paṭhamaṁ chinditvā pacchā
  ghaṭeti adhiṭṭhānaṁ bhijjati. Atha ghaṭetvā pacchā chindati na
  bhijjati. Rajakehi dhovāpetvā setaṁ kārāpentassāpi adhiṭṭhānaṁ
  adhiṭṭhānamevāti.
      Ayaṁ tāva antodasāhaṁ adhiṭṭheti vikappetīti ettha adhiṭṭhāne
  vinicchayo.
      Vikappane pana dve vikappanā sammukhā vikappanā ca parammukhā
  vikappanā ca. Kathaṁ sammukhā vikappanā hotīti. Cīvarānaṁ
  ekabahubhāvaṁ sannihitāsannihitabhāvañca ñatvā imaṁ cīvaranti vā
  imāni cīvarānīti vā etaṁ cīvaranti vā etāni cīvarānīti vā
  vatvā tuyhaṁ vikappemīti vattabbaṁ. Ayamekā sammukhā vikappanā.
  Ettāvatā nidhetuṁ vaṭṭati. Paribhuñjituṁ vā vissajjetuṁ vā adhiṭṭhātuṁ
  vā na vaṭṭati. Mayhaṁ santakaṁ mayhaṁ santakāni paribhuñja vā
  vissajjehi vā yathāpaccayaṁ vā karohīti evaṁ pana vutte paccuddhāro
  nāma hoti tato pabhūti paribhogādayopi vaṭṭanti. Aparo nayo.
  Tatheva cīvarānaṁ ekabahubhāvaṁ sannihitāsannihitabhāvañca ñatvā tasseva
  bhikkhuno santike imaṁ cīvaranti vā imāni cīvarānīti vā etaṁ
  cīvaranti vā etāni cīvarānīti vā vatvā pañcasu sahadhammikesu
  aññatarassa attanā abhirucitassa yassa kassaci nāmaṁ gahetvā tissassa
  bhikkhuno vikappemīti vā tissāya bhikkhuniyā tissāya sikkhamānāya
  tissassa sāmaṇerassa tissāya sāmaṇeriyā vikappemīti vā vattabbaṁ.
-------------------------------------------------
[page 172]
  Ayaṁ aparāpi sammukhā vikappanā. Ettāvatā nidhetuṁ vaṭṭati.
  Paribhogādīsu pana ekaṁpi na vaṭṭati. Tena pana bhikkhunā tissassa
  bhikkhuno santakaṁ .pe. Tissāya sāmaṇeriyā santakaṁ paribhuñja vā
  vissajjehi vā yathāpaccayaṁ vā karohīti vutte paccuddhāro nāma
  hoti tato pabhūti paribhogādayopi vaṭṭanti. Kathaṁ parammukhā
  vikappanā hotīti. Cīvarānaṁ tatheva ekabahubhāvaṁ sannihitāsannihitabhāvaṁ
  ca ñatvā imaṁ cīvaranti vā imāni cīvarānīti vā etaṁ
  cīvaranti vā etāni cīvarānīti vā vatvā tuyhaṁ vikappanatthāya
  dammīti vattabbaṁ. Tena vattabbo ko te mitto vā sandiṭṭho
  vā sambhatto vāti. Tato itarena purimanayeneva tisso bhikkhūti
  vā .pe. Tissā sāmaṇerīti vā vattabbaṁ. Puna tena bhikkhunā
  ahaṁ tissassa bhikkhuno dammīti vā .pe. Tissāya sāmaṇeriyā
  dammīti vā vattabbaṁ. Ayaṁ parammukhā vikappanā. Ettāvatā
  nidhetuṁ vaṭṭati. Paribhogādīsu pana ekaṁpi na vaṭṭati. Tena pana
  bhikkhunā dutiyasammukhā vikappanāyaṁ vuttanayeneva itthannāmassa santakaṁ
  paribhuñja vā vissajjehi vā yathāpaccayaṁ vā karohīti vutte
  paccuddhāro nāma hoti tato pabhūti paribhogādayopi vaṭṭanti. Dvinnaṁpi
  vikappanānaṁ kiṁ nānākaraṇaṁ. Sammukhā vikappanāya sayaṁ vikappetvā
  parena paccuddharāpeti parammukhā vikappanāya pareneva vikappāpetvā
  pareneva paccuddharāpeti idamettha nānākaraṇaṁ. Sace pana yassa
  vikappeti so paññattikovido na hoti na jānāti paccuddharituṁ
-------------------------------------------------
[page 173]
  Taṁ cīvaraṁ gahetvā aññassa byattassa santikaṁ gantvā puna
  vikappetvā paccuddharāpetabbaṁ. Vikappitavikappanā nāmesā vaṭṭati.
  Ayaṁ vikappetīti imasmiṁ pade vinicchayo. Anujānāmi bhikkhave
  ticīvaraṁ adhiṭṭhātuṁ na vikappetunti 1- ādivacanato ca idaṁ vikappetīti
  avisesena vuttavacanaṁ viruddhaṁ viya dissati na ca viruddhaṁ tathāgatā
  bhāsanti tasmā evamassa attho veditabbo ticīvaraṁ ticīvarasaṅkhepena
  pariharato adhiṭṭhātumeva anujānāmi na vikappetuṁ vassikasāṭikaṁ
  pana cātummāsato paraṁ vikappetumeva na adhiṭṭhātuṁ 2- evañca sati
  yo ticīvare ekena cīvarena vippavasitukāmo hoti tassa
  cīvarādhiṭṭhānaṁ paccuddharitvā vippavāsasukhatthaṁ vikappanāya okāso
  dinno hoti dasāhātikkame anāpattīti 3-. Etena upāyena
  sabbattha vikappanāya apaṭisiddhabhāvo veditabboti.
      Vissajjetīti aññassa deti kathaṁ pana dinnaṁ hoti kathaṁ ca
  gahitaṁ. Idaṁ tuyhaṁ demi dadāmi dajjāmi oṇojemi pariccajāmi
  vissajjāmīti vā itthannāmassa demi .pe. Nissajjāmīti vā vadati
  sammukhāpi parammukhāpi dinnameva hoti. Tuyhaṁ gaṇhāhīti vutte
  mayhaṁ gaṇhāmīti vadati sudinnaṁ sugahitañca. Tava santakaṁ karohi
  tava santakaṁ hotu tava santakaṁ karissasīti vutte mama santakaṁ
  karomi mama santakaṁ hotu mama santakaṁ karissāmīti vadati duddinnaṁ

  *  *  *  *  *  *
  Footnote: 1. vi. mahāvagga. 5/218. 2. ito paraṁ itisaddo icchitabbo. 3. idha
  itisaddo atireko paññāyati.
-------------------------------------------------
[page 174]
  Duggahitañca. Neva dātuṁ jānāti na itaro gahetuṁ. Sace
  pana tava santakaṁ karohīti vutte sādhu bhante mayhaṁ gaṇhāmīti
  gaṇhāti duddinnaṁ sugahitaṁ. Sace pana eko gaṇhāhīti vadati
  itaro na gaṇhāmīti vadati puna so dinnaṁ mayā tuyhaṁ gaṇhāhīti
  vadati itaropi na mayhaṁ iminā atthoti vadati tato purimopi
  mayā dinnanti dasāhaṁ atikkāmeti pacchimopi mayā paṭikkhittanti
  kassa āpatti na kassa āpatti. Na kassaci yassa pana
  ruccati tena adhiṭṭhahitvā paribhuñjitabbaṁ. Yo pana adhiṭṭhāne
  vematiko tena kiṁ kātabbaṁ. Vematikabhāvaṁ ārocetvā sace
  anadhiṭṭhitaṁ bhavissati evaṁ me kappiyaṁ hotīti vatvā vuttanayeneva
  nissajjitabbaṁ. Na hi evaṁ jānāpetvā vinayakammaṁ karontassa
  musāvādo hoti. Keci pana ekena bhikkhunā vissāsaṁ gahetvā
  puna dinnaṁ vaṭṭatīti vadanti. Taṁ na yujjati. Na hi tassetaṁ
  vinayakammaṁ. Nāpi taṁ ettakena aññaṁ vatthu hoti. Nassatīti
  ādi uttānatthameva. Yo na dadeyya āpatti dukkaṭassāti ettha
  mayhaṁ dinnaṁ imināti imāya saññāya na dentassa dukkaṭaṁ. Tassa
  santakabhāvaṁ pana ñatvā lesena acchindanto bhaṇḍaṁ agghāpetvā
  kāretabboti.
      Samuṭṭhānādīsu idaṁ sikkhāpadaṁ kaṭhinasamuṭṭhānaṁ nāma kāyavācato ca
  samuṭṭhāti kāyavācācittato ca anadhiṭṭhānena ca avikappanena ca
  āpajjanato akiriyā saññāya na muccati ajānantopi āpajjatīti
-------------------------------------------------
[page 175]
  Nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
      Samantapāsādikāya vinayasaṁvaṇṇanāya paṭhamakaṭhinasikkhāpadavaṇṇanā
  niṭṭhitā.
      Tena samayena buddho bhagavāti uddositasikkhāpadaṁ. Tattha
  santaruttarenāti antaranti antaravāsako vuccati. Uttaranti
  uttarāsaṅgo. Saha antarena uttaraṁ santaruttaraṁ. Tena
  santaruttarena. Saha antaravāsakena uttarāsaṅgenāti attho.
  Kaṇṇakitānīti sedena phuṭṭhokāsesu sañjātakāḷasetamaṇḍalāni.
  Addasā kho āyasmā ānando senāsanacārikaṁ āhiṇḍantoti
  thero kira bhagavati divāpaṭisallānatthāya gandhakuṭiṁ paviṭṭhe taṁ okāsaṁ
  labhitvā dunnikkhittāni dārubhaṇḍamattikābhaṇḍāni paṭisāmento
  asammaṭṭhaṭṭhānaṁ sammajjanto gilānehi bhikkhūhi saddhiṁ paṭisanthāraṁ
  karonto tesaṁ bhikkhūnaṁ senāsanaṭṭhānaṁ sampatto addasa. Tena
  vuttaṁ addasā kho āyasmā ānando senāsanacārikaṁ āhiṇḍantoti.
  Avippavāsasammatiṁ dātunti avippavāse sammati avippavāsasammati.
  Avippavāsāya vā sammati avippavāsasammati. Ko
  panettha ānisaṁso. Yena cīvarena vippavasati taṁ nissaggiyaṁ na
  hoti āpattiñca na āpajjati. Kittakaṁ kālaṁ. Mahāsumatthero
  tāva āha yāva rogo na vūpasamati vūpasante pana roge sīghaṁ
  cīvaraṭṭhānaṁ āgantabbanti. Mahāpadumatthero āha sīghaṁ āgacchato
-------------------------------------------------
[page 176]
  Rogo paṭikuppeyya tasmā saṇikaṁ āgantabbaṁ yato paṭṭhāya
  hi satthaṁ vā pariyesati gacchāmīti ābhogaṁ vā karoti tato
  paṭṭhāya vaṭṭati na dāni gamissāmīti evaṁ pana dhuranikkhepaṁ
  karontena paccuddharitabbaṁ atirekacīvaraṭṭhāne ṭhassatīti. Sace
  panassa rogo paṭikuppati kiṁ kātabbanti. Pussadevatthero tāva
  āha sace soyeva rogo paṭikuppati sāeva sammati puna
  sammatidānakiccaṁ natthi athañño kuppati puna dātabbā sammatīti.
  Upatissatthero āha so vā rogo hotu añño vā puna
  sammatidānakiccaṁ natthīti.
      Niṭṭhitacīvarasmiṁ bhikkhunāti idha pana purimasikkhāpade viya atthaṁ
  aggahetvā niṭṭhite cīvarasmiṁ bhikkhunoti evaṁ sāmivasena
  karaṇavacanassa attho veditabbo. Karaṇavasena hi bhikkhunā idaṁ nāma
  kātabbanti natthi sāmivasena pana bhikkhuno cīvarasmiṁ niṭṭhite
  kaṭhine ca ubbhate evaṁ chinnapalibodho ekarattampi ce bhikkhu
  ticīvarena vippavaseyyāti evaṁ attho yujjati. Tattha ticīvarenāti
  adhiṭṭhitesu tīsu cīvaresu yenakenaci. Ekena vippavuṭṭhopi hi
  ticīvarena vippavuṭṭho hoti paṭisiddhapariyāpannena vippavuṭṭhattā.
  Tenevassa padabhājane saṅghāṭiyā vāti ādi vuttaṁ. Vippavaseyyāti
  vippavuṭṭho vaseyya.
      Gāmo ekūpacāroti ādi avippavāsalakkhaṇavavaṭṭhāpanatthaṁ
  vuttaṁ. Tato paraṁ yathākkamena tāneva paṇṇarasa mātikāpadāni
-------------------------------------------------
[page 177]
  Vitthārento gāmo ekūpacāro nāmāti ādimāha. Tattha
  ekakulassa gāmoti ekassa rañño vā gāmabhojakassa vā gāmo.
  Parikkhittoti yenakenaci pākārena vā vatiyā vā parikhāya vā
  parikkhitto. Ettāvatā ekakulassa gāmassa ekūpacāratā dassitā.
  Antogāme vaṭṭhabbanti evarūpe gāme cīvaraṁ nikkhipitvā gāmantare
  yathārucite ṭhāne aruṇaṁ uṭṭhāpetuṁ vaṭṭati. Aparikkhittoti iminā
  tasseva gāmassa nānūpacāratā dassitā. Tasmiṁ ghare vaṭṭhabbanti
  evarūpe gāme yasmiṁ ghare cīvaraṁ nikkhittaṁ tattha vaṭṭhabbaṁ.
  Hatthapāsā vā na vijahitabbanti athavā taṁ gharaṁ samantato
  hatthapāsā na vijahitabbaṁ. Aḍḍhateyyaratanappamāṇappadesā uddhaṁ na
  vijahitabbanti vuttaṁ hoti. Aḍḍhateyyaratanabbhantare pana vaṭṭhuṁ
  vaṭṭati. Taṁ pamāṇaṁ atikkamitvā sacepi iddhimā bhikkhu ākāse
  aruṇaṁ uṭṭhāpeti nissaggiyameva hoti. Ettha ca yasmiṁ ghareti
  gharaparicchedo ekakulassa nivesanaṁ hotīti ādinā lakkhaṇena
  veditabbo. Nānākulassa gāmoti nānārājūnaṁ vā gāmabhojakānaṁ vā
  gāmo vesālīkusinārādisadiso. Parikkhittoti iminā nānākulassa
  gāmassa ekūpacāratā dassitā. Sabhāye vā dvāramūle vāti
  ettha sabhāyanti liṅgabyattayena sabhā vuttā. Dvāramūleti
  nagaradvārassa samīpe. Idaṁ vuttaṁ hoti evarūpe gāme yasmiṁ ghare
  cīvaraṁ nikkhittaṁ tattha vā vaṭṭhabbaṁ. Tattha saddasaṅghuṭṭhena vā
  janasambādhena vā vasituṁ asakkontena sabhāye vā vaṭṭhabbaṁ
-------------------------------------------------
[page 178]
  Nagaradvāramūle vā. Tatrāpi vasituṁ asakkontena yattha katthaci
  phāsukaṭṭhāne vasitvā antoaruṇe āgamma tesaṁyeva sabhāyadvāramūlānaṁ
  hatthapāsā vā na vijahitabbaṁ 1-. Gharassa pana cīvarassa vā
  hatthapāse vaṭṭhabbameva natthi. Sabhāyaṁ gacchantena hatthapāse cīvaraṁ
  nikkhipitvāti sace ghare aṭṭhapetvā sabhāye ṭhapessāmīti sabhāyaṁ
  gacchati tena sabhāyaṁ gacchantena hatthapāse hatthaṁ pasāretvā
  handimaṁ cīvaraṁ ṭhapemīti evaṁ nikkhepamukhe hatthapāsagate kismiṁci
  āpaṇe cīvaraṁ nikkhipitvā purimanayeneva sabhāye vā vaṭṭhabbaṁ
  dvāramūle vā hatthapāsā vā na vijahitabbaṁ. Tatrāyaṁ vinicchayo.
  Pussadevatthero tāva āha cīvarahatthapāse vasitabbaṁ natthi yattha
  katthaci vīthihatthapāsepi sabhāyahatthapāsepi dvārahatthapāsepi vasituṁ
  vaṭṭatīti. Upatissatthero panāha nagarassa bahūnipi dvārāni honti
  bahūnipi sabhāyāni tasmā sabbattha na vaṭṭati yassā pana vīthiyā
  cīvaraṁ ṭhapitaṁ yaṁ tassā sammukhaṭṭhāne sabhāyañca dvārañca tassa
  sabhāyassa ca dvārassa ca hatthapāsā na vijahitabbaṁ evaṁ hi sati
  sakkā cīvarassa pavuttiṁ jānitunti. Sabhāyaṁ pana gacchantena yassa
  āpaṇikassa hatthe nikkhittaṁ sace so taṁ cīvaraṁ atiharitvā ghare
  nikkhipati vīthihatthapāso na rakkhati gharasseva hatthapāse vaṭṭhabbaṁ.
  Sace mahantaṁ gharaṁ hoti dve vīthiyo pharitvā ṭhitaṁ purato vā pacchato
  vā hatthapāseyeva aruṇo uṭṭhāpetabbo. Sabhāye nikkhipitvā pana

  *  *  *  *  *  *
  Footnote: 1. idha itisaddo icchitabbo.
-------------------------------------------------
[page 179]
  Sabhāye vā tassa sammukhe nagaradvāramūle vā tesaṁyeva hatthapāse
  vā aruṇaṁ 1- uṭṭhāpetabbaṁ. Aparikkhittoti iminā tasseva gāmassa
  nānūpacāratā dassitā. Etenevūpāyena sabbattha ekūpacāratā ca
  nānūpacāratā ca veditabbā. Pāliyaṁ pana gāmo ekūpacāro
  nāmāti evaṁ ādimhi ajjhokāso ekūpacāro nāmāti evaṁ
  ante ca ekameva mātikāpadaṁ uddharitvā padabhājanaṁ vitthāritaṁ.
  Tasmā tasseva padassānusārena sabbattha parikkhepādivasena
  ekūpacāratā aparikkhepādivasena nānūpacāratā ca veditabbā.
  Nivesanādīsu ovarakāti gabbhānaṁyevetaṁ pariyāyavacanaṁ. Hatthapāsā
  vāti gabbhassa vā gharassa vā hatthapāsā. Dvāramūle vāti
  sabbesaṁ sādhāraṇe gharadvāramūle vā. Hatthapāsā vāti gabbhassa
  vā gharassa vā gharadvāramūlassa vā hatthapāsā. Uddositoti
  yānādīnaṁ bhaṇḍānaṁ sālā. Ito paṭṭhāya nivesane vuttanayeneva
  vinicchayo veditabbo. Aṭṭoti paṭirājādipaṭibāhanatthaṁ iṭṭhakāhi
  kato bahalabhittiko catuppañcabhūmiko paṭissayaviseso. Māloti
  ekakūṭasaṅgahito caturassapāsādo. Pāsādoti dīghapāsādo.
  Hammiyanti muṇḍacchadanapāsādo. Sattabbhantarāti ettha etaṁ
  abbhantaraṁ aṭṭhavīsatihatthaṁ hoti. Satthoti sace sattho gacchanto
  gāmaṁ vā nadiṁ vā pariyādayitvā tiṭṭhati anto paviṭṭhena saddhiṁ
  ekābaddho hutvā orañca pārañca pharitvā ṭhito hoti

  *  *  *  *  *  *
  Footnote: 1. puṁliṅgo kātabbo. ito paresupi tatheva kātabbaṁ.
-------------------------------------------------
[page 180]
  Satthaparihārova labbhati. Atha gāme vā nadiyā vā pariyāpanno hoti
  anto paviṭṭho sattho gāmaparihāro ceva nadīparihāro ca
  labbhati. Sace vihārasīmaṁ atikkamitvā tiṭṭhati antosīmāyaṁ cīvaraṁ
  hoti tattha vihāraṁ gantvā vasitabbaṁ. Sace bahisīmāyaṁ cīvaraṁ hoti
  satthasamīpeyeva vasitabbaṁ. Sace gacchanto sakaṭe vā bhagge
  goṇe vā naṭṭhe antarā chijjati yasmiṁ koṭṭhāse cīvaraṁ
  nikkhittaṁ tattha vasitabbaṁ. Ekakulassa khette hatthapāso nāma
  cīvarassa hatthapāsoyeva. Nānākulassa khette hatthapāso nāma
  khettadvārassa hatthapāso. Aparikkhitte cīvarasseva hatthapāsova.
  Dhaññakaraṇanti khalaṁ vuccati. Ārāmoti pupphārāmo phalārāmo
  vā. Dvīsupi khette vuttasadisova vinicchayo. Vihāroti
  nivesanasadisova vinicchayo. Rukkhamūle antochāyāyanti chāyāya
  phuṭṭhokāsassa antoyeva. Viralasākhassa pana rukkhassa ātapena
  phuṭṭhokāse ṭhapitaṁ nissaggiyameva hoti. Tasmā tādisassa
  sākhāchāyāya vā khandhacchāyāya vā ṭhapetabbaṁ. Sace sākhāya vā
  viṭape vā ṭhapeti upari aññassa sākhāchāyāya phuṭṭhokāseyeva
  ṭhapetabbaṁ. Khujjarukkhassa chāyā dūraṁ gacchati chāyāya. Ghanaṭṭhāne
  ṭhapetuṁ vaṭṭatiyeva. Idhāpi hatthapāso cīvarahatthapāsoyeva. Agāmake
  araññeti agāmakaṁ nāma araññaṁ vijjhāṭavīādīsu vā samuddamajjhe
  vā macchabandhānaṁ agamanapathesu dīpakesu labbhati. Samantā
  sattabbhantarāti majjhe ṭhitassa sabbadisāsu sattabbhantarā vinibbedhena
-------------------------------------------------
[page 181]
  Cuddasa honti. Majjhe nisinno puratthimāya vā pacchimāya vā
  disāya pariyante ṭhitacīvaraṁ rakkhati. Sace pana aruṇuggamanasamaye
  kesaggamattaṁpi puratthimadisaṁ gacchati pacchimāya disāya cīvaraṁ
  nissaggiyaṁ hoti. Esa nayo itarasmiṁ. Uposathakāle pana
  parisapariyante nisinnabhikkhuto paṭṭhāya sattabbhantarasīmā sodhetabbā.
  Yattakaṁ bhikkhusaṅgho vaḍḍhati sīmāpi tattakaṁ vaḍḍhati.
      Anissajjitvā paribhuñjati āpatti dukkaṭassāti ettha sace
  padhāniko bhikkhu sabbarattiṁ padhānamanuyuñjitvā paccūsasamaye
  nahāyissāmīti nikkhamati tīṇipi cīvarāni nadītīre ṭhapetvā nadiṁ
  otarati nahāyantasseva cassa aruṇaṁ uṭṭhahati kiṁ kātabbaṁ so
  hi yadi uttaritvā cīvaraṁ nivāseti nissaggiyaṁ cīvaraṁ anissajjitvā
  paribhuñjanapaccayā dukkaṭaṁ āpajjati atha naggo gacchati evaṁpi
  dukkaṭaṁ āpajjatīti. Na āpajjati so hi yāva aññaṁ bhikkhuṁ
  disvā vinayakammaṁ na karoti tāva tesaṁ cīvarānaṁ aparibhogārahattā
  naṭṭhacīvaraṭṭhāne ṭhito hoti naṭṭhacīvarassa ca akappiyaṁ nāma
  natthi tasmā ekaṁ nivāsetvā dve hatthena gahetvā vihāraṁ
  gantvā vinayakammaṁ kātabbaṁ. Sace dūre vihāro hoti antarāmagge
  manussā sañcaranti te disvā ekaṁ nivāsetvā ekaṁ pārupitvā
  ekaṁ aṁsakūṭe ṭhapetvā gantabbaṁ. Sace vihāre sabhāgaṁ bhikkhuṁ na passati
  bhikkhācāraṁ gatā honti saṅghāṭiṁ bahigāme ṭhapetvā santaruttarena
  āsanasālaṁ gantvā vinayakammaṁ kātabbaṁ. Sace bahigāme corabhayaṁ
-------------------------------------------------
[page 182]
  Hoti pārupitvā gantabbaṁ. Sace āsanasālā sambādhā hoti
  janākiṇṇā na sakkā ekamante cīvaraṁ apanetvā vinayakammaṁ
  kātuṁ ekaṁ bhikkhuṁ ādāya bahigāmaṁ gantvā vinayakammaṁ katvā
  cīvarāni paribhuñjitabbāni. Sace bhikkhū daharānaṁ hatthe pattacīvaraṁ
  datvā maggaṁ gacchantā pacchime yāme sayitukāmā honti attano
  attano cīvaraṁ hatthapāse katvāva sayitabbaṁ. Sace gacchantānaṁyeva
  asampattesu daharesu aruṇo uggacchati cīvarāni nissaggiyāni
  honti. Nissayo pana na paṭippassambhati. Daharānaṁpi
  purato gacchantānaṁ theresu asampattesupi eseva nayo. Maggaṁ
  virajjhitvā araññe aññamaññaṁ apassantesupi eseva nayo.
  Sace pana daharā mayaṁ bhante muhuttaṁ sayitvā asukasmiṁ
  nāma okāse tumhe sampāpuṇissāmāti vatvā yāva aruṇuggamanā
  sayanti cīvaraṁ nissaggiyaṁ hoti nissayo ca paṭippassambhati.
  Dahare uyyojetvā theresu sayantesupi eseva nayo. Dvedhāpathaṁ
  disvā therā ayaṁ maggoti daharā ayaṁ maggoti vatvā aññamaññassa
  vacanaṁ aggahetvā gatāva saha aruṇassa uggamanāpi 1- cīvarāni
  nissaggiyāni honti nissayo ca paṭippassambhati. Sace daharā
  maggato okkamma antoaruṇeyeva nivattissāmāti bhesajjatthāya
  gāmaṁ pavisitvā āgacchanti asampattānaṁyeva ca tesaṁ aruṇo
  uggacchati cīvarāni nissaggiyāni honti nissayo pana na

  *  *  *  *  *  *
  Footnote: 1. uggamanena.
-------------------------------------------------
[page 183]
  Paṭippassambhati. Sace pana dhenubhayena vā sunakhabhayena vā muhuttaṁ
  ṭhatvā gamissāmāti ṭhatvā vā nisīditvā vā gacchanti antarāmagge
  aruṇe uggate cīvarāni ca nissaggiyāni honti nissayo ca
  paṭippassambhati. Sace antoaruṇeyeva āgamissāmāti antosīmāya
  gāmaṁ paviṭṭhānaṁ antarā aruṇaṁ uggacchati neva cīvarāni
  nissaggiyāni honti na nissayo paṭippassambhati. Sace pana
  vibhāyatu vā mā vāti nisīdanti aruṇe uggatepi na cīvarāni
  nissaggiyāni honti nissayo pana paṭippassambhati. Ye pana
  upasampadādikammatthāya antoaruṇeyeva āgamissāmāti saussāheneva
  bahiupacārasīmāya mālakaṁ pavisanti tattha aruṇaṁ uṭṭhahati cīvaraṁ
  nissaggiyaṁ nissayo pana na paṭippassambhati. Tameva antoupacārasīmāya
  mālakaṁ pavisanti aruṇe uggate cīvaraṁ na nissaggiyaṁ
  nissayo na paṭippassambhati. Ye ca antoaruṇeyeva āgamissāmāti
  sāmantavihāraṁ dhammassavanatthāya saussāhā gacchanti antarāmaggeyeva
  ca nesaṁ aruṇaṁ uggacchati cīvarāni nissaggiyāni honti
  nissayo pana na paṭippassambhati. Sace dhammagāravena yāva
  pariyosānaṁ sutvāva gamissāmāti nisīdanti saha aruṇassa uggamanā
  cīvarānipi nissaggiyāni honti nissayopi paṭippassambhati.
  Therena daharaṁ cīvaraṁ dhovanatthāya gāmantaraṁ pesentena attano
  cīvaraṁ paccuddharitvāva dātabbaṁ. Daharassāpi cīvaraṁ paccuddharāpetvā
  ṭhapetabbaṁ. Sace asatiyāpi gacchati attano cīvaraṁ paccuddharitvā
-------------------------------------------------
[page 184]
  Daharassa cīvaraṁ vissāsena gahetabbaṁ ṭhapetvā. Sace thero na sarati
  daharo ca sarati daharena attano cīvaraṁ paccuddharitvā therassa
  cīvaraṁ vissāsena gahetvā gantvā vattabbaṁ bhante tumhākaṁ cīvaraṁ
  adhiṭṭhahitvā paribhuñjathāti. Attano cīvaraṁ adhiṭṭhātabbaṁ. Evaṁ
  ekassa satiyāpi āpattimokkho hotīti. Sesaṁ uttānatthameva.
      Samuṭṭhānādīsu paṭhamakaṭhinasikkhāpade anadhiṭṭhānaṁ avikappanañca
  akiriyā idha apaccuddharaṇaṁ ayameva viseso. Sesaṁ sabbattha
  vuttanayamevāti.
                Uddositasikkhāpadavaṇṇanā niṭṭhitā.
      Tena samayenāti tatiyakaṭhinasikkhāpadaṁ. Tattha ussāpetvā
  punappunaṁ vimajjatīti valīsu naṭṭhāsu idaṁ mahantaṁ bhavissatīti
  maññamāno udakena siñcitvā pādehi akkamitvā hatthehi ussāpetvā
  ukkhipitvā piṭṭhiyā ghaṁsati. Taṁ ātapena sukkhaṁ paṭhamappamāṇameva
  hoti. So punapi tathā karoti. Tena vuttaṁ ussāpetvā
  punappunaṁ vimajjatīti. Taṁ evaṁ kilamantaṁ bhagavā gandhakuṭiyaṁ nisinnova
  disvā nikkhamitvā senāsanacārikaṁ āhiṇḍanto viya tattha
  agamāsi. Tena vuttaṁ addasā kho bhagavāti ādi.
  Ekādasamāseti ekaṁ pacchimakattikamāsaṁ ṭhapetvā sese ekādasamāse.
  Sattamāseti kattikamāsaṁyeva hemantike ca cattāroti pañcamāse
  ṭhapetvā sese sattamāse. Kālepi ādissa dinnanti saṅghassa
  vā idaṁ akālacīvaranti uddisitvā dinnaṁ ekassa puggalassa vā
-------------------------------------------------
[page 185]
  Idaṁ tuyhaṁ dammīti dinnaṁ. Saṅghato vāti attano pattabhāgavasena
  saṅghato vā uppajjeyya. Gaṇato vāti idaṁ suttantikagaṇassa dema
  idaṁ ābhidhammikagaṇassāti evaṁ gaṇassa denti tato attano
  pattabhāgavasena gaṇato vā uppajjeyya. No cassa pāripūrīti
  no ce pāripūrī bhaveyya. Yattakena kariyamānaṁ adhiṭṭhānacīvaraṁ
  pahoti taṁ ce cīvaraṁ tattakaṁ na bhaveyya ūnakaṁ bhaveyyāti
  attho. Paccāsā hoti saṅghato vāti ādīsu asukadivasaṁ nāma
  saṅgho cīvarāni labhissati gaṇo labhissati tato me cīvaraṁ
  uppajjissatīti evaṁ saṅghato vā gaṇato vā paccāsā hoti. Athavā
  ñātakehi me cīvaratthāya pesitaṁ mittehi pesitaṁ te āgatā cīvaraṁ
  dassantīti evaṁ ñātito vā mittato vā paccāsā hoti.
  Paṁsukūlato vāti ettha pana paṁsukūlaṁ vā lacchāmīti evaṁ paccāsā
  hotīti yojetabbaṁ. Attano vā dhanenāti attano
  kappāsasuttādinā dhanena asukadivasaṁ nāma lacchāmīti evaṁ vā paccāsā
  hotīti attho. Tato ce uttariṁ nikkhipeyya satiyāpi paccāsāyāti
  māsaparamato ce uttariṁ nikkhipeyya nissaggiyaṁ pācittiyanti
  attho. Evaṁ pana avatvā yasmā antarā uppajjamāne
  paccāsācīvare mūlacīvarassa uppannadivasato yāva vīsatimo divaso
  tāva uppannaṁ paccāsācīvaraṁ mūlacīvaraṁ attano gatikaṁ karoti tato
  uddhaṁ mūlacīvaraṁ patcāsācīvaraṁ attano gatikaṁ karoti tasmā taṁ
  visesaṁ dassetuṁ tadahuppanne mūlacīvareti ādinā nayena pana 1- bhājanaṁ

  *  *  *  *  *  *
  Footnote: 1. atirekaṁ maññe.
-------------------------------------------------
[page 186]
  Vuttaṁ. Taṁ uttānatthameva. Visabhāge uppanne mūlacīvareti
  yadi mūlacīvaraṁ saṇhaṁ paccāsācīvaraṁ thūlaṁ neva sakkā yojetuṁ
  rattiyo ca sesā honti na tāva māso pūrati. Na akāmāti
  akāmena cīvaraṁ na kāretabbaṁ. Aññaṁ paccāsācīvaraṁ
  labhitvāyeva kālabbhantare kātabbaṁ. Paccāsācīvaraṁpi parikkhāracolaṁ
  adhiṭṭhātabbaṁ. Atha mūlacīvaraṁ thūlaṁ hoti paccāsācīvaraṁ saṇhaṁ
  mūlacīvaraṁ parikkhāracolaṁ adhiṭṭhahitvā paccāsācīvarameva mūlacīvaraṁ
  katvā ṭhapetabbaṁ. Taṁ puna māsaparihāraṁ labhati etenevūpāyena
  yāva icchati tāva aññamaññaṁ mūlacīvaraṁ katvā ṭhapetuṁ labbhatīti.
  Sesaṁ uttānatthameva. Samuṭṭhānādīni paṭhamakaṭhinasadisānevāti.
                Tatiyakaṭhinasikkhāpadavaṇṇanā niṭṭhitā.
      Tena samayenāti purāṇacīvarasikkhāpadaṁ. Tattha yāva sattamā
  pitāmahayugāti pitu pitā pitāmaho. Pitāmahassa yugaṁ pitāmahayugaṁ.
  Yuganti āyuppamāṇaṁ vuccati. Abhilāpamattameva cetaṁ. Atthato
  pana pitāmahoyeva pitāmahayugaṁ. Tato uddhaṁ sabbepi pubbapurisā
  pitāmahaggahaṇeneva gahitā. Evaṁ yāva sattamo puriso tāva yā
  asambaddhā sā yāva sattamā pitāmahayugā asambaddhāti vuccati.
  Desanāmukhamevetaṁ. Mātito vā pitito vāti vacanato pana
  pitāmahayugaṁpi pitāmahīyugaṁpi mātāmahayugaṁpi mātāmahīyugaṁpi tesaṁpi
  bhātikabhaginībhāgineyyaputtappaputtādayopi sabbe te idha saṅgahitāevāti
  veditabbā. Tatrāyaṁ vitthāranayo. Pitā pitu pitā tassa pitā
-------------------------------------------------
[page 187]
  Tassāpi pitāti evaṁ yāva sattamā yugā. Pitā pitu mātā
  tassāpi pitā ca mātā ca bhātā ca bhaginī ca puttā ca dhītaro cāti
  evaṁpi uddhaṁ ca adho ca yāva sattamā yugā. Pitā pitu bhātā
  pitu bhaginī pitu puttā pitu dhītaro tesaṁpi puttadhītuparamparāti
  evaṁpi yāva sattamā yugā. Mātā mātu mātā tassā mātā
  tassāpi mātāti evaṁ yāva sattamā yugā. Mātā mātu pitā
  tassa pitā ca mātā ca bhātā ca bhaginī ca puttā ca dhītaro
  cāti evaṁpi uddhaṁ ca adho ca yāva sattamā yugā. Mātā
  mātu bhātā mātu bhaginī mātu puttā mātu dhītaro tesaṁpi
  puttadhītuparamparāti evaṁpi yāva sattamā yugā. Neva mātusambandhena na
  pitusambandhena sambaddhā ayaṁ aññātikā nāma. Ubhatosaṅgheti
  bhikkhusaṅghe ñatticatutthena ca bhikkhunīsaṅghe ñatticatutthena cāti
  aṭṭhavāciyakammena upasampannā. Sakiṁ nivatthaṁpi sakiṁ pārutaṁpīti rajitvā
  kappaṁ katvā ekavāraṁpi nivatthaṁ vā pārutaṁ vā. Antamaso
  paribhogasīsena aṁse vā matthake vā katvā maggaṁ gato hoti
  ussīsakaṁ vā katvā nipanno hoti etaṁpi purāṇacīvarameva.
  Sace pana paccattharaṇassa heṭṭhā katvā nipajjati hatthehi vā
  ukkhipitvā ākāse vitānaṁ katvā sīsena aphusanto gacchati ayaṁ
  paribhogo nāma na hotīti kurundiyaṁ vuttaṁ. Dhotaṁ nissaggiyanti
  ettha evaṁ āṇattā bhikkhunī dhovanatthāya uddhanaṁ sajjeti dārūni
  saṁharati aggiṁ karoti udakaṁ āharati yāva naṁ dhovitvā ukkhipati
-------------------------------------------------
[page 188]
  Tāva bhikkhuniyā payoge payoge bhikkhussa dukkaṭaṁ dhovitvā
  ukkhittamattaṁ nissaggiyaṁ. Sace duddhotanti maññamānā puna siñcati
  vā dhovati vā yāva niṭṭhānaṁ na gacchati tāva payoge payoge
  dukkaṭaṁ. Esa nayo rajanākoṭṭanesu. Rajanadoṇiyaṁ hi rajanaṁ
  ākīritvā yāva sakiṁ rajati tato pubbe yaṅkiñci rajanatthāya karoti
  pacchā vā paṭirajati evaṁ sabbattha payoge payoge dukkaṭaṁ.
  Evaṁ ākoṭṭanepi payogo veditabbo. Aññātikāya
  aññātikasaññī purāṇacīvaraṁ dhovāpetīti no cepi imaṁ me dhovāti vadati
  athakho dhovanatthāya kāyavikāraṁ katvā hatthena hatthe deti pādamūle
  vā ṭhapeti upari vā khipati sikkhamānāsāmaṇerasāmaṇerī-
  upāsikātitthiyādīnaṁ hatthe peseti nadītitthe dhovantiyā
  upacāre vā khipati anto dvādasahatthe okāse dhovāpitaṁyeva
  hoti. Sace pana upacāraṁ muñcitvā orato ṭhapeti sā ca
  dhovitvā āneti anāpatti. Sikkhamānāya vā sāmaṇeriyā vā
  upāsikāya vā hatthe dhovanatthāya deti sā ce upasampajjitvā
  dhovati āpattiyeva. Upāsakassa hatthe deti so ce liṅge
  parivatte bhikkhunīsu pabbajitvā upasampajjitvā dhovati āpattiyeva.
  Sāmaṇerassa vā bhikkhussa vā hatthe dinnepi liṅgaparivattane
  eseva nayo. Dhovāpeti rajāpetīti ādīsu ekena vatthunā
  nissaggiyaṁ dutiyena dukkaṭaṁ. Tīṇipi kārāpentassa ekena
  nissaggiyaṁ sesehi dve dukkaṭāni. Yasmā pana etāni
-------------------------------------------------
[page 189]
  Dhovanādīni paṭipāṭiyā vā uppaṭipāṭiyā vā kārentassa mokkho
  natthi tasmā ettha tīṇi catukkāni vuttāni. Sacepi hi imaṁ
  cīvaraṁ rajitvā dhovitvā ānehīti vutte sā bhikkhunī paṭhamaṁ dhovitvā
  pacchā rajati nissaggiyena dukkaṭameva. Evaṁ sabbesupi
  viparītavacanesu nayo veditabbo. Sace pana dhovitvā ānehīti vutte
  dhovati ceva rajati ca dhovanapaccayāeva āpatti rajane
  anāpatti. Evaṁ sabbattha vuttādhikaraṇe avuttā dhovatīti iminā
  lakkhaṇena anāpatti veditabbā. Imasmiṁ cīvare yaṁ kātabbaṁ taṁ
  sabbaṁ tuyhaṁ bhāroti vadanto pana ekavācāya sambahulā āpattiyo
  āpajjati. Aññātikāya vematiko aññātikāya ñātikasaññīti
  imāni pana padāni vuttananeneva tiṇṇaṁ catukkānaṁ vasena vitthārato
  veditabbāni. Ekato upasampannāyāti bhikkhunīnaṁ santike
  upasampannāya dhovāpentassa dukkaṭaṁ. Bhikkhūnaṁ santike upasampannāya
  pana yathāvatthukameva. Bhikkhūnaṁ santike upasampannā nāma
  pañcasatā sākiyāniyo. Avuttā dhovatīti uddesāya vā ovādāya
  vā āgatā kiliṭṭhaṁ cīvaraṁ disvā ṭhapitaṭṭhānato gahetvā vā
  detha ayya dhovissāmīti āharāpetvā vā dhovati ca rajati ca
  ākoṭṭeti ca ayaṁ avuttā dhovati nāma. Yāpi imaṁ cīvaraṁ
  dhovāti daharaṁ vā sāmaṇeraṁ vā āṇāpentassa bhikkhuno sutvā
  āharatha ayya ahaṁ dhovissāmīti dhovati tāvakālikaṁ vā gahetvā
  dhovitvā rajitvā deti ayaṁpi avuttā dhovati nāma.
-------------------------------------------------
[page 190]
  Aññaṁ parikkhāranti upāhanatthavikapattatthavikāṁsabandhakakāya-
  bandhanamañcapīṭhabhisītaṭikādīnaṁ yaṅkiñci dhovāpeti anāpatti. Sesamettha
  uttānatthameva.
      Samuṭṭhānādīsu pana idaṁ sikkhāpadaṁ chassamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
            Purāṇacīvaradhovāpanasikkhāpadavaṇṇanā niṭṭhitā.
      Tena samayenāti cīvarapaṭiggahaṇasikkhāpadaṁ. Tattha
  piṇḍapātapaṭikkantāti piṇḍapātato paṭikkantā. Yena andhavanaṁ
  tenūpasaṅkamīti appaññatte sikkhāpade yena andhavanaṁ tenūpasaṅkami.
  Katakammāti katacorakammā. Sandhicchedanādīhi kammehi parabhaṇḍaṁ
  haritvāti vuttaṁ hoti. Coragāmaṇikoti corajeṭṭhako. So kira
  pubbe theriṁ jānāti tasmā corānaṁ purato gacchanto taṁ disvā
  ito mā gacchatha sabbe ito ethāti te gahetvā aññena
  maggena agamāsi. Samādhimhā vuṭṭhahitvāti therī kira
  paricchinnavelāyaṁyeva samādhimhā vuṭṭhahitvā. Sopi tasmiṁyeva khaṇe
  evaṁ avaca tasmā sā assosi. Taṁ sutvā ca natthidāni aññe
  ettha samaṇo vā brāhmaṇo vā aññatra mayāti taṁ maṁsaṁ aggahesi.
  Tena vuttaṁ athakho uppalavaṇṇā bhikkhunīti ādi. Ohīyakoti
  avahīyako avaseso vihāravāraṁ patvā ekova vihāre ṭhitoti
  attho. Sace me tvaṁ antaravāsakaṁ dadeyyāsīti kasmā āha.
-------------------------------------------------
[page 191]
  Saṇhaṁ ghanamaṭṭhaṁ antaravāsakaṁ disvā lobhena. Apica appako tassa
  antaravāsake lobho theriyā pana sikhāppattā koṭṭhāsasampatti
  tenassā sarīrapāripūriṁ passissāmīti visamalobhaṁ uppādetvā evamāha.
  Antimanti pañcannaṁ cīvarānaṁ sabbapariyantaṁ hutvā antimaṁ pacchimaṁ.
  Aññaṁ lesenāpi vikappetvā vā paccuddharitvā vā ṭhapitaṁ cīvaraṁ natthīti
  evaṁ yathāanuññātānaṁ pañcannaṁ cīvarānaṁ dhāraṇavaseneva āha
  na lobhena. Na hi khīṇāsavānaṁ lobho atthi. Nippīḷiyamānāti
  upamaṁ dassetvā gāḷhaṁ pīḷiyamānā. Antaravāsakaṁ datvā agamāsīti
  saṅkaccikaṁ nivāsetvā yathā tassa manoratho na pūrati evaṁ
  hatthataleyeva dassetvā agamāsi. Kasmā pārivaṭṭakacīvaraṁ apaṭiggaṇhante
  ujjhāyiṁsu. Sace ettakopi amhesu ayyānaṁ vissāso natthi kathaṁ
  mayaṁ yāpessāmāti vihatthatāya samabhitunnattā. Anujānāmi bhikkhave
  imesaṁ pañcannanti imesaṁ pañcannaṁ sahadhammikānaṁ samasaddhānaṁ samasīlānaṁ
  samadiṭṭhīnaṁ pārivaṭṭakaṁ gahetuṁ anujānāmīti attho. Payoge
  dukkaṭanti gahaṇatthāya hatthappasāraṇādīsu dukkaṭaṁ. Paṭilābhenāti
  paṭiggahaṇena. Tattha ca hatthena vā hatthe detu pādamūle
  vā ṭhapetu upari vā khipatu sace sādiyati gahitameva hoti.
  Sace pana sikkhamānāsāmaṇerasāmaṇerīupāsakaupāsikādīnaṁ hatthe
  pesitaṁ paṭiggaṇhāti anāpatti. Dhammakathaṁ kathentassa catassopi
  parisā cīvarāni ca nānāvirāgavatthāni ca ānetvā pādamūle
  ṭhapenti upacāre vā ṭhatvā upacāraṁ vā muñcitvā khipanti.
-------------------------------------------------
[page 192]
  Yaṁ tattha bhikkhunīnaṁ santakaṁ taṁ aññatra pārivaṭṭakā gaṇhantassa
  āpattiyeva. Atha pana rattibhāge khittāni honti idaṁ bhikkhuniyā
  idaṁ aññesaṁ santakanti ñātuṁ na sakkā pārivaṭṭakakiccaṁ natthīti
  mahāpaccariyaṁ ca kurundiyaṁ ca vuttaṁ. Taṁ acittakabhāvena na sameti.
  Sace bhikkhunī vassāvāsikaṁ deti pārivaṭṭakameva kātabbaṁ. Sace
  pana saṅkārakūṭādīsu ṭhapeti paṁsukūlaṁ gaṇhissantīti paṁsukūlaṁ
  adhiṭṭhahitvā gahetuṁ vaṭṭati. Aññātikāya aññātikasaññīti
  tikapācittiyaṁ. Ekato upasampannāyāti bhikkhunīnaṁ santike
  upasampannāya hatthato gaṇhantassa dukkaṭaṁ. Bhikkhūnaṁ santike
  upasampannāya pana pācittiyameva. Parittena vā vipulanti
  appagghena cīvarena vā upāhanatthavikapattatthavikāṁsabandhakakāya-
  bandhanādinā vā mahagghaṁ sacepi ticīvaraṁ paṭiggaṇhāti anāpatti.
  Mahāpaccariyaṁ pana antamaso harītakīkhaṇḍenāpīti vuttaṁ. Vipulena
  vā parittanti idaṁ vuttavipallāsena veditabbaṁ. Aññaṁ
  parikkhāranti pattatthavikādiṁ yaṅkiñci. Vikappanūpagapacchimacīvarappamāṇaṁ
  pana parissāvanaṁpi na vaṭṭati. Yaṁ neva adhiṭṭhānūpagaṁ
  na vikappanūpagaṁ taṁ sabbaṁ vaṭṭati. Sacepi mañcappamāṇā
  bhisicchavi hoti vaṭṭatiyeva. Ko pana vādo pattatthavikādīsu.
  Sesaṁ uttānatthameva.
      Samuṭṭhānādīsu idaṁ chassamuṭṭhānaṁ kiriyākiriyaṁ
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ ticittaṁ
-------------------------------------------------
[page 193]
  Tivedananti.
              Cīvarapaṭiggahaṇasikkhāpadavaṇṇanā niṭṭhitā.
      Tena samayenāti aññātakaviññattisikkhāpadaṁ. Tattha
  upanando sakyaputtoti asītisahassamattānaṁ sakyakulā pabbajitānaṁ
  bhikkhūnaṁ paṭikiṭṭho lolajātiko. Paṭṭhoti cheko samattho
  paṭibalo sarasampanno kaṇṭhamādhuriyena samannāgato. Kismiṁ viyāti
  kiṁsu viya kileso viya hirottappavasena kampanaṁ viya saṅkampanaṁ viya
  hotīti attho. Addhānamagganti addhānasaṅkhātaṁ dīghamaggaṁ na
  nagaravīthimagganti attho. Te bhikkhū acchindiṁsūti musiṁsu pattacīvarāni
  nesaṁ hariṁsūti attho. Anuyuñjāhīti bhikkhubhāvaṁ jānanatthāya puccha.
  Anuyuñjiyamānāti pabbajjā upasampadā pattacīvarādhiṭṭhānādīni
  pucchiyamānā. Etamatthaṁ ārocesunti bhikkhubhāvaṁ jānāpetvā
  yvāyaṁ sāketā sāvatthiṁ addhānamaggaṁ paṭipannāti ādinā nayena
  vutto etamatthaṁ ārocesuṁ.
      Aññātakaṁ gahapatiṁ vāti ādīsu yaṁ parato tiṇena vā
  paṇṇena vā paṭicchādetvāti vuttaṁ taṁ ādiṁ katvā evaṁ
  anupubbīkathā veditabbā. Sace core passitvā daharā pattacīvarāni
  gahetvā palātā corā therānaṁ nivāsanapārupanamattaṁyeva
  haritvā gacchanti therehi neva tāva cīvaraṁ viññāpetabbaṁ. Na
  sākhāpalāsaṁ bhañjitabbaṁ. Atha daharā sabbaṁ bhaṇḍikaṁ chaḍḍetvā
  palātā corā therānaṁ nivāsanapārupanaṁ tañca bhaṇḍikaṁ haritvā
-------------------------------------------------
[page 194]
  Gacchanti daharehi āgantvā attano nivāsanapārupanāni na tāva therānaṁ
  dātabbāni. Na hi anacchinnacīvarā attano atthāya sākhāpalāsaṁ
  bhañjituṁ labhanti. Acchinnacīvarānaṁ pana atthāya labhanti.
  Acchinnacīvarā ca attanopi paresaṁpi atthāya labhanti. Tasmā
  therehi sākhāpalāsaṁ bhañjitvā vākādīhi gaṇṭhitvā daharānaṁ
  dātabbaṁ daharehi vā therānaṁ atthāya bhañjitvā gaṇṭhitvā tesaṁ
  hatthe datvā vā adatvā vā attanā nivāsetvā attano
  nivāsanapārupanāni therānaṁ dātabbāni. Neva bhūtagāmapātabyatāya
  pācittiyaṁ hoti na tesaṁ dhāraṇe dukkaṭaṁ. Sace antarāmagge
  rajakattharaṇaṁ vā hoti aññe vā tādise manusse passanti
  cīvaraṁ viññāpetabbaṁ. Yāni ca nesaṁ te vā manussā aññe
  vā sākhāpalāsanivāsane bhikkhū disvā ussāhajātā vatthāni denti
  tāni sadasāni vā hontu adasāni vā nīlādinānāvaṇṇāni
  vā kappiyānipi akappiyānipi sabbāni acchinnacīvaraṭṭhāne ṭhitattā
  tesaṁ nivāsetuñca pārupituñca vaṭṭanti. Vuttaṁpi hetaṁ parivāre
              akappakataṁ na pi rajanāya rattaṁ
              tena nivattho yena kāmaṁ vajeyya
       na cassa hoti āpatti so ca dhammo sugatena desito
              pañhāmesā kusalehi cintitāti 1-.
      Ayaṁ hi pañho acchinnacīvarakaṁ bhikkhuṁ sandhāya vutto.
  Atha pana titthiyehi samāgacchanti te ca nesaṁ

  *  *  *  *  *  *
  Footnote: 1. vi. parivāra. 8/535-536.
-------------------------------------------------
[page 195]
  Kusacīravākacīraphalakacīrāni denti tānipi laddhiṁ aggahetvā nivāsetuṁ
  vaṭṭanti. Nivāsetvāpi laddhi na gahetabbā. Idāni yaṁ āvāsaṁ paṭhamaṁ
  upagacchati sace tattha hoti saṅghassa vihāracīvaraṁ vāti ādīsu vihāracīvaraṁ nāma
  manussā āvāsaṁ kāretvā cattāro paccayā amhākameva santakā
  paribhogaṁ gacchantūti cīvaraṁ sajjitvā attanā kārāpite āvāse
  ṭhapenti etaṁ vihāracīvarannāma. Uttarattharaṇanti mañcakassa upari
  attharaṇaṁ vuccati.. Bhummattharaṇanti parikammakatāya bhūmiyā
  rakkhaṇatthāya vilimikāhi katāttharaṇaṁ. Tassa upari taṭikaṁ attharitvā
  caṅkamanti. Bhisicchavīti mañcabhisiyā vā pīṭhakabhisiyā vā chavi.
  Sace pūritā hoti vidhunetvāpi gahetuṁ vaṭṭati. Evametesu
  vihāracīvarādīsu yaṁ tattha āvāse hoti taṁ anāpacachāpi
  gahetvā nivāsetuṁ vā pārupituṁ vā acchinnacīvarakānaṁ bhikkhūnaṁ
  labbhatīti veditabbaṁ. Tañca kho labhitvā odahissāmi puna
  ṭhapessāmīti adhippāyena na mūlacchejjāya. Labhitvā ca pana
  ñātito vā upaṭṭhākato vā aññato vā kutocipi pākatikameva
  kātabbaṁ. Videsaṁ gatena ekasmiṁ saṅghike āvāse saṅghikaparibhogena
  paribhuñjanatthāya ṭhapetabbaṁ. Sacassa paribhogeneva taṁ jīrati vā
  nassati vā gīvā na hoti. Sace pana etesaṁ vuttapkārānaṁ
  gihivatthādīnaṁ bhisicchavipariyantānaṁ kiñci na labbhati tena tiṇena
  vā paṇṇena vā paṭicchādetvā āgantabbanti. Kehici vā
  acchinnanti ettha yaṁpi acchinnacīvarā ācariyūpajjhāyā aññe
-------------------------------------------------
[page 196]
  Āharāvuso cīvaranti yācitvā vā vissāsena vā gaṇhanti taṁpi
  saṅgahaṁ gacchatīti vattuṁ yujjati. Paribhogajiṇṇaṁ vāti ettha ca
  acchinnacīvarānaṁ ācariyūpajjhāyādīnaṁ attanā tiṇapaṇṇehi
  paṭicchādetvā dinnaṁ cīvaraṁpi saṅgahaṁ gacchatīti vattuṁ yujjati. Evaṁ hi
  te acchinnacīvaraṭṭhāne naṭṭhacīvaraṭṭhāne ca ṭhitā va bhavissanti.
  Tena nesaṁ viññattiyañca akappiyacīvaraparibhoge ca anāpatti anurūpā
  bhavissatīti. Ñātakānaṁ pavāritānanti ettha etesaṁ santakaṁ
  dethāti viññāpentassa yācantassa anāpattīti evamattho
  daṭṭhabbo. Na hi ñātakānaṁ pavāritānaṁ āpatti vā anāpatti
  vā hoti. Attano dhanenāti etthāpi attano kappiyabhaṇḍena
  kappiyavohāreneva viññāpentassa cetāpentassa vā
  parivattāpentassa vā anāpattīti evamattho daṭṭhabbo.
  Pavāritānanti ettha ca saṅghavasena pavāritesu pamāṇameva vaṭṭati.
  Puggalikapavāraṇāya yaṁ yaṁ pavāreti taṁ taṁyeva viññāpetabbaṁ. Yo hi
  catūhi paccayehi pavāretvā sayameva sallakkhetvā kālānukālaṁ
  cīvarāni divase divase yāgubhattādīnīti evaṁ yena yena attho taṁ taṁ
  deti tassa viññāpanakiccaṁ natthi. Yo pana pavāretvā bālatāya
  vā satisammosena vā na deti so viññāpetabbo. Yo mayhaṁ
  gehaṁ pavāremīti vadati tassa gehaṁ gantvā yathāsukhaṁ nisīditabbaṁ
  nipajjitabbaṁ na kiñci gahetabbaṁ. Yo pana yaṁ mayhaṁ gehe atthi
  taṁ pavāremīti vadati yaṁ tattha kappiyaṁ taṁ viññāpetabbaṁ.
-------------------------------------------------
[page 197]
  Gehe pana nisīdituṁ vā nipajjituṁ vā na labbhatīti kurundiyaṁ vuttaṁ.
  Aññassatthāyāti ettha attano ñātakapavārite na kevalaṁ
  attano atthāya athakho aññassatthāya viññāpentassa anāpattīti
  ayameko attho. Ayaṁ pana dutiyo aññassāti ye aññassa
  ñātakapavāritā te tasseva aññassāti laddhavohārassa
  buddharakkhitassa vā dhammarakkhitassa vā atthāya viññāpentassa
  anāpattīti. Sesaṁ uttānatthameva.
      Samuṭṭhānādīsu idaṁpi chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
        Aññātakaviññattisikkhāpadavaṇṇanā niṭṭhitā.
      Tena samayenāti taduttarisikkhāpadaṁ. Tattha abhihaṭṭhunti
  abhīti upasaggo. Haritunti attho. Gaṇhitunti vuttaṁ hoti.
  Pavāreyyāti icchāpeyya icchaṁ ruciṁ uppādeyya vadeyya
  nimanteyyāti attho. Abhihaṭṭhuṁ pavārentena pana yathā vattabbaṁ taṁ
  ākāraṁ dassetuṁ yāvatakaṁ icchasi tāvatakaṁ gaṇhāhīti evamassa
  padabhājanaṁ vuttaṁ. Athavā yathā nekkhammaṁ daṭṭhukhematoti ettha
  disvāti attho evamidhāpi abhihaṭṭhuṁ pavāreyyāti abhiharitvā
  pavāreyyāti attho. Tattha kāyābhihāro vā vācābhihāro vāti
  duvidho abhihāro. Kāyena vā vatthāni abhiharitvā pādamūle
  ṭhapetvā yattakaṁ icchasi tattakaṁ gaṇhāhīti vadanto pavāreyya.
  Vācāya vā amhākaṁ dussakoṭṭhāgāraṁ paripuṇṇaṁ yattakaṁ icchasi
-------------------------------------------------
[page 198]
  Tattakaṁ gaṇhāhīti vadanto pavāreyya. Tadubhayaṁ hi ekajjhaṁ katvā
  abhihaṭṭhuṁ pavāreyyāti vuttaṁ. Santaruttaraparamanti sāntaraṁ uttaraṁ
  paramaṁ assa cīvarassāti santaruttaraparamaṁ. Nivāsanena saddhiṁ
  pārupanaṁ ukkaṭṭhaparicchedo assāti vuttaṁ hoti. Tato cīvaraṁ
  sāditabbanti tato abhihaṭacīvarato ettakaṁ cīvaraṁ gahetabbaṁ na ito
  paranti attho. Yasmā pana acchinnasabbacīvarena ticīvarikeneva
  bhikkhunā evaṁ paṭipajjitabbaṁ aññena aññathāpi tasmā taṁ
  vibhāgaṁ dassetuṁ sace tīṇi naṭṭhāni hontīti ādinā nayena
  tassa padabhājanaṁ vuttaṁ. Tatrāyaṁ vinicchayo. Yassa tīṇi
  naṭṭhāni tena dve sāditabbāni. Ekaṁ nivāsetvā ekaṁ
  pārupitvā aññaṁ sabhāgaṭṭhānato pariyesissati. Yassa dve
  naṭṭhāni tena ekaṁ sāditabbaṁ. Sace pakatiyāva santaruttarena
  carati dve sāditabbāni. Evaṁ ekaṁ sādiyanteneva samo
  bhavissati. Ekaṁ naṭṭhaṁ na sāditabbaṁ. Yassa tīsu ekaṁ naṭṭhaṁ
  na sāditabbaṁ. Yassa pana dvīsu ekaṁ naṭṭhaṁ ekaṁ sāditabbaṁ.
  Yassa pana ekaṁyeva hoti tañca naṭṭhaṁ dve sāditabbāni.
  Bhikkhuniyā pana pañcasupi naṭṭhesu dve sāditabbāni. Catūsu
  naṭṭhesu ekaṁ sāditabbaṁ. Tīsu naṭṭhesu kiñci na sāditabbaṁ.
  Ko pana vādo dvīsu vā ekasmiṁ vā. Yenakenaci hi
  santaruttaraparamatāya ṭhātabbaṁ tato uttariṁ na labbhatīti idamettha
  lakkhaṇaṁ. Sesakaṁ āharissāmīti dve cīvarāni katvā sesakaṁ puna
-------------------------------------------------
[page 199]
  Āharissāmīti attho. Na acchinnakāraṇāti bāhusaccādiguṇavasena
  denti. Ñātakānanti ādīsu ñātakānaṁ dentānaṁ sādiyantassa
  pavāritānaṁ dentānaṁ sādiyantassa attano dhanena sādiyantassa
  anāpattīti attho. Aṭṭhakathāsu pana ñātakapavāritaṭṭhāne
  pakatiyāva bahuṁpi vaṭṭati acchinnakāraṇā pamāṇameva vaṭṭatīti
  vuttaṁ. Taṁ pāliyā na sameti. Yasmā panidaṁ sikkhāpadaṁ
  aññassatthāya viññāpanavatthusmiṁyeva paññattaṁ tasmā idha
  aññassatthāyāti na vuttaṁ. Sesaṁ uttānatthameva.
      Samuṭṭhānādīsu idaṁpi chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                Taduttarisikkhāpadavaṇṇanā niṭṭhitā.
      Tena samayenāti upakkhaṭasikkhāpadaṁ. Tattha atthāvuso maṁ
  so upaṭṭhākoti āvuso yaṁ tvaṁ bhaṇasi atthi evarūpo so mama
  upaṭṭhākoti ayamettha attho. Apimayyā evaṁ hotīti api
  me ayyā evaṁ hoti. Api meyyā evaṁ hotītipi pāṭho.
  Bhikkhuṁ paneva uddissāti ettha uddissāti apadissa ārabbha.
  Yasmā pana yaṁ uddissa upakkhaṭaṁ hoti taṁ tassatthāya upakkhaṭaṁ
  nāma hoti tasmāssa padabhājane bhikkhussatthāyāti vuttaṁ.
  Bhikkhuṁ ārammaṇaṁ karitvāti bhikkhuṁ paccayaṁ katvā. Yaṁ hi bhikkhuṁ
  uddissa upakkhaṭaṁ taṁ niyameneva bhikkhuṁ paccayaṁ katvā upakkhaṭaṁ
  hoti. Tena vuttaṁ bhikkhuṁ ārammaṇaṁ karitvāti. Paccayopi hi
-------------------------------------------------
[page 200]
  Labhati māro ārammaṇanti ādīsu ārammaṇanti āgato. Idāni
  uddissāti ettha yo kattā tassa ākāradassanatthaṁ bhikkhuṁ
  acchādetukāmoti vuttaṁ. Bhikkhuṁ acchādetukāmena hi tena taṁ
  uddissa upakkhaṭaṁ na aññena kāraṇena. Iti so acchādetukāmo
  hoti. Tena vuttaṁ bhikkhuṁ acchādetukāmoti. Aññātakassa
  gahapatissa vāti aññātakagahapatinā vāti attho. Karaṇatthe
  hi idaṁ sāmivacanaṁ. Padabhājane pana byañjanaṁ avicāretvā
  atthamattameva dassetuṁ aññātako nāma .pe. Gahapati nāmāti ādi
  vuttaṁ. Cīvaracetāpananti cīvaramūlaṁ. Taṁ pana yasmā hiraññādīsu
  aññataraṁ hoti tasmā padabhājane hiraññaṁ vāti ādi vuttaṁ.
  Upakkhaṭaṁ hotīti sajjitaṁ hoti saṁharitvā ṭhapitaṁ. Yasmā pana
  hiraññaṁ vāti ādinā vacanenassa upakkhaṭabhāvo dassito hoti
  tasmā upakkhaṭaṁ nāmāti padaṁ uddharitvā visuṁ padabhājanaṁ na
  vuttaṁ. Imināti upakkhaṭaṁ sandhāyāha. Tenevassa padabhājane
  paccupaṭṭhitenāti vuttaṁ. Yañhi upakkhaṭaṁ saṁharitvā ṭhapitaṁ taṁ
  paccupaṭṭhitaṁ hotīti. Acchādessāmīti vohāravacanametaṁ.
  Itthannāmassa bhikkhuno dassāmīti ayaṁ panettha attho. Tenevassa
  padabhājanepi dassāmīti vuttaṁ. Tatra ce so bhikkhūti yatra so
  gahapati vā gahapatānī vā tatra so bhikkhu pubbe appavārito
  upasaṅkamitvā cīvare vikappaṁ āpajjeyya ce iti ayamettha
  padasambandho. Tattha upasaṅkamitvāti imassa gantvāti imināva
-------------------------------------------------
[page 201]
  Atthe siddhe pacuravohāravasena gharanti vuttaṁ. Yatra pana so
  dāyako tatra gantvāti ayamettha attho. Tasmā punapi vuttaṁ
  yattha katthaci upasaṅkamitvāti. Vikappaṁ āpajjeyyāti visiṭṭhakappaṁ
  adhikavidhānaṁ āpajjeyya. Padabhājane pana yena kāraṇena
  vikappaṁ āpanno hoti tameva dassetuṁ āyataṁ vāti ādi vuttaṁ.
  Sādhūti āyācane nipāto. Vatāti parivitakke. Manti attānaṁ
  uddisati. Āyasmāti paraṁ ālapati āmanteti. Yasmā pana
  adaṁ sabbaṁ byañjanamattameva uttānatthameva tasmāssa pdabhājane
  attho na vutto. Kalyāṇakamyataṁ upādāyāti sundarakāmataṁ
  visiṭṭhakāmataṁ cittena gahetvā. Tassa āpajjeyya ce iti iminā
  sambandho. Yasmā pana yo kalyāṇakamyataṁ upādāya āpajjati
  so sādhutthiko mahagghatthiko hoti tasmāssa padabhājane byañjanaṁ
  pahāya adhippetatthameva dassetuṁ tadeva vacanaṁ vuttaṁ. Yasmā
  pana na imassa āpajjanamatteneva āpatti sīsaṁ eti tasmā tassa
  vacanenāti ādi vuttaṁ. Anāpatti ñātakānanti ādīsu ñātakānaṁ
  cīvare vikappaṁ āpajjantassa anāpattīti evamattho daṭṭhabbo.
  Mahagghaṁ cetāpetukāmassa appagghaṁ cetāpetīti gahapatissa
  vīsatiagghanakaṁ cīvaraṁ cetāpetukāmassa alaṁ mayhaṁ etena dasagghanakaṁ vā
  aṭṭhagghanakaṁ vā dehīti vadato anāpattīti. Appagghanti idaṁ ca
  atirekanivāraṇatthameva vuttaṁ. Samakepi pana anāpatti. Tañca kho
  agghavaseneva na pamāṇavasena. Agghavaḍḍhanakañhīdaṁ sikkhāpadaṁ
-------------------------------------------------
[page 202]
  Tasmā yo vīsatiagghanakaṁ antaravāsakaṁ cetāpetukāmo taṁ ettakameva
  agghanakaṁ cīvaraṁ dehīti vattuṁpi vaṭṭati. Sesaṁ uttānatthameva.
  Samuṭṭhānādīnipi taduttarisikkhāpadasadisānevāti.
               Paṭhamaupakkhaṭasikkhāpadavaṇṇanā niṭṭhitā.
      Dutiyaupakkhaṭasikkhāpade imināva nayena attho veditabbo.
  Taṁ hi imassa anuppaññattisadisaṁ. Kevalaṁ paṭhamasikkhāpade ekassa
  pīḷā katā dutiye dvinnaṁ. Ayamettha viseso. Sesaṁ sabbaṁ
  paṭhamasadisameva. Yathā ca dvinnaṁ evaṁ bahūnaṁ pīḷanaṁ katvā
  gaṇhatopi āpatti veditabbā.
               Dutiyaupakkhaṭasikkhāpadavaṇṇanā niṭṭhitā.
      Tena samayenāti rājasikkhāpadaṁ. Tattha upāsakaṁ saññāpetvāti
  jānāpetvā. Iminā mūlena cīvaraṁ kīṇitvā therassa dehīti evaṁ
  vatvāti adhippāyo. Paññāsabandhoti paññāsakahāpaṇo daṇḍoti
  vuttaṁ hoti. Paññāsambandhotipi pāṭho. Ajjuṇho bhante
  āgamehīti bhante ajja ekadivasaṁ amhākaṁ tiṭṭha adhivāsehīti
  attho. Parāmasīti gaṇhi. Jinosīti jitosi paññāsaṁ jito
  asi. Paññāsaṁ dāpetabboti adhippāyo. Rājabhoggoti rājato
  bhoggaṁ bhuñjitabbaṁ assa atthīti rājabhoggo. Rājabhogotipi
  pāṭho. Rājato bhogo assa atthīti attho. Pahiṇeyyāti
  peseyya. Uttānatthattā panassa padabhājanaṁ na vuttaṁ. Yathā
  ca etassa evaṁ cīvaraṁ itthannāmaṁ bhikkhunti ādīnaṁpi padānaṁ
-------------------------------------------------
[page 203]
  Uttānatthattāyeva padabhājanaṁ na vuttanti veditabbaṁ. Ābhaṭanti
  ānītaṁ. Kālena kappiyanti yuttappattakālena. Yadā no attho
  hoti tadā kappiyacīvaraṁ paṭiggaṇhāmāti attho. Veyyāvaccakaroti
  kiccakaro kappiyakārakoti attho. Saññatto so mayāti āṇatto
  so mayā yathā tumhākaṁ cīvarena atthe sati cīvaraṁ dassati
  evaṁ vuttoti attho. Attho me āvuso cīvarenāti
  codanālakkhaṇanidassanametaṁ. Idaṁ hi vohāravacanaṁ vattabbaṁ assa vā attho
  yāya kāyaci bhāsāya. Idaṁ codanālakkhaṇaṁ. Dehi me cīvaranti
  ādīni pana navattabbākāradassanatthaṁ vuttāni. Etāni hi vacanāni
  etesaṁ vā attho yāya kāyaci bhāsāya na vattabbo. Dutiyaṁpi
  vattabbo tatiyaṁpi vattabboti attho me āvuso cīvarenāti idameva
  yāvatatiyaṁ vattabbo. Evaṁ dvittikkhattuṁ codetabbo sāretabboti
  ettha uddiṭṭhacodanāparicchedaṁ dassetvā idāni dvittikkhattuṁ
  codayamāno sārayamāno taṁcīvaraṁ abhinipphādeyya iccetaṁ kusalanti
  imesaṁ padānaṁ saṁkhepato atthaṁ dassento sace abhinipphādeti iccetaṁ
  kusalanti āha. Evaṁ yāvatatiyaṁ codento taṁ cīvaraṁ yadi nipphādeti
  sakkoti attano paṭilābhavasena nipphādetuṁ iccetaṁ kusalaṁ sādhu
  suṭṭhu sundaraṁ. Catukkhattuṁ pañcakkhattuṁ chakkhattuparamaṁ tuṇhībhūtena
  uddissa ṭhātabbanti ṭhānalakkhaṇanidassanametaṁ. Chakkhattuparamanti.
  Bhāvanapuṁsakavacanametaṁ. Chakkhattuparamaṁ hi etena cīvaraṁ uddissa
  tuṇhībhūtena ṭhātabbaṁ. Na aññaṁ kiñci kātabbaṁ. Idaṁ ṭhānalakkhaṇaṁ.
-------------------------------------------------
[page 204]
  Tattha yo sabbaṭṭhānānaṁ sādhāraṇo tuṇhībhāvo taṁ tāva dassetuṁ
  padabhājane tattha gantvā tuṇhībhūtenāti ādi vuttaṁ. Tattha na
  āsane nisīditabbanti idha bhante nisīdathāti vuttenāpi na nisīditabbaṁ.
  Na āmisaṁ paṭiggahetabbanti yāgukhajjakādibhedaṁ kiñci āmisaṁ
  gaṇhātha bhanteti yāciyamānenāpi na gaṇhitabbaṁ. Na dhammo
  bhāsitabboti maṅgalaṁ vā anumodanaṁ vā bhāsathāti yāciyamānenāpi
  kiñci na bhāsitabbaṁ. Kevalaṁ kiṁkāraṇā āgatosīti pucchiyamāno
  jānāhi āvusoti vattabbo. Pucchiyamānoti idaṁ hi karaṇatthe
  paccattavacanaṁ. Athavā pucchaṁ kurumānoti pucchiyamānoti
  evampettha attho daṭṭhabbo. Yo hi pucchaṁ karoti so ettakaṁ
  vattabboti. Ṭhānaṁ bhañjatīti āgatakāraṇaṁ bhañjati. Idāni yā
  tisso codanā cha ṭhānāni 1- vuttāni tattha vuḍḍhiñca hāniñca
  dassento catukkhattuṁ codetvāti ādimāha. Yasmā ca ettha
  ekacodanāvuḍḍhiyā dvinnaṁ ṭhānānaṁ hāni vuttā tasmā
  ekacodanā dviguṇaṁ ṭhānanti lakkhaṇaṁ dassitaṁ hoti. Iti iminā
  sakkhaṇena tikkhattuṁ codetvā chakkhattuṁ ṭhātabbaṁ dvikkhattuṁ codetvā
  aṭṭhakkhattuṁ ṭhātabbaṁ sakiṁ codetvā dasakkhattuṁ ṭhātabbaṁ yathā ca
  chakkhattuṁ codetvā na ṭhātabbanti vuttaṁ evaṁ dvādasakkhattuṁ
  ṭhatvā na codetabbantipi vuttameva hoti. Tasmā sace codetiyeva
  na tiṭṭhati cha codanā labbhanti. Sace tiṭṭhatiyeva na codeti

  *  *  *  *  *  *
  Footnote: 1. ito paraṁ casaddo icchitabbo.
-------------------------------------------------
[page 205]
  Dvādasa ṭhānāni labbhanti. Sace codetipi tiṭṭhatipi ekāya
  codanāya dve ṭhānāni hāpetabbāni tattha yo ekadivasameva
  punappunaṁ gantvā chakkhattuṁ codeti sakiṁyeva vā gantvā attho me
  āvuso cīvarenāti chakkhattuṁ vadati tathā ekadivasameva punappunaṁ
  gantvā dvādasakkhattuṁ tiṭṭhati sakiṁyeva vā gantvā tatra tatra
  ṭhāne tiṭṭhati sopi sabbacodanāyo sabbaṭṭhānāni ca bhañjati.
  Ko pana vādo nānādivasesu evaṁ karontassāti evamettha
  vinicchayo veditabbo. Yatassa cīvaracetāpanaṁ ābhaṭanti yato
  rājato vā rājabhoggato vā assa bhikkhuno cīvaracetāpanaṁ ānītaṁ.
  Yatrāssātipi pāṭho. Ayamevattho. Yatthassātipi paṭhanti yasmiṁ
  ṭhāne assa cīvaracetāpanaṁ pesitanti ca atthaṁ kathenti. Byañjanaṁ
  pana na sameti. Ttathāti assa rañño vā rājabhoggassa vā
  santike. Samīpatthe hi idaṁ bhummavacanaṁ. Na taṁ tassa bhikkhuno
  kiñci atthaṁ anubhotīti taṁ cīvaracetāpanaṁ tassa bhikkhuno kiñci
  appamattakaṁpi kammaṁ na nipphādeti. Yuñjantāyasmanto sakanti
  āyasmanto attano santakaṁ dhanaṁ yuñjantu etaṁ pāpuṇantu.
  Mā vo sakaṁ vinassāti tumhākaṁ santakaṁ mā vinassatu yo pana
  neva sāmaṁ gacchati na dūtaṁ pāheti 1- vattabhede dukkaṭaṁ āpajjati.
      Kiṁ pana sabbakappiyakārakesu evaṁ paṭipajjitabbanti. Na
  paṭipajjitabbaṁ. Ayaṁ hi kappiyakārako nāma saṅkhepato duvidho

  *  *  *  *  *  *
  Footnote: 1. ito paraṁ soti padaṁ icchitabbaṁ.
-------------------------------------------------
[page 206]
  Niddiṭṭho ca aniddiṭṭho cāti. Tattha niddiṭṭho duvidho
  bhikkhunā niddiṭṭho dūtena niddiṭṭhoti. Aniddiṭṭhopi duvidho
  mukhavevaṭikakappiyakārako parammukhakappiyakārakoti. Tesu bhikkhunā niddiṭṭho
  sammukhāsammukhavasena catubbidho hoti. Tathā dūtena niddiṭṭhoti.
  Kathaṁ. Idhekacco bhikkhussa cīvaratthāya dūtena akappiyavatthuṁ
  pahiṇāti. Dūto taṁ bhikkhuṁ upasaṅkamitvā idaṁ bhante itthannāmena
  tumhākaṁ cīvaratthāya pahitaṁ gaṇahātha nanti vadati. Bhikkhu nayidaṁ
  kappatīti paṭikkhipati. Dūto atthi pana te bhante veyyāvaccakaroti
  pucchati. Puññatthikehi ca upāsakehi bhikkhūnaṁ veyyāvaccaṁ
  karothāti āṇattā vā bhikkhūnaṁ vā sandiṭṭhā sambhattā keci
  veyyāvaccakarā honti. Tesaṁ aññataro tasmiṁ khaṇe bhikkhussa
  santike nisinno hoti. Bhikkhu taṁ niddisati ayaṁ bhikkhūnaṁ
  veyyāvaccakaroti. Dūto tassa hatthe akappiyavatthuṁ datvā therassa cīvaraṁ
  kīṇitvā dehīti gacchati. Ayaṁ bhikkhunā sammukhaniddiṭṭho. No ce
  bhikkhussa santike nisinno hoti apica kho bhikkhu niddisati asukasmiṁ
  nāma gāme itthannāmo bhikkhūnaṁ veyyāvaccakaroti. So dūto
  gantvā tassa hatthe akappiyavatthuṁ datvā therassa cīvaraṁ kīṇitvā
  dadeyyāsīti āgantvā bhikkhussa ārocetvā gacchati. Ayameko
  bhikkhunā asammukhaniddiṭṭho. Naheva kho pana so dūto attanā
  āgantvā āroceti apica kho aññaṁ pahiṇāti dinnaṁ mayā
  bhante tassa hatthe cīvaracetāpanaṁ cīvaraṁ gaṇheyyāthāti. Ayaṁ
-------------------------------------------------
[page 207]
  Dutiyo bhikkhunā asammukhaniddiṭṭho. Naheva kho aññaṁ pahiṇāti
  apica kho gacchantova bhikkhuṁ vadati ahaṁ tassa hatthe cīvaracetāpanaṁ
  dassāmi tumhe cīvaraṁ gaṇheyyāthāti. Ayaṁ tatiyo bhikkhunā
  asammukhaniddiṭṭhoti evaṁ eko sammukhaniddiṭṭho tayo asammukhaniddiṭṭhāti
  ime cattāro bhikkhunā niddiṭṭhaveyyāvaccakarā nāma. Etesu
  imasmiṁ rājasikkhāpade vuttanayeneva paṭipajjitabbaṁ. Aparo bhikkhu
  purimanayeneva dūtena pucchito natthitāya vā avicāretukāmatāya
  vā natthamhākaṁ kappiyakārakoti vadati. Tasmiṁ ca khaṇe koci
  manusso āgacchati. Dūto tassa hatthe akappiyavatthuṁ datvā
  imassa hatthato cīvaraṁ gaṇheyyāthāti vatvā gacchati. Ayaṁ dūtena
  sammukhaniddiṭṭho. Aparo dūto gāmaṁ pavisitvā attano abhirucitassa
  yassa kassaci hatthe akappiyavatthuṁ datvā purimanayeneva āgantvā
  āroceti aññaṁ vā pahiṇāti ahaṁ asukassa nāma hatthe
  cīvaracetāpanaṁ dassāmi tumhe cīvaraṁ gaṇheyyāthāti vatvā vā
  gacchati. Ayaṁ tatiyo dūtena asammukhaniddiṭṭhoti evaṁ eko
  sammukhaniddiṭṭho tayo asammukhaniddiṭṭhāti ime cattāro dūtena
  niddiṭṭhaveyyāvaccakarā nāma. Etesu meṇḍakasikkhāpade
  vuttanayeneva paṭipajjitabbaṁ. Vuttaṁ hetaṁ santi bhikkhave manussā saddhā
  pasannā te kappiyakārakānaṁ hatthe hiraññasuvaṇṇaṁ upanikkhipanti
  iminā yaṁ ayyassa kappiyaṁ taṁ dethāti anujānāmi bhikkhave yaṁ
  tato kappiyaṁ taṁ sādituṁ na tvevāhaṁ bhikkhave kenaci pariyāyena
-------------------------------------------------
[page 208]
  Jātarūparajataṁ sāditabbaṁ pariyesitabbanti vadāmīti 1-. Ettha codanāya
  parimāṇaṁ natthi. Mūlaṁ asādiyantena sahassakkhattuṁpi codanāya vā
  ṭhānena vā kappiyabhaṇḍaṁ sādituṁ vaṭṭati. No ce deti aññaṁ
  kappiyakārakaṁ ṭhapetvāpi āharāpetabbaṁ. Sace icchati
  mūlasāmikānaṁpi kathetabbaṁ. No ce icchati na kathetabbaṁ. Aparo bhikkhu
  purimanayeneva dūtena pucchito natthamhākaṁ kappiyakārakoti vadati.
  Tadañño samīpe ṭhito sutvā āhara bho ahaṁ ayyassa cīvaraṁ
  cetāpetvā dassāmīti vadati. Dūto handa bho dadeyyāsīti
  tassa hatthe datvā bhikkhussa anārocetvāva gacchati. Ayaṁ
  mukhavevaṭikakappiyakārako. Aparo bhikkhuno upaṭṭhākasasa vā aññassa
  vā hatthe akappiyavatthuṁ datvā therassa cīvaraṁ dadeyyāsīti
  etova pakkamati. Ayaṁ parammukhakappiyakārakoti ime dve
  aniddiṭaṭhakappiyakārakā nāma. Etesu aññātakāppavāritesu viya
  paṭipajjitabbaṁ. Sace sayameva cīvaraṁ ānetvā dadanti gahetabbaṁ
  no ce na kiñci vattabbaṁ. Desanāmattameva cetaṁ dūtena
  cīvaracetāpanaṁ pahiṇeyyāti. Sayaṁ āharitvāpi piṇḍapātādīnaṁ atthāya
  dadantesupi eseva nayo. Na kevalaṁ attanoyeva atthāya sampaṭicchituṁ
  na vaṭṭati. Sace koci jātarūparajataṁ ānetvā idaṁ saṅghassa
  dammi ārāmaṁ vā karotha vihāraṁ vā cetiyaṁ vā bhojanasālādīnaṁ
  vā aññataranti vadati idampi sampaṭicchituṁ na vaṭṭati. Yassa
  kassaci hi aññassa atthāya sampaṭicchantassa dukkaṭaṁ hotīti

  *  *  *  *  *  *
  Footnote: 1. vi. mahāvagga. 5/121.
-------------------------------------------------
[page 209]
  Mahāpaccariyaṁ vuttaṁ. Sace pana nayidaṁ bhikkhūnaṁ sampaṭicchituṁ vaṭṭatīti
  paṭikkhitte vaḍḍhakīnaṁ vā kammakarānaṁ vā hatathe bhavissati kevalaṁ
  tumhe sukatadukkaṭaṁ jānāthāti vatvā tesaṁ hatthe datvā pakkamati
  vaṭṭati. Athāpi mama manussānaṁ hatthe bhavissati mayhameva vā
  hatthe bhavissati kevalaṁ tumhe yaṁ yassa dātabbaṁ tadatthāya
  peseyyāthāti vadati evaṁpi vaṭṭati. Sace pana saṅghaṁ vā gaṇaṁ
  vā puggalaṁ vā anāmasitvā idaṁ hiraññasuvaṇṇaṁ cetiyassa dema
  vihārassa dema navakammassa demāti vadanti paṭikkhipituṁ na
  vaṭṭati. Ime idaṁ bhaṇantīti kappiyakārakānaṁ ācikkhitabbaṁ.
  Cetiyādīnaṁ atthāya tumhe gahetvā ṭhapethāti vutte pana amhākaṁ
  gahetuṁ na vaṭṭatīti paṭikkhipitabbaṁ. Sace pana koci bahuṁ
  hiraññasuvaṇṇaṁ ānetvā idaṁ saṅghassa dammi cattāro paccaye
  paribhuñjathāti vadati tañce saṅgho sampaṭicchati paṭiggahaṇepi paribhogepi
  āpatti. Tatra ce eko bhikkhu nayidaṁ kappatīti paṭikkhipati
  upāsako ca yadi na kappati mayhameva bhavissatīti gacchati
  so bhikkhu tayā saṅghassa lābhantarāyo katoti na kenaci kiñci
  vattabbo. Yo hi taṁ codeti sveva sāpattiko hoti.
  Tena pana ekena bahū anāpattikā katā. Sace pana bhikkhūhi
  na vaṭṭatīti paṭikkhitte kappiyakārakānaṁ vā hatthe bhavissati mama
  purisānaṁ vā mayhaṁ vā hatthe bhavissati kevalaṁ tumhe paccaye
  paribhuñjathāti vadati vaṭṭati. Catuppaccayatthāya ca dinnaṁ yena
-------------------------------------------------
[page 210]
  Yena paccayena attho hoti tadatthaṁ upanetabbaṁ. Cīvaratthāya
  dinnaṁ cīvareyeva upanetabbaṁ. Sace cīvarena tādiso attho natthi
  piṇḍapātādīhi saṅgho kilamati saṅghasuṭṭhutāya apaloketvā
  tadatthāyapi upanetabbaṁ. Esa nayo piṇḍapātagilānapaccayatthāya
  dinnepi. Senāsanatthāya dinnaṁ pana senāsanassa garubhaṇḍattā
  senāsaneyeva upanetabbaṁ. Sace pana bhikkhūsu senāsanaṁ chaḍḍetvā
  gatesu senāsanaṁ nassati īdise kāle senāsanaṁ vissajjetvāpi
  bhikkhūnaṁ paribhogo anuññāto. Tasmā senāsanaparijagganatthaṁ 1-
  mūlacchejjaṁ akatvā yāpanamattaṁ paribhuñjitababaṁ. Na kevalaṁ ca
  hiraññasuvaṇṇameva aññaṁpi khettavatthādikaṁ akappiyaṁ na
  sampaṭicchitabbaṁ. Sace hi koci mayhaṁ tisassasampādanakaṁ mahātaḷākaṁ
  atthi taṁ saṅghassa dammīti vadati sace taṁ saṅgho sampaṭicchati
  paṭiggahaṇepi paribhogepi āpattiyeva. Yo pana taṁ paṭikkhipati
  so purimanayeneva kenaci kiñci na vattabbo. Yo hi taṁ codeti
  sveva sāpattiko hoti. Tena pana ekena bahū anāpattikā
  katā. Yo pana tādisaṁyeva mahātaḷākaṁ dammīti vatvāpi bhikkhūhi
  na vaṭṭatīti paṭikkhitto sace vadati asukañca asukañca saṅghassa
  taḷākaṁ atthi taṁ kathaṁ vattatīti so vattabbo kappiyaṁ katvā
  dinnaṁ bhavissatīti. Kathaṁ dinnaṁ kappiyaṁ hotīti. Cattāro paccaye
  paribhuñjathāti vatvā dinnanti. So ce sādhu bhante cattāro

  *  *  *  *  *  *
  Footnote: 1. paṭijagganatthaṁ.
-------------------------------------------------
[page 211]
  Paccaye paribhuñjathāti deti vaṭṭati. Athāpi taḷākaṁ gaṇhāthāti
  vatvā na vaṭṭatīti paṭikkhitto kappiyakārako atthīti pucchitvā
  natthīti vutte idaṁ asuko nāma vicāressati asukassa vā
  hatthe mayhaṁ vā hatthe bhavissati saṅgho kappiyabhaṇḍaṁ paribhuñjatūti
  vadati vaṭṭati. Sacepi na vaṭṭatīti paṭikkhitto udakaṁ
  paribhuñjissanti bhaṇḍakaṁ dhovissanti migapakkhino pivissantīti vadati
  evampi vaṭṭati. Athāpi na vaṭṭatīti paṭikkhitto vadati
  kappiyasīsena gaṇhāthāti sādhu upāsaka saṅgho pānīyaṁ pivissati bhaṇḍakaṁ
  dhovissati migapakkhino pivissantīti vatvā paribhuñjituṁ vaṭṭati.
  Athāpi mama taḷākaṁ vā pokkharaṇiṁ vā saṅghassa dammīti vutte
  sādhu upāsaka saṅgho pānīyaṁ pivissatīti ādīni vatvā paribhuñjituṁ
  vaṭṭatiyeva. Yadi pana bhikkhūhi hatthakammaṁ yācitvā sahatthena ca
  kappiyapaṭhaviṁ khanitvā udakaparibhogatthāya taḷākaṁ kāritaṁ hoti
  tañce nissāya sassaṁ nipphādetvā manussā vihāre kappiyabhaṇḍaṁ
  denti vaṭṭati. Athāpi manussāeva saṅghassa upakāratthāya
  saṅghikabhūmiṁ khanitvā taṁ nissāya nipphannasassato kappiyabhaṇḍaṁ denti
  etaṁpi vaṭṭati. Amhākaṁ ekaṁ kappiyakārakaṁ ṭhapethāti vutte ca
  ṭhapetuṁpi labbhati. Atha pana te manussā rājabalinā upaddūtā
  pakkamanti aññe paṭipajjanti na ca bhikkhūnaṁ kiñci denti
  udakaṁ vāretuṁ labbhati. Tañca kho kasikammakāleyeva na
  sassakāle. Sace te vadanti nanu bhante pubbepi manussā imaṁ
-------------------------------------------------
[page 212]
  Nissāya sassaṁ akaṁsūti tato vattabbā te saṅghassa imañca imañca
  upakāraṁ akaṁsu idañca idañca kappiyabhaṇḍaṁpi akaṁsūti. Sace
  te vadanti mayaṁpi dassāmāti evaṁ vaṭṭati. Sace pana koci
  abyatto akappiyavohārena taḷākaṁ paṭiggaṇhāti vā kāreti vā
  taṁ bhikkhūhi na paribhuñjitabbaṁ. Taṁ nissāya laddhakappiyabhaṇḍaṁpi
  akappiyameva. Sace bhikkhūhi pariccattabhāvaṁ ñatvā sāmiko vā
  tassa puttadhītaro vā añño vā koci vaṁse uppanno puna
  kappiyavohārena deti vaṭṭati. Upacchinne kulavaṁse yo tassa
  janapadassa sāmiko so acchinditvā puna deti cittalatāpabbate
  bhikkhunā nīhaṭaudakavāhakaṁ anuḷā nāma rājamahesī viya evaṁpi
  vaṭṭati. Kappiyavohārepi udakavasena paṭiggahitataḷāke
  suddhacittānaṁ mattikuddharaṇapālibandhanādīni puna kātuṁ vaṭṭati. Taṁ
  nissāya pana sassaṁ karonte disvā kappiyakārakaṁ ṭhapetuṁ na
  vaṭṭati. Yadi te sayameva kappiyabhaṇḍaṁ denti gahetabbaṁ no
  ce denti na codetabbaṁ na sāretabbaṁ. Paccayavasena
  paṭiggahitataḷāke kappiyakārakaṁ ṭhapetuṁ vaṭṭati. Mattikuddharaṇapālibandhanādīni
  pana kātuṁ na vaṭṭati sace kappiyakārakā sayameva karonti
  vaṭṭati. Abyattena lajjibhikkhunā kārāpitesu kiñcāpi
  paṭiggahaṇe kappiyaṁ bhikkhussa payogapaccayā uppannena missakattā
  visagatapiṇḍapāto viya akappiyamaṁsarasamissabhojanaṁ viya ca dupparibhogaṁ
  hoti sabbesaṁ akappiyameva. Sace pana udakassa okāso atthi
-------------------------------------------------
[page 213]
  Taḷākassa pāli thirā yathā bahuṁ udakaṁ gaṇhāti evaṁ karohi
  tīrasamīpe udakaṁ karohīti evaṁ udakameva vicāretuṁ vaṭṭati.
  Uddhane aggiṁ nipātenti udakakammaṁ labbhatu upāsakāti vattuṁ
  vaṭṭati. Sassaṁ katvā āharathāti vattuṁ pana na vaṭṭati. Sace
  pana taḷāke atibahuṁ udakaṁ disvā passato vā piṭṭhito vā
  mātikaṁ nīharāpeti vanaṁ chindāpetvā kedāre kārāpeti
  porāṇakedāresu vā pakatibhāgaṁ aggahetvā atirekaṁ gaṇhāti
  akālasasse navasasse vā aparicchinnabhāge ettake kahāpaṇe dethāti
  kahāpaṇe uṭṭhāpeti sabbesaṁ akappiyaṁ. Yo pana kasatha vapathāti
  avatvā ettakāya bhūmiyā ettako nāma bhāgoti evaṁ bhūmiṁ vā
  patiṭṭhapeti ettake bhūmibhāge amhehi sassaṁ kataṁ ettakaṁ nāma
  bhāgaṁ gaṇhāthāti vadantesu kasakesu bhūmippamāṇagahaṇatthaṁ rajjuyā
  vā daṇḍena vā mināti khale vā ṭhatvā rakkhati khalato vā
  nīharāpeti koṭṭhāgāre vā paṭisāmeti tasseva taṁ akappiyaṁ.
  Sace kasakā kahāpaṇe āharitvā ime saṅghassa āhaṭāti vadanti
  aññataro ca bhikkhu na saṅgho kahāpaṇe khādatīti saññāya ettakehi
  kahāpaṇehi sāṭake āhara ettakehi yāguādīni sampādehīti
  vadati yante āharanti sabbesaṁ akappiyaṁ. Kasmā.
  Kahāpaṇānaṁ vicāritattā. Sace dhaññaṁ āharitvā idaṁ saṅghassa
  āhaṭanti vadanti aññataro ca bhikkhu purimanayeneva ettakehi
  vīhīhi idañcīdañca āharathāti vadati yaṁ te āharanti tasseva
-------------------------------------------------
[page 214]
  Akappiyaṁ. Kasmā. Dhaññassa vicāritattā. Sace taṇḍulaṁ vā
  aparaṇṇaṁ vā āharitvā imaṁ saṅghassa āhaṭanti vadanti.
  Aññataro ca bhikkhu purimanayeneva ettakehi taṇḍulehi idañcīdañca
  āharathāti vadati yaṁ te āharanti sabbesaṁ kappiyaṁ. Kasmā.
  Kappiyānaṁ taṇḍulādīnaṁ vicāritattā. Kayavikkayepi anāpatti
  kappiyakārakassa ācikkhitattā. Pubbe pana cittalatāpabbate
  eko bhikkhu catussāladvāre aho vata sve saṅghassa
  ettakappamāṇe pūve paceyyunti ārāmikānaṁ saññājananatthaṁ bhūmiyaṁ maṇḍalaṁ
  akāsi. Taṁ disvā cheko ārāmiko tatheva katvā dutiyadivase
  bheriyā ākoṭṭitāya sannipatite saṅghe pūvaṁ gahetvā saṅghattheraṁ
  āha bhante amhehi ito pubbe neva pitūnaṁ na pitāmahānaṁ
  evarūpaṁ sutapubbaṁ ekena ayyena catussāladvāre pūvatthāya
  saññāya katā itodāni pabhūti ayyā attano attano
  cittānurūpaṁ vadantu amhākaṁpi phāsuvihāro bhavissatīti. Mahāthero
  tatova nivatti. Ekena bhikkhunāpi pūvo na gahito. Evaṁ
  pubbe tatruppādaṁpi na paribhuñjiṁsu. Tasmā
        sallekhaṁ accajantena appamattena bhikkhunā
        kappiyepi na kātabbā āmisatthāya lolatāti.
  Yo cāyaṁ taḷāke vutto pokkharaṇīudakavāhakamātikādīsupi eseva
  nayo. Pubbaṇṇāparaṇṇaucchunāḷikerādīnaṁ viruhaṇaṭṭhānaṁ yaṅkiñci
  khettaṁ vā vatthuṁ vā dammīti vuttepi na vaṭṭatīti paṭikkhipitvā
-------------------------------------------------
[page 215]
  Taḷāke vuttanayeneva paṭipajjitabbaṁ. Yadā kappiyavohārena
  catupaccayaparibhogatthāya dammīti vadati tadā sampaṭicchitabbaṁ. Vanaṁ
  dammi araññaṁ dammīti vutte pana vaṭṭati. Sace manussā bhikkhūhi
  anāṇattāyeva tattha rukkhe chinditvā aparaṇṇādīni sampādetvā
  bhikkhūnaṁ bhāgaṁ denti vaṭṭati. Adentā na codetabbā na
  sāretabbā. Sace kenacideva antarāyena tesu pakkantesu aññe
  karonti na ca bhikkhūnaṁ kiñci denti te vāretabbā. Sace
  vadanti nanu bhante pubbepi manussā idha sassāni akaṁsūti tato
  vattabbā te saṅghassa idañcīdañca kappiyabhaṇḍaṁ adaṁsūti. Sace
  vadanti mayaṁpi dassāmāti evaṁ vaṭṭati. Kañci sassuṭṭhānakaṁ
  bhūmippadesaṁ sandhāya sīmaṁ demāti vadanti vaṭṭati. Sīmāparicchedanatthaṁ
  pana thambhā vā pāsāṇā vā sayaṁ na ṭhapetabbā.
  Kasmā. Bhūmi nāma anagghā appakenāpi pārājiko bhaveyya.
  Ārāmikānaṁ pana vattabbaṁ iminā ṭhānena amhākaṁ sīmā gatāti.
  Sacepi hi te adhikaṁ gaṇhanti pariyāyena kathitattā anāpatti.
  Yadi pana rājarājamahāmattādayo sayameva thambhe ṭhapāpetvā cattāro
  paccaye paribhuñjathāti denti vaṭṭatiyeva. Sace koci antosīmāyaṁ
  taḷākaṁ khanati vihāramajjhena vā mātikaṁ neti cetiyaṅgaṇabodhiyaṅgaṇādīni
  dussanti vāretabbo. Sace saṅgho kiñci labhitvā
  āmisagarukatāya na vāreti eko bhikkhu vāreti sova bhikkhu issaro.
  Sace eko bhikkhu na vāreti netha tumheti tesaṁyeva pakkho hoti
-------------------------------------------------
[page 216]
  Saṅgho vāreti saṅghova issaro. Saṅghikesu hi kammesu yo dhammakammaṁ
  karoti so issaro. Sace vāriyamānopi karoti heṭṭhā gahitaṁ paṁsuṁ
  heṭṭhā pakkhipitvā upari gahitaṁ paṁsuṁ upari pakkhipitvā pūretabbā.
  Sace koci yathājātameva ucchuṁ vā aparaṇṇaṁ vā alāvukumbhaṇḍādikaṁ
  vā vallīphalaṁ dātukāmo etaṁ sabbaṁ ucchukkhettaṁ aparaṇṇavatthuṁ
  vallīphalāvāṭaṁ dammīti vadati saha vatthunā parāmaṭṭhattā na
  vaṭṭatīti mahāsumatthero āha. Mahāpadumatthero pana
  abhilāpamattametaṁ sāmikānaṁyeva hi so bhūmibhāgo tasmā vaṭṭatīti
  āha. Dāsaṁ dammīti vadati na vaṭṭati. Ārāmikaṁ dammi
  veyyāvaccakaraṁ dammi kappiyakārakaṁ dammīti vutte vaṭṭati. Sace
  so ārāmiko purebhattaṁpi pacchābhattaṁpi saṅghasseva kammaṁ karoti
  sāmaṇerassa viya sabbaṁ bhesajjapaṭijagganaṁpi tassa kātabbaṁ. Sace
  purebhattameva saṅghassa kammaṁ karoti pacchābhattaṁ attano kammaṁ
  karoti sāyaṁ nivāpo na dātabbo. Yepi pañcadivasavārena vā
  pakkhavārena vā saṅghassa kammaṁ katvā sesakāle attano kammaṁ
  karonti tesaṁpi karaṇakāleyeva bhattañca nivāpo ca dātabbo.
  Sace saṅghassa kammaṁ natthi attanoyeva kammaṁ katvā jīvanti te
  ce hatthakammamūlaṁ ānetvā denti gahetabbaṁ. No ce denti
  na kiñci vattabbā. Yaṅkiñci rajakadāsaṁpi pesakāradāsaṁpi
  ārāmikanāmena sampaṭicchituṁ vaṭṭati. Sace gāvo demāti vadanti na
  vaṭṭatīti paṭikkhipitabbā. Imā gāvo kutoti. Paṇḍitehi
-------------------------------------------------
[page 217]
  Pañcagorasaparibhogatthāya dinnāti vattabbā. Mayaṁpi pañcagorasaparibhogatthāya
  demāti vutte vaṭṭati. Ajikādīsupi eseva nayo.
  Hatthiṁ dema assaṁ mahisaṁ kukkuṭaṁ sūkaraṁ demāti vadanti sampaṭicchituṁ
  na vaṭṭati. Sace keci manussā appossukkā bhante
  tumhe hotha mayaṁ ime gahetvā tumhākaṁ kappiyabhaṇḍaṁ dassāmāti
  vatvā gaṇhanti vaṭṭati. Kukkuṭasūkarā yathāsukhaṁ jīvantūti araññe
  vissajjetuṁ vaṭṭati. Imaṁ taḷākaṁ imaṁ khettaṁ imaṁ vatthuṁ vihārassa demāti
  vutte paṭikkhipituṁ na labbhatīti. Sesamettha uttānatthamevāti.
      Samuṭṭhānādīsu idampi chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
      Samantapāsādikāya vinayasaṁvaṇṇanāya rājasikkhāpadavaṇṇanā
  niṭṭhitā.
                   Niṭṭhito ca paṭhamo vaggo.
      Tena samayenāti kosiyasikkhāpadaṁ. Tattha santharitvā kataṁ
  hotīti same bhūmibhāge kosiyaṁsūni uparūpari santharitvā kañjikādīhi
  siñcitvā kataṁ hoti. Ekenapi kosiyaṁsunā missitvāti ettha
  tiṭṭhatu attano rucivasena missakaṁ sacepi tassa karaṇaṭṭhāne vāto
  ekaṁ kosiyaṁsuṁ ānetvā pāteti evaṁpi missitvā katameva
  hotīti. Sesaṁ sabbattha uttānatthameva. Chassamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                 Kosiyasikkhāpadavaṇṇanā niṭṭhitā.
-------------------------------------------------
[page 218]
      Tena samayenāti suddhakāḷakasikkhāpadaṁ. Tattha suddhakāḷakānanti
  suddhānaṁ kāḷakānaṁ aññehi amissakakāḷakānanti attho.
  Sesaṁ uttānatthameva. Samuṭṭhānādīnipi kosiyasikkhāpadasadisānevāti.
               Suddhakāḷakasikkhāpadavaṇṇanā niṭṭhitā.
      Tena samayenāti dvebhāgasikkhāpadaṁ. Tattha ante ādiyitvāti
  santhatassa ante anuvātaṁ viya dasante odātānaṁ alliyāpetvā.
  Dve bhāgāti dve koṭṭhāsā. Ādātabbāti gahetabbā.
  Gocariyānanti kapilavaṇṇānaṁ. Dve tulā ādātabbāti catūhi tulāhi
  kāretukāmaṁ sandhāya vuttaṁ. Atthato pana yattakehi eḷakalomehi
  kātukāmo hoti tesu dve koṭṭhāsā kāḷakānaṁ eko
  odātānaṁ eko gocariyānanti idameva dassitaṁ hotīti veditabbaṁ.
  Sesaṁ uttānatthameva. Samuṭṭhānādīnipi kosiyasikkhāpadasadisāneva.
  Kevalaṁ idaṁ ādāya anādāya ca karaṇato kiriyākiriyaṁ
  veditabbanti.
                Dvebhāgasikkhāpadavaṇṇanā niṭṭhitā.
      Tena samayenāti chabbassikkhāpadaṁ. Ūhadantipi ummihantipīti
  santhatānaṁ upari vaccaṁpi passāvaṁpi karontīti vuttaṁ hoti. Dinnā
  saṅghena itthannāmassa bhikkhuno sanathatasammatīti evaṁ laddhasammatiko
  bhikkhu yāva rogo na vūpasamati tāva yaṁ yaṁ ṭhānaṁ gacchati tattha
  tattha santhataṁ kātuṁ labhati. Sace arogo hutvā puna
-------------------------------------------------
[page 219]
  Mūlabyādhināva gilāno hoti soyeva parihāro natthaññaṁ
  sammatikiccanti pussadevatthero āha. Upatissatthero pana so vā
  byādhi paṭikuppatu añño vā sakiṁ gilānoti nāmaṁ laddhaṁ laddhameva
  puna sammatikiccaṁ natthīti āha. Orena ce channaṁ vassānanti
  orimabhāge antoti attho. Padabhājane pana saṅkhyāmattadassanatthaṁ
  ūnakachabbassānīti vuttaṁ. Anāpatti chabbassāni karotīti yadā
  chabbassāni paripuṇṇāni honti tadā santhataṁ karoti. Dutiyapadepi
  yadā atirekachabbassāni honti tadā karotīti evamattho daṭṭhabbo.
  Na hi so chabbassāni karotīti. Sesaṁ uttānatthameva. Samuṭṭhānādīni
  kosiyasikkhāpadasadisāneva idaṁ pana kiriyākiriyanti.
                Chabbassasikkhāpadavaṇṇanā niṭṭhitā.
      Tena samayenāti nisīdanasanthatasikkhāpadaṁ. Tattha icchāmahaṁ
  bhikkhaveti bhagavā kira taṁ antotemāsaṁ na kiñci bodhaneyyasattaṁ addasa
  tasmā evamāha. Evaṁ santepi tantivasena dhammadesanā kātabbā
  siyā. Yasmā panassa etadahosi mayi okāsaṁ kāretvā paṭisallīne
  bhikkhū adhammikaṁ katikavattaṁ karisasanti taṁ upaseno bhindissati
  ahaṁ tassa pasīditvā bhikkhūnaṁ dassanaṁ anujānissāmi tato maṁ
  passitukāmā bahū bhikkhū dhutaṅgāni samādiyissanti ahaṁ ca tehi
  ujjhitasanthatapaccayā sikkhāpadaṁ paññāpessāmīti tasmā evamāha.
  Evaṁ bahūni hi ettha ānisaṁsānīti. Sapariso yena bhagavā
  tenūpasaṅkamīti thero kira na bhikkhave ūnadasavassena upasampādetabbo
-------------------------------------------------
[page 220]
  Yo upasampādeyya āpattiṁ dukkaṭassāti 1- imasmiṁ khandhakasikkhāpade
  kathaṁ hi nāma tvaṁ moghapurisa aññehi ovadanīyo anusāsanīyo aññaṁ
  ovadituṁ anusāsituṁ maññissasīti 2- evamādinā nayena garahaṁ labhitvā
  satthā mayhaṁ parisaṁ nissāya garahaṁ adāsi so dānāhaṁ bhagavantaṁ
  teneva puṇṇacandasassirikena sabbākāraparipuṇṇena mukhena brahmaghosaṁ
  nicchārāpetvā parisaṁyeva nissāya sādhukāraṁ dāpessāmīti suhadayo
  kulaputto atirekayojanasataṁ atikkamitvā parisaṁ vinitvā pañcamattehi
  bhikkhusatehi parivuto puna bhagavantaṁ upasaṅkanto. Tena vuttaṁ
  sapariso yena bhagavā tenūpasaṅkamīti. Na hi sakkā buddhānaṁ
  aññathā ārādhetuṁ aññatra vattasampattiyā. Bhagavato avidūre
  nisinnoti vattasampattiyā parisuddhabhāvena nirāsaṅko sīho viya
  kañcanapabbatassa guhāyaṁ bhagavato avidūre nisinno. Etadavocāti
  kathāsamuṭṭhāpanatthaṁ etaṁ avoca. Manāpāni te bhikkhu paṁsukūlānīti
  bhikkhu tava imāni paṁsukūlāni manāpāni attano ruciyā khantiyā
  gahitānīti attho. Na kho me bhante manāpānīti bhante na mayā
  attano ruciyā khantiyā gahitāni galaggāhena viya matthakatālanena
  viya ca gāhitomhīti dasseti. Paññāyissatīti paññāto
  abhiññāto bhavissati. Tattha sandissatīti vuttaṁ hoti. Na mayaṁ
  appaññattaṁ paññāpessāmāti mayaṁ sāvakā nāma appaññattaṁ na
  paññāpessāma. Buddhavisayo hi eso yadidaṁ pācittiyaṁ
  dukkaṭanti ādinā nayena appaññattasikkhāpadapaññāpanaṁ

  *  *  *  *  *  *
  Footnote: 1. 2. vi. mahāvagga. 4/109.
-------------------------------------------------
[page 221]
  Paññattasikkhāpadasamucchindanaṁ vā. Samādāyāti taṁ taṁ sikkhāpadaṁ samādiyitvā
  sādhu suṭṭhūti sampaṭicchitvā yathāpaññattesu sabbasikkhāpadesu
  sikkhissāmāti dasseti. Bhagavā tassa āraddhacitto punapi
  sādhu sādhūti sādhukāramakāsi. Anuññātāvusoti anuññātaṁ
  āvuso. Pihantāti pihayantā. Santhatāni ujjhitvāti santhate
  catutthacīvarasaññitāya sabbasanthatāni ujjhitvā. Dhammiṁ kathaṁ katvā
  bhikkhū āmantesīti bhagavā santhatāni vippakiṇṇāni disvā
  saddhādeyyavinipātane kāraṇaṁ natthi paribhogūpāyaṁ tesaṁ dassessāmīti
  dhammiṁ kathaṁ katvā bhikkhū āmantesi. Sakiṁ nivatthaṁpi sakiṁ pārutaṁpīti
  sakiṁ nisinnañceva nipannañca. Sāmantāti ekapassato vaṭṭaṁ vā
  caturassaṁ vā chinditvā gahitaṭṭhānaṁ yathā vidatthimattaṁ hoti evaṁ
  gahetabbaṁ. Santharantena pana pāliyaṁ vuttanayeneva ekadese vā
  santharitabbaṁ vijaṭetvā vā missakaṁ katvā santharitabbaṁ evaṁ kataṁ
  thirataraṁ hoti. Sesaṁ uttānatthamevāti. Samuṭṭhānādīni
  kiriyākiriyattā imassa sikkhāpadassa dvebhāgasikkhāpadasadisānīti.
                  Nisīdanasanthatasikkhāpadaṁ samattaṁ.
      Imesu pana pañcasu santhatesu purimāni tīṇi vinayakammaṁ
  katvā paṭilabhitvā paribhuñjituṁ na vaṭṭanti pacchimāni dve
  vaṭṭantīti veditabbāni.
      Tena samayenāti eḷakalomasikkhāpadaṁ. Tattha upphaṇḍesunti
  kittakena te bhante kītānīti ādīni vadantā avahasiṁsu. Ṭhitakova
-------------------------------------------------
[page 222]
  Āsumbhīti yathā manussā araññato mahantaṁ dārubhāraṁ ānetvā
  kilantā ṭhitakāva pātenti evaṁ pātesīti attho. Sahatthāti
  sahatthena. Attanā haritabbānīti vuttaṁ hoti. Bahitiyojanaṁ
  pātetīti tiyojanato bahi pāteti. Anantarāyena patanake hatthato
  muttamatte lomagaṇanāya nissaggiyāni pācittiyāni. Sace
  bahitiyojane rukkhe vā thambhe vā paṭihaññitvā puna abbhantare
  patanti anāpatti. Bhūmiyaṁ patitvā ṭhatvā vaṭṭamānā
  eḷakalomabhaṇḍikā puna anto pavisanti āpattiyeva. Anto ṭhatvā
  hatthena vā pādena vā yaṭṭhiyā vā vaṭṭeti ṭhatvā vā aṭhatvā
  vā vaṭṭamānā bhaṇḍikā gacchanti āpattiyeva. Añño harissatīti
  ṭhapeti tena haritepi āpattiyeva. Suddhacittena ṭhapitaṁ vāto
  vā añño vā attano dhammatāya bahi pāteti āpattiyeva
  saussāhattā acittakattā ca sikkhāpadassa. Kurundiyādīsu pana
  ettha anāpatti vuttā. Sā anāpattipāliyā na sameti.
  Ubhatobhaṇḍikaṁ ekābaddhaṁ katvā ekabhaṇḍikaṁ antosīmāyaṁ ekaṁ bahisīmāyaṁ
  karonto ṭhapeti rakkhati tāva. Ekābaddhe kājepi eseva nayo.
  Yadi pana abandhitvā kājakoṭiyaṁ ṭhapitamattameva hoti na rakkhati.
  Ekābaddhepi parivattetvā ṭhapite āpattiyeva. Aññassa yāne
  vāti ettha gacchante yāne vā hatthipiṭṭhiyādīsu vā sāmikassa
  ajānantasseva harissatīti ṭhapeti tasmiṁ tiyojanaṁ atikkante
  āpattiyeva. Agacchantepi eseva nayo. Sace pana agacchante
-------------------------------------------------
[page 223]
  Yāne vā hatthipiṭṭhiyādīsu vā ṭhapetvā abhiruhitvā sāreti heṭṭhā
  vā gacchanto codeti pakkosanto vā anubandhāpeti aññaṁ
  harāpetīti vacanato anāpatti. Kurundiyādīsu pana āpattīti vuttaṁ.
  Taṁ aññaṁ harāpetīti iminā na sameti. Adinnādāne pana
  suṅkaghāṭe āpatti hoti. Yā hi tattha āpatti sā idha
  anāpatti yā idha āpatti sā tattha anāpatti. Taṁ ṭhānaṁ
  patvā aññāvihito vā corādīhi vā upaddūto gacchati
  āpattiyeva. Sabbattha lomagaṇanāya āpattiparicchedo veditabbo.
  Tiyojanaṁ vāsādhippāyo gantvā tato paraṁ haratīti yattha gato
  tattha uddesaparipucchādīnaṁ vā paccayādīnaṁ vā alābhena tato paraṁ
  aññattha gacchati tatopi aññatthāti evaṁ yojanasataṁpi harantassa
  anāpatti. Acchinnaṁ paṭilabhitvāti taṁ corā acchinditvā
  niratthakabhāvaṁ ñatvā paṭidenti taṁ harantassa anāpatti. Nissaṭṭhaṁ
  paṭilabhitvāti vinayakammakataṁ paṭilabhitvāti attho. Katabhaṇḍanti
  katabhaṇḍakaṁ kambalakojavasanthatādiṁ yaṅkiñci antamaso suttakena
  bandhamattaṁpi. Yo pana tanukapattatthavikantare vā āyogāṁsabandhaka-
  kāyabandhanādīnaṁ antaresu vā pipphalikādīnaṁ malarakkhaṇatthaṁ sipāṭikāya
  vā antamaso vātābādhiko kaṇṇacchiddepi lomāni pakkhipitvā
  gacchati āpattiyeva. Suttakena pana bandhitvā pakkhittaṁ
  katabhaṇḍaṭṭhāne tiṭṭhati. Veṇiṁ katvā harati idaṁ nidhānamukhannāma
  āpattiyeva. Sesaṁ uttānatthameva.
-------------------------------------------------
[page 224]
  Samuṭṭhānādīsu idaṁ eḷakalomasamuṭṭhānaṁ nāma kāyato ca
  kāyacittato ca samuṭṭhāti kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                  Eḷakalomasikkhāpadaṁ niṭṭhitaṁ.
      Tena samayenāti eḷakalomadhovāpanasikkhāpadaṁ. Tattha riñcantīti
  ujjhanti vissajjenti. Na sakkonti anuyuñjitunti vuttaṁ hoti.
  Sesamettha purāṇacīvarasikkhāpade vuttanayameva saddhiṁ samuṭṭhānādīhīti.
               Eḷakalomadhovāpanasikkhāpadaṁ niṭṭhitaṁ.
      Tena samayenāti rūpiyasikkhāpadaṁ. Tattha paṭiviṁsoti
  koṭṭhāso. Jātarūparajatanti ettha jātarūpanti suvaṇṇassa nāmaṁ.
  Taṁ pana yasmā tathāgatassa vaṇṇasadisaṁ hoti tasmā satthuvaṇṇo
  vuccatīti padabhājane vuttaṁ. Tassattho yo satthu vaṇṇo
  lohaviseso idaṁ jātarūpaṁ nāmāti. Rajataṁ pana saṅkho silā
  pavāḷaṁ rajataṁ jātarūpanti ādīsu rūpiyaṁ vuttaṁ. Idha pana yaṅkiñci
  vohāragāmanīyaṁ kahāpaṇādi adhippetaṁ. Tenevassa padabhājane kahāpaṇo
  lohamāsakoti ādi vuttaṁ. Tattha kahāpaṇoti sovaṇṇamayo vā
  rūpiyamayo vā pākatiko vā. Lohamāsakoti tambalohādīhi
  katamāsako. Dārumāsakoti sāradārunā vā veḷupesikāya vā
  antamaso tālapaṇṇenapi rūpaṁ chinditvā katamāsako. Jatumāsakoti
  lākhāya vā niyāsena vā rūpaṁ samuṭṭhāpetvā katamāsako. Ye
  vohāraṁ gacchantīti iminā pana padena yo yo yattha yattha janapade
-------------------------------------------------
[page 225]
  Yadā yadā vohāraṁ gacchati antamaso aṭṭhimayopi cammamayopi
  rukkhaphalabījamayopi samuṭṭhāpitarūpopi asamuṭṭhāpitarūpopi sabbo saṅgahito.
  Iccetaṁ sabbaṁpi rajataṁ jātarūpaṁ jātarūpamāsako vuttappabhedo sabbopi
  rajatamāsakoti catubbidhaṁ nissaggiyavatthu hoti. Muttā maṇi veḷuriyo
  saṅkho silā pavāḷaṁ lohitako masāragallaṁ sattadhaññāni dāsī dāsā
  khettavatthupupphārāmaphalārāmādayoti idaṁ dukkaṭavatthu. Suttaṁ phālo
  paṭako kappāso anekappakāraṁ aparaṇṇaṁ sappinavanītatelamadhuphāṇitādibhesajjañca
  idaṁ kappiyavatthu. Tattha nissaggiyavatthuṁ attano vā
  saṅghagaṇapuggalacetiyādīnaṁ vā atthāya sampaṭicchituṁ na vaṭṭati.
  Attano atthāya sampaṭicchato nissaggiyaṁ pācittiyaṁ hoti. Sesānaṁ
  atthāya dukkaṭaṁ. Dukkaṭavatthuṁ sabbesaṁpi atthāya sampaṭicchato
  dukkaṭameva kappiyavatthumhi anāpatti. Sabbampi nikkhipanatthāya
  bhaṇḍāgārikasīsena sampaṭicchato upari ratanasikkhāpade āgatavasena
  pācittiyaṁ. Uggaṇheyyāti gaṇheyya. Yasmā pana
  paṭiggaṇhanto āpattiṁ āpajjati tenassa padabhājane sayaṁ gaṇhāti
  nissaggiyaṁ pācittiyanti vuttaṁ. Esa nayo sesapadesupi. Tattha
  jātarūparajatabhaṇḍesu kahāpaṇamāsakesu ca ekaṁ gaṇhato vā
  gaṇhāpayato vā ekā āpatti. Sahassañcepi ekato gaṇhāti
  gaṇhāpeti vatthugaṇanāya āpattiyo. Mahāpaccariyaṁ pana
  kurundiyañca sithilabandhāya thavikāya sithilapūrite vā bhājane rūpagaṇanāya
  āpatti. Ghanabandhe pana ghanapūrite vā ekāva āpattīti vuttaṁ.
-------------------------------------------------
[page 226]
  Upanikkhittasādiyane pana idaṁ ayyassa hotūti vutte sacepi cittena
  sādiyati gaṇhitukāmo hoti kāyena vā vācāya vā nayidaṁ kappatīti
  paṭikkhipati anāpatti. Kāyavācāhi vā apaṭikkhipitvāpi suddhacitto
  hutvā nayidaṁ amhākaṁ kappatīti na sādiyati anāpattiyeva.
  Tīsu dvāresu hi yenakenaci paṭikkhittaṁ paṭikkhittameva hoti. Sace
  pana kāyavācāhi apaṭikkhipitvā cittena adhivāseti kāyavācāhi
  kattabbassa paṭikkhepassa akaraṇato akiriyasamuṭṭhānaṁ kāyadvāre
  vacīdvāre ca āpattiṁ āpajjati. Manodvāre pana āpatti nāma
  natthi. Eko sataṁ vā sahassaṁ vā pādamūle ṭhapeti tuyhidaṁ
  hotūti. Bhikkhu nayidaṁ kappatīti paṭikkhipati. Upāsako pariccattaṁ
  mayā tumhākanti gato. Añño tattha āgantvā pucchati kiṁ
  bhante idanti. Yaṁ tena ca attanā ca vuttaṁ taṁ ācikkhitabbaṁ.
  So ce vadati gopayissāmi bhante guttaṭṭhānaṁ dassethāti
  sattabhūmikaṁpi pāsādaṁ abhiruhitvā idaṁ guttaṭṭhānanti ācikkhitabbaṁ.
  Idha nikkhipāhīti na vattabbaṁ. Ettāvatā kappiyañca akappiyañca
  nissāya ṭhitaṁ hoti. Dvāraṁ pidahitvā rakkhantena vasitabbaṁ.
  Sace kiñci vikkāyikabhaṇḍaṁ pattaṁ vā cīvaraṁ vā āgacchati idaṁ
  gaṇhissatha bhanteti vutte upāsaka atthi amhākaṁ iminā attho
  vatthu ca evarūpannāma saṁvijjati kappiyakārako natthīti vattabbaṁ.
  Sace so vadati ahaṁ kappiyakārako bhavissāmi dvāraṁ vivaritvā
  dethāti dvāraṁ vivaritvā imasmiṁ okāse ṭhapitanti vattabbaṁ.
-------------------------------------------------
[page 227]
  Idaṁ gaṇhāti ca na vattabbaṁ. Evaṁpi kappiyañca akappiyañca
  nissāya ṭhitameva hoti. So ce taṁ gahetvā tassa kappiyabhaṇḍaṁ
  deti vaṭṭati. Sace adhikaṁ gaṇhāti na mayaṁ tava bhaṇḍaṁ gaṇhāma
  nikkhipāhīti vattabbo.
      Saṅghamajjhe nissajjitabbanti ettha yasmā rūpiyaṁ nāma
  akappiyaṁ tasmā nissajjitabbaṁ saṅghassa vā gaṇassa vā puggalassa
  vāti na vuttaṁ. Yasmā pana taṁ paṭiggahitamattameva na tena
  kiñci kappiyabhaṇḍaṁ cetāpitaṁ tasmā upāyena paribhogadassanatthaṁ
  saṅghamajjhe nissajjitabbanti vuttaṁ. Kappiyaṁ ācikkhitabbaṁ sappi vāti
  pabbajitānaṁ sappi vā telaṁ vā vaṭṭati upāsakāti evaṁ ācikkhitabbaṁ.
  Rūpiyapaṭiggāhakaṁ ṭhapetvā sabbeheva paribhuñjitabbanti
  sabbehi bhājetvā paribhuñjitabbaṁ. Rūpiyapaṭiggāhakena bhāgo na
  gahetabbo. Aññesaṁ bhikkhūnaṁ vā ārāmikānaṁ vā pattabhāgaṁpi
  paṭilabhitvā paribhuñjituṁ na vaṭṭati. Antamaso makkaṭādīhi tato
  haritvā araññe ṭhapitaṁ vā tesaṁ hatthato galitaṁ vā
  tiracchānapariggahitaṁpi paṁsukūlaṁpi na vaṭṭatiyeva. Tato āhaṭena phāṇitena
  senāsanadhūpanaṁpi na vaṭṭati. Sappinā vā telena vā padīpaṁ katvā
  dīpālokena nipajjituṁ kasiṇaparikammaṁpi kātuṁ potthakaṁpi vācetuṁ
  na vaṭṭati. Tato telamadhuphāṇitādīhi pana sarīre vaṇaṁ makkhetuṁ
  na vaṭṭatiyeva. Tena vatthunā mañcapīṭhādīni vā gaṇhanti uposathāgāraṁ
  vā bhojanasālaṁ vā karonti paribhuñjituṁ na vaṭṭati. Chāyāpi
-------------------------------------------------
[page 228]
  Gehaparicchedena ṭhitā na vaṭṭati. Paricchedātikkantā
  āgantukattā vaṭṭati. Taṁ vatthuṁ vissajjetvā katena maggenapi setunāpi
  nāvāyapi uḷumpenapi gantuṁ na vaṭṭati. Tena vatthunā khanāpitāya
  pokkharaṇiyā ubbhitodakaṁ pātuṁ vā paribhuñjituṁ vā na vaṭṭati.
  Anto udake pana asati aññaṁ āgantukaudakaṁ vā vassodakaṁ vā
  paviṭṭhaṁ vaṭṭati. Kītāya yena udakena saddhiṁ kītā taṁ āgantukaṁpi
  na vaṭṭati. Taṁ vatthuṁ upanikkhepaṁ ṭhapetvā saṅgho paccaye
  paribhuñjati tepi paccayā tassa na vaṭṭanti. Ārāmo gahito hoti
  sopi paribhuñjituṁ na vaṭṭati. Yadi bhūmipi bījaṁpi akappiyaṁ neva
  bhūmiṁ na phalaṁ paribhuñjituṁ vaṭṭati. Sace bhūmiṁyeva kīṇitvā
  aññāni bījāni ropitāni phalaṁ paribhuñjituṁ vaṭṭati. Atha bījāni
  kīṇitvā kappiyabhūmiyaṁ ropitāni phalaṁ na vaṭṭati. Bhūmiyaṁ
  nisīdituṁ vā nipajjituṁ vā vaṭṭati. Sace so chaḍḍetīti yattha
  katthaci khipati. Athāpi na chaḍḍeti sayaṁ vā gahetvā gacchati
  na vāretabbo. No ce chaḍḍetīti atha neva gahetvā gacchati
  na chaḍḍeti kiṁ mayhaṁ iminā byāpārenāti yena kāmaṁ pakkamati
  tato yathāvuttalakkhaṇo rūpiyachaḍḍako sammannitabbo. Yo na
  chandāgatinti ādīsu lobhavasena taṁ vatthuṁ attano vā karonto
  attānaṁ vā ukkaṁsento chandāgatiṁ nāma gacchati. Dosavasena
  nevāyaṁ mātikaṁ jānāti na vinayanti paraṁ apasādento dosāgatiṁ nāma
  gacchati. Mohavasena muṭṭhappamuṭṭhassatibhāvaṁ āpajjanto mohāgatiṁ
-------------------------------------------------
[page 229]
  Nāma gacchati. Rūpiyapaṭiggāhakassa bhayena chaḍḍetuṁ avisahanto
  bhayāgatiṁ nāma gacchati. Evaṁ akaronto na chandāgatiṁ gacchati
  .pe. Na bhayāgatiṁ gacchatīti veditabbo. Animittaṁ katvāti nimittaṁ
  akatvā. Akkhīni nimmiletvā nadiyā vā papāte vā vanagahane
  vā gūthakaṁ viya anapekkhena patitokāsaṁ asamannāharantena pātetabbanti
  attho. Evaṁ jigucchitabbepi rūpiye bhagavā pariyāyena bhikkhūnaṁ
  paribhogaṁ ācikkhi. Rūpiyapaṭiggāhakassa pana kenaci pariyāyena tato
  uppannapaccayaparibhogo na vaṭṭati. Yathā cāyaṁ etassa na
  vaṭṭati evaṁ asantasambhāvanāya vā kuladūsakakammena vā kuhanādīhi
  vā uppannapaccayā neva tassa na aññassa vaṭṭanti. Dhammena
  samena uppannāpi apaccavekkhitvā paribhuñjituṁ na vaṭṭanti.
      Cattāro hi paribhogā 1- theyyaparibhogo iṇaparibhogo
  dāyajjaparibhogo sāmiparibhogoti. Tattha saṅghamajjhepi nisīditvā
  paribhuñjantassa dussīlassa paribhogo theyyaparibhogo nāma. Sīlavato
  apaccavekkhitaparibhogo iṇaparibhogo nāma. Tasmā cīvaraṁ paribhoge
  paribhoge paccavekkhitabbaṁ piṇḍapāto ālope ālope. Tathā
  asakkontena purebhattapacchābhattapurimayāmamajjhimayāmapacchimayāmesu.
  Sacassa apaccavekkhatova aruṇo uggacchati iṇaparibhogaṭṭhāne
  tiṭṭhati. Senāsanaṁpi paribhoge paribhoge paccavekkhitabbaṁ. Bhesajjassa
  paṭiggahaṇepi paribhogepi satipaccayatā vaṭṭati. Evaṁ santepi
  paṭiggahaṇe satiṁ katvā paribhoge akarontasseva āpatti.

  *  *  *  *  *  *
  Footnote: 1. cattāro hi paribhogāti ādīni padāni visuddhimaggassa sīlaniddese paññāyanti.
-------------------------------------------------
[page 230]
  Paṭiggahaṇe pana satiṁ akatvā paribhoge karontassa anāpatti.
  Catubbidhā hi suddhi desanāsuddhi saṁvarasuddhi pariyiṭṭhisuddhi
  paccavekkhaṇasuddhīti. Tattha desanāsuddhi nāma pāṭimokkhasaṁvarasīlaṁ. Taṁ
  hi desanāya sujjhanato desanāsuddhīti vuccati. Saṁvarasuddhi nāma
  indriyasaṁvarasīlaṁ. Taṁ hi na puna evaṁ karissāmīti cittādhiṭṭhānasaṁvareneva
  sujjhanato saṁvarasuddhīti vuccati. Pariyiṭṭhisuddhi nāma ājīvaparisuddhasīlaṁ.
  Taṁ hi anesanaṁ pahāya dhammena samena paccaye uppādentassa
  pariyesanāyayeva suddhattā pariyiṭṭhisuddhīti vuccati. Paccavekkhaṇasuddhi
  nāma paccayaparibhogasannissitasīlaṁ. Taṁ hi paṭisaṅkhā yoniso cīvaraṁ
  paṭisevatīti ādinā nayena vuttena paccavekkhaṇena sujjhanato
  paccavekkhaṇasuddhīti vuccati. Tena vuttaṁ paṭiggahaṇe pana satiṁ akatvā
  paribhoge karontassa anāpattīti. Sattannaṁ sekkhānaṁ paccayaparibhogo
  dāyajjaparibhogo nāma. Te hi bhagavato puttā tasmā pitu
  santakānaṁ paccayānaṁ dāyādā hutvā te paccaye paribhuñjanti.
  Kiṁ pana te bhagavato paccaye paribhuñjanti gihīnaṁ paccaye
  paribhuñjantīti. Gihīhi dinnāpi bhagavatā anuññātattā bhagavato santakā
  honti tasmā te bhagavato paccaye paribhuñjantīti veditabbaṁ.
  Dhammadāyādasuttañcettha 1- sādhakaṁ. Khīṇāsavānaṁ paribhogo
  sāmiparibhogo nāma. Te hi taṇhādāsabyaṁ atītattā sāmino hutvā
  paribhuñjanti. Imesu paribhogesu sāmiparibhogo ca dāyajjaparibhogo
  ca sabbesaṁpi vaṭṭati. Iṇaparibhogo na vaṭṭati. Theyyaparibhoge

  *  *  *  *  *  *
  Footnote: 1. Ma. mū. 12/21.
-------------------------------------------------
[page 231]
  Kathāyeva natthi.
      Aparepi cattāro paribhogā lajjiparibhogo alajjiparibhogo
  dhammiyaparibhogo adhammiyaparibhogoti. Tattha alajjino lajjinā saddhiṁ
  parabhogo vaṭṭati. Āpattiyā na kāretabbo. Lajjino
  alajjinā saddhiṁ yāva na jānāti tāva vaṭṭati. Ādito
  paṭṭhāya hi alajjī nāma natthi. Tasmā yadāssa alajjibhāvaṁ
  jānāti tadā vattabbo tumhe kāyadvāre ca vacīdvāre ca
  vītikkamaṁ karotha taṁ apaṭirūpaṁ mā evaṁ akaritthāti. Sace
  anādayitvā karotiyeva yadi tena saddhiṁ paribhogaṁ karoti sopi
  alajjīyeva hoti. Yopi attano bhārabhūtena alajjinā saddhiṁ
  paribhogaṁ karoti sopi nivāretabbo. Sace na oramati ayaṁpi
  alajjīyeva hoti. Evaṁ ekopi alajjī alajjisataṁpi karoti. Alajjino
  pana alajjināva saddhiṁ paribhoge āpatti nāma natthi. Lajjino
  lajjinā saddhiṁ paribhogo dvinnaṁ khattiyakumārānaṁ suvaṇṇapāṭiyaṁ
  bhojanasadiso. Dhammiyādhammiyaparibhogo paccayavaseneva veditabbo.
  Tattha sace puggalopi alajjī piṇḍapātopi adhammiyo ubho
  jegucchā. Puggalo alajjī piṇḍapāto dhammiyo puggalaṁ
  jigucchitvā piṇḍapāto na gahetabbo. Mahāpaccariyaṁ pana dussīlo
  saṅghato uddesabhattādīni labhitvā saṅghasseva deti etāni
  yathādānameva gatattā vaṭṭantīti vuttaṁ. Puggalo lajjī piṇḍapāto
  adhammiyo piṇḍapāto jiguccho na gahetabbo. Puggalo lajjī
-------------------------------------------------
[page 232]
  Piṇḍapātopi dhammiyo vaṭṭati.
      Apare dve paggahā dve ca paribhogā lajjipaggaho
  alajjipaggaho dhammaparibhogo āmisaparibhogoti. Tattha alajjino lajjiṁ
  paggahetuṁ vaṭṭati. Na so āpattiyā kāretabbo. Sace pana
  lajjī alajjiṁ paggaṇhāti anumodanāya ajjhesati dhammakathāya
  ajjhesati kulesu upatthambheti itaropi amhākaṁ ācariyo
  īdiso ca īdiso cāti tassa parisati vaṇṇaṁ bhāsati ayaṁ sāsanaṁ
  osakkāpeti antaradhāpetīti veditabbo. Dhammaparibhogāamisaparibhogesu
  pana yattha āmisaparibhogo vaṭṭati tattha dhammaparibhogopi
  vaṭṭati. Yo pana koṭiyaṁ ṭhito gaṇṭho tassa puggalassa
  accayena nassissati taṁ dhammānuggahena uggaṇhituṁ vaṭṭatīti vuttaṁ.
  Tatrīdaṁ vatthu mahābhaye kira ekasseva bhikkhuno mahāniddeso
  paguṇo ahosi. Atha catunnikāyikatissattherassa upajjhāyo
  mahātipiṭakatthero nāma mahārakkhitattheraṁ āha āvuso mahārakkhita
  etassa santike mahāniddesaṁ gaṇhāhīti. Pāpo kirāyaṁ bhante
  na gaṇhāmīti. Gaṇhāvuso ahante santike nisīdissāmīti.
  Sādhu bhante tumhesu nisinnesu uggaṇhissāmīti paṭṭhapetvā
  rattindivaṁ nirantaraṁ pariyāpuṇanto osānadivase heṭṭhāmañce itthiṁ
  disvā bhante sutaṁyeva me pubbe sacāhaṁ evaṁ jāneyyaṁ na
  īdisassa santike dhammaṁ pariyāpuṇeyyanti āha. Tassa pana
  santike bahū mahātherā uggaṇhitvā mahāniddesaṁ patiṭṭhapesuṁ.
-------------------------------------------------
[page 233]
      Rūpiye rūpiyasaññīti ettha sabbaṁpi jātarūparajatañca
  rūpiyasaṅgahameva gatanti veditabbaṁ. Rūpiye vematikoti suvaṇṇaṁ nukho
  kharapattaṁ nukhoti ādinā nayena saṁsayajāto. Rūpiye arūpiyasaññīti
  suvaṇṇādīsu kharapattādisaññī. Apica puññakāmā rājorodhādayo
  bhattakhajjakagandhapiṇḍādīsu pakkhipitvā hiraññasuvaṇṇaṁ denti
  colabhikkhāya carantānaṁ dussante baddhakahāpaṇādīhiyeva saddhiṁ colakāni
  denti bhikkhū bhattādisaññāya vā colakasaññāya vā paṭiggaṇhanti
  evaṁ rūpiye arūpiyasaññī rūpiyaṁ paṭiggaṇhātīti veditabbo.
  Paṭiggaṇhantena pana imasmiṁ gehe idaṁ laddhanti sallakkhetabbaṁ.
  Yena hi asatiyā dinnaṁ hoti so satiṁ paṭilabhitvā puna āgacchati.
  Athassa vattabbaṁ tava colakaṁ passāhīti. Sesamettha
  uttānatthameva.
      Samuṭṭhānādīsu chassamuṭṭhānaṁ siyā kiriyā gahaṇena āpajjanato
  siyā akiriyā paṭikkhepassa akaraṇato rūpiyāññavādakaupassutisikkhāpadāni
  hi tīṇi ekaparicchedāni nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                    Rūpiyasikkhāpadaṁ niṭṭhitaṁ.
      Tena samayenāti rūpiyasabyohārasikkhāpadaṁ. Tattha
  nānappakārakanti katākatādivasena anekavidhaṁ. Rūpiyasabyohāranti
  jātarūparajataparivattanaṁ. Samāpajjantīti paṭiggahaṇasseva paṭikkhitattā
  paṭiggahitaparivattane dosaṁ apassantā karonti. Sīsūpaganti ādīsu
-------------------------------------------------
[page 234]
  Sīsaṁ upagacchatīti sīsūpagaṁ. Potthakesu pana sīsūpakanti likhitaṁ.
  Yassa kassaci sīsālaṅkārassetaṁ adhivacanaṁ. Esa nayo sabbattha.
  Katena katanti ādīsu suddho rūpiyasabyohāroyeva. Rūpiye
  rūpiyasaññīti ādimhi purimasikkhāpade vuttavatthūsu nissaggiyavatthunā
  nissaggiyavatthuṁ cetāpentassa mūlagahaṇe purimasikkhāpadena
  nissaggiyaṁ pācittiyaṁ aparāparaṁ parivattane iminā nissaggiyaṁ
  pācittiyameva. Nissaggiyavatthunā dukkaṭavatthuṁ vā kappiyavatthuṁ
  vā cetāpentassāpi eseva nayo. Yo hi ayaṁ arūpiye rūpiyasaññī
  rūpiyaṁ cetāpetīti ādi dutiyo tiko vutto tassānulomattā
  avuttopi ayamaparopi rūpiye rūpiyasaññī arūpiyaṁ cetāpetīti
  ādi tiko veditabbo. Attano vā hi arūpiyena parassa rūpiyaṁ
  cetāpeyya attano vā rūpiyena parassa arūpiyaṁ ubhayathāpi
  rūpiyasabyohāro katoyeva hoti. Tasmā pāliyaṁ ekantena rūpiyapakkhe
  ekoyeva tiko vuttoti. Dukkaṭavatthunā pana nissaggiyavatthuṁ
  cetāpentassa mulagahaṇe purimasikkhāpadena dukkaṭaṁ pacchāparivattane
  iminā nissaggiyaṁ pācittiyaṁ garukassa cetāpitattā. Dukkaṭavatthunā
  dukkaṭavatthumeva kappiyavatthuṁ vā cetāpentassa mūlagahaṇe
  purimasikkhāpadena dukkaṭaṁ pacchāparivattanepi iminā dukkaṭameva. Kasmā.
  Akappiyavatthunā cetāpitattā. Andhakaṭṭhakathāyaṁ pana sace kayavikkayaṁ
  samāpajjeyya nissaggiyaṁ pācittiyanti bhāsitaṁ taṁ dubbhāsitaṁ.
  Kasmā. Na hi dānagahaṇato añño kayavikkayo nāma atthi.
-------------------------------------------------
[page 235]
  Kayavikkayasikkhāpadañca kappiyavatthunā kappiyavatthuṁ parivattanameva
  sandhāya vuttaṁ. Tañca kho aññatra sahadhammikehi. Idaṁ
  sikkhāpadaṁ rūpiyena ca rūpiyārūpiyacetāpanaṁ arūpiyena ca rūpiyacetāpanaṁ
  dukkaṭavatthunā pana dukkaṭavatthuno cetāpanaṁ neva idha na tattha
  pāliyaṁ vuttaṁ. Na cettha anāpatti bhavituṁ arahati. Tasmā
  yatheva dukkaṭavatthuno paṭiggahaṇe dukkaṭaṁ tatheva tassa vā teneva
  cetāpanepi dukkaṭaṁ yuttanti bhagavato adhippāyaññūhi vuttaṁ.
  Kapapiyavatthunā pana nissaggiyavatthuṁ cetāpentassa mūlagahaṇe
  purimasikkhāpadena anāpatti pacchāparivattane iminā nissaggiyaṁ pācittiyaṁ.
  Vuttaṁ hetaṁ arūpiye arūpiyasaññī rūpiyaṁ cetāpeti nissaggiyaṁ
  pācittiyanti 1-. Teneva kappiyavatthunā dukkaṭavatthuṁ cetāpentassa
  mūlagahaṇe tatheva anāpatti pacchāparivattane iminā dukkaṭaṁ. Kasmā.
  Akappiyassa cetāpitattā. Kappiyavatthunā pana kappiyavatthuṁ aññatra
  sahadhammikehi cetāpentassa mūlagahaṇe purimasikkhāpadena anāpatti
  pacchāparivattane upari kayavikkayasikkhāpadena nissaggiyaṁ pācittiyaṁ.
  Kayavikkayaṁ mocetvā gaṇhantassa uparisikkhāpadenapi anāpatti.
  Vuḍḍhiṁ payojentassa dukkaṭaṁ.
      Imassa ca rūpiyasabyohārassa garubhāvadīpakaṁ idaṁ pattacatukkaṁ
  veditabbaṁ. Yo hi rūpiyaṁ uggaṇhitvā tena ayabījaṁ samuṭṭhāpeti
  taṁ koṭṭāpetvā tena lohena pattaṁ kāreti ayaṁ patto
  mahāakappiyo nāma na sakkā kenaci upāyena kappiyo kātuṁ.

  *  *  *  *  *  *
  Footnote: 1. vi. mahāvibhaṅga. 2/97.
-------------------------------------------------
[page 236]
  Sace hi taṁ vināsetvā thālakaṁ kāreti taṁpi akappiyaṁ. Vāsiṁ
  kāreti tāya chinnaṁ dantakaṭṭhaṁpi akappiyaṁ. Balisaṁ kāreti tena
  māritā macchāpi akappiyā. Vāsīphalaṁ tāpetvā udakaṁ vā khīraṁ
  vā uṇhāpeti taṁpi akappiyameva. Yo pana rūpiyaṁ uggaṇhitvā
  tena pattaṁ kīṇāti ayaṁpi patto akappiyo pañcannaṁpi
  sahadhammikānaṁ na kappatīti mahāpaccariyaṁ vuttaṁ. Sakkā pana kappiyo
  kātuṁ. So hi mūle mūlasāmikānaṁ patte ca pattassāmikānaṁ
  dinne kappiyo hoti. Kappiyabhaṇḍaṁ datvā gahetvā paribhuñjituṁ
  vaṭṭati. Yopi rūpiyaṁ uggaṇhāpetvā kappiyakārakena saddhiṁ
  kammārakulaṁ gantvā pattaṁ disvā ayaṁ mayhaṁ ruccatīti vadati.
  Kappiyakārako ca taṁ rūpiyaṁ datvā kammāraṁ saññāpeti. Ayaṁpi
  patto kappiyavohārena gahito dutiyapattasadisoyeva mūlassa
  sampaṭicchitattā akappiyova. Kasmā sesānaṁ na kappatīti. Mūlassa
  anissaṭṭhattā. Yo pana rūpiyaṁ asampaṭicchitvā therassa pattaṁ
  kīṇitvā dehīti pahitakappiyakārakena saddhiṁ kammārakulaṁ gantvā
  pattaṁ disvā ime kahāpaṇe gahetvā imaṁ dehīti kahāpaṇe
  dāpetvā gahito ayaṁ patto etasseva bhikkhuno na vaṭṭati
  dubbicāritattā. Aññesaṁ pana vaṭṭati mūlassa asampaṭicchitattā.
  Mahāsumattherassa kira upajjhāyo anuruddhatthero nāma ahosi.
  So attano evarūpaṁ pattaṁ sappissa pūretvā saṅghassa nissajji.
  Tapiṭakacūḷanāgattherassapi saddhivihārikānaṁ evarūpo patto ahosi.
-------------------------------------------------
[page 237]
  Taṁ thero sappissa pūrāpetvā saṅghassa nissajjāpesīti. Idaṁ
  akappiyapattacatukkaṁ. Sace pana rūpiyaṁ asampaṭicchitvā therassa
  pattaṁ kīṇitvā dehīti pahitakappiyakārakena saddhiṁ kammārakulaṁ
  gantvā pattaṁ disvā ayaṁ mayhaṁ ruccatīti vā imāhaṁ gahessāmīti
  vā vadati kappiyakārako ca taṁ rūpiyaṁ datvā kammāraṁ saññāpeti
  ayaṁ patto sabbakappiyo buddhānaṁpi paribhogāraho.
      Arūpiye rūpiyasaññīti kharapattādīsu suvaṇṇādisaññī.
  Āpatti dukkaṭassāti sace tena arūpiyaṁ cetāpeti dukkaṭāpatti
  hoti. Esa nayo vematike. Arūpiyasaññissa pana pañcahi
  sahadhammikehi saddhiṁ idaṁ gahetvā idaṁ dethāti kayavikkayaṁ
  karontassāpi anāpatti. Sesaṁ uttānatthameva.
      Chassamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                 Rūpiyasabyohārasikkhāpadaṁ niṭṭhitaṁ.
      Tena samayenāti kayavikkayasikkhāpadaṁ. Tattha katīhipi
  tyāyanti kati te ayaṁ. Hikāro panettha padapūraṇo pikāro
  garahāyaṁ. Ayaṁ dubbalā saṅghāṭi tava katidivasāni bhavissatīti
  attho. Athavā katihaṁpi tyāyantipi pāṭho. Tattha katihanti
  katiahāni katidivasānīti vuttaṁ hoti. Sesaṁ vuttanayameva. Katīhipi
  myāyanti idaṁ eteneva nayena veditabbaṁ. Gihīpi naṁ gihissāti
  ettha nanti nāmatthe nipāto gihīpi nāma gihissāti vuttaṁ
-------------------------------------------------
[page 238]
  Hoti. Nānappakārakanti cīvarādīnaṁ kappiyabhaṇḍānaṁ vasena
  anekavidhaṁ. Tenevassa padabhājane cīvaraṁ ādiṁ katvā
  dasikasuttapariyosānaṁ kappiyabhaṇḍameva dassitaṁ. Akappiyabhaṇḍaparivattanaṁ hi
  kayavikkayasaṅgahaṁ na gacchati. Kayavikkayanti kayañceva vikkayañca.
  Iminā imaṁ dehīti ādinā nayena parassa kappiyabhaṇḍaṁ gaṇhanto
  kayaṁ samāpajjati attano kappiyabhaṇḍaṁ dento vikkayaṁ.
  Ajjhācaratīti abhibhavitvā carati. Vītikkamavācaṁ bhāsatīti attho.
  Yato kayitañca hoti vikkītañcāti yadā kayitañca hoti parabhaṇḍaṁ
  attano hatthagataṁ karontena vikkayitañca attano bhaṇḍaṁ parahatthagataṁ
  karontena. Iminā imantiādivacanānurūpato pana pāṭho paṭhamaṁ
  attano bhaṇḍaṁ dassitaṁ. Nissajjitabbanti evaṁ parassa hatthato
  kayavikkayavasena gahitaṁ kappiyabhaṇḍaṁ nissajjitabbaṁ. Ayaṁ hi
  kayavikkayo ṭhapetvā pañca sahadhammike avasesehi gihipabbajitehi
  antamaso mātāpitūhipi saddhiṁ na vaṭṭati.
      Tatrāyaṁ vinicchayo. Vatthena vā vatthaṁ hotu bhattena vā
  bhattaṁ yaṅkiñci kappiyaṁ iminā imaṁ dehīti vadati dukkaṭaṁ. Evaṁ
  vatvā mātuyāpi attano bhaṇḍaṁ deti dukkaṭā. Iminā imaṁ
  dehīti vutto vā imaṁ dehi imaṁ te dassāmīti vatvā vā
  mātuyāpi bhaṇḍaṁ attano gaṇhāti dukkaṭaṁ. Attano bhaṇḍe
  parahatthaṁ parabhaṇḍe ca attano hatthaṁ sampatte nissaggiyaṁ.
  Mātaraṁ pana pitaraṁ vā imaṁ dehīti vadato viññatti na hoti.
-------------------------------------------------
[page 239]
  Imaṁ gaṇhāhīti vadato saddhādeyyavinipātanaṁ na hoti. Aññātakaṁ
  imaṁ dehīti vadato viññatti hoti. Imaṁ gaṇhāhīti vadato
  saddhādeyyavinipātanaṁ hoti. Iminā imaṁ dehīti kayavikkayaṁ āpajjato
  nissaggiyaṁ. Tasmā kappiyabhaṇḍaṁ parivattantena mātāpitūhi saddhiṁ
  kayavikkayaṁ aññātakehi saddhiṁ tisso āpattiyo mocentena
  parivattetabbaṁ. Tatrāyaṁ parivattanavidhi. Bhikkhussa pātheyyataṇḍulā
  honti. So antarāmagge bhattahatthapurisaṁ disvā amhākaṁ
  taṇḍulā atthi na ca no imehi attho bhattena pana
  atthoti vadati. Puriso taṇḍule gahetvā bhattaṁ deti vaṭṭati.
  Tissopi āpattiyo na honti. Antamaso nimittakammamattaṁpi na
  hoti. Kasmā. Mūlassa atthitāya. Parato ca vuttameva idaṁ
  amhākaṁ atthi amhākañca iminā ca iminā ca atthoti bhaṇatīti.
  Yo pana evaṁ akatvā iminā imaṁ dehīti parivatteti
  yathāvatthukameva. Vighāsādaṁ disvā imaṁ odanaṁ bhuñjitvā rajanaṁ vā
  dārūni vā āharāti deti rajanachalligaṇanāya ca dārugaṇanāya ca
  nissaggiyāni honti. Imaṁ odanaṁ bhuñjitvā idannāma karothāti
  dantakārādīhi sippikehi dhamakarakādīsu taṁ taṁ parikkhāraṁ kāreti
  rajakehi vā vatthaṁ dhovāpeti yathāvatthukameva. Nahāpitena
  kese chindāpeti kammakārehi navakammaṁ kāreti yathāvatthukameva.
  Sace pana idaṁ bhattaṁ bhuñjitvā idaṁ karothāti na vadati idaṁ
  bhattaṁ bhuñja bhuttosi bhuñjissasa idaṁ nāma karohīti vadati
-------------------------------------------------
[page 240]
  Vaṭṭati. Ettha ca kiñcāpi vatthadhovane vā kesacchedane vā
  bhūmisodhanādinavakamme vā parabhaṇḍaṁ attano hatthagataṁ nissajjitabbaṁ
  nāma natthi mahāaṭṭhakathāyaṁ pana daḷhaṁ katvā vuttattā na
  sakkā etaṁ paṭikkhipituṁ tasmā yathā nissaggiyavatthumhi paribhutte vā
  naṭṭhe vā pācittiyaṁ deseti evaṁ idhāpi desetabbaṁ.
      Kayavikkaye kayavikkayasaññīti ādimhi yo kayavikkayaṁ samāpajjati
  so tasmiṁ kayavikkayasaññī vā bhavatu vematiko vā nakayavikkayasaññī
  vā nissaggiyaṁ pācittiyameva. Cūḷattike dvīsu padesu
  dukkaṭamevāti evamattho daṭṭhabbo. Agghaṁ pucchatīti ayaṁ tava
  patto kiṁ agghatīti pucchati. Idaṁ nāmāti vutte pana sace
  tassa kappiyabhaṇḍaṁ mahagghaṁ hoti evañca naṁ paṭivadati upāsaka mama
  idaṁ vatthu mahagghaṁ tava pattaṁ aññassa dehīti. Taṁ sutvā
  itaro aññaṁ thālakaṁpi dassāmīti vadati gaṇhituṁ vaṭṭati. Idaṁ
  amhākaṁ atthīti vuttalakkhaṇe pati. Sace so patto mahaggho
  bhikkhuno vatthu appagghaṁ pattassāmiko cassa appagghabhāvaṁ na
  jānāti patto na gahetabbo. Mama vatthu appagghanti
  ācikkhitabbaṁ. Mahagghabhāvaṁ vatvā vañcetvā gaṇhanto hi bhaṇḍaṁ
  agghāpetvā kāretabbataṁ āpajjati. Sace pattassāmiko hotu
  bhante sesaṁ mama puññaṁ bhavissatīti deti vaṭṭati. Kappiyakārakassa
  ācikkhatīti yassa hatthato bhaṇḍaṁ gaṇhāti taṁ ṭhapetvā
  aññaṁ antamaso tassa puttabhātukaṁpi kappiyakārakaṁ katvā iminā
-------------------------------------------------
[page 241]
  Idannāma gahetvā dehīti ācikkhati. So ce cheko hoti punappunaṁ
  apanetvā vivadetvā gaṇhāti tuṇhībhūtena ṭhātabbaṁ. No ce cheko
  hoti na jānāti gahetuṁ vāṇijako taṁ vañceti mā gaṇhāti
  vattabbo. Idaṁ amhākaṁ atthīti ādimhi idaṁ paṭiggahitaṁ telaṁ
  vā sappi vā amhākaṁ atthi amhākañca aññena apaṭiggahitakena
  atthoti bhaṇati. Sace so taṁ gahetvā aññaṁ deti paṭhamaṁ
  attano telaṁ na mināpetabbaṁ. Kasmā. Telanāḷiyamhi avasiṭṭhaṁ
  telaṁ hoti taṁ pacchā minantassa apaṭiggahitakaṁ dūseyyāti.
  Sesaṁ uttānatthameva.
      Chassamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                Kayavikkayasikkhāpadavaṇṇanā niṭṭhitā.
                   Niṭṭhito ca dutiyo vaggo.
      Tena samayenāti pattasikkhāpadaṁ. Tattha pattavaṇijjanti
  gāmanigamādīsu vicarantā pattavaṇijjaṁ vā karissanti āmattikāpaṇaṁ
  vāti āmattāni vuccanti bhājanāni. Tāni yesaṁ bhaṇḍanti te
  āmattikā. Tesaṁ āmattikānaṁ āpaṇaṁ āmattikāpaṇaṁ.
  Kulālabhaṇḍavāṇijakāpaṇanti attho.
      Tayo pattassa vaṇṇāti tīṇi pattassa pamāṇāni.
  Aḍḍhāḷhakodanaṁ gaṇhātīti magadhanāḷiyā dvinnaṁ taṇḍulanāḷīnaṁ
  odanaṁ gaṇhāti. Magadhanāḷī nāma aḍḍhaterasapallā hotīti
  andhakaṭṭhakathāyaṁ vuttaṁ. Sīhaladīpe pakatināḷī mahantā damiḷanāḷī khuddakā
-------------------------------------------------
[page 242]
  Magadhanāḷī pamāṇayuttā. Tāya magadhanāḷiyā diyaḍḍhanāḷī ekā
  sīhalanāḷī hotīti mahāaṭṭhakathāyaṁ vuttaṁ. Catubbhāgakhādanīyanti
  odanassa catutthabhāgappamāṇaṁ khādanīyaṁ. Taṁ hatthahāriyassa
  muggasūpassa vasena veditabbaṁ. Tadupiyañca byañjananti tassa odanassa
  anurūpaṁ macchamaṁsasākaphalakalīrādibyañjanaṁ. Tatrāyaṁ vinicchayo.
  Anupahatapurāṇasālitaṇḍulānaṁ sukoṭṭitaparisuddhānaṁ dve magadhanāḷiyo
  gahetvā tehi taṇḍulehi anuttaṇḍulamakilinnamapiṇḍitaṁ suvisuddhaṁ
  kuṇḍamakularāsisadisaṁ avassāvitodanaṁ pacitvā niravasesaṁ patte
  pakkhipitvā tassa odanassa catutthabhāgappamāṇo nātighano
  nātitanuko hatthahāriyo sabbasaṁbhārasaṅkhato muggasūpo pakkhipitabbo.
  Tato ālopassa ālopassa anurūpaṁ yāvaparamālopapahonakaṁ
  macchamaṁsādibyañjanaṁ pakkhipitabbaṁ. Sappitelatakkarasakañjikādīni pana
  gaṇanūpagāni na honti. Tāni hi odanagatikāneva neva hāpetuṁ na
  vaḍḍhetuṁ sakkonti. Evametaṁ sabbaṁpi pakkhittaṁ sace pattassa
  mukhavaṭṭiyā heṭṭhimarājisamaṁ tiṭṭhati suttena vā hirena vā chiddantassa
  suttassa vā hirassa vā heṭṭhimantaṁ phusati ayaṁ ukkaṭṭho
  nāma patto. Sace taṁ rājiṁ atikkamma thūpīkataṁ tiṭṭhati ayaṁ
  ukkaṭṭhomako nāma patto. Sace taṁ rājiṁ na sampāpuṇāti
  antogatameva hoti ayaṁ ukkaṭṭhukkaṭṭho nāma patto.
  Nāḷikodananti magadhanāḷiyā ekāya taṇḍulanāḷiyā odanaṁ.
  Patthodananti magadhanāḷiyā upaḍḍhanāḷikodanaṁ. Sesaṁ vuttanayeneva
-------------------------------------------------
[page 243]
  Veditabbaṁ. Ayaṁ pana nāmamatte viseso. Sace nāḷikodanādi
  sabbaṁpi pakkhittaṁ vuttanayeneva heṭṭhimarājisamaṁ tiṭṭhati ayaṁ majjhimo
  nāma patto. Sace taṁ rājiṁ atikkamma thūpīkataṁ tiṭṭhati ayaṁ
  majjhimomako nāma patto. Sace taṁ rājiṁ na sampāpuṇāti
  antogatameva hoti ayaṁ majjhimukkaṭṭho nāma patto. Sace
  patthodanādi sabbaṁpi pakkhittaṁ heṭṭhimarājisamaṁ tiṭṭhati ayaṁ omako
  nāma patto. Sace taṁ rājiṁ atikkamma thūpīkataṁ tiṭṭhati ayaṁ
  omakomako nāma patto. Sace taṁ rājiṁ na sampāpuṇāti antogatameva
  hoti ayaṁ omakukkaṭṭho nāma pattoti evamete nava pattā
  veditabbā. Tesu dve apattā ukkaṭṭhukkaṭṭho ca omakomako
  ca. Tato ukkaṭṭho apatto omako apattoti idaṁ hi ete
  sandhāya vuttaṁ. Ukkaṭṭhukkaṭṭho hi ettha ukkaṭṭhato ukkaṭṭhattā
  tato ukkaṭṭho apattoti vutto. Omakomako ca omakato
  omakattā tato omako apattoti vutto. Tasmā ete
  bhājanaparibhogena paribhuñjitabbā na adhiṭṭhānūpagā na vikappanūpagā. Itare
  pana satta adhiṭṭhahitvā vā vikappetvā vā paribhuñjitabbā.
      Evaṁ akatvā taṁ dasāhaṁ atikkāmayato nissaggiyaṁ pācittiyanti
  taṁ sattavidhaṁpi pattaṁ dasāhaparamaṁ kālaṁ atikkāmayato nissaggiyaṁ
  pācittiyaṁ. Nissaggiyaṁ pattaṁ anissajjitvā paribhuñjatīti
  yāguṁ pivitvā dhote dukkaṭaṁ jajjakaṁ khāditvā bhattaṁ bhuñjitvā
  dhote dukkaṭanti evaṁ payoge payoge dukkaṭaṁ.
-------------------------------------------------
[page 244]
      Anāpatti antodasāhaṁ adhiṭṭheti vikappetīti ettha pana
  pamāṇayuttassāpi adhiṭṭhānavikappanūpagattaṁ evaṁ veditabbaṁ. Ayopatto
  pañcahi pākehi mattikāpatto dvīhi pākehi pakko adhiṭṭhānūpago.
  Ubhopi yaṁ mūlaṁ dātabbaṁ tasmiṁ dinneyeva sace ekopi pāko
  ūno hoti kākaṇikamattaṁpi vā mūlaṁ adinnaṁ na adhiṭṭhānūpagā.
  Sace pattassāmiko vadati yadā tumhākaṁ mūlaṁ bhavissati tadā
  dassatha adhiṭṭhahitvā paribhuñjathāti. Neva adhiṭṭhānūpago
  hoti. Pākassa hi ūnattā pattasaṅkhyaṁ na gacchati mūlassa
  sakalassa vā ekadesassa vā adinnattā sakabhāvaṁ na upeti
  aññasseva santako hoti tasmā pāke ca mūle ca niṭṭhiteyeva
  adhiṭṭhānūpago hoti. Yo adhiṭṭhānūpago sveva vikappanūpago.
  So hatthaṁ āgatopi anāgatopi adhiṭṭhātabbo vikappetabbo vā.
  Yadi hi pattakārako mūlaṁ labhitvā sayaṁ vā dātukāmo hutvā ahaṁ
  bhante tumhākaṁ pattaṁ katvā asukadivase nāma pacitvā ṭhapessāmīti
  vadati bhikkhu ca tena paricchinnadivasato dasāhaṁ atikkāmeti
  nissaggiyaṁ pācittiyaṁ. Sace pana pattakārako ahaṁ tumhākaṁ pattaṁ
  katvā pacitvā sāsanaṁ pesessāmīti vatvā tatheva karoti tena
  pesitabhikkhu pana tassa bhikkhuno na āroceti añño disvā vā
  sutvā vā tumhākaṁ bhante patto niṭṭhitoti āroceti etassa
  ārocanaṁ nappamāṇaṁ. Yadā pana tena pesitoyeva āroceti tassa
  vacanaṁ sutadivasato paṭṭhāya dasāhaṁ atikkāmayato nissaggiyaṁ
-------------------------------------------------
[page 245]
  Pācittiyaṁ. Sace pattakārako ahaṁ tumhākaṁ pattaṁ katvā pacitvā
  kassaci hatthe pahiṇissāmīti vatvā tatheva karoti pattaṁ
  gahetvā āgatabhikkhu pana attano pariveṇe ṭhapetvā tassa na
  āroceti añño koci bhaṇati api bhante adhunā āgato
  patto sundaroti kuhiṁ āvuso pattoti itthannāmassa hatthe
  pesitoti etassapi vacanaṁ nappamāṇaṁ. Yadā pana so bhikkhu pattaṁ deti
  laddhadivasato paṭṭhāya dasāhaṁ atikkāmayato nissaggiyaṁ pācittiyaṁ.
  Tasmā dasāhaṁ anatikkamitvā adhiṭṭhātabbo vikappetabbo vā.
      Tattha dve pattassa adhiṭṭhānā kāyena vā adhiṭṭhāti vācāya
  vā adhiṭṭhāti. Tesaṁ vasena adhiṭṭhahantena imaṁ pattaṁ
  paccuddharāmīti vā etaṁ pattaṁ paccuddharāmīti vā evaṁ sammukhe vā
  parammukhe vā ṭhitaṁ purāṇapattaṁ paccuddharitvā aññassa vā datvā
  navapattaṁ yatthakatthaci ṭhitaṁ hatthena parāmasitvā imaṁ pattaṁ
  adhiṭṭhāmīti cittena ābhogaṁ katvā kāyavikāraṁ karontena kāyena
  vā adhiṭṭhātabbo vacībhedaṁ katvā vācāya vā adhiṭṭhātabbo.
  Tatra duvidhaṁ adhiṭṭhānaṁ. Sace hatthapāse hoti imaṁ pattaṁ
  adhiṭṭhāmīti vācā bhinditabbā. Atha antogabbhe vā uparipāsāde
  vā sāmantavihāre vā hoti ṭhapitaṭṭhānaṁ sallakkhetvā etaṁ
  pattaṁ adhiṭṭhāmīti vācā bhinditabbā. Adhiṭṭhahantena pana ekakena
  adhiṭṭhātuṁpi vaṭṭati. Aññassa santike adhiṭṭhātuṁpi vaṭṭati.
  Aññassa santike ayamānisaṁso. Sacassa adhiṭṭhito nukho me
-------------------------------------------------
[page 246]
  Noti vimati uppajjati itaro sāretvā vimatiṁ chindissati. Sace
  koci dasa patte labhitvā sabbeva attanāva paribhuñjitukāmo hoti
  na sabbe adhiṭṭhātabbā. Ekaṁ pattaṁ adhiṭṭhāya punadivase taṁ
  paccuddharitvā añño adhiṭṭhātabbo. Etena upāyena vassasataṁpi
  pariharituṁ sakkā. Evaṁ appamattassa bhikkhuno siyā
  adhiṭṭhānavijahananti. Siyāti. Sace hi ayaṁ pattaṁ aññassa vā deti
  vibbhamati vā sikkhaṁ vā paccakkhāti kālaṁ vā karoti liṅgaṁ
  vāssa parivattati paccuddharati vā patte vā chiddaṁ hoti
  adhiṭṭhānaṁ vijahati. Vuttaṁpi cetaṁ
         dinnavibbhantapaccakkhā kālakriyakatena ca
         liṅgapaccuddharā ceva chiddena bhavati sattamanti.
  Corāharaṇavissāsaggāhehipi vijahatiyeva. Kittakena chiddena
  adhiṭṭhānaṁ bhijjati. Yena kaṅgusiṭṭhaṁ nikkhamati ceva pavisati ca.
  Idaṁ hi sattannaṁ dhaññānaṁ lāmakadhaññasiṭṭhaṁ. Tasmiṁ ayacuṇṇena
  vā āṇiyā vā paṭipākatike kate dasāhabbhantare puna
  adhiṭṭhātabbo. Ayantāva antodasāhaṁ adhiṭṭheti vikappetīti
  ettha adhiṭṭhāne vinicchayo.
      Vikappane pana dve vikappanā sammukhā vikappanā ca
  parammukhā vikappanā ca. Kathaṁ sammukhā vikappanā hoti.
  Pattānaṁ ekabahubhāvaṁ sannihitāsannihitabhāvañca ñatvā imaṁ pattanti
  vā ime patteti vā etaṁ pattanti vā ete patteti vā vatvā
-------------------------------------------------
[page 247]
  Tuyhaṁ vikappemīti vattabbaṁ. Ayamekā sammukhā vikappanā.
  Ettāvatā nidhetuṁ vaṭṭati paribhuñjituṁ pana vissajjetuṁ vā adhiṭṭhātuṁ
  vā na vaṭṭati. Mayhaṁ santakaṁ paribhuñja vā vissajjehi vā yathāpaccayaṁ
  vā karohīti evaṁ pana vutte paccuddhāro nāma hoti.
  Tato pabhūti paribhogādayopi vaṭṭanti. Aparo nayo. Tatheva
  pattānaṁ ekabahubhāvaṁ sannihitāsannihitabhāvañca ñatvā tasseva
  bhikkhuno santike imaṁ pattanti vā ime patteti vā etaṁ
  pattanti vā ete patteti vā vatvā pañcasu sahadhammikesu
  aññatarassa attanā abhirucitassa yassa kassaci nāmaṁ gahetvā
  tissassa bhikkhuno vikappemīti vā tissāya bhikkhuniyā sikkhamānāya
  tissassa sāmaṇerassa tissāya sāmaṇeriyā vikappemīti vā
  vattabbaṁ. Ayaṁ aparāpi sammukhā vikappanā. Ettāvatā nidhetuṁ
  vaṭṭati paribhogādīsu pana ekaṁpi na vaṭṭati. Tena pana bhikkhunā
  tissassa bhikkhuno santakaṁ .pe. Tissāya sāmaṇeriyā santakaṁ
  paribhuñja vā vissajjehi vā yathāpaccayaṁ vā karohīti vutte
  paccuddhāro nāma hoti. Tato pabhūti paribhogādayopi vaṭṭanti.
  Kathaṁ parammukhā vikappanā hoti. Pattānaṁ tatheva ekabahubhāvaṁ
  sannihitāsannihitabhāvañca ñatvā imaṁ pattanti vā ime patteti
  vā etaṁ pattanti vā ete patteti vā vatvā tuyhaṁ
  vikappanatthāya dammīti vattabbaṁ. Tena vattabbo ko te mitto vā
  sandiṭṭho vāti. Tato itarena purimanayeneva tisso bhikkhūti
-------------------------------------------------
[page 248]
  Vā .pe. Tissā sāmaṇerīti vā vattabbaṁ. Puna tena bhikkhunā
  ahaṁ tissassa bhikkhuno dammīti vā .pe. Tissāya sāmaṇeriyā
  dammīti vā vattabbaṁ. Ayaṁ parammukhā vikappanā. Ettāvatā
  nidhetuṁ vaṭṭati paribhogādīsu pana ekaṁpi na vaṭṭati. Tena
  bhikkhunā dutiyasammukhāvikappanāyaṁ vuttanayeneva itthannāmassa santakaṁ
  paribhuñja vā vissajjehi vā yathāpaccayaṁ vā karohīti vutte
  paccuddhāro nāma hoti. Tato pabhūti paribhogādayopi vaṭṭanti.
  Imāsaṁ pana dvinnaṁ vikappanānaṁ nānākaraṇaṁ avaseso ca vaṇṇanākkamo
  sabbo paṭhamakaṭhinasikkhāpadavaṇṇanāyaṁ vuttanayeneva veditabbo
  saddhiṁ samuṭṭhānādīhīti.
                    Pattasikkhāpadaṁ niṭṭhitaṁ.
      Tena samayenāti ūnapañcabandhanasikkhāpadaṁ. Tattha na yāpetīti
  so kira yadi ariyasāvako nābhavissa aññathattaṁpi agamissa evaṁ
  tehi ubbāḷho. Sotāpannattā pana kevalaṁ sarīreneva na yāpeti.
  Tena vuttaṁ attanāpi na yāpeti puttadārāpissa kilamantīti.
  Ūnapañcabandhanenāti ettha ūnāni pañca bandhanāni assāti
  ūnapañcabandhano. Nāssa pañca bandhanāni pūrentīti attho. Tena
  ūnapañcabandhanena. Itthambhūtassa lakkhaṇe karaṇavacanaṁ. Tattha yasmā
  abandhanassāpi pañca bandhanāni na pūrenti sabbaso natthitāya tasmā
  padabhājane abandhano vāti ādi vuttaṁ. Ūnapañcabandhanenāti ca
  vuttattā yassa pañcabandhano patto hoti tassa so apatto
-------------------------------------------------
[page 249]
  Tasmā aññaṁ viññāpetuṁ vaṭṭati. Bandhanañca nāmetaṁ yasmā
  bandhanokāse sati hoti asti na hoti tasmā tassa lakkhaṇaṁ
  dassetuṁ abandhanokāso nāmāti ādi vuttaṁ. Dvaṅgularāji na hotīti
  mukhavaṭṭito heṭṭhā dvaṅgulappamāṇā ekāpi rāji na hoti.
  Yassa dvaṅgularāji hotīti yassa pana tādisā ekā rāji hoti
  so tassā rājiyā heṭṭhimapariyante pattavedhakena vijjhitvā
  pacitvā suttarajjukamakacirajjukādīhi vā tipusuttakena vā bandhitabbo.
  Taṁ bandhana āmisassa alagganatthaṁ tipupaṭṭakena vā kenaci
  bandhasilesena vā paṭicchādetabbaṁ. So ca patto adhiṭṭhahitvā
  paribhuñjitabbo. Sukhumaṁ vā chiddaṁ katvā bandhitabbo. Suddhehi
  pana madhusiṭṭhakalākhāsajjulasādīhi bandhituṁ na vaṭṭati. Phāṇitaṁ
  jhāpetvā pāsāṇacuṇṇena bandhituṁ vaṭṭati. Mukhavaṭṭisamīpe pana
  pattavedhakena vijjhiyamāno kapālassa bahalattā bhijjati tasmā
  heṭṭhā vijjhitabbo. Yassa pana dve rājiyo ekāyeva vā
  caturaṅgulā tassa dve bandhanāni dātabbāni. Yassa tisso
  ekāyeva vā chaḷaṅgulā tassa tīṇi. Yassa catasso ekāyeva vā
  aṭṭhaṅgulā tassa cattāri. Yassa pañca ekāyeva vā dasaṅgulā
  so bandhopi abandhopi apattoyeva añño viññāpetabbo.
  Esa tāva mattikāpatte vinicchayo. Ayopatte pana sacepi pañca
  vā atirekāni vā chiddāni honti tāni ca ayacuṇṇena vā
  āṇiyā vā lohamaṇḍalakena vā baddhāni maṭṭhāni honti sveva
-------------------------------------------------
[page 250]
  Patto paribhuñjitabbo añño na viññāpetabbo. Atha pana
  ekaṁpi chiddaṁ mahantaṁ hoti lohamaṇḍalakena baddhaṁpi maṭṭhaṁ na
  hoti patte āmisaṁ laggati akappiyo hoti ayaṁ apatto
  añño viññāpetabbo. Thero vattabboti patte ānisaṁsaṁ
  dassetvā ayaṁ bhante patto pamāṇayutto sundaro therānurūpo
  taṁ gaṇhāthāti vattabbo. Yo na gaṇheyyāti anukampāya
  agaṇhantassa dukkaṭaṁ. Yo pana santuṭṭhiyā kiṁ me aññena
  pattenāti na gaṇhāti tassa anāpatti. Pattapariyantoti evaṁ
  parivattetvā pariyante ṭhitapatto. Adeseti mañcapīṭhacchattanāga-
  dantakādike adese na nikkhipitabbo. Yattha purimaṁ sundaraṁ
  pattaṁ ṭhapeti tattheva ṭhapetabbo. Pattassa hi nikkhipanadeso
  anujānāmi bhikkhave ādhārakanti 1- ādinā nayena khandhake vuttoyeva.
  Na abhogenāti yāgurandhanarajanapacanādinā abhogena na bhuñjitabbo.
  Antarāmagge pana byādhimhi uppanne aññasmiṁ bhājane asati
  mattikāya limpitvā yāguṁ vā pacituṁ udakaṁ vā tāpetuṁ vaṭṭati.
  Na vissajjetabboti aññassa na dātabbo. Sace pana saddhivihāriko
  vā antevāsiko vā aññaṁ varapattaṁ ṭhapetvā ayaṁ mayhaṁ sāruppo
  ayaṁ therassāti gaṇhāti vaṭṭati. Añño vā taṁ gahetvā attano
  pattaṁ deti vaṭṭati. Mayhameva pattaṁ āharāti vattabbakiccaṁ
  natthi. Pavāritānanti ettha ca saṅghavasena pavāritaṭṭhāne
  pañcabandhaneneva vaṭṭati puggalavasena pavāritaṭṭhāne ūnapañcabandhanenāpi

  *  *  *  *  *  *
  Footnote: 1. vi. cullavagga. 7/19. pāliyameva pattādhārakanti dissati.
-------------------------------------------------
[page 251]
  Vaṭṭatīti kurundiyaṁ vuttaṁ. Sesamettha uttānatthameva.
  Chassamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                    Ūnapañcabandhanasikkhāpadaṁ.
      Tena samayenāti bhesajjasikkhāpadaṁ. Tattha attho bhanteti
  rājā bhikkhū uyyuttappayutte therassa leṇatthāya pabbhāraṁ
  sodhente disvā ārāmikaṁ dātukāmo pucchi. Pāṭiyekkoti
  visuṁ eko. Mālākiteti katamāle māladhāre kusumamālāpaṭimaṇḍiteti
  attho. Tiṇaṇḍūpakanti tiṇcumbiṭakaṁ. Paṭimuñcīti
  ṭhapesi. Sā ahosi suvaṇṇamālāti dārikāya sīse ṭhapitamattāyeva
  therassa adhiṭṭhānavasena suvaṇṇapadumamālā ahosi. Tañhi
  tiṇaṇḍūpakaṁ sīse ṭhapitamattameva suvaṇṇamālā hotūti thero
  adhiṭṭhāsi. Dutiyampi kho .pe. Upasaṅkamīti dutiyadivaseyeva
  upasaṅkami. Suvaṇṇanti adhimuccīti sovaṇṇamayo hotūti adhiṭṭhāsi.
  Pañcannaṁ bhesajjānanti sappiādīnaṁ. Bāhullikāti paccayabāhullikatāya
  paṭipannā. Kolumbepi ghaṭepīti ettha kolumbā nāma
  mahāmukhapāṭiyo vuccanti. Olīnavilīnānīti heṭṭhā ca ubhato
  passesu ca galitāni. Okiṇṇavikiṇṇāti sappiādīnaṁ gandhena
  bhūmiṁ khanantehi okiṇṇā bhittiyo ca khanantehi upari sañcarantehi
  ca vikiṇṇā. Antokoṭṭhāgārikāti abbhantare saṁvihitakoṭṭhāgārā.
-------------------------------------------------
[page 252]
      Paṭisāyanīyānīti paṭisāyitabbāni. Paribhuñjitabbānīti attho.
  Bhesajjānīti bhesajjakiccaṁ karontu vā mā vā evaṁ laddhavohārāni.
  Gosappīti ādīhi loke pākaṭaṁ dassetvā yesaṁ maṁsaṁ kappatīti
  iminā aññesaṁpi migarohitasasādīnaṁ sappiṁ saṅgahetvā dasseti.
  Yesaṁ hi khīraṁ atthi sappipi tesaṁ atthiyeva. Taṁ pana sulabhaṁ vā
  hotu dullabhaṁ vā asammohatthaṁ vuttaṁ. Evaṁ navanītaṁpi.
  Sannidhikārakaṁ paribhuñjitabbānīti sannidhiṁ katvā nidahitvā
  paribhuñjitabbāni. Kathaṁ pāliyā āgatasappiādīsu sappi tāva
  purebhattaṁ paṭiggahitaṁ tadahupurebhattaṁ sāmisampi nirāmisampi paribhuñjituṁ
  vaṭṭati. Pacchābhattato paṭṭhāya sattāhaṁ nirāmisaṁ paribhuñjitabbaṁ.
  Sattāhātikkamepi sace ekabhājane ṭhapitaṁ ekaṁ nissaggiyaṁ. Sace
  bahūsu vatthugaṇanāya nissaggiyāni. Pacchābhattaṁ paṭiggahitaṁ sattāhaṁ
  nirāmisameva vaṭṭati. Purekabhattaṁ vā pacchābhattaṁ vā uggahitakaṁ
  katvā nikkhittaṁ ajjhoharituṁ na vaṭṭati. Abbhañjanādīsu
  upanetabbaṁ. Sattāhātikkamepi anāpatti anajjhoharaṇīyataṁ
  āpannattā. Paṭisāyanīyānīti hi vuttaṁ. Sace anupasampanno
  purebhattaṁ paṭiggahitanavanītena sappiṁ katvā deti purebhattaṁ sāmisaṁ
  vaṭṭati. Sace sayaṁ karoti sattāhaṁpi nirāmisameva vaṭṭati.
  Pacchābhattaṁ paṭiggahitanavanītena pana yenakenaci katasappi sattāhaṁpi
  nirāmisameva vaṭṭati. Uggahitakena kate pubbe vuttasuddhasappinayeneva
  vinicchayo veditabbo. Purebhattaṁ paṭiggahitakhīrena vā
-------------------------------------------------
[page 253]
  Dadhinā vā takasappi anupasampannena kataṁ sāmisaṁpi tadahupurebhattaṁ
  vaṭṭati. Sayaṁ kataṁ nirāmisameva vaṭṭati pacchābhattaṁ na vaṭṭati.
  Navanītaṁ tāpentassa hi sāmapāko na hoti. Sāmapakkena pana
  tena saddhiṁ āmisaṁ na vaṭṭati. Pacchābhattato paṭṭhāya na
  vaṭṭatiyeva. Sattāhātikkamepi anāpatti savatthukassa
  paṭiggahitattā. Tāni paṭiggahetvāti hi vuttaṁ. Pacchābhattaṁ
  paṭiggahitehi kataṁ pana abbhañjanādīsu upanetabbaṁ. Purebhattaṁpi
  uggahitakehi kataṁ. Ubhayesaṁpi sattāhātikkame anāpatti. Eseva
  nayo akappiyamaṁsasappimhi. Ayaṁ pana viseso. Yattha pāliyaṁ
  āgatanavanītasappinā nissaggiyaṁ tattha iminā dukkaṭaṁ. Andhakaṭṭhakathāyaṁ
  kāraṇapaṭirūpakaṁ katvā manussasappiñca navanītañca paṭikkhittaṁ.
  Taṁ duppaṭikkhittaṁ sabbāṭṭhakathāsu anuññātattā. Parato
  cassa vinicchayopi āgamissati. Pāliyaṁ āgatanavanītaṁpi purebhattaṁ
  paṭiggahitaṁ tadahupurebhattaṁ sāmisaṁpi vaṭṭati pacchābhattato
  paṭṭhāya nirāmisameva. Sattāhātikkame nānābhājanesu ṭhapite
  bhājanagaṇanāya ekabhājanepi amissetvā piṇḍapiṇḍavasena ṭhapite
  piṇḍagaṇanāya nissaggiyāni. Pacchābhattaṁ paṭiggahitaṁ sappinayeneva
  veditabbaṁ. Ettha pana dadhiguḷikāyopi takkavindūnipi honti tasmā
  dhotaṁ vaṭṭissatīti upaḍḍhattherā āhaṁsu. Mahāsīvatthero pana bhagavatā
  anuññātakālato paṭaṭhāya takkato uddhaṭamattameva khādiṁsūti
  āha. Tasmā navanītaṁ paribhuñjantena dhovitvā
-------------------------------------------------
[page 254]
  Dadhitakkamakkhikākipīlikādīni apanetvā paribhuñjitabbaṁ. Pacitvā sappiṁ katvā
  paribhuñjitukāmena adhotaṁpi pacituṁ vaṭṭati. Yaṁ tattha dadhigataṁ vā
  takkagataṁ vā taṁ khayaṁ gamissati. Ettāvatā hi savatthukapaṭiggahitaṁ
  nāma na hotīti ayamettha adhippāyo. Āmisena saddhiṁ
  pakkattā pana tasmiṁpi kukkuccāyanti kukkuccakā. Idāni uggahitvā
  ṭhapitanavanīte ca purebhattaṁ khīradadhīni paṭiggahetvā katanavanīte ca
  pacchābhattaṁ tāni paṭiggahetvā katanavanīte ca uggahitakehi
  katanavanīte ca akappiyamaṁsanavanīte ca sabbo āpattānāpattiparibhogā-
   paribhoganayo sappimhi vuttakkameneva gahetabbo. Telabhikkhāya
  paviṭṭhānaṁ bhikkhūnaṁ tattheva sappiṁpi navanītaṁpi pakkatelaṁpi apakkatelaṁpi
  ākīranti. Tattha takkadadhibindūnipi bhattasiṭṭhānipi taṇḍulakaṇānipi
  makkhikādayopi honti. Ādiccapākaṁ katvā parissāvetvā gahitaṁ
  sattāhakālikaṁ hoti. Paṭiggahetvā ṭhapitabhesajjehi saddhiṁ
  pacitvā natthupānaṁ ca kātuṁ vaṭṭati. Sace vaddalikasamaye
  lajjisāmaṇero yathā tattha patitataṇḍulakaṇādayo na paccanti evaṁ
  sāmisapākaṁ mocento aggimhi viliyāpetvā parissāvetvā puna
  pacitvā deti purimanayeneva sattāhaṁ vaṭṭati. Telesu tilatelaṁ
  tāva purebhattaṁ paṭiggahitaṁ purebhattaṁ sāmisaṁpi vaṭṭati. Pacchābhattato
  paṭṭhāya nirāmisameva. Sattāhātikkamenassa bhājanagaṇanāya
  nissaggiyabhāvo veditabbo. Pacchābhattaṁ paṭiggahitaṁ sattāhaṁ
  nirāmisameva vaṭṭati. Uggahitakaṁ katvā nikkhittaṁ ajjhoharituṁ na
-------------------------------------------------
[page 255]
  Vaṭṭati. Sīsamakkhanādīsu upanetabbaṁ. Sattāhātikkamepi anāpatti.
  Purebhattaṁ tile paṭiggahetvā katatelaṁ purebhattaṁ sāmisaṁ vaṭṭati.
  Pacchābhattato paṭṭhāya anajjhorahaṇīyaṁ hoti. Sīsamakkhanādīsu
  upanetabbaṁ. Sattāhātikkamepi anāpatti. Pacchābhattaṁ tile
  paṭiggahetvā katatelaṁ anajjhoharaṇīyameva savatthukapaṭiggahitattā.
  Sattāhātikkamepi anāpatti. Sīsamakkhanādīsu upanetabbaṁ.
  Purebhattaṁ vā pacchābhattaṁ vā uggahitakatilehi katatelepi eseva
  nayo. Purebhattaṁ paṭiggahitakatile bhajjitvā tilapiṭṭhaṁ sedetvā vā
  uṇhodakena vā temetvā katatelaṁ sace anupasampannena kataṁ
  purebhattaṁ sāmisaṁpi vaṭṭati. Attanā kataṁ nibbaṭṭitattā purebhattaṁ
  nirāmisaṁyeva vaṭṭati. Sāmaṁ pakkattā sāmisaṁ na vaṭṭati.
  Savatthukapaṭiggahitattā pana pacchābhattato paṭṭhāya ubhayaṁpi anajjhoharaṇīyaṁ
  sīsamakkhanādīsu upanetabbaṁ. Sattāhātikkamepi anāpatti.
  Yadi pana appaṁ uṇhodakaṁ hoti taṁ abbhukkīraṇamattaṁ
  abbohārikaṁ hoti sāmapākagaṇanaṁ na gacchati. Sāsapatelādīsupi
  savatthukapaṭiggahitesu avatthukatilatele vuttasadisova vinicchayo. Sace
  pana purebhattaṁ paṭiggahitānaṁ sāsapādīnaṁ cuṇṇehi ādiccapākena
  sakkā telaṁ kātuṁ taṁ purebhattaṁ sāmisaṁpi vaṭṭati. Pacchābhattato
  paṭṭhāya nirāmisameva. Sattāhātikkame nissaggiyaṁ. Yasmā pana
  sāsapamadhukacuṇṇādīni sedetvā eraṇḍakaṭṭhīni ca bhajjitvā evaṁ
  telaṁ karonti tasmā tesaṁ telaṁ anupasampannehi kataṁ purebhattaṁ
-------------------------------------------------
[page 256]
  Sāmisaṁpi vaṭṭati. Vatthūnaṁ yāvajīvikattā pana savatthukapaṭiggahaṇe
  doso natthīti. Attanā kataṁ sattāhaṁ nirāmisaparibhogeneva
  paribhuñjitabbaṁ. Uggahitakehi kataṁ anajjhoharaṇīyaṁ bāhiraparibhoge
  vaṭṭati. Sattāhātikkamepi anāpatti. Telakaraṇatthāya
  sāsapamadhukaeraṇḍakaṭṭhīni vā paṭiggahetvā tadaheva kataṁ telaṁ
  sattāhakālikaṁ dutiyadivase kataṁ chāhaṁ vaṭṭati tatiyadivase kataṁ pañcāhaṁ
  vaṭṭati. Catutthapañcamachaṭṭhasattamadivase pana kataṁ tadaheva
  vaṭṭati. Save yāva aruṇassa uggamanā tiṭṭhati nissaggiyaṁ.
  Aṭṭhamadivase kataṁ anajjhoharaṇīyaṁ anissaggiyattā pana
  bāhiraparibhoge vaṭṭati. Sacepi na karoti telatthāya gahitasāsapādīnaṁ
  sattāhātikkame dukkaṭameva. Pāliyaṁ pana anāgatāni aññānipi
  nāḷikeranimbakosambakaramandātasiādīnaṁ telāni atthi. Tāni
  paṭiggahetvā sattāhaṁ atikkāmayato dukkaṭaṁ hoti. Ayametesu
  viseso. Sesaṁ yāvakālikavatthuṁ yāvajīvikavatthuṁ ca sallakkhetvā
  sāmapākasavatthukapurebhattapacchābhattapaṭiggahitakauggahitavatthukavidhānaṁ sabbaṁ
  vuttanayeneva veditabbaṁ. Vasātelanti anujānāmi bhikkhave
  pañca vasāni acchavasaṁ macchavasaṁ susukāvasaṁ sūkaravasaṁ gadrabhavasanti 1-
  evaṁ anuññātavasānaṁ telaṁ. Ettha ca acchavasanti vacanena
  ṭhapetvā manussavasaṁ sabbesaṁ akappiyamaṁsānaṁ vasā anuññātā.
  Macchaggahaṇena ca susukāpi gahitā honti. Bāḷamacchattā pana
  visuṁ vuttā. Macchādiggahaṇenettha sabbesaṁpi kappiyamaṁsānaṁ vasā

  *  *  *  *  *  *
  Footnote: 1. vi. mahāvagga. 5/41. pāliyameva anujā...vasāni bhesajjānīti dissati.
-------------------------------------------------
[page 257]
  Anuññātā. Maṁsesu hi dasa manussahatthiassasunakhāhisīha-
  byagghadīpiacchataracchānaṁ maṁsāni akappiyāni. Vasāsu ekā
  manussavasā. Khīrādīsu akappiyannāma natthi. Anupasampannehi
  katanibbaṭṭitavasātelaṁ purebhattaṁ paṭiggahitaṁ purebhattaṁ sāmisaṁpi vaṭṭati.
  Pacchābhattato paṭṭhāya sattāhaṁ nirāmisameva vaṭṭati. Yaṁ pana tattha
  sukhumarajasadisaṁ maṁsaṁ vā nahāruṁ vā aṭṭhi vā lohitaṁ vā hoti taṁ
  abbohārikaṁ. Sace pana vasaṁ paṭiggahetvā sayaṁ karoti purebhattaṁ
  paṭiggahetvā pacitvā parissāvetvā sattāhaṁ nirāmisaparibhogena
  paribhuñjitabbaṁ. Nirāmisaparibhogaṁ hi sandhāya idaṁ vuttaṁ kāle
  paṭiggahitaṁ kāle nippakkaṁ kāle saṁsagga 1- telaparibhogena
  paribhuñjitunti 2-. Tatrāpi abbohārikameva. Pacchābhattaṁ pana
  paṭiggahetuṁ vā tāpetuṁ vā na vaṭṭatiyeva. Vuttaṁ hetaṁ vikāle ce
  bhikkhave paṭiggahitaṁ vikāle nippakkaṁ vikāle saṁsaggaṁ taṁ
  ce paribhuñjeyya āpatti tiṇṇaṁ dukkaṭānaṁ kāle ce bhikkhave
  paṭiggahitaṁ vikāle nippakkaṁ vikāle saṁsaggaṁ taṁ ce paribhuñjeyya
  āpatti dvinnaṁ dukkaṭānaṁ kāle ce bhikkhave paṭiggahitaṁ kāle
  nippakkaṁ vikāle saṁsaggaṁ taṁ ce paribhuñjeyya āpatti
  dukkaṭassa kāle ce bhikkhave paṭiggahitaṁ kāle nippakkaṁ kāle
  saṁsaggaṁ taṁ ce paribhuñjeyya anāpattīti 3-. Upatissattheraṁ pana
  antevāsikā pucchiṁsu bhante sappinavanītavasāni ekato pacitvā

  *  *  *  *  *  *
  Footnote: 1. saṁsaṭṭhaṁ. ito paraṁ evaṁ veditabbaṁ. 2. 3. vi. mahāvagga. 5/41.
-------------------------------------------------
[page 258]
  Missitvā nibbaṭṭitāni vaṭṭanti na vaṭṭantīti. Na vaṭṭanti
  āvusoti. Thero kirettha pakkatelakasaṭe viya kukkuccāyati.
  Tato naṁ uttariṁ pucchiṁsu bhante navanīte dadhiguḷikā vā takkavindu
  vā hoti etaṁ vaṭṭatīti. Etampi āvuso na vaṭṭatīti.
  Tato naṁ āhaṁsu bhante ekato pacitvā saṁsaggāni tejavantāni
  honti rogaṁ niggaṇhantīti. Sādhāvusoti thero sampaṭicchi.
  Mahāsumatthero panāha kappiyamaṁsavasā sāmisaparibhoge vaṭṭati itarā
  nirāmisaparibhoge vaṭṭatīti. Mahāpadumatthero pana idaṁ kinti
  paṭikkhipitvā nanu vātābādhikā bhikkhū pañcamūlakasāvayāguyaṁ
  acchasūkaratelādīni pakkhipitvā yāguṁ pivanti sā tejussadattā rogaṁ
  niggaṇhātīti vatvā vaṭṭatīti āha. Madhu nāma makkhikāmadhūti
  madhukarīhi nāma madhumakkhikāhi khuddakamakkhikāhi bhamaramakkhikāhi ca kataṁ
  madhu. Taṁ purebhattaṁ paṭiggahitaṁ purebhattaṁ sāmisaparibhogaṁpi vaṭṭati.
  Pacchābhattato paṭṭhāya sattāhaṁ nirāmisaparibhogameva vaṭṭati.
  Sattāhātikkame sace silesasadisaṁ mahāmadhu khaṇḍākhaṇḍaṁ katvā
  ṭhapitaṁ itaraṁ vā nānābhājanesu vatthugaṇanāya nissaggiyāni.
  Sace ekameva khaṇḍaṁ ekabhājane vā itaraṁ ekameva nissaggiyaṁ.
  Uggahitakaṁ vuttanayeneva veditabbaṁ. Arumakkhanādīsu upanetabbaṁ.
  Madhupaṭalaṁ vā madhusiṭṭhakaṁ vā sace madhunā amakkhitaṁ parisuddhaṁ
  yāvajīvikaṁ. Madhumakkhitaṁ pana madhugatikameva. Cirikā nāma sapakkhā
  dīghamakkhikā tumbalanāmikā ca aṭṭhipakkhā kāḷamahābhamarā honti.
-------------------------------------------------
[page 259]
  Tesaṁ āsayesu niyyāsasadisaṁ madhu hoti. Taṁ yāvajīvikaṁ.
  Phāṇitannāma ucchumhā nibbattanti ucchurasaṁ upādāya apakkā vā
  avatthukapakkā vā sabbāpi avatthukā ucchuvikati phāṇitanti
  veditabbā. Taṁ purebhattaṁ paṭiggahitaṁ purebhattaṁ sāmisaṁpi vaṭṭati.
  Pacchābhattato paṭṭhāya sattāhaṁ nirāmisameva vaṭṭati.
  Sattāhātikkame vatthugaṇanāya nissaggiyaṁ. Bahūpi piṇḍā cuṇṇetvā
  ekabhājane pakkhittā honti ghanasannivesā ekameva nissaggiyaṁ.
  Uggahitakaṁ vuttanayeneva veditabbaṁ. Gharadhūpanādīsu upanetabbaṁ.
  Purebhattaṁ paṭiggahitena aparissāvitaucchurasena kataphāṇitaṁ sace
  anupasampannena kataṁ sāmisaṁpi vaṭṭati. Sayaṁ kataṁ nirāmisameva
  vaṭṭati. Pacchābhattato paṭṭhāya pana savatthukapaṭiggahitattā
  anajjhoharaṇīyaṁ. Sattāhātikkamepi anāpatti. Pacchābhattaṁ
  aparissāvitapaṭiggahitena kataṁpi anajjhoharaṇīyameva. Sattāhātikkamepi
  anāpatti. Esa nayo ucchuṁ paṭiggahetvā kataphāṇitepi.
  Purebhattaṁ pana parissāvitapaṭiggahitena kataṁ sace anupasampannena
  kataṁ purebhattaṁ sāmisaṁpi vaṭṭati. Pacchābhattato paṭṭhāya
  sattāhaṁ nirāmisameva. Sayaṁ kataṁ purebhattaṁpi nirāmisameva
  pacchābhattato paṭṭhāya sattāhaṁ nirāmisameva. Pacchābhattaṁ
  parissāvitapaṭiggahitena kataṁ pana nirāmisameva sattāhaṁ vaṭṭati.
  Uggahitakaṁ vuttanayameva. Jhāmaucchuphāṇitaṁ vā koṭṭitaucchuphāṇitaṁ vā
  purebhattameva vaṭṭatīti mahāaṭṭhakathāyaṁ vuttaṁ. Mahāpaccariyaṁ pana
-------------------------------------------------
[page 260]
  Etaṁ savatthukapakkaṁ vaṭṭati no vaṭṭatīti pucchaṁ katvā ucchuphāṇitaṁ
  pacchābhattaṁ no vaṭṭanakannāma natthīti vuttaṁ. Taṁ yuttaṁ.
  Sītodakena kataṁ madhukapupphaphāṇitaṁ purebhattaṁ sāmisaṁpi vaṭṭati
  pacchābhattato paṭṭhāya sattāhaṁ nirāmisameva. Sattāhātikkame
  vatthugaṇanāya dukkaṭaṁ. Khīraṁ pakkhipitvā kataṁ madhukaphāṇitaṁ pana
  yāvakālikaṁ. Khaṇḍasakkaraṁ pana khīrajalikaṁ apanetvā apanetvā
  sodhenti tasmā taṁ vaṭṭati. Madhukapupphaṁ pana purebhattaṁpi allaṁ
  vaṭṭati bhajjitaṁ vaṭṭati bhajjitvā tilādīhi missaṁ vā amissaṁ vā
  katvā koṭṭitaṁ vaṭṭati. Yadi pana taṁ gahetvā merayatthāya
  yojenti yojitaṁ bījato paṭṭhāya na vaṭṭati. Kadalī
  khajjūrīambalabujapanasaciñcādīnaṁ sabbesaṁ yāvakālikaphalānaṁ phāṇitaṁ
  yāvakālikameva. Maricipakkehi phāṇitaṁ karonti taṁ yāvajīvikaṁ. Tāni
  paṭiggahetvāti sace sabbānipi paṭiggahetvā ekaghaṭe avinibbhogāni
  katvā nikkhipati sattāhātikkame ekameva nissaggiyaṁ vinibbhuttesu
  pañca. Sattāhaṁ pana anatikkamitvā gilānenapi agilānenapi
  vuttanayena yathāsukhaṁ paribhuñjitabbaṁ.
      Sattavidhaṁ hi uddissaṁ nāma byādhiuddissaṁ puggaloddissaṁ
  kāloddissaṁ samayoddissaṁ desoddissaṁ vasoddissaṁ
  bhesajjoddissanti. Tattha byādhiuddissannāma anujānāmi bhikkhave
  amanussikābādhe āmakamaṁsaṁ āmakalohitanti 1- evaṁ byādhiṁ uddissa
  anuññātaṁ. Taṁ teneva ābādhena ābādhikassa vaṭṭati na aññassa.

  *  *  *  *  *  *
  Footnote: 1. vi. mahāvagga. 5/45.
-------------------------------------------------
[page 261]
  Tañcakho kālepi vikālepi kappiyaṁpi akappiyaṁpi vaṭṭatiyeva.
  Puggaloddissannāma anujānāmi bhikkhave romaṭṭhakassa romaṭṭhaṁ na ca
  bhikkhave bahimukhadvārā nīharitvā ajjhoharitabbanti 1- evaṁ puggalaṁ
  uddissa anuññātaṁ. Taṁ tasseva vaṭṭati na aññassa.
  Kāloddissaṁ nāma anujānāmi bhikkhave cattāri mahāvikaṭāni
  gūthaṁ muttaṁ chārikaṁ mattikanti 2- evaṁ ahiḍaṭṭhakālaṁ uddissa
  anuññātaṁ. Taṁ tasmiṁyeva kāle apaṭiggahitakaṁpi vaṭṭati
  na aññasmiṁ. Samayoddissannāma gaṇabhojane aññatra samayātiādinā 3-
  nayena taṁ taṁ samayaṁ uddissa anuññātā anāpattiyo.
  Tā tasmiṁ tasmiṁyeva samaye anāpattiyo honti na aññadā.
  Desoddissannāma anujānāmi bhikkhave evarūpesu paccantimesu
  janapadesu vinayadharapañcamena gaṇena upasampadanti 4- evaṁ
  paccantappadese uddissa anuññātāni upasampadādīni. Tāni tattheva
  vaṭṭanti na majjhimappadese. Vasoddissannāma anujānāmi bhikkhave
  vasāni bhesajjānīti 5- evaṁ vasānāmena anuññātaṁ. Taṁ ṭhapetvā
  manussavasaṁ sabbesaṁ kappiyākappiyavasānaṁ tadatthikānaṁ telaparibhogena
  paribhuñjituṁ vaṭṭati. Bhesajjoddissaṁ nāma anujānāmi bhikkhave
  pañca bhesajjānīti 6- evaṁ bhesajjanāmena anuññātāni āhāratthaṁ
  pharituṁ samatthāni sappinavanītatelamadhuphāṇitāni. Tāni paṭiggahetvā
  tadahupurebhattaṁ yathāsukhaṁ pacchābhattato paṭṭhāya sati paccaye
  vuttanayeneva sattāhaṁ paribhuñjitabbāni.

  *  *  *  *  *  *
  Footnote: 1. vi. cullavagga. 7/58 tattheva bahimukhadvāranti pāṭho dissati.
  2. vi. mahāvibhaṅge. 2/312. 3. 4. 5. 6. vi. mahāvagga. 5/51-36-41-39.
-------------------------------------------------
[page 262]
      Sattāhātikkante atikkantasaññī nissaggiyaṁ pācittiyanti
  sacepi sāsapamattaṁ hoti sakiṁ vā aṅguliyā gahetvā jivhāya
  sāyanamattaṁ nissajjitabbameva pācittiyañca desetabbaṁ. Na kāyikena
  paribhogena paribhuñjitabbanti kāyo vā kāye aru vā na
  makkhetabbaṁ. Tehi makkhitāni kāsāvakattarayaṭṭhiupāhanapāda-
  kaṭṭhalikamañcapiṭhādīnipi aparibhogāni. Dvāravātapānakavāṭesupi hatthena
  gahaṇaṭṭhānaṁ na makkhetabbanti mahāpaccariyaṁ vuttaṁ. Kasāve pana
  pakkhipitvā dvāravātapānakavāṭāni makkhitabbānīti mahāaṭṭhakathāyaṁ
  vuttaṁ. Anāpatti antosattāhaṁ adhiṭṭhetīti sattāhabbhantare
  sappi ca telañca vasañca muddhani telaṁ vā abbhañjanaṁ vā madhuṁ
  arumakkhanaṁ phāṇitaṁ gharadhūpanaṁ adhiṭṭheti anāpatti. Sace
  adhiṭṭhitatelaṁ anadhiṭṭhitatelabhājane ākīritukāmo hoti bhājane ce
  sukhumachiddaṁ paviṭṭhapaviṭṭhaṁ telaṁ purāṇatelena ajjhottharīyati puna
  adhiṭṭhātabbaṁ. Atha mahāmukhaṁ hoti sahasāva bahutelaṁ pavisitvā
  purāṇatelaṁ ajjhottharati puna adhiṭṭhānakiccaṁ natthi.
  Adhiṭṭhitagatikameva hi taṁ hoti. Etena nayena adhiṭṭhitatelabhājane
  anadhiṭṭhitatelāakīraṇampi veditabbaṁ. Vissajjetīti ettha sace
  dvinnaṁ santakaṁ ekena paṭiggahitaṁ avibhattaṁ hoti sattāhātikkame
  dvinnaṁpi anāpatti paribhuñjituṁ pana na vaṭṭati. Sace yena
  paṭiggahitaṁ so itaraṁ bhaṇati āvuso imaṁ telaṁ sattāhaṁ pattaṁ
  paribhuñja naṁ tvanti so ca paribhogaṁ na karoti kassa āpatti.
-------------------------------------------------
[page 263]
  Na kassacipi āpatti. Kasmā. Yena paṭiggahitaṁ tena
  vissajjitattā itarassa apaṭiggahitattā. Vinassatīti aparibhogaṁ
  hoti. Cattenāti ādīsu yena cittena bhesajjaṁ cattaṁ ca vantaṁ
  ca muttaṁ ca hoti taṁ cittaṁ cattaṁ vantaṁ muttanti vuccati.
  Tena cittena puggalo anapekkho vuccati. Evaṁ anapekkho
  sāmaṇerassa datvāti attho. Idaṁ kasmā vuttaṁ. Evaṁ
  antosattāhe datvā pacchā paṭilabhitvā paribhuñjantassa
  anāpattidassanatthanti mahāsumatthero āha. Mahāpadumatthero
  panāha nayidaṁ yācitabbaṁ antosattāhe dinnassa hi puna
  paribhoge āpattiyeva natthi sattāhātikkantassa pana paribhoge
  anāpattidassanatthamidaṁ vuttaṁ 1- tasmā evaṁ dinnabhesajjaṁ sace
  sāmaṇero abhisaṅkharitvā vā anabhisaṅkharitvā vā tassa bhikkhuno
  natthukammatthaṁ dadeyya gahetvā natthukammaṁ kātabbaṁ. Sace
  bālo hoti dātuṁ na jānāti aññena bhikkhunā vattabbo
  atthi te sāmaṇera telanti. Āma bhante atthīti. Āhara
  therassa bhesajjaṁ karissāmāti. Evaṁpi vaṭṭati. Sesaṁ
  uttānatthameva.
      Kaṭhinasamuṭṭhānaṁ akiriyā nosaññāvimokkhaṁ acittakaṁ
 paṇṇattivajjaṁ kāyakammaṁ vacīkammaṁ ticittaṁ tivedananti.
                   Bhesajjasikkhāpadaṁ niṭṭhitaṁ.

  *  *  *  *  *  *
  Footnote: 1. ito paraṁ itisaddo icchitabbo.
-------------------------------------------------
[page 264]
      Tena samayenāti vassikasāṭikasikkhāpadaṁ. Tattha vassikasāṭikā
  anuññātāti cīvarakkhandhake visākhāvatthusmiṁ anuññātā.
  Paṭikaccevāti pureyeva. Māso seso gimhānanti catunnaṁ
  gimhamāsānaṁ eko pacchimamāso seso. Katvāti
  sibbanarajanakappapariyosānena niṭṭhāpetvā. Karontena ca ekameva
  katvā samaye adhiṭṭhātabbaṁ dve adhiṭṭhātuṁ na vaṭṭati. Atirekamāse
  sese gimhāneti gimhānanāmake atirekamāse sese.
  Atirekaḍḍhamāse sese gimhāne katvā nivāsetīti ettha pana
  ṭhatvā vassikasāṭikāya pariyesanakkhettaṁ karaṇakkhettaṁ nivāsanakkhettaṁ
  adhiṭṭhānakkhettanti catubbidhaṁ khettaṁ kucchisamayo piṭṭhisamayoti duvidho
  samayo piṭṭhisamayacatukkaṁ kucchisamayacatukkanti dve catukkāni ca
  veditabbāni. Tattha jeṭṭhamūlapuṇṇamāsiyā pacchimapāṭipadadivasato
  paṭṭhāya yāva kāḷapakkhūposathā ayameko aḍḍhamāso pariyesanakkhettañceva
  karaṇakkhettañca. Etasmiṁ hi antare vassikasāṭikaṁ aladdhaṁ
  pariyesituṁ laddhaṁ kātuñca vaṭṭati nivāsetuṁ adhiṭṭhātuñca na
  vaṭṭati. Kāḷapakkhūposathassa pacchimapāṭipadadivasato paṭṭhāya yāva
  āsāḷhapuṇṇamā ayameko aḍḍhamāso pariyesanakaraṇanivāsanānaṁ
  tiṇṇaṁpi khettaṁ. Etasmiṁ hi antare aladdhaṁ pariyesituṁ laddhaṁ
  kātuṁ ca nivāsetuṁ ca vaṭṭati adhiṭṭhātuṁyeva na vaṭṭati.
  Āsāḷhapuṇṇamāsiyā pacchimapāṭipadadivasato paṭṭhāya yāva
  kattikapuṇṇamā ime cattāro māsā
-------------------------------------------------
[page 265]
  Pariyesanakaraṇanivāsanādhiṭṭhānānaṁ catunnaṁpi khettaṁ. Etasmiṁ hi antare
  aladdhaṁ pariyesituṁ laddhaṁ vā kātuṁ nivāsetuṁ adhiṭṭhātuñca vaṭṭati.
  Idaṁ tāva catubbidhaṁ khettaṁ veditabbaṁ. Kattikapuṇṇamāsiyā
  pana pacchimapāṭipadadivasato paṭṭhāya yāva kheṭṭhamūlapuṇṇamā
  ime sattamāsā piṭṭhisamayo nāma. Etasmiṁ hi antare kālo
  vassikasāṭikāyāti ādinā nayena satuppādaṁ katvā
  aññātakāppavāritaṭṭhānato vassikasāṭikacīvaraṁ nipphādentassa iminā
  sikkhāpadena nissaggiyaṁ pācittiyaṁ detha me vassikasāṭikacīvaranti ādinā
  nayena viññattiṁ katvā nipphādentassa aññātakaviññattisikkhāpadena
  nissaggiyaṁ pācittiyaṁ. Vuttanayeneva satuppādaṁ katvā
  ñātakaparivāritaṭṭhānato nipphādentassa imināva sikkhāpadena
  nissaggiyaṁ pācittiyaṁ viññattiṁ katvā nipphādentassa
  aññātakaviññattisikkhāpadena anāpatti. Vuttaṁ hetaṁ parivāre
          mātaraṁ cīvaraṁ yāce no ca saṅghe pariṇataṁ
          kenassa hoti āpatti anāpatti ca ñātake
               pañhāmesā kusalehi cintitāti 1-.
      Ayaṁ hi pañho imamatthaṁ sandhāya vuttoti. Evaṁ piṭṭhisamayacatukkaṁ
  veditabbaṁ. Jeṭṭhamūlapuṇṇamāsiyā pana pacchimapāṭipadadivasato paṭṭhāya
  yāva kattikapuṇṇamā ime pañcamāsā kucchisamayo nāma. Etasmiṁ hi
  antare vuttanayeneva satuppādaṁ katvā aññātakāppavāritaṭṭhānato
  vassikasāṭikacīvaraṁ nipphādentassa vattabhede dukkaṭaṁ. Ye manussā

  *  *  *  *  *  *
  Footnote: 1. vi. parivāra. 8/535. tattheva no ca saṅghassāti pāṭho dissati.
-------------------------------------------------
[page 266]
  Pubbepi vassikasāṭikacīvaraṁ denti te pana sacepi attano
  aññātakāppavāritā honti vattabhedo natthi tesu
  satuppādakaraṇassa anuññātattā. Viññattiṁ katvā nipphādentassa
  aññātakaviññattisikkhāpadena nissaggiyaṁ pācittiyaṁ. Kasmā. Ye
  manussā pubbe vassikasāṭikacīvaraṁ denti te upasaṅkamitvā
  evamassa vacanīyāti vuttattā. Idaṁ pana pakatiyā
  vassikasāṭikadāyakesupi hotiyeva. Vuttanayeneva satuppādaṁ katvā
  ñātakapavāritaṭṭhānato nipphādentassa iminā sikkhāpadena anāpatti
  viññattiṁ katvā nipphādentassa aññātakaviññattisikkhāpadena anāpatti.
  Na vattabbā detha meti idaṁ hi pariyesanakāle aññātakāppavāriteyeva
  sandhāya vuttaṁ. Evaṁ kucchisamayacatukkaṁ veditabbaṁ. Naggo
  kāyaṁ ovassāpeti āpatti dukkaṭassāti ettha udakaphusitagaṇanāya
  akatvā nahānapariyosānavasena payoge payoge dukkaṭena
  kāretabbo. So ca kho vivaṭaṅgaṇe ākāsato patitaudakeneva
  nahāyanto. Nahānakoṭṭhakavāpīādīsu ghaṭehi
  āsittaudakena vā nahāyantassa anāpatti. Vassaṁ ukkaḍḍhīyatīti
  ettha sace katapariyositāya vassikasāṭikāya gimhānaṁ
  pacchimamāsaṁ khepetvā puna vassānassa paṭhamamāsaṁ ukkaḍḍhitvā gimhānaṁ
  pacchimamāsameva karonti vassikasāṭikā dhovitvā nikkhipitabbā.
  Anadhiṭṭhitā avikappitā dve māse parihāraṁ labhati. Vassūpanāyikadivase
  adhiṭṭhātabbā. Sace satisammosena vā appahonakabhāvena
-------------------------------------------------
[page 267]
  Vā akatā hoti te ca dve māse vassānassa cātummāsanti
  chammāse parihāraṁ labhati. Sace pana kattikamāse kaṭhinaṁ attharīyati
  apare cattāro māse labhati. Evaṁ dasa māsā honti. Tato
  paraṁpi satiyā paccāsāya mūlacīvaraṁ katvā ṭhapentassa ekamāsanti
  evaṁ ekādasamāse parihāraṁ labhati. Sace pana ekāhadvīhādivasena
  yāva dasāhā anāgatāya vassūpanāyikāya antovasse vā laddhā
  ceva niṭṭhitā ca kadā adhiṭṭhātabbāti. Etaṁ aṭṭhakathāsu na
  vicāritaṁ. Laddhadivasato paṭṭhāya antodasāhe niṭṭhitā ca pana
  tasmiṁyeva antodasāhe adhiṭṭhātabbā. Dasāhātikkame niṭṭhitā
  tadahe adhiṭṭhātabbā dasāhe appahonte cīvarakālaṁ
  nātikkametabbāti ayaṁ no attano mati. Kasmā. Anujānāmi bhikkhave
  ticīvaraṁ adhiṭṭhātuṁ na vikappetuṁ vassikasāṭikaṁ vassānaṁ cātummāsaṁ
  adhiṭṭhātuṁ tato paraṁ vikappetunti 1- hi vuttaṁ. Tasmā vassūpanāyikato
  pubbe dasāhātikkamepi anāpatti. Dasāhaparamaṁ atirekacīvaraṁ
  dhāretabbanti 2- hi vuttaṁ. Tasmā ekāhadvīhādivasena yāva
  dasāhā anāgatāya vassūpanāyikāya antovasse vā laddhā ceva
  niṭṭhitā ca vuttanayeneva antodasāhe vā tadahu vā adhiṭṭhātabbā
  dasāhe appahonte cīvarakālaṁ nātikkametabbā. Tattha siyā
  vassānaṁ cātummāsaṁ adhiṭṭhātunti vacanato cātummāsabbhantare
  yadā vā tadā vā adhiṭṭhātuṁ vaṭṭatīti. Yadi evaṁ
  kaṇḍupaṭicchādiṁ yāva ābādhā adhiṭṭhātunti vuttaṁ sāpi ca dasāhaṁ

  *  *  *  *  *  *
  Footnote: 1. vi. mahāvagga. 5/218. 2. vi. mahāvibhaṅga 2/3.
-------------------------------------------------
[page 268]
  Atikkametabbā siyā evañca sati dasāhaparamaṁ atirekacīvaraṁ
  dhāretabbanti 1- idaṁ virujjhati tasmā yathāvuttameva gahetabbaṁ. Aññaṁ
  vā acalakāraṇaṁ labhitvā chaḍḍetabbaṁ. Apica kurundiyaṁpi
  nissaggiyāvasāne vuttaṁ kadā adhiṭṭhātabbā laddhadivasato paṭṭhāya
  antodasāhe niṭṭhitā ca pana tasmiṁyeva antodasāhe adhiṭṭhātabbā
  yadi nappahoti yāva kattikapuṇṇamā parihāraṁ labhatīti.
  Acchinnacīvarassāti etaṁ vassikasāṭikameva sandhāya vuttaṁ. Tesaṁ hi
  naggānaṁ kāyovassāpane anāpatti. Ettha ca mahagghaṁ
  vassikasāṭikaṁ nivāsetvā nahāyantassa corūpaddavo āpadā nāma.
  Sesamettha uttānameva.
      Chassamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                  Vassikasāṭikasikkhāpadaṁ niṭṭhitaṁ.
      Tena samayenāti cīvarācchindanasikkhāpadaṁ. Tattha yaṁpi tyāhanti
  yaṁpi te ahaṁ. So kira mama pattacīvaraupāhanapaccattharaṇādīni
  vahanto mayā saddhiṁ cārikaṁ pakkamissatīti adāsi. Tenevamāha.
  Acchindīti balakkārena aggahesi. Sakasaññāya gahitattā panassa
  pārājikaṁ natthi. Kilametvā gahitattā āpatti paññattā. Sayaṁ
  acchindati nissaggiyaṁ pācittiyanti ekaṁ cīvaraṁ ekābaddhāni ca
  bahūni acchindato ekā āpatti. Ekato abaddhāni visuṁ ṭhitāni
  ca bahūni acchindato saṅghāṭiṁ āhara uttarāsaṅgaṁ āharāti evaṁ

  *  *  *  *  *  *
  Footnote: 1. vi. mahāvibhaṅga. 2/3.
-------------------------------------------------
[page 269]
  Āharāpayato ca vatthugaṇanāya āpattiyo. Mayā dinnāni sabbāni
  āharāti vadatopi ekavacaneneva sambahulā āpattiyo. Aññaṁ
  āṇāpeti āpatti dukkaṭassāti cīvaraṁ gaṇhāti āṇāpeti ekaṁ
  dukkaṭaṁ. Āṇatto bahūni gaṇhāti ekaṁ pācittiyaṁ. Saṅghāṭiṁ
  gaṇha uttarāsaṅgaṁ gaṇhāti vadato vācāya vācāya dukkaṭaṁ.
  Mayā dinnāni sabbāni gaṇhāti vadato ekavācāya sambahulā
  āpattiyo. Aññaṁ parikkhāranti vikappanūpagaṁ pacchimaṁ cīvaraṁ ṭhapetvā
  yaṅkiñci antamaso sūciṁpi. Veṭhetvā ṭhapitasūcīsupi vatthugaṇanāya
  dukkaṭāni. Sithilaveṭhitāsu evaṁ. Gāḷhaṁ katvā baddhāsu pana
  ekameva dukkaṭanti mahāpaccariyaṁ vuttaṁ. Sūcighare pakkhattāsupi
  eseva nayo. Thavikāya pakkhipitvā sithilabaddhagāḷhabaddhesu
  tikaṭukādibhesajjesupi eseva nayo. So vā detīti bhante tumhākaṁyeva
  idaṁ sāruppanti evaṁ vā deti. Athavā tena pana āvuso mayaṁ
  tuyhaṁ vattapaṭipattiṁ karissati amhākaṁ santike upajjhaṁ gaṇhissati
  dhammaṁ pariyāpuṇissatīti cīvaraṁ adamhā so dāni tvaṁ na vattaṁ karosi
  na upajjhaṁ gaṇhāsi na dhammaṁ pariyāpuṇāsīti evamādīni vutto
  bhante cīvaratthāya maññe bhaṇatha idaṁ vo cīvaranti deti. Evaṁpi
  so vā deti. Disāpakkantaṁ vā pana daharaṁ nivattetha nanti
  bhaṇati. So na nivattati. Cīvaraṁ gahetvā rundhathāti. Evaṁ
  ce nivattati sādhu. Sace pattacīvaratthāya maññe tumhe bhaṇatha
  gaṇhātha nanti deti ca evaṁpi soyeva vā deti. Vibbhantaṁ vā
-------------------------------------------------
[page 270]
  Disvā mayaṁ tuyhaṁ vattaṁ karissatīti pattacīvaraṁ adamhā so dāni
  tvaṁ vibbhamitvā carasīti vadati. Itaro gaṇhātha tumhākaṁ
  pattacīvaranti deti. Evampi soyeva vā deti. Mama santike upajjhaṁ
  gaṇhantasseva te demi aññattha gaṇhantassa na demi vattaṁ
  karontasseva demi akarontassa na demi dhammaṁ pariyāpuṇantasseva
  demi apariyāpuṇantassa na demi avibbhamantasseva demi
  vibbhamantassa na demīti evampana dātuṁ na vaṭṭati. Dadato dukkaṭaṁ.
  Āharāpetuṁ pana vaṭṭati. Cajitvā dinnaṁ acchinditvā gaṇhanto
  bhaṇḍagghena kāretabbo. Sesamettha uttānamevāti.
      Tisamuṭṭhānaṁ kāyacittato vācācittato kāyavācācittato ca
  samuṭṭhāti kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                    Cīvarācchindanasikkhāpadaṁ.
      Tena samayenāti suttaviññattisikkhāpadaṁ. Tattha khomanti
  khomavākehi katasuttaṁ. Kappāsikanti kappāsato nibbattaṁ.
  Koseyyanti kosiyaṁsūhi kantitvā katasuttaṁ. Kambalanti
  eḷakalomasuttaṁ. Sāṇanti sāṇavākasuttaṁ. Bhaṅganti pāṭekkaṁ
  vākasuttamevāti eke. Etehi pañcahipi missetvā katasuttaṁ pana
  bhaṅganti veditabbaṁ. Vāyāpeti payoge dukkaṭanti sace tantavāyassa
  turivemādīni natthi tāni araññato āharissāmīti vāsiṁ vā pharasuṁ
  vā niseti tato paṭṭhāya yaṁyaṁ upakaraṇatthāya vā cīvaravāyanatthāya
-------------------------------------------------
[page 271]
  Vā karoti sabbattha tantavāyassa payoge payoge bhikkhussa dukkaṭaṁ.
  Dīghato vidatthimatte tiriyañca hatthamatte vīte nissaggiyaṁ pācittiyaṁ.
  Mahāpaccariyaṁ pana yāvapariyosānaṁ vāyāpentassa phalake phalake
  nissaggiyaṁ pācittiyanti vuttaṁ. Tampi idameva pamāṇaṁ sandhāya
  vuttanti veditabbaṁ. Vikappanūpagaṁ pacchimaṁ hi cīvarasaṅkhayaṁ gacchatīti.
      Apicettha evaṁ vinicchayo veditabbo. Suttantāva sāmaṁ
  viññāpitaṁ akappiyaṁ. Sesaṁ ñātakādivasena uppannaṁ kappiyaṁ.
  Tantavāyopi aññātakāppavārito viññattiyā laddho akappiyo.
  Seso kappiyo. Tattha akappiyasuttaṁ akappiyatantavāyena
  vāyāpentassa pubbe vuttanayena nissaggiyaṁ. Teneva pana kappiyasuttaṁ
  vāyāpentassa yathā pubbe nissaggiyameva dukkaṭaṁ. Teneva kappiyañca
  akappiyañca suttaṁ vāyāpentassa yadi pacchimacīvarappamāṇena eko
  paricchedo suddhakappiyasuttamayo eko akappiyasuttamayoti evaṁ
  kedārakabaddhaṁ viya cīvaraṁ hoti. Akappiyasuttamaye paricchede paricchede
  pācittiyaṁ. Itarasmiṁ tatheva dukkaṭaṁ. Yadi tato ūnā paricchedā
  honti antamaso acchimaṇḍalappamāṇāpi sabbaparicchedesu
  paricchedagaṇanāya dukkaṭaṁ. Atha ekantarikena vā suttena dīghato vā
  kappiyaṁ tiriyaṁ akappiyaṁ katvā vītaṁ hoti phalake phalake dukkaṭaṁ.
  Kappiyatantavāyena hi akappiyasuttaṁ vāyāpentassa yathā pubbe
  nissaggiyameva dukkaṭaṁ. Teneva kappiyañca akappiyañca suttaṁ
  vāyāpentassa sace pacchimacīvarappamāṇā vā ūnakā vā
-------------------------------------------------
[page 272]
  Akappiyasuttaparicchedā honti tesu paricchedagaṇanāya dukkaṭaṁ.
  Kappiyasuttaparicchedesu anāpatti. Atha ekantarikena vā suttena
  dīghato vā kappiyaṁ tiriyaṁ akappiyaṁ katvā vītaṁ hoti phalake phalake
  dukkaṭaṁ. Yadi pana dve tantavāyā honti eko kappiyo eko
  akappiyo suttañca akappapiyaṁ te ce vārena vīnanti
  akappiyatantavāyena vīte phalake phalake pācittiyaṁ ūnakatare dukkaṭaṁ.
  Itarena vīte ubhayattha dukkaṭaṁ. Sace dvepi vemaṁ gahetvā
  ekato vīnanti phalake phalake dukkaṭaṁ. Atha suttaṁ kappiyaṁ
  cīvarañca kedārakabandhādīhi saparicchedaṁ akappiyatantavāyena vīte
  paricchede paricchede dukkaṭaṁ. Itarena vīte anāpatti. Sace dvepi
  vemaṁ gahetvā ekato vīnanti phalake phalake dukkaṭaṁ. Atha suttaṁpi
  kappiyañca akappiyañca te ce vārena vīnanti akappiyatantavāyena
  akappiyasuttamayesu pacchimacīvarapmāṇesu paricchedesu vītesu
  paricchedagaṇanāya pācittiyaṁ. Ūnakataresu ca kappiyasuttamayesu ca dukkaṭaṁ.
  Kappiyatantavāyena akappiyasuttamayesu pamāṇayuttesu vā ūnakesu vā
  dukkaṭameva. Kappiyasuttamayesu anāpatti. Atha ekantarikena vā
  suttena dīghato vā akappiyaṁ tiriyaṁ kappiyaṁ katvā vīnanti ubhopi
  vā vemaṁ gahetvā ekato vīnanti aparicchede cīvare phalake phalake
  dukkaṭaṁ. Saparicchede paricchedavasena dukkaṭānīti ayaṁ panattho
  mahāaṭṭhakathāyaṁ apākaṭo mahāpaccariyādīsu pākaṭo idha sabbākāreneva
  pākaṭo. Sace suttaṁpi kappiyaṁ tantavāyopi kappiyo
-------------------------------------------------
[page 273]
  Ñātakaparivārito vā mūlena vā payojito vāyāpanapaccayā anāpatti.
  Dasāhātikkamanapaccayā pana āpattiṁ rakkhantena vikappanūpagappamāṇamatte
  vīte tante vītaññeva adhiṭṭhātabbaṁ. Dasāhātikkamena
  niṭṭhāpiyamānaṁ hi nissaggiyaṁ bhaveyyāti. Ñātakādīhi tantaṁ
  āropetvā tumhākaṁ bhante imaṁ cīvaraṁ gaṇheyyāthāti niyyāditepi
  eseva nayo. Sace tantavāyo evaṁ payojito vā sayaṁ dātukāmo vā
  hutvā ahaṁ bhante tumhākaṁ cīvaraṁ asukadivase nāma vāyitvā
  ṭhapessāmīti vadati bhikkhu ca tena paricchinnadivasato dasāhaṁ atikkāmeti
  nissaggiyaṁ pācittiyaṁ. Sace pana tantavāyo ahaṁ tumhākaṁ cīvaraṁ vāyitvā
  sāsanaṁ pesessāmīti vatvā tatheva karoti tena pesitabhikkhu pana
  tassa bhikkhuno na āroceti añño disvā vā sutvā vā
  tumhākaṁ bhante cīvaraṁ niṭṭhitanti āroceti etassa ārocanaṁ
  nappamāṇaṁ. Yadā pana tena pesitoyeva āroceti tassa vacanaṁ
  sutadivasato paṭṭhāya dasāhaṁ atikkāmayato nissaggiyaṁ pācittiyaṁ.
  Sace tantavāyo ahaṁ tumhākaṁ cīvaraṁ vāyitvā kassaci hatthe
  pahiṇissāmīti vatvā tatheva karoti cīvaraṁ gahetvā gatabhikkhu pana
  attano pariveṇe ṭhapetvā tassa na āroceti añño koci
  bhaṇati api bhante adhunā āgataṁ cīvaraṁ sundaranti kuhiṁ āvuso
  cīvaranti itthannāmassa hatthe pesitanti etassāpi vacanaṁ
  nappamāṇaṁ. Yadā pana so bhikkhu cīvaraṁ deti laddhadivasato
  paṭṭhāya dasāhaṁ atikkāmayato nissaggiyaṁ pācittiyaṁ. Sace pana
-------------------------------------------------
[page 274]
  Vāyāpanamūlaṁ adinnaṁ hoti yāva kākaṇikamattaṁpi avasiṭṭhaṁ tāva
  rakkhati.
      Anāpatti cīvaraṁ sibbitunti cīvaraṁ sibbanatthāya suttaṁ
  viññāpentassa anāpattīti attho. Āyogeti ādīsupi nimittatthe
  bhummavacanaṁ. Āyogādinimittaṁ viññāpentassa anāpattīti vuttaṁ
  hoti. Sesamettha uttānatthamevāti.
      Chassamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedannati.
                    Suttaviññattisikkhāpadaṁ.
      Tena samayenāti mahāpesakārasikkhāpadaṁ. Tattha suttaṁ
  dhārayitvāti suttaṁ tuletvā palaparicchedaṁ katvā. Appitanti ghanaṁ.
  Suvītanti suṭṭhu vītaṁ sabbaṭṭhānesu samaṁ katvā vītaṁ. Suppavāyitanti
  suṭṭhu pavāyitaṁ sabbaṭṭhānesu samaṁ katvā tante pasāritaṁ. Suvilekhitanti
  lekhiniyā suṭṭhu vilikhitaṁ. Suvitacchitanti kocchena suṭṭhu vitacchitaṁ.
  Suniddhotanti attho. Paṭibaddhanti vekallakaṁ. Tanteti tante
  dīghato pasāraṇeyeva upanetvāti attho. Tatra ceso bhikkhūti
  yatra gāme vā nigame vā te tantavāyā tatra. Vikappaṁ
  āpajjeyyāti visiṭṭhakappaṁ adhikavidhānaṁ āpajjeyya. Pāliyaṁ pana
  yenākārena vikappaṁ āpanno hoti taṁ dassetuṁ idaṁ kho āvusoti
  ādi vuttaṁ. Dhammaṁpi bhaṇatīti dhammakathaṁ katheti. Tassa vacanena
  āyataṁ vā vitthataṁ vā appitaṁ vāti suttavaḍḍhanāakārameva
-------------------------------------------------
[page 275]
  Dasseti. Pubbe appavāritoti cīvarassāmikehi appavārito hutvā.
  Sesaṁ uttānatthamevāti. Chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                    Mahāpesakārasikkhāpadaṁ.
      Tena samayenāti accekacīvarasikkhāpadaṁ. Tattha dasāhānāgatanti
  dasa ahāni dasāhaṁ. Tena dasāhena anāgatā dasāhānāgatā.
  Dasāhena asampattāti attho. Taṁ dasāhānāgataṁ.
  Accantasaṁyogavasena bhummatthe upayogavacanaṁ. Tenevassa padabhājane
  dasāhānāgatāyāti vuttaṁ. Pavāraṇāyāti idaṁ pana yā dasāhānāgatāti
  vuttā taṁ sarūpato dassetuṁ asammohatthaṁ anuppayogavacanaṁ.
  Kattikatemāsipuṇṇamanti paṭhamakattikatemāsipuṇṇamaṁ. Idhāpi
  paṭhamapadassa anuppayogattā purimanayeneva bhummatthe upayogavacanaṁ.
  Idaṁ vuttaṁ hoti yato paṭṭhāya paṭhamamahāpavāraṇā dasāhānāgatāti
  vuccati sacepi tāni divasāni accantameva bhikkhuno accekacīvaraṁ
  uppajjeyya accekaṁ idanti jānamānena bhikkhunā sabbaṁpi
  paṭiggahetabbanti. Tena pavāraṇamāsassa juṇhapakkhapañcamito
  paṭṭhāya uppannassa cīvarassa nidhānakālo dassito hoti. Kāmaṁ
  cesa dasāhaparamaṁ atirekacīvaraṁ dhāretabbanti imināva siddho
  atthuppattivasena 1- apubbaṁ viya atthaṁ dassetvā sikkhāpadaṁ ṭhapitaṁ.
  Accekacīvaranti accāyikacīvaraṁ vuccati. Tassa pana accāyikabhāvaṁ

  *  *  *  *  *  *
  Footnote: 1. ito paraṁ pana nipāto icchitabbo.
-------------------------------------------------
[page 276]
  Dassetuṁ senāya vā gantukāmo hotīti ādi vuttaṁ. Tattha
  saddhāti iminā saddhāmattakameva dassitaṁ. Pasādoti iminā
  suppasannā balavasaddhā. Etaṁ accekacīvaraṁ nāmāti ettha
  imehi kāraṇehi dātukāmena dūtaṁ vā pesetvā sayaṁ vā āgantvā
  vassāvāsikaṁ dassāmīti evaṁ ārocitacīvaraṁ accekacīvaraṁ nāma
  hotīti. Chaṭṭhito paṭṭhāya panuppannaṁ anaccekacīvaraṁpi paccuddharitvā
  ṭhapitaticīvaraṁpi etaṁ parihāraṁ labhatiyeva. Saññāṇaṁ katvā
  nikkhipitabbanti kiñci nimittaṁ katvā ṭhapetabbaṁ. Kasmā etaṁ
  vuttaṁ. Yadi hi taṁ pure pavāraṇāya vibhajanti yena gahitaṁ
  tena chinnavassena na bhavitabbaṁ. Sace pana chinnavasso hoti
  cīvaraṁ saṅghikameva hoti. Tato sallakkhetvā sukhaṁ dātuṁ bhavissatīti.
  Accekacīvare accekacīvarasaññīti evamādi vibhajitvā gahitameva sandhāya
  vuttaṁ. Sace pana avibhattaṁ hoti saṅghassa vā bhaṇḍāgārikacīvaraṁ
  samayātikkamepi anāpatti. Iti atirekacīvarassa dasāhaṁ parihāro.
  Ticīvarassa ekadivasampi parihāro natthi. Akatassa vassikasāṭikacīvarassa
  anatthate kaṭhine pañca māsā vasse ukkaḍḍhite chammāsā
  atthate kaṭhine apare cattāro māsā hemantassa pacchime
  divase satiyā paccāsāya mūlacīvarādhiṭṭhānavasena aparopi eko
  māsoti ekādasamāsā parihāro. Accekacīvarassa anatthate
  kaṭhine ekādasadivasādhiko māso atthate kaṭhine ekādasadivasādhikā
  pañcamāsā tato paraṁ ekadivasampi parihāro natthīti veditabbaṁ.
-------------------------------------------------
[page 277]
  Anaccekacīvareti accekacīvarasadise aññasmiṁ. Sesamettha
  uttānamevāti ca kaṭhinasamuṭṭhānaṁ akiriyā nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                    Accekacīvarasikkhāpadaṁ.
      Tena samayenāti sāsaṅkasikkhāpadaṁ. Tattha vuṭṭhavassā
  āraññakesūti te pubbepi araññeyeva vihariṁsu. Dubbalacīvarattā pana
  paccayavasena gāmantasenāsane vassaṁ vasitvā niṭṭhitacīvarā hutvā
  idāni nippalibodhā samaṇadhammaṁ karissāmāti āraññakesu
  senāsanesu viharanti. Kattikacorakāti kattikamāse corā.
  Paripātentīti upaddavanti tattha tattha ādhāvitvā uttāsenti
  palāpenti. Antaraghare nikkhipitunti antogāme nikkhipituṁ. Bhagavā
  yasmā paccayā nāma dhammena samena dullabhā sallekhavā hi
  bhikkhu mātaraṁpi viññāpetuṁ na sakkoti tasmā cīvaraguttatthaṁ
  antaraghare nikkhipituṁ anujānāti. Bhikkhūnaṁ pana anurūpattā
  araññavāsaṁ na paṭikkhipi. Upavassaṁ kho panāti ettha upavassanti
  upavassa. Upavasitvāti vuttaṁ hoti. Upasampajjanti ādīsu
  viya hi ettha anunāsiko daṭṭhabbo. Vassaṁ upagantvā vasitvā
  cāti attho. Imassa ca tathārūpesu bhikkhu senāsanesu viharantoti
  iminā sambandho. Kiṁ vuttaṁ hoti. Vassaṁ upagantvā vasitvā ca
  tato paraṁ pacchimakattikapuṇṇamapariyosānakālaṁ yāni kho pana
  tāni āraññakāni senāsanāni sāsaṅkasammatāni sapaṭibhayāni
-------------------------------------------------
[page 278]
  Tathārūpesu bhikkhu senāsanesu viharanto ākaṅkhamāno tiṇṇaṁ cīvarānaṁ
  aññataraṁ cīvaraṁ antaraghare nikkhipeyyāti. Yasmā pana yo vassaṁ
  upagantvā yāvapaṭhamakattikapuṇṇamaṁ vasati so vuṭṭhavassānaṁ
  abbhantaro hoti tasmā imaṁ atigahanaṁ byañjanavicāraṇaṁ akatvā
  padabhājane kevalaṁ cīvaranikkhepārahaṁ puggalaṁ dassetuṁ vuṭṭhavassānanti
  vuttaṁ. Tassāpi bhikkhu senāsanesu viharantoti iminā sambandho.
  Ayaṁ hi ettha attho vuṭṭhavassānaṁ bhikkhūnaṁ senāsanesu viharantoti.
  Evarūpānaṁ bhikkhūnaṁ abbhantare yo koci bhikkhūti vuttaṁ hoti.
  Araññalakkhaṇaṁ adinnādānavaṇṇanāyaṁ vuttaṁ. Ayaṁ pana viseso.
  Sace vihāro parikkhitto hoti parikkhittassa gāmassa indakhīlato
  aparikkhittassa parikkhepārahaṭṭhānato ca paṭṭhāya yāva vihāraparikkhepā
  minitabbaṁ. Sace vihāro aparikkhitto hoti yaṁ sabbapaṭhamaṁ
  senāsanaṁ vā bhattasālā vā dhuvasannipātaṭṭhānaṁ vā bodhi vā
  cetiyaṁ vā dūre cepi senāsanato hoti taṁ paricchedaṁ katvā
  minitabbaṁ. Sacepi āsanne gāmo hoti vihāre ṭhitehi
  gharamānussakānaṁ saddo suyyati pabbatanadīādīhi pana antaritattā
  na sakkā ujuṁ gantuṁ yo cassa pakatimaggo hoti sacepi nāvāya
  sañcaritabbo tena maggena gāmato pañcadhanusatikaṁ gahetabbaṁ.
  Yo pana āsannagāmassa aṅgasampādanatthaṁ tato tato maggaṁ
  pidahati ayaṁ dhutaṅgacoroti veditabbo. Sāsaṅkasammatānīti
  sāsaṅkānīti sammatāni. Evaṁ ñātānīti attho. Padabhājane
-------------------------------------------------
[page 279]
  Pana yena kāraṇena tāni sāsaṅkasammatāni taṁ dassetuṁ ārāme
  ārāmūpacāreti ādi vuttaṁ. Saha paṭibhayena sapaṭibhayāni.
  Sannihitabalavabhayānīti attho. Padabhājane pana yena kāraṇena
  tāni sapaṭibhayāni taṁ dassetuṁ ārāme ārāmūpacāreti ādi vuttaṁ.
  Samantā gocaragāme nikkhipeyyāti āraññakassa senāsanassa
  samantā sabbadisābhāgesu attanā abhirucite gocaragāme satiyā
  aṅgasampattiyā nikkhipeyya. Tatrāyaṁ aṅgasampatti. Purimikāya
  upagantvā mahāpavāraṇāya pavārito hoti idamekaṁ aṅgaṁ.
  Sace pacchimikāya vā upagato hoti chinnavasso vā nikkhipituṁ na
  labhati. Kattikamāsoyeva hoti idaṁ dutiyaṁ aṅgaṁ. Kattikamāsato
  paraṁ na labhati. Pañcadhanusatikaṁ pacchimameva pamāṇayuttaṁ senāsanaṁ
  hoti idaṁ tatiyaṁ aṅgaṁ. Ūnappamāṇe vā gāvutato
  atirekappamāṇe vā na labhati. Yatra hi piṇḍāya caritvā puna
  vihāraṁ bhattavelāyaṁ sakkā āgantuṁ tadeva idha adhippetaṁ.
  Nimantito pana aḍḍhayojanaṁpi yojanaṁ pi gantvā vasituṁ pacceti
  idamappamāṇaṁ. Sāsaṅkasapaṭibhayameva hoti idaṁ catutthaṁ aṅgaṁ.
  Anāsaṅkāpaṭibhaye hi aṅgayuttepi senāsane vasanto nikkhipituṁ
  na labhatīti. Aññatra bhikkhusammatiyāti yā uddositasikkhāpade
  kosambikasammati anuññātā tasmā sammatiyā aññatra.
  Sace hi sā laddhā hoti chārattātirekaṁpi vippavasituṁ vaṭṭati.
  Puna gāmasīmaṁ okkamitvāti sace gocaragāmato puratthimāya disāya
-------------------------------------------------
[page 280]
  Senāsanaṁ ayañca pacchimadisaṁ gato hoti senāsanaṁ āgantvā
  sattamaṁ aruṇaṁ uṭṭhāpetuṁ asakkontena gāmasīmaṁpi okkamitvā sabhāyaṁ
  vā yattha katthaci vā vasitvā cīvarappavuttiṁ ñatvā pakkamituṁ
  vaṭṭatīti attho. Evaṁ asakkontena tatreva ṭhitena paccuddharitabbaṁ.
  Atirekacīvaraṭṭhāne ṭhassatīti. Sesamettha uttānamevāti.
  Kaṭhinasamuṭṭhānaṁ kāyavācato kāyavācācittato ca samuṭṭhāti
  akiriyā nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                      Sāsaṅkasikkhāpadaṁ.
      Tena samayenāti pariṇatasikkhāpadaṁ. Tattha pūgassāti
  samūhassa. Dhammagaṇassāti attho. Paṭiyattanti paṭiyāditaṁ.
  Bahū saṅghassa bhattāti saṅghassa bahūni bhattāni anekāni lābhamukhāni na
  saṅghassa kenaci parihānīti dīpenti. Oṇojethāti detha. Kiṁ
  panevaṁ vattuṁ vaṭṭati. Kasmā na vaṭṭatīti. Ayaṁ hi abhihaṭabhikkhā
  abhiharitvā ekasmiṁ okāse saṅghassatthāya paṭiyattā.
  Abhihaṭapaṭiyatte ca uddissa ṭhapitabhāge ca payuttavācā nāma natthi.
  Saṅghikanti saṅghassa santakaṁ. So hi saṅghassa pariṇatattā hatthaṁ
  anāruḷhopi ekena pariyāyena saṅghassa santako hoti. Padabhājane
  pana saṅghikaṁ nāma saṅghassa dinnaṁ hoti pariccattanti evaṁ atthuddhāravasena
  nippariyāyatova saṅghikaṁ dassitaṁ. Lābhanti labhitabbavatthuṁ
  āha. Tenevassa niddese cīvaraṁpīti ādi vuttaṁ. Pariṇatanti
-------------------------------------------------
[page 281]
  Saṅghassa dinnaṁ saṅghassa poṇaṁ saṅghassa pabbhāraṁ hutvā ṭhitaṁ. Yena
  pana kāraṇena so pariṇato hoti taṁ dassetuṁ dassāma karissāmāti
  vācā bhinnā hotīti padabhājanaṁ vuttaṁ. Payoge dukkaṭanti
  pariṇatalābhassa attano pariṇāmitappayoge dukkaṭaṁ. Paṭilābhena
  tasmiṁ hatthaṁ āruḷhe nissaggiyaṁ. Sace pana saṅghassa dinnaṁ hoti
  taṁ gahetuṁ na vaṭṭati saṅghasseva dātabbaṁ. Yo hi ārāmikehi
  saddhiṁ ekato khādati taṁ bhaṇḍaṁ agghāpetvā kāretabbo.
  Pariṇataṁ pana sahadhammikānaṁ vā gihīnaṁ vā antamaso mātusantakaṁpi
  idaṁ mayhaṁ dehīti saṅghassa pariṇatabhāvaṁ ñatvā attano pariṇāmetvā
  gaṇhantassa nissaggiyaṁ pācittayaṁ. Imassa bhikkhuno dehīti evaṁ
  aññassa pariṇāmentassa suddhikapācittiyaṁ. Ekaṁ pattaṁ vā cīvaraṁ
  vā attano ekaṁ aññassa pariṇāmeti nissaggiyaṁ pācittiyañceva
  suddhikapācittiyañca. Eseva nayo bahūsu. Vuttampi cetaṁ
           nissaggiyena āpattiṁ khuddake pācittiyaṁ
           āpajjeyya ekato pañhāmesā kusalehi cintitāti 1-.
      Ayaṁ hi pariṇāmanaṁ sandhāya vuttā. Yopi vassikasāṭikasamaye
  mātugharepi saṅghassa pariṇataṁ vassikasāṭikaṁ ñatvā attano
  pariṇāmeti nissaggiyaṁ parassa pariṇāmeti suddhikapācittiyaṁ.
  Manussā saṅghabhattaṁ karissāmāti sappitelādīni āharanti.
  Gilāno cepi bhikkhu saṅghassa pariṇatabhāvaṁ ñatvā kiñci yācati
  nissaggiyaṁ pācittiyameva. Sace pana so tumhākaṁ sappiādīni
  ābhaṭāni atthīti pucchitvā āma atthīti vutte mayhaṁpi dethāti
  vadati vaṭṭati. Athāpi naṁ kukkuccāyanti upāsakā vadanti

  *  *  *  *  *  *
  Footnote: 1. vi. parivāra. 8/531.
-------------------------------------------------
[page 282]
  Saṅghopi amhehi dinnameva labhati gaṇhatha bhanteti evaṁpi vaṭṭati.
  Saṅghassa pariṇataṁ aññasaṅghassāti ekasmiṁ vihāre saṅghassa pariṇataṁ
  aññaṁ vihāraṁ uddisitvā amukasmiṁ nāma vihāre saṅghassa dethāti
  pariṇāmeti. Cetiyassa vāti kiṁ saṅghassa dinnena cetiyassa
  pūjaṁ karothāti evaṁ cetiyassa vā pariṇāmeti. Cetiyassa pariṇatanti
  ettha niyametvā aññacetiyassa atthāya ropitamālāvacchato
  aññacetiyamhi pupphaṁpi āropetuṁ na vaṭṭati. Ekassa cetiyassa
  pana chattaṁ vā paṭākaṁ vā āropetvā ṭhitaṁ disvā sesakaṁ
  aññacetiyassa dāpetuṁ vaṭṭati. Puggalassa pariṇatanti antamaso
  sunakhassāpi pariṇataṁ imassa sunakhassa mā dehi etassa dehīti
  evaṁ aññapuggalassa pariṇāmeti dukkaṭaṁ. Sace pana dāyakā
  mayaṁ saṅghassa bhattaṁ dātukāmā cetiyapūjaṁ kātukāmā ekassa bhikkhuno
  parikkhāraṁ dātukāmā tumhākaṁ ruciyā dassāma bhaṇatha kattha demāti
  vadanti evaṁ vutte tena bhikkhunā yattha icchatha tattha dethāti
  vattabbā. Sace pana kevalaṁ kattha demāti pucchanti pāliyaṁ
  āgatanayeneva vattabbaṁ. Sesamettha uttānameva. Tisamuṭṭhānaṁ
  kāyacittato vācācittato kāyavācācittato ca samuṭṭhāti kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  tivedananti.
      Samantapāsādikāya vinayasaṁvaṇṇanāya pariṇatasikkhāpadavaṇṇanā
  niṭṭhitā.
                      Tiṁsakakaṇḍaṁ niṭṭhitaṁ.
-------------------------------------------------
[page 283]
                   Khuddakakaṇḍavaṇṇanā
           yesaṁ navahi vaggehi saṅgaho supatiṭṭhito
           khuddakānaṁ ayaṁ dāni tesaṁ bhavati vaṇṇanā.
      Tattha musāvādavaggassa tāva paṭhamasikkhāpade. Hatthakoti
  tassa therassa nāmaṁ. Sakyānaṁ putto sakyaputto. Buddhakāle kira
  sakyakulato asītipurisasahassāni pabbajiṁsu. Tesaṁ so aññataroti.
  Vādakkhittoti vādaṁ karissāmīti evaṁ parivitakkitena vādena paravādīnaṁ
  santikaṁ khitto pakkhitto pahito pesitoti attho. Vādamhi
  vā sakena cittena khitto yatra yatra vādo tatra tatreva
  sandissatītipi vādakkhitto. Avajānitvā paṭijānātīti attano
  vāde kiñci dosaṁ sallakkhento nāyaṁ mama vādoti avajānitvā
  puna kathento kathento niddosataṁ sallakkhetvā mameva ayaṁ vādoti
  paṭijānāti. Paṭijānitvā avajānātīti kismiñcideva vacane ānisaṁsaṁ
  sallakkhento ayaṁ mama vādoti paṭijānitvā puna kathento kathento
  tattha dosaṁ sallakkhetvā nāyaṁ mama vādoti avajānāti.
  Aññenaññaṁ paṭicaratīti aññena kāraṇena aññaṁ kāraṇaṁ paṭicarati
  paṭicchādeti ajjhottharati rūpaṁ aniccaṁ jānitabbatoti vatvā puna
  jātidhammatoti ādīni vadati. Kurundiyaṁ pana etassa paṭichādanahetu
  aññaṁ bahuṁ kathetīti vuttaṁ. Tatrāyaṁ adhippāyo yantaṁ paṭajānanañca
-------------------------------------------------
[page 284]
  Avajānanañca tassa paṭicchādanatthaṁ ko āha kiṁ āha kismiṁ
  āhāti evamādiṁ bahuṁ bhāsatīti. Puna mahāaṭṭhakathāyaṁ avajānitvā
  paṭijānanto paṭijānitvā avajānanto eva ca aññenaññaṁ
  paṭicaratīti vuttaṁ. Sampajānamusā bhāsatīti sampajānanto musā bhāsati.
  Saṅketaṁ katvā visaṁvādetīti purebhattādīsu askasmiṁ nāma kāle
  asukasmiṁ nāma padese vādo hotūti saṅketaṁ katvā saṅketato
  pure vā pacchā vā gantvā passatha bho titthiyā na āgatā
  parājitāti pakkamati. Sampajānamusāvādeti jānitvā jānantassa ca
  musā bhaṇane. Visaṁvādanapurekkhārassāti visaṁvādanacittaṁ purato
  katvā vadantassa. Vācāti micchāvācāpariyāpannavacanasamuṭṭhāpikā
  cetanā. Gīrāti tāya cetanāya samuṭṭhāpitaṁ saddaṁ dasseti.
  Byapathoti vacanapatho. Vācāyeva hi aññesaṁpi diṭṭhānugatiṁ
  āpajjantānaṁ pathabhūtato byapathoti vuccati. Vacībhedoti vacīsaññitāya
  vācāya bhedo. Pabhedagatā vācāeva evaṁ vuccati. Vācasikā
  viññattīti vacīviññatti. Evaṁ paṭhamapadena suddhacetanāva majjhe
  tīhi taṁsamuṭṭhitasaddasahitā ante ekena viññattisahitā cetanā
  kathitāti veditabbā. Anariyavohārāti anariyānaṁ bālaputhujjanānaṁ
  vohārā. Evaṁ sampajānamusāvādaṁ dassetvā idāni ante
  vuttānaṁ sampajānamusāvādasaṅkhātānaṁ anariyavohārānaṁ lakkhaṇaṁ dassento
  adiṭṭhaṁ nāmāti ādimāha. Tattha adiṭṭhaṁ diṭṭhaṁ meti evaṁ vadato
  vacanaṁ taṁsamuṭṭhāpikā vā cetanā eko anariyavohāroti iminā
-------------------------------------------------
[page 285]
  Nayena attho veditabbo. Apicettha cakkhuvasena aggahitārammaṇaṁ
  adiṭṭhaṁ sotavasena aggahitaṁ assutaṁ ghānādivasena tīhi indriyehi
  ekābaddhaṁ viya katvā aggahitaṁ amutaṁ aññatra pañcahi
  indriyehi suddhena viññāṇeneva aggahitaṁ aviññātanti veditabbaṁ.
  Pāliyaṁ pana adiṭṭhaṁ nāma na cakkhunā diṭṭhanti evaṁ oḷārikeneva
  nayena desanā kathitāti. Diṭṭhādīsu ca attanāpi parenapi
  diṭṭhaṁ diṭṭhameva. Evaṁ sutamutaviññātāni. Ayameko pariyāyo.
  Aparo pana yaṁ attanā diṭṭhaṁ diṭṭhameva taṁ. Esa nayo sutādīsu.
  Yaṁ pana parena diṭṭhaṁ taṁ attanā sutaṭṭhāne tiṭṭhati. Evaṁ
  sutādīnipi. Idāni tesaṁ anariyavohārānaṁ vasena āpattiṁ
  āropetvā dassento tīhākārehīti ādimāha. Tassattho
  tīhākārehi paṭhamaṁ jhānaṁ samāpajjinti sampajānamusā bhaṇantassa āpatti
  pārājikassāti evamādicatutthapārājikapālivaṇṇanāyaṁ vuttanayeneva
  veditabbo. Kevalaṁ hi tattha paṭhamaṁ jhānaṁ samāpajjinti idha
  adiṭṭhaṁ diṭṭhaṁ meti. Tattha ca āpatti pārājikassāti idha
  āpatti pācittiyassāti. Evaṁ vatthumatte āpattimatte ca
  viseso. Sesaṁ ekalakkhaṇamevāti. Tīhākārehi diṭṭhe vematikoti
  ādīnaṁpi attho diṭṭhassa hoti pārājikaṁ dhammaṁ ajjhāpajajanto
  diṭṭhe vematikoti evamādiduṭṭhadosapālivaṇṇanāyaṁ vuttanayeneva
  veditabbo. Pālimattameva hi ettha viseso. Atthe pana
  sattheravāde kiñci nānākaraṇaṁ natthi. Sahasā bhaṇatīti avīmaṁsitvā
-------------------------------------------------
[page 286]
  Anupadhāretvā vā vegena adiṭṭhaṁpi diṭṭhaṁ meti bhaṇati.
  Aññaṁ bhaṇissāmīti aññaṁ bhaṇatīti mandattā jaḷattā pakkhalattā
  cīvaranti vattabbe cīranti ādiṁ bhaṇati. Yo pana sāmaṇerena
  api bhante mayhaṁ upajjhāyaṁ passathāti vutto keliṁ kurumāno tava
  upajjhāyo dārusakaṭaṁ yojetvā gato bhavissatīti vā sigālasaddaṁ
  sutvā kassāyaṁ bhante saddoti vutte mātuyā te yānena
  gacchantiyā kaddame laggacakkaṁ uddharantānaṁ ayaṁ saddoti vā evaṁ
  nevadavā naravā aññaṁ bhaṇati so āpattiṁ āpajjatiyeva. Aññā
  pūraṇakathā nāma hoti eko gāme thokaṁ telaṁ labhitvā vihāraṁ
  āgato sāmaṇeraṁ bhaṇati tvaṁ ajja kuhiṁ gato gāmo ekatelo
  ahosīti vā pacchikāya ṭhapitaṁ pūvakhaṇḍaṁ labhitvā ajja gāme
  pacchikāhi pūve hariṁsūti vā. Ayaṁ musāvādova hoti. Sesaṁ
  uttānamevāti. Tisamuṭṭhānaṁ kāyacittato vācācittato
  kāyavācācittato ca samuṭṭhāti kariyā saññāvimokkhaṁ sacittakaṁ lokavajjaṁ
  kāyakammaṁ vacīkammaṁ akusalacittakaṁ tivedananti.
                   Musāvādasikkhāpadaṁ paṭhamaṁ.
      Dutiyasikkhāpade. Tattha omasantīti ovijjhanti. Khuṁsentīti
  akkosanti. Vambhentīti paddhaṁsenti. Bhūtapubbanti idaṁ
  vatthuṁ bhagavā omasavādagarahaṇatthaṁ āhari. Nandivisālo nāmāti
  nandīti tassa balivaddassa nāmaṁ. Visāṇāni panassa visālāni
  tasmā nandivisāloti vuccati. Bodhisatto tena samayena hoti.
-------------------------------------------------
[page 287]
  Brāhmaṇo taṁ yāgubhattādīhi ativiya posesi. Atha so brāhmaṇaṁ
  anukampamāno gaccha tvanti ādimāha. Tattheva aṭṭhāsīti
  ahetukapaṭisandhikālepi parakhuṁsanaṁ amanāpatoyeva paccesi tasmā
  brāhmaṇassa dosaṁ dassetukāmo aṭṭhāsi. Sakaṭasataṁ atibaddhaṁ
  pavaṭṭesīti paṭipāṭiyā ṭhapetvā heṭṭhā rukkhe datvā
  ekābaddhaṁ katvā muggamāsavālikādīhi puṇṇaṁ sakaṭasataṁ pavaṭṭento
  kiñcāpi pubbe patiṭṭhitārappadesaṁ puna are patte pavaṭṭitaṁ
  hoti bodhisatto pana purimasakaṭena patiṭṭhitaṭṭhāne pacchimasakaṭaṁ
  patiṭṭhāpetuṁ sakaṭasatappamāṇaṁ padesaṁ pavaṭṭesi. Bodhisattānaṁ hi
  sithilakaraṇaṁ nāma natthi. Tena cattamano ahūti tena brahmaṇassa
  dhanalābhena attano kammena ca so nandivisālo attamano
  ahosi. Akkosenapīti ettha pana yasmā parato dve
  akkosā hīno ca akkoso ukkaṭṭho cāti vibhajitukāmo tasmā
  yathā pubbe hīnenapi akkosena khuṁsentīti vuttaṁ evaṁ avatvā
  akkosena iccevamāha. Veṇajātīti tacchakajāti. Veḷukārajātītipi
  vadanti. Nesādajātīti migaluddhakādijāti. Rathakārajātīti
  cammakārajāti. Pukkusajātīti pupphachaḍḍakajāti. Avakaṇṇakāti
  dāsānaṁ nāmaṁ hoti tasmā hīnaṁ. Oñātanti avamaññātaṁ.
  Uññātantipi paṭhanti. Avaññātanti vambhetvā ñātaṁ.
  Hīḷitanti jigucchitaṁ. Paribhūtanti kimetenāti paribhavīkataṁ.
  Acitīkatanti na garukataṁ. Koṭṭhakakammanti tacchakakammaṁ. Muddhāti
-------------------------------------------------
[page 288]
  Hatthamuddhā. Gaṇanāti acchiddakādiavasesagaṇanā. Lekhāti
  akkharalekhā. Madhumehābādho vedanāya abhāvato ukkaṭṭhoti
  vutto. Pāṭikaṅkhāti icchitabbā. Yakārena vā bhakārena vāti
  yakārabhakāre yojetvā yo akkoso. Kāṭakoṭacikāya vāti
  kāṭanti purisanimittaṁ koṭacikāti itthīnimittaṁ. Etehi vā yo
  akkoso eso hīno nāma akkosoti. Idāni tesaṁ jātiādīnaṁ
  pabhedavasena āpattiṁ āropetvā dassento upasampanno
  upasampannanti ādimāha. Tattha khuṁsetukāmo vambhetukāmo
  maṅkukattukāmoti akkositukāmo garahitukāmo nittejaṁkattukāmoti
  attho. Hīnena hīnanti hīnena jātivacanena hīnajātiyā. Etena upāyena
  sabbapadesu attho veditabbo. Ettha ca hīnena hīnaṁ vadanto kiñcāpi
  saccaṁ vadati omasitukāmatāya panassa vācāya vācāya pācittiyaṁ.
  Ukkaṭṭhena hīnaṁ vadanto ca kiñcāpi alikaṁ bhaṇati omasitukāmatāya
  pana imināva sikkhāpadena pācittiyaṁ āpajjati na purimena.
  Yopi aticaṇḍālosi atibrāhmaṇosi duṭṭhacaṇḍālosi
  duṭṭhabrāhmaṇosīti ādīni vadati sopi āpattiyā kāretabbova. Santi
  idhekacceti vāre pana pariharitvā vuttabhāvena dukkaṭaṁ. Eseva
  nayo yenūna namayanti vāresupi. Anupasampanne pana catūsupi
  vāresu dukkaṭameva. Corosi gaṇṭhibhedakosīti ādivacanehi pana
  upasampannepi anupasampannepi sabbavāresu dukkaṭameva. Davakamyatāya
  pana upasampannepi anupasampannepi sabbavāresu dubbhāsitaṁ.
-------------------------------------------------
[page 289]
  Davakamyatā nāma kelihasādhippāyatā. Imasmiṁ ca sikkhāpade
  ṭhapetvā bhikkhuṁ bhikkhunīādayo sabbasattā anupasampannaṭṭhāne
  ṭhitāti veditabbā. Atthapurekkhārassāti ādīsu pāliyā atthaṁ
  vaṇṇayanto atthapurekkhāro. Pāliṁ vācento dhammapurekkhāro.
  Anusāsaniyaṁ ṭhatvā idānipi caṇḍālosi pāpaṁ mā akāsi mā
  tamotamaparāyano ahosīti ādinā nayena kathento anusāsanīpurekkhāro
  nāmāti veditabbo. Sesaṁ uttānamevāti. Tisamuṭṭheānaṁ
  kāyacittato vācācittato kāyavācācittato ca samuṭṭhāti
  kariyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti. Dubbhāsitāpatti panettha vācācittato
  samuṭṭhāti kiriyā saññāvimokkhaṁ sacittakaṁ akusalacittaṁ dvivedanaṁ
  sukhā ca majjhattā cāti.
                   Omasavādasikkhāpadaṁ dutiyaṁ.
      Tatiyasikkhāpade. Bhaṇḍanajātānanti sañjātabhaṇḍanānaṁ.
  Bhaṇḍananti kalahassa pubbabhāgo. Iminā ca iminā ca idaṁ
  katanti evaṁ vutte evaṁ vakkhāmāti ādikaṁ sakasakapakkhe
  sammantanaṁ. Kalahoti āpattigāmiko kāyavācāvītikkamo.
  Vivādoti viggāhikakathā. Taṁ vivādaṁ āpannānaṁ vivādāpannānaṁ.
  Pesuññanti pisuṇavācaṁ. Piyabhāvassa suññakaraṇavācanti vuttaṁ
  hoti. Bhikkhupesuññeti bhikkhūnaṁ pesuññe bhikkhuto sutvā
  bhikkhunā bhikkhussa upasaṁhaṭapesuññeti attho. Dvīhi ākārehīti
-------------------------------------------------
[page 290]
  Dvīhi kāraṇehi. Piyakamyassa vāti evaṁ ahaṁ etassa piyo bhavissāmīti
  attano piyabhāvaṁ paṭṭhayamānassa vā. Bhedādhippāyassa vāti evaṁ
  ayaṁ etena saddhiṁ bhijjissatīti parassa parena bhedaṁ icchantassa
  vā. Jātito vāti ādi sabbaṁ purimasikkhāpade vuttanayameva.
  Idhāpi bhikkhuniṁ ādiṁ katvā sabbe anupasampannā nāma. Na
  piyakamyassa na bhedādhippāyassāti ekaṁ akkosantaṁ ekañca
  khamantaṁ disvā aho nillajjo īdisaṁpi nāma bhavantaṁ puna vattabbaṁ
  maññissatīti evaṁ kevalaṁ pāpagarahitāya bhaṇantassa anāpatti.
  Sesaṁ uttānatthameva. Tisamuṭṭhānaṁ kāyacittato vācācittato
  kāyavācācittato ca samuṭṭhāti kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ tivedananti.
                    Pesuññasikkhāpadaṁ tatiyaṁ.
      Catutthasikkhāpade. Appatissāti appatissavā upāsakāti
  vutte vacanaṁpi na sotukāmā anādarāti attho. Appatissayā vā
  anīcavuttinoti attho. Asabhāgavuttikāti visabhāgajīvikā yathā
  bhikkhūsu vattitabbaṁ evaṁ appavattavuttinoti attho. Padaso
  dhammaṁ vāceyyāti ekato padaṁ padaṁ dhammaṁ vāceyya koṭṭhāsaṁ
  koṭṭhāsaṁ vāceyyāti attho. Yasmā pana taṁ koṭṭhāsanāmakaṁ
  padaṁ catubbidhaṁ hoti tasmā taṁ dassetuṁ padaṁ anupadaṁ anvakkharaṁ
  anubyañjananti padabhājane vuttaṁ. Tattha padanti eko gāthāpādo
  adhippeto. Anupadanti dutiyapādo. Anvakkharanti ekekamakkharaṁ.
-------------------------------------------------
[page 291]
  Anubyañjananti purimabyañjanena sadisaṁ pacchābyañjanaṁ. Yaṅkiñci
  ekekamakkharaṁ anvakkharaṁ akkharasamūho anubyañjanaṁ akkharānubyañjanasamūho
  padaṁ paṭhamaṁ padaṁ padameva dutiyaṁ anupadanti evamettha
  nānākaraṇaṁ veditabbaṁ. Idāni padaṁ nāma ekato paṭṭhapetvā
  ekato osāpentīti gāthābandhaṁ dhammaṁ vācento manopubbaṅgamā
  dhammāti imaṁ ekamekaṁ padaṁ sāmaṇerena saddhiṁ ekato ārabhitvā
  ekatoyeva niṭṭhāpeti. Evaṁ vācentassāpi padagaṇanāya
  pācittiyā veditabbā. Anupadaṁ nāma pāṭekkaṁ paṭṭhapetvā ekato
  osāpentīti therena manopubbaṅgamā dhammāti vutte sāmaṇero
  taṁ padaṁ apāpuṇitvā manoseṭṭhā manomayāti dutiyapadaṁ ekato
  bhaṇati. Ime pāṭekkaṁ paṭṭhapetvā ekato osāpenti nāma.
  Evaṁ vācentassāpi anupadagaṇanāya pācittiyā. Anvakkharaṁ nāma
  rūpaṁ aniccanti vuccamāno rūti opātetīti rūpaṁ aniccanti bhaṇa
  sāmaṇerāti vuccamāno rūkāramattameva ekato vatvā tiṭṭhati.
  Evaṁ vācentassāpi anvakkharagaṇanāya pācittiyā. Gāthābandhepi
  ca eseva nayo labbhatiyeva. Anubyañjanaṁ nāma rūpaṁ aniccanti
  vuccamāno vedanā aniccāti saddaṁ nicchāretīti rūpaṁ bhikkhave
  aniccaṁ vedanā aniccāti imaṁ suttaṁ vācayamāno therena rūpaṁ
  aniccanti vuccamāno sāmaṇero sīghapaññatāya vedanā aniccāti
  imaṁ aniccapadaṁ therassa rūpaṁ aniccanti etena aniccapadena saddhiṁ
  ekato bhaṇanto vācaṁ nicchāreti. Evaṁ vācentassāpi
-------------------------------------------------
[page 292]
  Anubyañjanagaṇanāya pācittiyā. Ayaṁ panettha saṅkhepo imesu
  padādīsu yaṁ yaṁ ekato bhaṇati tena tena āpattiṁ āpajjatīti.
  Buddhabhāsitoti sakalaṁ vinayapiṭakaṁ abhidhammapiṭakaṁ dhammapadaṁ cariyāpiṭakaṁ
  udānaṁ itivuttakaṁ jātakaṁ suttanipāto vimānavatthu petavatthu
  brahmajālādīni ca suttāni. Sāvakabhāsitoti catupparisapariyāpannehi
  sāvakehi bhāsito anaṅgaṇasammādiṭṭhianumānasuttacūḷavedallamahā-
  vedallādiko. Isibhāsitoti bāhiraparibbājakehi bhāsito sakalo
  paribbājakavaggo bāvariyassa antevāsikānaṁ soḷasannaṁ brāhmaṇānaṁ
  pucchāti evamādi. Devatābhāsitoti devatāhi bhāsito. So
  devatāsaṁyuttadevaputtasaṁyuttamārasaṁyuttabrahmasaṁyuttasakkasaṁyuttādivasena
  veditabbo. Atthūpasañhitoti aṭṭhakathānissito. Dhammūpasañhitoti
  pālinissito. Ubhayenāpi vivaṭṭūpanissitameva vadati. Kiñcāpi
  vivaṭṭūpanissitaṁ vadati. Tisso saṅgītiyo āruḷhaṁ dhammaṁyeva pana padaso
  vācentassa āpatti. Vivaṭṭūpanissitepi nānābhāsāvasena
  gāthāsilokabandhādīhi abhisaṅkhate anāpatti. Tisso saṅgītiyo anāruḷhepi
  kulumbasuttaṁ rājovādasuttaṁ tikkhindriyacatupparivattanandopanandasuttanti
  īdise āpattiyeva. Apalāladamanampi vuttaṁ mahāpaccariyaṁ pana
  paṭisiddhaṁ. Meṇḍakamilindapañhesu therassa sakapaṭibhāṇe anāpatti.
  Yaṁ rañño saññāpanatthaṁ āharitvā vuttaṁ tattha āpatti.
  Vaṇṇapiṭaka aṅgulimālapiṭakaraṭṭhapālagajjita ālavakagajjita guḷhaummaṅga
  guḷhavessantaraguḷhavinaya vedallapiṭkādīni pana abuddhavacanāniyevāti vuttaṁ.
-------------------------------------------------
[page 293]
  Sīlūpadeso nāma dhammasenāpatinā vuttoti vadanti tasmiṁ
  āpattiyeva. Aññānipi maggakathāārammaṇakathāvuḍḍhikaraṇḍakañāṇavatthu-
  asubhakathādīni atthi tesu sattattiṁsa bodhipakkhiyadhammā vibhattā
  dhutaṅgapañhe paṭipadā vibhattā tasmā tesu āpattīti vuttaṁ.
  Mahāpaccariyādīsu pana saṅgītiṁ anāruḷhesu rājovādatikkhindriya-
  catupparivattanandopanandakulumbasuttesuyeva anāpattiṁ vatvā avasesesu
  yaṁ buddhavacanato āharitvā vuttaṁ tadeva āpattivatthu hoti
  na itaranti ayamattho pariggahito. Ekato uddisāpentoti
  anupasampannena saddhiṁ ekato uddesaṁ gaṇhantopi ekato vadati
  anāpattīti attho. Tatrāyaṁ vinicchayo upasampanno ca
  anupasampanno ca nisīditvā uddisāpenti ācariyo nisinnānaṁ
  bhaṇāmīti tehi saddhiṁ ekato vadati. Ācariyassa āpatti
  anupasampannena saddhiṁ gaṇhantassa anāpatti. Dvepi ṭhitā
  gaṇhanti eseva nayo. Daharabhikkhu nisinno sāmaṇero ṭhito
  nisinnassa bhaṇāmīti bhaṇato anāpatti. Sace daharo tiṭṭhati
  itaro nisīdati ṭhitassa bhaṇāmīti bhaṇatopi anāpatti. Sace
  bahunnaṁ bhikkhūnaṁ antare eko sāmaṇero nisinno hoti nisinne
  padaso dhammaṁ vācentassa ācariyassa acittakāpatti. Sace
  sāmaṇero upacāraṁ muñcitvā ṭhito vā nisinno vā hoti yesaṁ
  vāceti tesu apariyāpannattā ekena disābhāgena palāyanagaṇṭhaṁ
  gaṇhātīti saṅkhyaṁ gacchati tasmā anāpatti. Ekato sajjhāyaṁ
-------------------------------------------------
[page 294]
  Karontoti anupasampannena saddhiṁ upasampanno ekato sajjhāyaṁ
  karonto tena saddhiṁyeva bhaṇati anāpatti. Anupasampannassa
  santike uddesaṁ gaṇhantassāpi tena saddhiṁ ekato bhaṇantassa
  anāpatti. Ayaṁpi hi ekato sajjhāyaṁ karoticceva saṅkhyaṁ gacchati.
  Yebhuyyena paguṇaṁ gaṇṭhaṁ bhaṇantaṁ opātetīti sace ekagāthāya
  ekako pādo na āgacchati sesaṁ āgacchati ayaṁ yebhuyyena
  paguṇagaṇṭho nāma. Etena nayena suttepi veditabbo. Taṁ
  opātentassa evaṁ bhaṇāhīti ekatopi bhaṇantassa anāpatti.
  Osārentaṁ opātetīti suttaṁ uccārentaṁ parisamajjhe parisaṅkamānaṁ
  evaṁ vadehīti tena saddhiṁ ekatopi vadantassa anāpatti. Yaṁ pana
  mahāpaccariyādīsu mayā saddhiṁ mā vadāti vutto yadi vadati
  anāpattīti vuttaṁ. Taṁ mahāaṭṭhakathāyaṁ natthi. Natthibhāvoyeva
  cassa yutto. Kasmā. Kiriyasamuṭṭhānattā. Itarathā hi kiriyākiriyaṁ
  bhaveyya. Sesamettha uttānatthameva. Padasodhammasamuṭṭhānaṁ
  vācato vācācittato ca samuṭṭhāti kiriyā nosaññāvimokkhaṁ
  acittakaṁ paṇṇattivajjaṁ vacīkammaṁ ticittaṁ tivedananti.
                  Padasodhammasikkhāpadaṁ catutthaṁ.
      Pañcamasikkhāpade. Muṭṭhassatī asampajānāti pubbabhāge
  satisampajaññassa akaraṇavasenetaṁ vuttaṁ. Bhavaṅgotiṇṇakāle pana
  kuto satisampajaññaṁ. Vikujjamānāti vippalapamānā. Kākacchamānāti
  nāsāya kākasaddaṁ viya niratthakasaddaṁ muñcamānā. Upāsakāti
-------------------------------------------------
[page 295]
  Paṭhamataraṁ uṭṭhitaupāsakā. Etadavocunti bhagavatā āvuso rāhula
  sikkhāpadaṁ paññattanti bhikkhū sikkhāpadagāraveneva etadavocuṁ.
  Pakatiyā pana te bhagavati ca gāravena āyasmato ca rāhulassa
  sikkhākāmatāya tassāyasmato vasanaṭṭhānaṁ āgatassa cūḷamañcakaṁ
  vā apassenaṁ vā yaṅkiñci atthi taṁ paññāpetvā cīvaraṁ vā
  uttarāsaṅgaṁ vā ussīsakaraṇatthāya denti. Tatrīdaṁ tassa āyasmato
  sikkhākāmatāya. Bhikkhū kira taṁ dūratova āgacchantaṁ disvāna
  muṭṭhisammajjaniñca kacavarachaḍḍanikañca bahi khipanti. Athaññehi
  āvuso kenidaṁ pātitanti vutte aññe evaṁ vadanti bhante rāhulo
  imasmiṁ padese sañcari tena nukho pātitanti. So panāyasmā
  na mayhaṁ bhante idaṁ kammanti ekadivasaṁpi avatvā taṁ paṭisāmetvā
  bhikkhū khamāpetvāva gacchati. Vaccakuṭiyaṁ seyyaṁ kappesīti taṁyeva
  sikkhākāmataṁ anubrūhanto dhammasenāpatimahāmoggallānāanandat-
  therādīnaṁ santikaṁ agantvā bhagavato valañjanakavaccakuṭiyā seyyaṁ
  kappesi. Sā kira kuṭī kavāṭabaddhā gandhaparibhaṇḍakatā samosaritapupphadāmā
  cetiyaṭṭhānamiva tiṭṭhati aparibhogā aññesaṁ. Uttariṁ dvirattatirattanti
  bhagavā sāmaṇerānaṁ saṅgahakaraṇatthāya tirattaṁ parihāraṁ
  adāsi. Na hi yuttaṁ kuladārake pabbājetvā nānuggahetunti.
  Sahaseyyanti ekato seyyaṁ. Seyyāti kāyappasāraṇasaṅkhātaṁ sayanaṁpi
  vuccati yasmiṁ senāsane sayanti taṁpi. Tattha senāsanaṁ tāva
  dassetuṁ seyyā nāma sabbacchannāti ādi vuttaṁ. Kāyappasāraṇaṁ
-------------------------------------------------
[page 296]
  Dassetuṁ anupasampanne nipanne bhikkhu nipajjatīti ādi vuttaṁ.
  Tasmā ayamettha attho senāsanasaṅkhātaseyyaṁ pavisitvā
  kāyappasāraṇasaṅkhātaṁ seyyaṁ kappeyya vidaheyya saṁpādeyyāti.
  Sabbacchannāti ādinā pana tassā senāsanasaṅkhātāya seyyāya lakkhaṇaṁ
  vuttaṁ. Tasmā yaṁ senāsanaṁ upari pañcahi chadanehi aññena vā
  kenaci sabbameva paṭicchannaṁ ayaṁ sabbacchannā nāma seyyā.
  Aṭṭhakathāsu pana pākaṭavohāraṁ gahetvā vācuggatavasena sabbacchannā
  nāma pañcahi chadanehi channāti vuttaṁ. Kiñcāpi vuttaṁ athakho
  dussakuṭiyaṁ vasantassāpi na sakkā anāpatti kātuṁ tasmā
  yaṅkiñci paṭicchādanasamatthaṁ idha chadanañca paricchadanañca veditabbaṁ.
  Pañcavidhacchadaneyeva hi gayhamāne padaracchannepi sahaseyyā na
  bhaveyya. Yaṁ pana senāsanaṁ bhūmito paṭṭhāya yāva chadanaṁ āhacca
  pākārena vā aññena vā kenaci antamaso vatthenapi parikkhittaṁ
  ayaṁ sabbaparicchannā nāma seyyā veditabbā. Chadanaṁ anāhacca
  sabbantimena pariyāyena diyaḍḍhahatthubbedhena pākārādinā parikkhittāpi
  sabbaparicchannāyevāti kurundaṭṭhakathāyaṁ vuttaṁ. Yasmā pana upari
  bahutaraṁ ṭhānaṁ channaṁ appaṁ acchannaṁ samantato vā bahutaraṁ parikkhittaṁ
  appaṁ aparikkhittaṁ ayaṁ yebhuyyena channā yebhuyyena paricchannā
  nāma. Iminā hi lakkhaṇena samannāgato sacepi sattabhūmiko
  pāsādo ekūpacāro hoti satagabbhaṁ vā catussālaṁ 1- ekā

  *  *  *  *  *  *
  Footnote: 1. satagabbhā vā catussālā.
-------------------------------------------------
[page 297]
  Seyyāicceva saṅkhyaṁ gacchati. Taṁ sandhāya vuttaṁ catutthe divase
  atthaṅgate suriye anupasampanne nipanne bhikkhu nipajjati āpatti
  pācittiyassāti ādi. Tattha ca nipajjanamatteneva pācittiyaṁ.
  Sace pana sambahulā sāmaṇerā eko bhikkhu sāmaṇeragaṇanāya
  pācittiyā. Te ce uṭṭhāyuṭṭhāya nipajjanti tesaṁ payoge payoge
  bhikkhussa āpatti. Bhikkhussa uṭṭhāyuṭṭhāya nipajjanena pana bhikkhusseva
  payoge bhikkhussa āpatti. Sace sambahulā bhikkhū eko
  sāmaṇero ekopi sabbesaṁ āpattiṁ karoti. Tassa uṭṭhāyuṭṭhāya
  nipajjanenapi bhikkhūnaṁ āpattiyeva. Ubhayesaṁ sambahulabhāvepi eseva
  nayo. Apicettha ekāvāsādikaṁpi catukkaṁ veditabbaṁ. Yo hi
  ekasmiṁ āvāse ekeneva anupasampannena saddhiṁ tirattaṁ sahaseyyaṁ
  kappeti tassāpi catutthadivasato paṭṭhāya devasikā āpatti. Yopi
  ekasmiṁyeva āvāse nānāanupasampannehi saddhiṁ tirattaṁ sahaseyyaṁ
  kappeti tassāpi. Yopi nānāāvāsesu ekeneva anupasampannena
  saddhiṁ tirattaṁ sahaseyyaṁ kappeti tassāpi. Yopi nānāāvāsesu
  nānāanupasampannehi saddhiṁ yojanasataṁpi gantvā sahaseyyaṁ
  kappeti tassāpi catutthadivasato paṭṭhāya devasikā āpatti.
  Ayañca sahaseyyāpatti nāma bhikkhuṁ ṭhapetvā avaseso anupasampanno
  nāmāti vacanato tiracchānagatenāpi saddhiṁ hoti. Tatra tiracchānagatassa
  paricchedo methunadhammāpattiyā vuttanayeneva veditabbo.
  Tasmā sacepi godhāviḷāramaṁgusādicatuppādādīsu koci pavisitvā
-------------------------------------------------
[page 298]
  Bhikkhuno vasanasenāsane ekūpacāraṭṭhāne sayati sahaseyyāva
  hoti. Yadi pana thambhānaṁ upari katapāsādassa uparimatalena saddhiṁ
  asambaddhabhittikassa bhittiyā upari ṭhitassa susiratulāsīsassa susirena
  pavisitvā tulāya abbhantare sayitvā teneva susirena nikkhamitvā
  gacchati heṭṭhāpāsāde sayitassa bhikkhussa anāpatti. Sace
  chadane chiddaṁ hoti tena pavisitvā antochadane vasitvā teneva
  pakkamati nānūpacāre uparimatale chadanabbhantare sayitassa āpatti.
  Heṭṭhimatale sayitassa anāpatti. Sace antopāsādeneva
  ārohitvā sabbatalāni paribhuñjanti ekūpacārāni honti tesu
  yattha katthaci sayitassa āpatti. Sabhāsaṅkhepena kate aḍḍhakuḍḍake
  senāsane sayitassa vāḷasaṅghāṭādīsu kapotādayo pavisitvā sayanti
  āpattiyeva. Parikkhepassa bahi gate nimbakosabbhantare sayanti
  anāpatti. Parimaṇḍalaṁ vā catūrassaṁ vā ekacchadanāya gabbhamālāya
  satagabbhaṁ cepi senāsanaṁ hoti tatra ce ekena sādhāraṇadvārena
  pavisitvā visuṁ pākārena aparicchannagabbhūpacāre sabbagabbhe
  pavisanti ekagabbhepi anupasampanne nipanne sabbagabbhesu
  nipannānaṁ āpatti. Sace sappamukhā gabbhā honti pamukhañca
  upari acchannaṁ uccavatthukañcepi hoti pamukhe sayito gabbhe
  sayitānaṁ āpattiṁ na karoti. Sace pana gabbhacchadaneneva saddhiṁ
  saṁbaddhacchadanaṁ hoti tatra sayito sabbesaṁ āpattiṁ karoti.
  Kasmā. Sabbacchannattā ca sabbaparicchannattā ca.
-------------------------------------------------
[page 299]
  Gabbhaparikkhepoyeva hissa parikkhepoti. Eteneva hi nayena aṭṭhakathāsu
  lohapāsādaparikkhepassa catūsu dvārakoṭṭhesu āpatti vuttā.
  Yaṁ pana andhakaṭṭhakathāyaṁ aparikkhitte pamukhe anāpattīti bhūmiyaṁ
  vinā jagatiyā pamukhaṁ sandhāya kathitanti vuttaṁ taṁ andhakaraṭṭhe
  pāṭekkasannivesā ekacchadanā gabbhapāliyo sandhāya vuttaṁ. Yañca
  tattha bhūmiyaṁ vinā jagatiyāti vuttaṁ taṁ neva aṭṭhakathāsu atthi na
  pāliyā sameti. Dasahatthubbedhāpi hi jagati parikkhepasaṅkhyaṁ na
  gacchati. Tasmā yaṁpi tattha dutiyasikkhāpade jagatiyā pamāṇaṁ vatvā
  etaṁ ekūpacāraparicchannaṁ nāma hotīti vuttaṁ taṁ na gahetabbaṁ.
  Yepi ekasāladvisālattisālacatussālasannivesā mahāpāsādā
  ekasmiṁ okāse pāde dhovitvā paviṭṭhena sakkā hoti sabbattha
  anuparigantuṁ tesupi sahaseyyāpattiyā na muccati. Sace tasmiṁ
  tasmiṁ ṭhāne upacāraṁ paricchinditvā katā honti ekūpacāraṭṭhāneyeva
  āpatti. Dvīhi dvārehi yuttassa sudhāchadanamaṇḍapassa majjhe
  pākāraṁ karonti. Ekena dvārena pavisitvā ekasmiṁ paricchede
  anupasampanno sayati ekasmiṁ bhikkhu ca anāpatti. Pākāre
  godhādīnaṁ pavisanamattaṁpi chiddaṁ hoti. Ekasmiṁ paricchede godhā
  sayanti anāpattiyeva. Na hi chiddena gehaṁ ekūpacāraṁ nāma
  hoti. Sace pākāramajjhe chinditvā dvāraṁ yojenti ekūpacāratāya
  āpatti. Taṁ dvāraṁ kavāṭena pidahitvā sayanti āpattiyeva.
  Na hi dvārapidahanena gehaṁ nānūpacāraṁ nāma hoti dvāraṁ vā
-------------------------------------------------
[page 300]
  Advāraṁ. Kavāṭaṁ hi saṁvaraṇavivaraṇehi yathāsukhaṁ valañjanatthāya
  kataṁ na valañjanappacchedanatthāya. Sace pana taṁ dvāraṁ puna
  iṭṭhakāhi pidahanti advāraṁ hoti. Purime nānūpacārabhāveyeva
  tiṭṭhati. Dīghamukhaṁ cetiyagharaṁ hoti. Ekaṁ kavāṭaṁ anto ekaṁ
  bahi dvinnaṁ dvārakavāṭānaṁ antare anupasampanno antocetiyaghare
  sayitassa āpattiṁ karoti ekūpacārattā. Tattha yassa siyā ayaṁ
  ekūpacāranānūpacāratā nāma uddositasikkhāpade vuttā idha pana
  seyyā nāma sabbacchannā sabbaparicchannā yebhuyyena channā
  yebhuyyena paricchannāti ettakameva vuttaṁ pihitadvāro ca gabbho
  sabbaparicchannova hoti tasmā tattha antosayiteneva saddhiṁ
  āpatti bahi sayitena anāpattīti so evaṁ vattabbo
  apihitadvāre pana kasmā bahisayitena āpattīti. Pamukhassa gabbhena
  saddhiṁ sabbacchannattā. Kiṁ pana gabbhe pihite chadanaṁ viddhastaṁ
  hotīti. Na viddhastaṁ gabbhena saddhiṁ pamukhassa sabbaparicchannattā
  na hoti. Kiṁ parikkhepo viddhastoti. Addhā vakkhati na visaddhasto
  kavāṭena upacāro paricchinnoti. Evaṁ sudūraṁpi gantvā puna
  ekūpacāranānūpacārataṁyeva paccāgamissati. Apica yadi
  byañjanamatteneva attho suviññeyyo siyā sabbacchannātivacanato
  pañcannaṁ aññatarena chadanena channāyeva seyyā siyā na aññena.
  Evañca sati padaracchannādīsu anāpatti siyā. Tato yadatthaṁ
  sikkhāpadaṁ paññattaṁ sveva attho parihāyeyya. Parihāyatu vā
-------------------------------------------------
[page 301]
  Mā vā kathaṁ avuttaṁ gahetabbanti. Ko vā vadati avuttaṁ
  gahetabbanti. Vuttaṁ hetaṁ aniyatesu paṭicchannaṁ nāma āsanaṁ kuḍḍena
  vā kavāṭena vā kilañjena vā sāṇipākārena vā rukkhena vā
  thambhena vā koṭṭhalikāya vā yena kenaci paṭicchannaṁ hotīti 1-. Tasmā
  yathā tattha yenakenaci paṭicchannameva evamidhāpi taṁ gahetabbaṁ.
  Tasmā senāsanaṁ khuddakaṁ vā hotu mahantaṁ vā aññena saddhiṁ
  saṁbaddhaṁ vā asaṁbaddhaṁ vā dīghaṁ vā vaṭṭaṁ vā catūrassaṁ vā ekabhūmikaṁ
  vā anekabhūmikaṁ vā yaṁyaṁ ekūpacāraṁ sabbattha yena kenaci paṭicchādanena
  sabbacchanne sabbaparicchanne yebhuyyena vā channe yebhuyyena
  vā paricchanne sahaseyyāpatti hotīti. Upaḍḍhacchanne
  upaḍḍhaparicchanne āpatti dukkaṭassāti ettha sabbacchanne
  upaḍḍhaparicchanneti evamādīsupi mahāpaccariyaṁ dukkaṭamevāti vuttaṁ.
  Mahāaṭṭhakathāyaṁ pana sabbacchanne yebhuyyena paricchanne pācittiyaṁ
  sabbacchanne upaḍḍhaparicchanne pācittiyaṁ yebhuyyena channe
  upaḍḍhaparicchanne pācittiyaṁ sabbaparicchanne yebhuyyena channe pācittiyaṁ
  sabbaparicchanne upaḍḍhaparicchanne pācittiyaṁ yebhuyyena paricchanne
  upaḍḍhaḍhacchanne pācittiyaṁ pāliyaṁ vuttapācittiyena saha satta pācittiyānīti
  vuttaṁ. Sabbacchanne cūḷakaparicchanne dukkaṭaṁ yebhuyyena channe
  cūḷakaparicchanne dukkaṭaṁ sabbaparicchanne cūḷakacchanne dukkaṭaṁ yebhuyyena
  paricchanne cūḷakacchanne dukkaṭaṁ pāliyā dukkaṭena saha pañca
  dukkaṭānīti vuttaṁ. Upaḍḍhacchanne cūḷakaparicchanne anāpatti

  *  *  *  *  *  *
  Footnote: 1. vi. mahāvibhaṅga. 1/433.
-------------------------------------------------
[page 302]
  Upaḍḍhaparicchanne cūḷakacchanne anāpatti cūḷakacchanne cūḷakaparicchanne
  anāpatti. Sabbacchanne sabbāparirchanneti ca ettha adhippetaṁ
  penambamaṇḍapavaṇṇaṁ hotīti vuttaṁ. Imināpetaṁ veditabbaṁ yathā
  jagati parikkhepasaṅkhyaṁ na gacchati. Sesaṁ uttānatthamevāti.
  Eḷakalomasamuṭṭhānaṁ kāyato ca kāyacittato ca samuṭṭhāti kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ tivedananti.
                   Sahaseyyasikkhāpadaṁ pañcamaṁ.
      Dutiyasahaseyyasikkhāpade. Āvasathāgāranti āgantukānaṁ
  vasanāgāraṁ. Paññattaṁ hotīti puññakāmatāya katvā ṭhapitaṁ hoti.
  Yena sā itthī tenūpasaṅkamīti asukasmiṁ nāma ṭhāne āvasathāgāraṁ
  paññattaṁ atthīti manussānaṁ sutvā upasaṅkami. Gandhagandhinīti
  agarukuṅkumādīnaṁ gandhānaṁ gandho gandhagandho so assā atthīti
  gandhagandhinī. Sāṭakaṁ nikkhipitvāti appevanāmassa imaṁpi vippakāraṁ
  passantasseva rāgo uppajjeyyāti cintetvā evaṁ akāsi.
  Okkhipitvāti adho khipitvā. Accayoti aparādho. Maṁ accaggamāti
  maṁ atikkamma abhibhavitvā pavatto. Sesaṁ paṭhamasikkhāpade vuttanayeneva
  veditabbaṁ. Ayameva hi viseso paṭhamasikkhāpade catutthadivase
  āpatti idha paṭhamadivasepi. Yakkhīpetīhi dissamānakarūpāhi
  tiracchānagatitthiyā ca methunadhammavatthubhūtāyaeva dukkaṭaṁ. Sesā
  hi anāpatti. Samuṭṭhānādīnipi paṭhamasikkhāpadasadisānevāti.
                  Dutiyasahaseyyasikkhāpadaṁ chaṭṭhaṁ.
-------------------------------------------------
[page 303]
      Sattamasikkhāpade. Gharaṇīti gharassāminī. Nivesanadvāreti
  nivesanassa mahādvāre. Gharasuṇhāti tasmiṁ ghare suṇhā.
  Āvasathadvāreti ovarakadvāre. Visaṭṭhenāti suniggatena saddena.
  Vivaṭenāti suṭṭhuppakāsena asaṁvutena. Dhammo desetabboti ayaṁ
  saraṇasīlādibhedo dhammo kathetabbo. Aññātunti ājānituṁ.
  Viññunā purisaviggahenāti viññunā purisena purisaviggahaṁ gahetvāpi
  ṭhitena na yakkhena na petena na tiracchānagatena. Anāpatti
  viññunā purisaviggahenāti viññunā purisaviggahena saddhiṁ ṭhitāya
  bahuṁpi dhammaṁ desentassa anāpatti. Chappañcavācāhīti chahi pañcahi
  vācāhi yo deseti tassāpi anāpatti. Tattha eko gāthāpādo
  ekā vācāti evaṁ sabbattha vācāpamāṇaṁ veditabbaṁ. Sace
  aṭṭhakathaṁ dhammapadajātakādivatthuṁ vā kathetukāmo hoti
  chappañcapadamattameva kathetuṁ vaṭṭati. Pāliyā saddhiṁ kathentena ekaṁ
  padaṁ pālito pañca aṭṭhakathātoti evaṁ chappadāni anatikkamitvāva
  kathetabbo. Padaso dhamme vuttappabhedo hi idhāpi sabbo
  dhammoyeva. Tasmiṁ desetīti tasmiṁ khaṇe deseti. Sāmiatthe
  vā etaṁ bhummavacanaṁ tassā desetīti attho. Aññassa
  mātugāmassāti ekissā desetvā puna āgatāgatāya aññassāpi
  desetīti evaṁ ekāsane nisinno mātugāmasatassāpi desetīti attho.
  Mahāpaccariyaṭṭhakathāyaṁ vuttaṁ sannisinnānaṁ mātugāmānaṁ tumhākaṁ
  ekekissā ekekaṁ gāthaṁ desemi taṁ suṇāthāti deseti anāpatti.
-------------------------------------------------
[page 304]
  Paṭhamaṁ ekekissā ekekaṁ gāthaṁ kathissāmīti ābhogaṁ katvā
  jānāpetvā kathetuṁ vaṭṭatīti. Pañhaṁ pucchati pañhaṁ puṭṭho
  kathetīti mātugāmo bhante dīghanikāyo nāma kimatthaṁ dīpetīti
  pucchati evaṁ pañhaṁ puṭṭho bhikkhu sabbañcepi dīghanikāyaṁ katheti
  anāpatti. Sesamettha uttānamevāti. Padasodhammasamuṭṭhānaṁ
  vācato ca vācācittato ca samuṭṭhāti kiriyākiriyaṁ
  nosaññāvimokkhaṁ acittakaṁ paṇṇattivajjaṁ vacīkammaṁ ticittaṁ tivedananti.
                  Dhammadesanāsikkhāpadaṁ sattamaṁ.
      Aṭṭhamasikkhāpade. Vatthukathāyaṁ tāva yaṁ vattabbaṁ siyā taṁ
  sabbaṁ catutthapārājikavaṇṇanāyaṁ vuttanayameva. Ayaṁ hi viseso
  tattha abhūtaṁ ārocesuṁ idha bhūtaṁ. Bhūtaṁpi puthujjanā ārocesuṁ
  na ariyā. Ariyānaṁ hi payuttavācā nāma natthi. Attano guṇe
  ārociyamāne pana aññe na paṭisedhesuṁ. Yathā uppanne ca
  paccaye sādiyiṁsu tathā uppannabhāvaṁ ajānantā. Athakho te bhikkhū
  bhagavato etamatthaṁ ārocesunti ādimhi pana ye uttarimanussadhammassa
  vaṇṇaṁ bhāsiṁsu te ārocesunti veditabbā. Kacci
  pana vo bhikkhave bhūtanti pucchi. Te pana sabbepi bhūtaṁ bhagavāti
  paṭijāniṁsu. Ariyānaṁpi hi abbhantare bhūto uttarimanussadhammoti.
  Atha bhagavā ariyamissakattā moghapurisāti avatvā kathañhi nāma
  tumhe bhikkhaveti vatvā udarassa kāraṇāti ādimāha. Tattha yasmā
  ariyā aññesaṁ sutvā ayyo kira bhante sotāpannoti ādinā
-------------------------------------------------
[page 305]
  Nayena pasannehi manussehi pucchiyamānā appaññatte sikkhāpade
  anādīnavadassāvino suddhacittatāya attano ca paresañca visesādhigamaṁ
  paṭijāniṁsu evaṁ paṭijānantehi ca tehi yaṁ aññe udarassa
  kāraṇā uttarimanussadhammassa vaṇṇaṁ bhāsitvā piṇḍapātaṁ uppādesuṁ
  taṁ suddhacittatāya sādiyantehipi udarassa kāraṇā uttarimanussadhammassa
  vaṇṇo bhāsito viya hoti tasmā sabbasaṅgāhikeneva
  nayena kathaṁ hi nāma tumhe bhikkhave udarassa kāraṇā
  gihīnaṁ aññamaññassa uttarimanussadhammassa vaṇṇaṁ bhāsissathāti 3-
  āha. Sesaṁ catutthapārājikavatthusadisamevāti. Sikkhāpadavibhaṅgepi
  kevalaṁ tattha pārājikañceva thullaccayañca idha bhūtattā
  pācittiyañceva dukkaṭañca ayaṁ viseso. Sesaṁ vuttanayameva.
  Upasampannassa bhūtaṁ ārocetīti uttarimanussadhammameva sandhāya vuttaṁ.
  Parinibbānakāle hi antarā ca atikaḍḍhiyamānena upasampannassa bhūtaṁ
  ārocetuṁ vaṭṭati. Sutapariyattisīlaguṇaṁ pana anupasampannassāpi
  ārocetuṁ vaṭṭati. Ādikammikassa anāpatti. Ummattakassāti
  idaṁ pana idha na vuttaṁ. Kasmā. Diṭṭhisampannānaṁ ummādassa
  vā cittakkhepassa vā abhāvāti mahāpaccariyaṁ vicāritaṁ. Jhānalābhī
  pana parihīne jhāne ummattako bhaveyya tassāpi bhūtārocanapaccayā
  anāpatti na vattabbā bhūtasseva abhāvatoti. Sesaṁ uttānatthameva.
      Bhūtārocanannāmetaṁ pubbe avuttehi tīhi samuṭṭhānehi samuṭṭhāti
  kāyato ca vācato ca kāyavācato ca kiriyā nosaññāvimokkhaṁ

  *  *  *  *  *  *
  Footnote: 1. vi. mahāvibhaṅga. 1/168.
-------------------------------------------------
[page 306]
  Acittakaṁ paṇṇattivajjaṁ kāyakammaṁ vacīkammaṁ kusalābyākatacittehi
  dvicittaṁ sukhamajjhattavedanāhi dvivedananti.
                  Bhūtārocanasikkhāpadaṁ aṭṭhamaṁ.
      Navamasikkhāpade. Duṭṭhullā nāma āpatti cattāri pārājikāni
  terasa ca saṅghādisesāti imissā pāliyā pārājikāni
  duṭṭhullasaddadassanatthaṁ vuttāni saṅghādisesaṁ pana idhādhippetanti aṭṭhakathāsu
  vuttaṁ. Tatrāyaṁ vicāraṇā. Sace 1- pārājikaṁ ārocentassa
  pācittiyaṁ na bhaveyya. Yathā samānepi bhikkhubhikkhunīnaṁ
  upasampannasadde yattha bhikakhunī anadhippetā hoti tattha bhikkhuṁ
  ṭhapetvā avaseso anupasampannoti vuccati evamidha samānepi
  pārājikasaṅghādisesānaṁ duṭṭhullasadde yadi pārājikaṁ anadhippetaṁ duṭṭhullā
  nāma āpatti terasa saṅghādisesāti etadeva vattabbaṁ siyā.
  Tattha bhaveyya yo pārājikaṁ āpanno so bhikkhubhāvato cuto
  tasmā tassa āpattiṁ ārocento dukkaṭaṁ āpajjatīti. Evaṁ
  sati akkosantopi dukkaṭaṁ āpajjeyya pācittiyameva ca āpajjatīti.
  Vuttaṁ hetaṁ asuddho hoti puggalo aññataraṁ pārājikaṁ dhammaṁ
  ajjhāpanno tañce suddhadiṭṭhi samāno okāsaṁ kārāpetvā
  akkosādhippāyo vadati āpatti omasavādassāti. Evaṁ pāliyā
  vicārayamānāya pārājikaṁ ārocentassāpi pācittiyameva dissati.
  Kiñcāpi dissati athakho sabbāṭṭhakathāsu vuttattā aṭṭhakathācariyāva

  *  *  *  *  *  *
  Footnote: 1. idaṁ padaṁ pamādalikhitaṁ hoti. athavā. sace pārājikaṁ ārocetīti vattabbaṁ.
-------------------------------------------------
[page 307]
  Ettha pamāṇaṁ. Na aññāpi vacāraṇā. Pubbepi avocumha
               buddhena dhammo vinayo ca vutto
               yo tassa puttehi tatheva ñātoti 1- ādi.
      Aṭṭhakathācariyā hi buddhassa adhippāyaṁ jānanti. Imināpi
  cetaṁ pariyāyena veditabbaṁ. Aññatra bhikkhusammatiyāti hi vuttaṁ.
  Bhikkhusammatiyā ca ārocanaṁ āyatiṁ saṁvaratthāya puna tathārūpaṁ āpattiṁ
  anāpajjanatthāya bhagavatā anuññātaṁ na ca tassa bhikkhuno
  avaṇṇamattappākāsanatthāya na ca sāsane tassa patiṭṭhānisedhanatthāya
  na ca pārājikaṁ āpannassa puna tathārūpāya āpattiyā
  anāpajjanena bhikkhubhāvo nāma atthi tasmā pārājikāni
  duṭṭhullasaddadassanatthaṁ vuttāni saṅghādisesaṁ pana idhādhippetanti
  yaṁ aṭṭhakathāsu vuttaṁ taṁ suvuttaṁ. Atthi bhikkhusammati
  āpattipariyantāti ādīsu pana yā ayaṁ bhikkhusammati vuttā sā na katthaci
  āgatā idha vuttattāyeva pana abhiṇhāpattikaṁ bhikkhuṁ disvā evamesa
  paresu hirottappenāpi āyatiṁ saṁvaraṁ āpajjissatīti tassa bhikkhuno
  hitesitāya tikkhattuṁ apaloketvā saṅghena kātabbāti veditabbā.
  Aduṭṭhullaṁ āpattiṁ āroceti āpatti dukkaṭassāti pañcapi
  āpattikkhandhe ārocentassa dukkaṭaṁ. Mahāpaccariyaṁ pārājikaṁ
  ārocentassāpi dukkaṭameva vuttaṁ. Anupasampannassa duṭṭhullaṁ vā
  aduṭṭhullaṁ vā ajjhācāranti ettha ādito pañca sikkhāpadāni
  duṭṭhullo nāma ajjhācāro sesāni aduṭṭhulalo.
  Sukkavisaṭṭhikāyasaṁsaggaduṭṭhullāttakāmā panassa ajjhācāro nāmāti vuttaṁ.

  *  *  *  *  *  *
  Footnote: 1. samanta. 1/39.
-------------------------------------------------
[page 308]
  Vatthuṁ ārocetīti ayaṁ sukkavisaṭṭhiṁ āpanno kāyasaṁsaggaṁ āpanno
  duṭṭhullaṁ āpanno attakāmaṁ āpannoti evaṁ vadantassa anāpatti.
  Āpattiṁ ārocetīti ayaṁ pārājikaṁ āpanno saṅghādisesaṁ āpanno
  thullaccayaṁ āpanno pācittiyaṁ pāṭidesanīyaṁ dukkaṭaṁ dubbhāsitaṁ
  āpannoti vadati anāpatti. Ayaṁ asuciṁ mocetvā saṅghādisesaṁ
  āpannoti ādinā nayena vatthunā saddhiṁ āpattiṁ ghaṭetvā
  ārocentasseva āpatti. Sesamettha uttānameva. Tisamuṭṭhānaṁ
  kāyacittato vācācittato kāyavācācittato ca samuṭṭhāti kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                 Duṭṭhullārocanasikkhāpadaṁ navamaṁ.
  Dasamasikkhāpade. Jātā ca paṭhavī ajātā ca paṭhavīti
  imehi padehi jātapaṭhaviñca ajātapaṭhaviñca dasseti.
  Appapāsāṇādīsu appā pāsāṇā etthāti appapāsāṇāti evamattho
  daṭṭhabbo. Tattha muṭṭhippamāṇato upari pāsāṇo veditabbo.
  Muṭṭhippamāṇā sakkharā. Kathalāti kapālakhaṇḍāni. Marumbāti
  pākaṭasakkharā. Vālukāti vālukāyeva. Yebhuyyena paṁsūti tīsu
  koṭṭhāsesu dvekoṭṭhāsā paṁsu eko pāsāṇādīsu aññataro.
  Adaḍḍhāpīti uddhanapattapacanakumbhakārāvāpādivasena tathā tathā
  adaḍḍhā. Sā pana visuṁ natthi suddhapaṁsuādīsu aññatarā
  veditabbā. Yebhuyyena sakkharāti bahutarā sakkharā. Hatthikucchiyaṁ
-------------------------------------------------
[page 309]
  Kira ekapacchipūraṁ āharāpetvā doṇiyaṁ dhovitvā paṭhaviyā
  yebhuyyena sakkharabhāvaṁ ñatvā sayaṁ bhikkhū pokkharaṇiṁ khaniṁsu. Yāni
  pana majjhe appapaṁsu appamattikāti dve padāni tāni yebhuyyena
  pāsāṇādipañcakameva pavisanti. Tesaṁyeva hi dvinnaṁ pabhedadassanametaṁ.
  Sayaṁ khanati āpatti pācittiyassāti ettha pahāre pahāre
  pācittiyaṁ veditabbaṁ. Sakiṁ āṇatto bahukaṁpi khanatīti sacepi
  sakaladivasaṁ khanati āṇāpakassa ekaṁyeva pācittiyaṁ. Sace pana
  kusito hoti punappunaṁ āṇāpetabbo taṁ āṇāpetvā khanāpentassa
  vācāya vācāya pācittiyaṁ. Ayaṁ tāva pālivaṇṇanā.
      Ayaṁ pana pālimuttakavinicchayo. Pokkharaṇiṁ khanāti vadati
  vaṭṭati. Khatāyeva hi pokkharaṇī nāma hoti tasmā ayaṁ
  kappiyavohāro. Eseva nayo vāpiṁ taḷākaṁ āvāṭaṁ khanāti
  ādīsupi. Imaṁ okāsaṁ khana imasmī okāse pokkharaṇiṁ khanāti
  vattuṁ pana na vaṭṭati. Kaṇḍaṁ khana mūlaṁ khanāti aniyametvā
  vattuṁ vaṭṭati. Imaṁ valliṁ khana imasmiṁ okāse kaṇḍaṁ vā
  mūlaṁ vā khanāti vattuṁ na vaṭṭati. Pokkharaṇiṁ sodhentehi yo
  kuṭehi ussiñcituṁ sakkā hoti tanukakaddamo taṁ apanetuṁ
  vaṭṭati. Bahalaṁ na vaṭṭati. Ātapena sukkhakaddamo phalati. Tatra yo
  heṭṭhā paṭhaviyā asaṁbaddho tameva apanetuṁ vaṭṭati. Udakena gataṭṭhāne
  udakapappaṭako nāma hoti vātappahārena calati taṁ apanetuṁ
  vaṭṭati. Pokkharaṇiyādīnaṁ taṭaṁ bhijjitvā udakasāmantā patati.
-------------------------------------------------
[page 310]
  Sace omakacātummāsaṁ ovuṭṭhaṁ chindituṁ vā bhindituṁ vā vaṭṭati.
  Cātummāsato uddhaṁ na vaṭṭati. Sace pana udakeyeva patati
  deve atirekacātummāsaṁ ovuṭṭhepi udakeyeva udakassa patitattā
  vaṭṭati. Pāsāṇapiṭṭhiyaṁ soṇḍiṁ khananti. Sacepi tattha paṭhamameva
  sukhumarajaṁ pati taṁ devena ovuṭṭhaṁ hoti cātummāsaccayena
  akappiyapaṭhavīsaṅkhyaṁ gacchati. Udake pariyādinne soṇḍiṁ sodhentehi
  taṁ vikopetuṁ na vaṭṭati. Sace paṭhamameva udakena pūrati pacchā
  rajaṁ patati taṁ vikopetuṁ vaṭṭati. Tattha hi deve vassantepi
  udakeyeva udakaṁ patatīti. Piṭṭhipāsāṇesu sukhumarajaṁ hoti. Taṁ
  deve phusāyante alliyati. Taṁpi cātummāsaccayena vikopetuṁ na
  vaṭṭati. Akatapabbhāre vammiko uṭṭhito hoti yathāsukhaṁ vikopetuṁ
  vaṭṭati. Sace abbhokāse uṭṭhahati omakacātummāsaṁ vuṭṭhoyeva
  vaṭṭati. Rukkhādīsu āruḷhaupacikāmattikāyapi eseva nayo.
  Gaṇḍuppādagūthamūsikakukkuragokaṇṭakādīsupi eseva nayo. Gokaṇṭako
  nāma gāvīnaṁ khuracchinnakaddamo vuccati. Sace pana heṭṭhimatalena
  bhūmisambaddho hoti ekadivasaṁpi na vaṭṭati. Kasitaṭṭhānepi
  naṅgalacchinnaṁ mattikāpiṇḍaṁ gaṇhantassa eseva nayo. Purāṇasenāsanaṁ
  hoti acchadanaṁ vā vinaṭṭhacchadanaṁ vā atirekacātummāsaṁ ovuṭṭhaṁ
  jātapaṭhavīsaṅkhyameva gacchati. Tato avasesaṁ chadaniṭṭhakaṁ vā
  gopānasīādikaṁ upakaraṇaṁ vā iṭṭhakaṁ gaṇhāmi gopānasiṁ bhittipādaṁ
  padarattharaṇaṁ pāsāṇatthambhaṁ gaṇhāmīti saññāya gaṇhituṁ vaṭṭati.
-------------------------------------------------
[page 311]
  Tena saddhiṁ mattikā patati anāpatti. Bhittimattikaṁ gaṇhantassa
  pana āpatti. Sace yā yā atintā tantaṁ gaṇhāti anāpatti.
  Antogehe mattikāpuñjo hoti. Tasmiṁ ekadivasaṁ ovuṭṭhe
  gehaṁ chādenti. Sace sabbo tinto cātummāsaccayena
  jātapaṭhavīyeva. Sacassa upari bhāgoyeva tinto anto atinto yattakaṁ
  tintaṁ taṁ kappiyakārakehi kappiyavohārena apanāmetvā sesaṁ
  yathāsukhaṁ valañjetuṁ vaṭṭati. Udakena temetvā ekābaddhāyeva hi
  jātapaṭhavī hoti na itarāti. Abbhokāse mattikāpākāro
  hoti. Atirekacātummāsaṁ ce ovuṭṭho jātapaṭhavīsaṅkhyaṁ gacchati.
  Tattha laggapaṁsuṁ pana allahatthena chupitvā gahetuṁ vaṭṭati. Sace
  iṭṭhakāpākāro hoti yebhuyyena kathalaṭṭhāne tiṭṭhati yathāsukhaṁ
  vikopetuṁ vaṭṭati. Abbhokāse ṭhitaṁ maṇḍapatthambhaṁ itocītoca
  sañcāletvā paṭhaviṁ vikopentena gahetuṁ na vaṭṭati. Ujukameva
  uddharituṁ vaṭṭati. Aññaṁpi sukkharukkhaṁ vā sukkhakhāṇukaṁ vā
  gaṇhantassa eseva nayo. Navakammatthaṁ pāsāṇaṁ vā rukkhaṁ vā
  daṇḍakehi uccāletvā pavaṭṭentā gacchanti. Tattha paṭhavī
  bhijjati. Sace suddhacittā pavaṭṭenti anāpatti. Atha pana
  tena apadesena paṭhaviṁ bhinditukāmāyeva honti āpatti.
  Sākhādīni kaḍḍhantānaṁpi paṭhaviyaṁ dārūni phālentānaṁpi eseva
  nayo. Paṭhaviyaṁ aṭṭhisūcikaṇṭakādīsupi yaṅkiñci ākoṭṭetuṁ vā
  pavesetuṁ vā na vaṭṭati. Passāvadhārāya vegena paṭhaviṁ
-------------------------------------------------
[page 312]
  Bhindissāmīti evaṁ passāvaṁpi kātuṁ na vaṭṭati. Karontassa
  bhijjati āpatti. Visamaṁ bhūmiṁ samaṁ karissāmīti sammajjaniyā
  ghaṁsituṁpi na vaṭṭati. Vattasīseneva hi sammajjitabbaṁ. Keci
  kattarayaṭṭhiyā bhūmiṁ koṭṭenti pādaṅguṭṭhakena vilikhanti.
  Caṅkamitaṭṭhānaṁ dassessāmāti punappunaṁ bhūmiṁ bhindantā caṅkamanti
  sabbaṁ na vaṭṭati. Viriyassa sampaggahaṇatthaṁ pana samaṇadhammaṁ
  karontena suddhacittena caṅkamituṁ vaṭṭati. Karontassa bhijjati
  anāpatti. Hatthaṁ dhovissāmāti paṭhaviyaṁ ghaṁsanti na vaṭṭati.
  Aghaṁsantena pana allahatthaṁ paṭhaviyaṁ ṭhapetvā rajaṁ gahetuṁ vaṭṭati.
  Keci kaṇḍukacchuādīhi ābādhikā chinnataṭādīsu aṅgapaccaṅgāni
  ghaṁsanti na vaṭṭati.
      Khanati vā khanāpeti vāti antamaso pādaṅguṭṭhakenapi
  sammajjanīsalākāyapi sayaṁ vā khanati aññena vā khanāpeti. Bhindati vā
  bhindāpeti vāti antamaso udakampi chaḍḍento sayaṁ vā bhindati
  aññena vā bhedāpeti. Dahati vā dahāpeti vāti antamaso
  pattaṁ pacanto sayaṁ vā dahati aññena vā dahāpeti.
  Yattakesu ṭhānesu aggiṁ deti vā dāpeti vā tattakāni pācittiyāni.
  Pattaṁ pacantenapi pubbe pakkaṭṭhāneyeva pacitabbo.
  Adaḍḍhāya paṭhaviyā ṭhapetuṁ na vaṭṭati. Pattapacanakapālassa
  pana upari aggiṁ ṭhapetuṁ na vaṭṭati. Dārūnaṁ upari ṭhapeti so
  aggi tāni dahanto gantvā paṭhaviṁ dahati na vaṭṭati.
-------------------------------------------------
[page 313]
  Iṭṭhakapāsāṇādīsupi eseva nayo. Tatrāpi hi iṭṭhakādīnaṁyeva
  upari ṭhapetuṁ vaṭṭati. Kasmā. Tesaṁ anupādānattā. Na hi
  tāni aggissa upādānasaṅkhayaṁ gacchanti. Sukkhakhāṇusukkharukkhādīsupi
  aggiṁ dātuṁ na vaṭṭati. Sace pana paṭhaviṁ appattameva nibbāpetvā
  gamissāmīti deti vaṭṭati. Pacchā nibbāpetuṁ na sakkoti
  avisayattā anāpatti. Tiṇukkaṁ gahetvā gacchanto hatthe
  ḍayhamāne bhūmiyaṁ pāteti anāpatti. Patitaṭṭhāneyeva upādānaṁ
  datvā aggiṁ kātuṁ vaṭṭatīti mahāpaccariyaṁ vuttaṁ. Daḍḍhapaṭhaviyā
  ca yattakaṁ ṭhānaṁ usumāya anugataṁ sabbaṁ vikopetuṁ vaṭṭatīti
  tattheva vuttaṁ. Yo pana ajānanako bhikkhu araṇisahitena aggiṁ
  nibbattetvā hatthena ukkhipitvā kiṁ karomīti vadati jālehīti
  vattabbo. Hattho me ḍayhatīti vadati yathā na ḍayhati
  tathā karohīti vattabbo. Bhūmiyaṁ pātehīti pana na vattabbo.
  Sace hatthe ḍayhamāne pāteti paṭhaviṁ ḍayhissāmīti apātitattā
  anāpatti. Patitaṭṭhāne pana aggiṁ kātuṁ vaṭṭatīti kurundiyaṁ
  vuttaṁ. Anāpatti imaṁ jānāti ādīsu pana imassa thambhassa
  āvāṭaṁ jāna mahāmattikaṁ jāna thusamattikaṁ jāna mahāmattikaṁ
  dehi thusamattikaṁ dehi mattikaṁ āhara paṁsuṁ āhara mattikāya
  attho paṁsunā attho imassa thambhassa āvāṭaṁ kappiyaṁ karohi
  imaṁ mattikaṁ kappiyaṁ karohi imaṁ paṁsuṁ kappiyaṁ karohīti evamattho
  veditabbo. Asañciccāti pāsāṇarukkhādīni vā pavaṭṭentassa
-------------------------------------------------
[page 314]
  Kattaradaṇḍena vā āhacca āhacca gacchantassa paṭhavī bhijjati.
  Sā tena bhindissāmīti evaṁ sañcicca abhinnattā asañcicca bhinnā
  nāma hoti. Iti asañcicca bhindantassa anāpatti.
  Asatiyāti aññāvihito kenaci saddhiṁ kiñci kathento
  pādaṅguṭṭhakena vā kattarayaṭṭhiyā vā paṭhaviṁ vilikhanto tiṭṭhati.
  Evaṁ asatiyā vilikhantassa vā bhindantassa vā anāpatti.
  Ajānantassāti antogehe ovuṭṭhaṁ channaṁ paṭhaviṁ akappiyapaṭhavīti
  na jānāti kappiyapaṭhavīti saññāya vikopeti khanāmi bhindāmi
  dahāmīti vā na jānāti kevalaṁ saṅgopanatthāya khanittādīni vā
  ṭhapeti ḍayhamānahattho vā aggiṁ pāteti evaṁ ajānantassa
  anāpatti. Sesaṁ uttānameva.
       Tisamuṭṭhānaṁ kāyacittato vācācittato kāyavācācittato ca
  samuṭṭhāti kiriyā saññāvimokkhaṁ sacittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                   Paṭhavīkhananasikkhāpadaṁ dasamaṁ.
          Samatto vaṇṇanākkamena musāvādavaggo paṭhamo.
      Senāsanavaggassa paṭhamasikkhāpade. Anādiyantoti tassā
  vacanaṁ aggaṇhanto. Dārakassa bāhuṁ ākoṭṭesīti ukkhittapharasuṁ
  niggahetuṁ asakkonto manussānaṁ cakkhuvisayātikkante
  cātummahārājasantikā laddhe rukkhaṭṭhakadibbavimāne nipannassa
  dārakassa bāhuṁ thanamūleyeva chindi. Na kho panetaṁ paṭirūpanti ādimhi ayaṁ
-------------------------------------------------
[page 315]
  Saṅkhepavaṇṇanā. Himavante kira pakkhadivasesu devatāsannipāto
  hoti tattha rukkhadhammaṁ pucchanti tvaṁ rukkhadhamme ṭhitā na ṭhitāti.
  Rukkhadhammo nāma rukkhe chijjamāne rukkhadevatāya manopadosassa
  akaraṇaṁ. Tattha yā devatā rukkhadhamme aṭṭhitā hoti sā
  devatā sannipātaṁ pavisituṁ na labhati. Iti sā devatā imañca
  rukkhadhamme aṭṭhānapaccayaṁ ādīnavaṁ addasa bhagavato ca sammukhā
  sutapubbadhammadesanānusārena tathāgatassa chaddantādikāle pubbacaritaṁ
  anussari. Tenassā etadahosi nakho panetaṁ paṭirūpaṁ .pe.
  Jīvitā voropeyyanti. Yannūnāhaṁ bhagavato etamatthaṁ āroceyyanti
  idaṁ panassā ayaṁ bhikkhu sapitiko putto addhā bhagavā imassa
  imaṁ ajjhācāraṁ sutvā mariyādaṁ bandhissati sikkhāpadaṁ paññāpessatīti
  iti paṭisañcikkhantiyā ahosi. Sacajja tvaṁ devateti sace
  ajja tvaṁ devate. Pasaveyyāsīti janeyyāsi uppādeyyāsi.
  Evañca pana vatvā bhagavā taṁ devataṁ saññāpento
          yo ve uppatitaṁ kodhaṁ rathaṁ bhantaṁva dhāraye
          tamahaṁ sārathiṁ brūmi rasmiggāho itaro janoti 1-
  imaṁ gāthaṁ abhāsi. Gāthāpariyosāne sā devatā sotāpattiphale
  patiṭṭhāsi. Puna bhagavā sampattaparisāya dhammaṁ desento
                  yo ve uppatitaṁ vineti kodhaṁ
                  visaṭaṁ sappavisaṁva osathehi
                  so bhikkhu jahāti orapāraṁ

  *  *  *  *  *  *
  Footnote: 1. khu. dha. 25/44-45.
-------------------------------------------------
[page 316]
                 Urago jiṇṇamiva tacaṁ purāṇanti 1-
  imaṁ gāthamabhāsi. Tattha paṭhamagāthā dhammapade saṅgahaṁ āruḷhā
  dutiyā suttanipāte vatthu pana vinayeti. Atha bhagavā dhammaṁ
  desentoyeva tassā devatāya vasanaṭṭhānaṁ āvajjento paṭirūpaṁ ṭhānaṁ
  disvā gaccha devate amukasmiṁ okāse rukkho vivitto tasmiṁ
  upagacchāti āha. So kira rukkho na āḷavīraṭṭhe jetavanassa
  antoparikkhepe yassa devaputtassa pariggaho ahosi so cuto
  tasmā vivittoti vutto. Tato paṭṭhāya ca pana sā devatā
  sammāsambuddhato laddhaparihārā buddhūpaṭṭhāyikā ahosi. Yadā
  devatāsamāgamo hoti mahesakkhadevatāsu āgacchantīsu aññā
  appesakkhā devatā yāva mahāsamuddacakkavāḷapabbatā tāva
  paṭikkamanti. Ayaṁ pana attano vasanaṭṭhāne nisīditvāva dhammaṁ
  suṇāti. Yaṁpi paṭhamayāme bhikkhū pañhaṁ pucchanti majjhimayāme
  devatā taṁ sabbaṁ tattheva nisīditvā suṇāti. Cattāro
  mahārājānopi bhagavato upaṭṭhānaṁ āgantvā gacchantā taṁ devataṁ
  disvāva gacchanti. Bhūtagāmapātabyatāyāti ettha bhavanti āhuvanti
  cāti bhūtā. Jāyanti vaḍḍhanti jātā vaḍḍhitā vāti attho.
  Gāmoti rāsi. Bhūtānaṁ gāmoti bhūtagāmo. Bhūtāeva vā gāmo
  bhūtagāmo. Patiṭṭhitaharatatiṇarukkhādīnametaṁ adhivacanaṁ. Pātabyassa
  bhāvo pātabyatā. Chedanabhedanādīhi yathāruciṁ paribhuñjitabbatāti
  attho. Tassa bhūtagāmapātabyatāya. Nimittatthe bhummavacanaṁ.

  *  *  *  *  *  *
  Footnote: 1. khu. su. 25/324.
-------------------------------------------------
[page 317]
  Bhūtagāmapātabyatāhetu bhūtagāmassa chedanādipaccayā pācittiyanti
  attho. Idāni taṁ bhūtagāmaṁ vibhajitvā dassento bhūtagāmo
  nāma pañca vījajātānīti ādimāha. Tattha bhūtagāmo nāmāti
  bhūtagāmaṁ uddharitvā yasmiṁ sati bhūtagāmo hoti taṁ dassetuṁ pañca
  bījajātānīti ādimāhāti aṭṭhakathāsu vuttaṁ. Evaṁ santepi yāni vā
  panaññānipi atthi mūle jāyantīti ādīni na samenti. Na hi
  mūlabījādīni mūlādīsu jāyanti mūlādīsu jāyamānāni pana tāni
  bījāni tasmā evamettha vaṇṇanā veditabbā. Bhūtagāmo nāmāti
  vibhajitabbapadaṁ. Pañcāti tassa vibhāgaparicchedo. Bījajātānīti
  paricchinnadhammanidassanaṁ. Tassattho bījehi jātānīti bījajātāni.
  Rukkhādīnaṁ etaṁ adhivacanaṁ. Aparo nayo. Bījāni ca tāni
  jātāni ca pasutāni nibbattapaṇṇamūlānīti bījajātāni.
  Etena allavālikādīsu ṭhapitānaṁ nibbattapaṇṇamūlānaṁ siṅgaverādīnaṁ
  saṅgaho kato hoti. Idāni yehi bījehi jātattā rukkhādīni
  bījajātānīti vuttāni tāni dassento mūlabījanti ādimāha.
  Tesaṁ uddeso pākaṭoeva. Niddese yāni vā panaññānipi
  atthi mūle jāyanti mūle sañjāyantīti ettha bījato nibbattanabījaṁ
  dassitaṁ. Tasmā evamettha attho daṭṭhabbo yāni vā panaññānipi
  atthi āluvakaserukamaluppalapuṇḍarīkakuvalayakaṇḍapāṭalīmūlādibhede
  mūle gacchavallīrukkhādīni jāyanti sañjāyanti tāni yamhi mūle
  jāyanti ceva sañjāyanti ca tañca pāliyaṁ vuttaṁ haliddādi
-------------------------------------------------
[page 318]
  Sabbaṁpi etaṁ mūlabījaṁ nāmaṁ 1-. Esa nayo khandhabījādīsu. Ye 2- vā
  pana bījesu panettha ambāṭakaindasālanuhipālibhaddakaṇṇikārādīni
  khandhabījāni ambilavallī caturassavallī kaṇaverādīni phalubījāni
  makacisumanajayasumanādīni aggabījāni ambajambūpanasaṭṭhiādīni bījabījānīti
  daṭṭhabbāni. Idāni yaṁ vuttaṁ bhūtagāmapātabyatāya pācittiyanti
  tattha saññāvasena āpattānāpattibhedaṁ pātabyatābhedañca dassento
  bīje bījasaññīti ādimāha. Tattha yathā sālīnañceva odanaṁ
  bhuñjatīti ādīsu sālītaṇḍulānaṁ odano sālīnaṁ odanoti vuccati
  evaṁ bījato sambhūto bhūtagāmo bījanti vuttoti veditabbo.
  Yaṁ pana bījagāmabhūtagāmasamārambhā paṭiviratoti ādīsu vuttaṁ
  bhūtagāmaparimocanaṁ katvā ṭhapitabījaṁ taṁ dukkaṭavatthu. Athavā yadetaṁ
  bhūtagāmo nāmāti sikkhāpadavibhaṅgassa ādipadaṁ tena saddhiṁ yojetvā
  yaṁ bījaṁ bhūtagāmo nāma hoti tasmiṁ bīje bījasaññī satthakādīni gahetvā
  sayaṁ vā chindati aññena vā chedāpeti pāsāṇādīni gahetvā sayaṁ vā
  bhindati aññena vā bhedāpeti aggiṁ upasaṁharitvā sayaṁ vā pacati
  aññena vā pacāpeti āpatti pācittiyassāti evamettha
  attho veditabbo. Yathārutaṁ pana gahetvā bhūtagāmavinimuttassa
  bījassa chindanādibhedāya pātabyatāya pācittiyaṁ na vattabbaṁ.
      Ayaṁ hettha vinicchayakathā. Bhūtagāmaṁ vikopentassa pācittiyaṁ.
  Bhūtagāmaparimocitaṁ pañcavidhaṁpi vījagāmaṁ vikopentassa dukkaṭaṁ.

  *  *  *  *  *  *
  Footnote: 1. ito paraṁ itisaddo icchitabbo. 2. yāni.
-------------------------------------------------
[page 319]
  Bījagāmabhūtagāmo nāmesa atthi udakaṭṭho atthi thalaṭṭho. Tattha
  udakaṭṭho sāsapamattikātilabījakādibhedā sapaṇṇikā ca apaṇṇikā ca
  sabbā sevālajāti antamaso udakapappaṭakaṁ upādāya bhūtagāmoti
  veditabbo. Udakapappaṭako nāma upari thaddho pharusavaṇṇo heṭṭhā
  mudu nīlavaṇṇo hoti. Tattha yassa sevālassa mūlaṁ orohitvā
  paṭhaviyaṁ patiṭṭhitaṁ tassa paṭhavī ṭhānaṁ. Yo udake sañcarati tassa
  udakaṁ. Paṭhaviyaṁ patiṭṭhitaṁ yattha katthaci vikopentassa uddharitvā
  vā ṭhānantaraṁ saṅkāmentassa pācittiyaṁ. Udake sañcarantaṁ
  vikopentasseva pācittiyaṁ. Hatthehi pana itocītoca viyūhitvā nahāyituṁ
  vaṭṭati. Sakalaṁ hi udakaṁ tassaṭṭhānaṁ. Tasmā na so ettāvatā
  ṭhānantaraṁ saṅkāmito hoti. Udakato pana udakena vinā
  sañcicca ukkhipituṁ na vaṭṭati. Udakena saddhiṁ ukkhipitvā puna udake
  pakkhipituṁ vaṭṭati. Parissāvanantarena nikkhamati kappiyaṁ kārāpetvāva
  udakaṁ paribhuñjitabbaṁ. Uppalinīpaduminīādīni jalajavallītiṇāni udakato
  uddharantassa vā tattheva vikopentassa vā pācittiyaṁ. Parehi
  uppāṭitāni vikopentassa dukkaṭaṁ. Tāni hi bījagāme saṅgahaṁ
  gacchanti. Tilabījakasāsapamattakasevālopi udakato uddhaṭo
  amilāto aggabījasaṅgahaṁ gacchati. Mahāpaccariyādīsu
  anantakatilavījakaudakapappaṭakādīni dukkaṭavatthukānīti vuttaṁ. Tattha kāraṇaṁ
  na dissati. Andhakaṭṭhakathāyaṁ sampuṇṇabhūtagāmo na hoti tasmā
  dukkaṭanti vuttaṁ. Taṁpi na sameti. Bhūtagāme hi pācittiyaṁ
-------------------------------------------------
[page 320]
  Bījagāme dukkaṭaṁ vuttaṁ. Asampuṇṇabhūtagāmo nāma tatiyo koṭṭhāso
  neva pāliyaṁ na aṭṭhakathāsu āgato. Atha ca taṁ bījagāmasaṅgahaṁ
  gacchissatīti. Taṁpi na yuttaṁ abhūtagāmamūlattā tādisassa bījassāti.
  Apica garukalahukesu garuke ṭhātabbanti etaṁ vinayalakkhaṇaṁ. Thalaṭṭhe
  chinnarukkhānaṁ avasiṭṭho haritakhāṇuko nāma hoti. Tattha
  kakudhakarañjapiyaṅgupanasādīnaṁ khāṇu uddhaṁ vaḍḍhati. So bhūtagāmena
  saṅgahito. Tālanāḷikerādīnaṁ khāṇu uddhaṁ na vaḍḍhati. So
  bījagāmena saṅgahito. Kadaliyā pana aphalitāya khāṇu bhūtagāmena
  saṅgahito. Phalitāya bījagāmena. Kadalī pana phalitā yāva nīlapaṇṇā
  tāva bhūtagāmeneva saṅgahitā. Tathā phalito veḷu. Yadā pana
  aggato paṭṭhāya sussati tadā bījagāmena saṅgahaṁ gacchati.
  Katarabījagāmena. Phalubījagāmena. Kintato nibbattati. Na kiñci
  yadi hi nibbatteyya bhūtagāme saṅgahaṁ gaccheyya. Indasālādirukkhe
  chinditvā rāsiṁ karonti. Kiñcāpi rāsikatadaṇḍakehi
  ratanappamāṇāpi sākhā nikkhamanti bījagāmeneva saṅgahaṁ gacchanti.
  Maṇḍapatthāya vā vatiatthāya vā vallīāropanatthāya vā bhūmiyaṁ
  nikkhananti. Mūlesu ceva paṇṇesu ca niggatesu pana bhūtagāmasaṅkhyaṁ
  gacchanti. Mūlamattesu pana paṇṇamattesu vā niggatesu
  bījagāmasaṅgahitāeva. Yāni kānici bījāni paṭhaviyaṁ vā udakena siñcitvā
  ṭhapitāni kapālādīsu vā allapaṁsuṁ pakkhipitvā nikkhittāni honti
  sabbāni mūlamatte vā paṇṇamatte vā niggatepi bījāniyeva. Sacepi
-------------------------------------------------
[page 321]
  Mūlāni ca upariaṅkuro ca niggacchati yāva aṅkro harito
  na hoti tāva bījāniyeva. Muggādīnaṁ pana paṇṇesu uṭṭhitesu
  vīhiādīnaṁ vā aṅkure harite nīlavaṇṇapaṇṇe jāte bhūtagāmasaṅgahaṁ
  gacchanti. Tālaṭṭhīnaṁ paṭhamaṁ sūkaradāḍhā viya mūlaṁ niggacchati.
  Niggatepi yāva upari pattavaṭṭi na niggacchati tāva bījagāmoyeva.
  Nāḷikerassa tacaṁ bhinditvā daṇḍasūci viya aṅkuro niggacchati yāva
  migasiṅgasadisā nīlapattavaṭṭi na hoti tāva bījagāmoyeva. Mūle
  aniggatepi tādisāya pattavaṭṭiyā jātāya amūlakabhūtagāme saṅgahaṁ
  gacchati. Ambaṭṭhiādīni vīhiādīhi vinicchinitabbāni. Vaṇṭakā vā
  aññā vā yākāci rukkhe jāyitvā rukkhaṁ ottharati rukkhoyeva
  tassā ṭhānaṁ. Taṁ vikopentassa vā tato uddharantassa vā
  pācittiyaṁ. Ekā amūlikā latā hoti aṅguliveṭhako viya vanappagumbadaṇḍake
  veṭheti tassāpi ayameva vinicchayo. Gehamukhapākāravedikācetiyādīsu
  nīlavaṇṇo sevālo hoti. Yāva dve tīṇi pattāni na
  sañjāyanti tāva aggabījasaṅgahaṁ gacchati. Pattesu jātesu
  pācittiyavatthu. Tasmā tādisesu ṭhānesu sudhālepampi dātuṁ vaṭṭati.
  Anupasampannena littassa upari siniddhalepaṁ dātuṁ vaṭṭati. Sace
  nidāghasamaye sukkhasevālo tiṭṭhati taṁ sammajjanīādīhi ghaṁsitvā
  apanetuṁ vaṭṭati. Pānīyaghaṭādīnaṁ bahi sevālo dukkaṭavatthu anto
  abbohāriko. Dantakaṭṭhapūvādīsu kaṇṇakitaṁpi abbohārikameva.
  Vuttañhetaṁ sace gerukaparikammakatā bhitti kaṇṇakitā hoti colakaṁ
-------------------------------------------------
[page 322]
  Temetvā pīḷetvā pamajjitabbāti 1-. Pāsāṇajātipāsāṇadaddu-
  sevālaseleyyakādīni aharitavaṇṇāni apattakāni ca dukkaṭavatthukāni.
  Ahicchattakaṁ yāva makulaṁ hoti tāva dukkaṭavatthu.
  Pupphitakālato paṭṭhāya abbohārikaṁ. Allarukkhato pana ahicchattakaṁ
  gaṇhanto rukkhatacaṁ vikopeti tasmā tattha pācittiyaṁ.
  Rukkhapappaṭikāyaṁpi eseva nayo. Yā pana indasālakakudhādīnaṁ pappaṭikā
  rukkhato muccitvā tiṭṭhati taṁ gaṇhantassa anāpatti. Niyāsampi
  rukkhato muccitvā vā ṭhitaṁ sukkharukkhesu vā laggaṁ gaṇhituṁ vaṭṭati
  allarukkhato na vaṭṭati. Lākhāyapi eseva nayo. Rukkhaṁ cāletvā
  paṇḍupalāsaṁ vā pariṇatakaṇṇikārādipupphaṁ vā pātentassa pācittiyameva.
  Hatthakukkuccena mudukesu indasālanuhikkhandhādīsu vā tattha
  jātakatālapaṇṇādīsu vā akkharaṁ chindantassāpi eseva nayo.
  Sāmaṇerānaṁ pupphaṁ ocinantānaṁ sākhaṁ onāmetvā dātuṁ vaṭṭati.
  Tehi pana pupphehi pānīyaṁ na vāsetabbaṁ. Pānīyavāsatthikena
  sāmaṇeraṁ ukkhipitvā ocināpetabbāni. Phalasākhāpi attanā
  khāditukāmena na onāmetabbā. Sāmaṇeraṁ ukkhipitvā phalaṁ
  gāhetabbaṁ. Yaṅkiñci gacchaṁ vā lataṁ vā uppāṭentehi sāmaṇerehi
  saddhiṁ gahetvā ākaḍḍhituṁ na vaṭṭati. Tesaṁ pana ussāhajananatthaṁ
  ākaḍḍhantena kaḍḍhanākāraṁ dassentena viya agge gahetuṁ vaṭṭati.
  Yesaṁ rukkhānaṁ sākhā ruhati tesaṁ sākhaṁ makkhikāvījanādīnaṁ atthāya
  kappiyaṁ akārāpetvā gahitaṁ tace vā patte vā antamaso nakhenapi

  *  *  *  *  *  *
  Footnote: 1. vi. cullavagga. 7/249.
-------------------------------------------------
[page 323]
  Vilekhantassa dukkaṭaṁ. Allasiṅgaverādīsupi eseva nayo. Sace
  pana kappiyaṁ kārāpetvā sītale padese ṭhapitassa mūlaṁ sañjāyati
  uparibhāge chindituṁ vaṭṭati. Sace aṅkuro jāyati heṭṭhābhāge
  chindituṁ vaṭṭati. Mūle ca nīlaṅkure ca jāte chindituṁ na vaṭṭati.
      Chindati vā chedāpeti vāti antamaso sammajjanīsalākāyapi
  tiṇāni chindissāmīti bhūmiṁ sammajjanto sayaṁ vā chindati aññena
  vā chedāpeti. Bhindati vā bhindāpeti vāti antamaso caṅkamantopi
  chijjanakaṁ chijjatu bhijjanakaṁ bhijjatu caṅkamitaṭṭhānaṁ dassessāmīti
  sañcicca pādehi akkamanto tiṇavallīādīni sayaṁ vā bhindati
  aññena vā bhedāpeti. Sacepi tiṇaṁ vā lataṁ vā gaṇṭhiṁ
  karontassa bhijjati gaṇṭhimpi kātuṁ na vaṭṭati. Tālarukkhādīsu
  pana corānaṁ anāruhaṇatthāya dārumakkaṭakaṁ ākoṭṭenti kaṇṭake
  bandhanti. Bhikkhussa evaṁ kātuṁ na vaṭṭati. Sace pana dārumakkaṭako
  rukkhe allīnamattova hoti rukkhaṁ na pīḷeti vaṭṭati.
  Rukkhaṁ chinda lataṁ chinda kaṇḍaṁ vā mūlaṁ vā uppāṭehīti
  vattuṁpi vaṭṭati aniyāmitattā. Niyāmetvā pana imaṁ rukkhaṁ
  chindāhītiādiṁ vattuṁ na vaṭṭati. Nāmaṁ gaṇhitvāpi ambarukkhaṁ
  catūrassavalliṁ āluvakaṇḍaṁ muñajatiṇaṁ asukarukkhacchalliṁ chinda bhinda
  uppāṭehītiādivacanaṁpi aniyāmitameva hoti. Imaṁ ambarukkhanti
  ādivacanameva hi niyāmitaṁ nāma taṁ na vaṭṭati. Pacati vā
  pacāpeti vāti antamaso pattampi pacitukāmo tiṇādīnaṁ upari
-------------------------------------------------
[page 324]
  Sañcicca aggiṁ karonto sayaṁ vā pacati aññena vā pacāpetīti
  sabbaṁ paṭhavīkhananasikkhāpade vuttanayeneva veditabbaṁ. Aniyāmetvā
  pana mugge paca māse pacātiādiṁ vattuṁ vaṭṭati. Ime mugge
  paca ime māse pacāti evaṁ vattuṁ na vaṭṭati. Anāpatti imaṁ
  jānāti ādīsu imaṁ mūlabhesajjaṁ jāna imaṁ mūlaṁ vā paṇṇaṁ vā
  dehi imaṁ rukkhaṁ vā lataṁ vā āhara iminā pupphena vā
  phalena vā paṇṇena vā attho imaṁ rukkhaṁ vā lataṁ vā phalaṁ
  vā kappiyaṁ karohīti evamattho daṭṭhabbo. Ettāvatā
  bhūtagāmaparimocanaṁ kataṁ hoti. Paribhuñjantena pana bījagāmaparimocanatthaṁ
  punapi kappiyaṁ kāretabbaṁ.
      Kappiyakaraṇañcettha iminā suttānusārena veditabbaṁ anujānāmi
  bhikkhave pañcahi samaṇakappehi phalaṁ paribhuñjituṁ aggiparicitaṁ
  satthaparicitaṁ nakhaparicitaṁ abījaṁ nibbaṭṭabījameva pañcamanti 1-. Tattha
  aggiparicitanti agginā paricitaṁ abhibhūtaṁ daḍḍhaṁ phuṭṭhanti attho.
  Satthaparicitanti satthena paricitaṁ abhibhūtaṁ chinnaṁ viddhaṁ vāti attho.
  Eseva nayo nakhaparicite. Abījanibbaṭṭabījāni sayameva kappiyāni.
  Agginā kappiyaṁ karontena kaṭṭhaggigomayaggiādīsu yenakenaci
  antamaso lohakhaṇḍenapi ādittena kappiyaṁ kātabbaṁ. Tañcakho
  ekadesaṁ phusantena kappiyanti vatvāva kātabbaṁ. Satthena karontena
  yassa kassaci lohamayasatthassa antamaso sūcinakhacchedanādīnaṁpi
  tuṇḍena vā dhārāya vā chedaṁ vā bhedaṁ vā dassentena

  *  *  *  *  *  *
  Footnote: 1. vi. cullavagga. 7/11
-------------------------------------------------
[page 325]
  Kappiyanti vatvāva kātabbaṁ. Nakhena kappiyaṁ karontena pūtinakhena
  na kātabbaṁ. Manussānaṁ pana sīhabyagghadīpimakkaṭādīnaṁ sakuṇānañca
  nakhā tikkhiṇā honti tehi kātabbaṁ. Assamahisasūkaramigagorūpādīnaṁ
  khurā atikkhiṇā tehi na kātabbaṁ. Kataṁpi akataṁ hoti.
  Hatthinakhā pana khurā na honti tehi vaṭṭati. Yehi pana kātuṁ
  vaṭṭati tehi tattha jātakehipi uddharitvā gahitakehipi chedanaṁ vā
  bhedanaṁ vā dassentena kappiyanti vatvā kātabbaṁ. Tattha sacepi
  bījānaṁ pabbatamatto rāsi rukkhasahassaṁ vā chinditvā ekābaddhaṁ
  katvā ucchūnaṁ vā mahābhāro bandhitvā ṭhapito hoti ekasmiṁ
  bīje vā rukkhasākhāya vā ucchumhi vā kappiye kate sabbaṁ kataṁ
  hoti. Ucchūni ca dārūni ca ekato baddhāni honti. Ucchuṁ
  kappiyaṁ karissāmīti dāruṁ vijjhati vaṭṭatiyeva. Sace pana yāya
  rajjuyā vā valliyā vā baddhāni honti taṁ vijjhati na vaṭṭati.
  Ucchukhaṇḍānaṁ pacchiṁ pūretvā āharanti. Ekasmiṁ khaṇḍe kappiye
  kate sabbaṁ katameva hoti. Sace pana maricipakkādīhi missitvā
  bhattaṁ āharanti kappiyaṁ karohīti vutte sacepi 1- bhattasitthe
  vijjhati vaṭṭatiyeva. Tilataṇḍulādīsupi eseva nayo. Yāguyā
  pakkhittāni pana ekābaddhāni hutvā na santiṭṭhanti. Tattha
  ekamekaṁ vijjhitvā kappiyaṁ kātabbameva. Kapiṭṭhaphalādīnaṁ anto
  miñjaṁ kaṭāhaṁ muñcitvā sañcarati. Bhindāpetvā kappiyaṁ

  *  *  *  *  *  *
  Footnote: 1. idaṁ padaṁ niratkakaṁ hoti purimaparikappena siddhattā.
-------------------------------------------------
[page 326]
  Kārāpetabbaṁ. Ekābaddhaṁ hoti. Kaṭāhaṁpi kātuṁ vaṭṭati.
      Asañciccāti pāsāṇarukkhādīni vā pavaṭṭentassa sākhā vā
  kaḍḍhantassa kattaradaṇḍena vā bhūmiṁ paharitvā gacchantassa
  tiṇādīni chijjanti. Tāni tena chindissāmīti evaṁ sañcicca
  acchinnattā asañcicca chinnāni nāma honti. Iti asañcicca
  chindantassa anāpatti. Asatiyāti aññāvihito kenaci saddhiṁ
  kiñci kathento pādaṅguṭṭhena vā hatthena vā tiṇaṁ vā lataṁ vā
  chindanto tiṭṭhati. Evaṁ asatiyā chindantassa anāpatti.
  Ajānantassāti ettha abbhantare bījagāmoti vā bhūtagāmoti vā
  na jānāti chindāmītipi na jānāti kevalaṁ vatiyā vā palāsapuñje
  vā nikhādanaṁ vā khanittiṁ vā kuddālaṁ vā saṅgopanatthāya ṭhapeti
  dayhamānahattho vā aggiṁ pāteti. Tatra ce tiṇādīni chijjanti
  vā dayhanti vā anāpatti. Manussaviggahapārājikavaṇṇanāyaṁ
  pana sabbāṭṭhakathāsu sace bhikkhu rukkhena vā ajjhottharito hoti
  opāte vā patito sakkā ca hoti rukkhaṁ chinditvā taṁ rukkhaṁ
  pavaṭṭetvā bhūmiṁ vā khanitvā nikkhamituṁ jīvitahetupi attanā
  na kātabbaṁ aññena pana bhikkhunā bhūmiṁ vā khanitvā rukkhaṁ vā
  chinditvā allarukkhato vā daṇḍakaṁ chinditvā taṁ rukkhaṁ pavaṭṭetvā
  nikkhāmetuṁ vaṭṭati anāpattīti vuttaṁ. Tattha kāraṇaṁ na dissati
  anujānāmi bhikkhave davadāhe dayhamāne paṭaggiṁ dātuṁ parittaṁ
  kātunti 1- idaṁ pana ekameva suttaṁ dissati. Sace etassa anulomaṁ

  *  *  *  *  *  *
  Footnote: 1. vi. cullavagga. 7/69.
-------------------------------------------------
[page 327]
  Attano na vaṭṭati aññassa vaṭṭatīti idaṁ nānākaraṇaṁ na sakkā
  laddhuṁ. Ettha attano atthāya karonto attasinehena
  akusalacitteneva karoti paro pana kāruññena tasmā anāpattīti ce.
  Etaṁpi akāraṇaṁ. Kusalacittenāpi hi imaṁ āpattiṁ āpajjati.
  Sabbāṭṭhakathāsu pana vuttattā na sakkā paṭisedhetuṁ gavesitabbā
  ettha yutti aṭṭhakathācariyānaṁ vā saddhāya gantabbanti. Sesaṁ
  uttānameva.
      Tisamuṭṭhānaṁ kāyacittato vācācittato kāyavācācittato ca
  samuṭṭhāti kiriyā saññāvimokkhaṁ sacittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                    Bhūtagāmasikkhāpadaṁ paṭhamaṁ.
      Dutiyasikkhāpade. Anācāraṁ ācaritvāti akātabbaṁ katvā.
  Kāyavacīdvāresu āpattiṁ āpajjitvāti vuttaṁ hoti. Aññenaññaṁ
  paṭicaratīti aññena vacanena aññaṁ vacanaṁ paṭicarati paṭicchādeti
  ajjhottharati. Idāni taṁ paṭicaraṇavidhiṁ dassento ko āpannoti
  ādimāha. Tatrāyaṁ vacanasambandho. So kira kiñci vītikkamaṁ disvā
  āvuso tvaṁ āpattiṁ āpannosīti saṅghamajjhe āpattiyā anuyuñjiyamāno
  ko āpannoti vadati. Tato tvanti vutte ahaṁ kiṁ āpannoti
  vadati. Atha pācittiyaṁ vā dukkaṭaṁ vāti vutte vatthuṁ pucchanto
  ahaṁ kismiṁ āpannoti vadati. Tato asukasminti vutte ahaṁ kathaṁ
  āpanno kiṁ karonto ca āpannomhīti pucchati. Atha idaṁ nāma
-------------------------------------------------
[page 328]
  Karonto āpannoti vutte kaṁ bhaṇathāti vadati. Tato taṁ
  bhaṇāmāti vutte kiṁ bhaṇathāti vadati. Apicettha ayaṁ pālimuttakopi
  aññenaññaṁ paṭicaraṇavidhi. Bhikkhūhi tava sipāṭikāya kahāpaṇo
  diṭṭho kissevamasāruppaṁ karosīti vutto sudaṭṭhaṁ bhante na
  paneso kahāpaṇo tipumaṇḍalaṁ etanti bhaṇanto vā tvaṁ suraṁ
  pivanto diṭṭho kissevamasāruppaṁ karosīti vutto sudiṭṭho bhante
  na panesā surā bhesajjatthāya sampāditaṁ ariṭṭhanti bhaṇanto vā
  tvaṁ paṭicchanne āsane mātugāmena saddhiṁ nisinno diṭṭho
  kissevamasāruppaṁ karosīti vutto yena diṭṭhaṁ sudiṭṭhaṁ viññū
  panettha dutiyo atthi so kissa na diṭṭhoti bhaṇanto vā
  īdisaṁ tayā kiñci diṭṭhanti puṭṭho na suṇāmīti sotamupanento
  vā sotadvāre pucchantānaṁ cakkhuṁ upanento vā aññenaññaṁ
  paṭicaratīti veditabbo. Aññavādake vihesake pācittiyanti
  ettha aññaṁ vadatīti aññavādakaṁ. Aññenaññaṁ paṭicaraṇassetaṁ
  nāmaṁ. Vihesatīti vihesakaṁ. Tuṇhībhūtassetaṁ nāmaṁ. Tasmiṁ
  aññavādake vihesake. Pācittiyanti vatthudvaye pācittiyadvayaṁ
  vuttaṁ. Aññavādakaṁ ropetūti aññavādakaṁ āropetu patiṭṭhāpetūti
  attho. Vihesakaṁ ropetūti etasmiṁpi eseva nayo. Aropite
  aññavādaketi kammavācāya anāropite aññavādake. Aropite
  vihesaketi etasmimpi eseva nayo. Dhammakamme dhammakammasaññīti
  ādīsu yantaṁ aññavādakavihesakaropanakammaṁ kataṁ tañce dhammakammaṁ
-------------------------------------------------
[page 329]
  Hoti so ca bhikkhu tasmiṁ dhammakammasaññī aññavādakañca
  vihesakañca karoti athassa tasmiṁ aññavādake ca vihesake ca
  āpatti pācittiyassāti iminā nayena attho veditabbo.
  Ajānanto pucchatīti āpattiṁ āpannabhāvaṁ ajānantoyeva kiṁ tumhe
  bhaṇatha ahaṁ na jānāmīti pucchati. Gilāno na kathetīti mukhe
  tādiso byādhi hoti yena kathetuṁ na sakkoti. Saṅghassa
  bhaṇḍanaṁ vāti ādīsu saṅghamajjhe kathite tappaccayā saṅghassa bhaṇḍanaṁ
  vā .pe. Vivādo vā bhavissati so mā ahosīti maññamāno
  na kathetīti iminā nayena attho veditabbo. Sesaṁ uttānamevāti.
  Tisamuṭṭhānaṁ kāyacittato vācācittato kāyavācācittato ca samuṭṭhāti
  siyā kiriyā siyā akiriyā aññenaññaṁ paṭicarantassa hi kiriyā
  hoti tuṇhībhāvena vihesentassa akiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
                   Aññavādasikkhāpadaṁ dutiyaṁ.
      Tatiyasikkhāpade. Dabbaṁ mallaputtaṁ bhikkhū ujjhāpentīti
  chandāya dabbo mallaputtoti ādīni vadantā taṁ āyasmantaṁ tehi
  bhikkhūhi avajānāpenti avaññāya olokāpenti lāmakato vā
  cintāpentīti attho. Lakkhaṇaṁ panettha saddasatthānusārena
  veditabbaṁ. Ojjhāpentītipi pāṭho. Ayameva attho. Chandāyāti
  chandena pakkhapātena. Tena attano sandiṭṭhasambhattānaṁ paṇītāni
  paññāpetīti adhippāyo. Khiyyantīti chandāya dabbo mallaputtoti
-------------------------------------------------
[page 330]
  Ādīni vadantā pakāsenti. Ujjhāpanake khiyyanake pācittiyanti
  ettha yena vacanena ujjhāpenti taṁ ujjhāpanakaṁ. Yena
  ca khiyyanti taṁ khīyanakaṁ. Tasmiṁ ujjhāpanake khīyanake. Pācittiyanti
  vatthudvaye pācittiyadvayaṁ vuttaṁ. Ujjhāpanakaṁ nāma upasampannaṁ
  saṅghena sammataṁ senāsanapaññāpakaṁ vā .pe. Appamattakavissajjakaṁ
  vāti etesaṁ padānaṁ maṅkukattukāmoti iminā sambandho.
  Avaṇṇaṁ kattukāmo ayasaṁ kattukāmoti imesaṁ padānaṁ vasena
  upasampannanti ādīsu upasampannassāti evaṁ vibhattipariṇāmo
  kātabbo. Ujjhāpeti vā khiyyati vā āpatti pācittiyassāti
  ettha pana yasmā khīyanakaṁ nāmāti evaṁ mātikāpadaṁ uddharitvāpi
  ujjhāpanakaṁ nāmāti imassa padassa vuttavibhaṅgoyeva vattabbo hoti
  aññavādakasikkhāpade viya añño viseso natthi tasmā taṁ visuṁ
  anuddharitvā avibhajitvāpi nigamanameva ekato katanti veditabbaṁ.
  Dhammakamme dhammakammasaññīti ādīsu yaṁ tassa upasampannassa
  sammatikammaṁ kataṁ tañce dhammakammaṁ hoti so ca bhikkhu tasmiṁ
  dhammakammasaññī ujjhāpanakañca khīyanakañca karoti athassa tasmiṁ
  ujjhāpanake ca khīyanake ca āpatti pācittiyassāti iminā nayena
  attho veditabbo. Anupasampannaṁ ujjhāpeti vā khiyyati vāti
  ettha upasampannaṁ saṅghena sammataṁ aññaṁ anupasampannaṁ ujjhāpeti
  vā avajānāpeti tassa vā naṁ santike khiyyatīti attho.
  Upasampannaṁ saṅghena asammatanti kammavācāya asammataṁ. Kevalaṁ
-------------------------------------------------
[page 331]
  Taveso bhāroti saṅghena āropitabhāraṁ bhikkhūnaṁ vā phāsuvihāratthāya
  sayameva taṁ bhāraṁ vahantaṁ. Yatra vā dve tayo bhikkhū viharanti
  tatra tādisaṁ kammaṁ karontanti adhippāyo. Anupasampannaṁ saṅghena
  sammataṁ vā asammataṁ vāti ettha pana kiñcāpi anupasampannassa
  terasa sammatiyo dātuṁ na vaṭṭati athakho upasampannakāle
  laddhasammatiko pacchā anupasampannabhāve ṭhito taṁ sandhāya saṅghena
  sammataṁ vāti vuttaṁ. Yassa pana byattassa sāmaṇerassa kevalaṁ
  saṅghena vā sammatena vā bhikkhunā tvaṁ idaṁ kammaṁ karohīti bhāro
  kato tādisaṁ sandhāya asammataṁ vāti vuttaṁ. Sesaṁ uttānameva.
  Tisamuṭaṭhānaṁ kāyacittato vācācittato kāyavācācittato ca samuṭṭhāti
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti.
                   Ujjhāpanasikkhāpadaṁ tatiyaṁ.
      Catutthasikkhāpade. Hemantike kāleti hemantakāle
  himapātasamaye. Kāyaṁ otāpentāti mañcapīṭhādīsu nisinnā bālātapena
  kāyaṁ otāpentā. Kāle ārociteti yāgubhattādīsu yassa
  kassaci kāle ārocite. Ovuṭṭhaṁ hotīti himavassena ovuṭṭhaṁ
  tintaṁ hoti. Avassikasaṅketeti vassikavassānaṁ māsāti evaṁ
  appaññatte cattāro hemantike cattāro ca gimhake aṭṭha
  māseti attho. Maṇḍape vāti sākhāmaṇḍape vā padaramaṇḍape
  vā. Rukkhamūle vāti yassa kassaci rukkhassa heṭṭhā. Yattha
-------------------------------------------------
[page 332]
  Kākā vā kulalā vā na ūhadantīti yattha dhuvasannivāsena kulāvake
  katvā vasamānā ete kākakulalā vā aññe vā sakuṇā taṁ
  senāsanaṁ na ūhadanti tādise rukkhamūle nikkhipituṁ anujānāmīti
  tasmā yattha gocarappasutā sakuṇā vissamitvā gacchanti tassa
  rukkhassa mūle nikkhipituṁ vaṭṭati. Yasmiṁ pana dhuvasannivāsena
  kulāvake katvā vasanti tassa rukkhassa mūle na nikkhipitabbaṁ.
  Aṭṭha māseti vacanato yesu janapadesu vassakāle devo na vassati
  tesupi janapadesu cattāro māse nikkhipituṁ na vaṭṭatiyeva.
  Avassikasaṅketeti vacanato yattha hemante devo vassati tattha
  hemantepi ajjhokāse nikkhipituṁ na vaṭṭati gimhe pana sabbattha
  vigatavalāhakaṁ visuddhaṁ nabhaṁ hoti evarūpe kāle kenacideva karaṇīyena
  ajjhokāse mañcapīṭhaṁ nikkhipituṁ vaṭṭati. Abbhokāsikenāpi vattaṁ
  jānitabbaṁ. Tassa hi sace puggalikamañco atthi tattheva
  sayitabbaṁ. Saṅghikaṁ gaṇhantena vettena vā vākena vā vītamañco
  gahetabbo. Tasmiṁ asati purāṇamañcako gahetabbo. Tasmiṁ
  asati navavāyimo vā onaddhako vā gahetabbo gahetvā ca
  pana ahaṁ ukkaṭṭharukkhamūliko ukkaṭṭhābbhokāsikoti cīvarakuṭiṁpi
  akatvā asamaye ajjhokāse vā rukkhamūle vā taṁ paññāpetvā
  nipajjituṁ na vaṭṭati. Sace pana catugguṇenapi cīvarena katakuṭiṁ
  atementaṁ rakkhituṁ na sakkoti sattāhavaddalikādīni bhavanti
  bhikkhuno kāyānugatikattā vaṭṭati. Araññe paṇṇakuṭīsu vasantānaṁ
-------------------------------------------------
[page 333]
  Sīlasampadāya pasannacittā manussā navamañcapīṭhaṁ denti
  saṅghikaparibhogena paribhuñjathāti. Vasitvā gacchantehi sāmantavihāre
  sabhāgabhikkhūnaṁ pesetvā gantabbaṁ. Sabhāgānaṁ abhāve anovassake
  nikkhipitvā gantabbaṁ. Anovassake asati rukkhe laggetvā gantabbaṁ.
  Cetiyaṅgaṇe sammajjaniṁ gahetvā bhojanasālaṅgaṇaṁ vā uposathāgāraṅgaṇaṁ
  vā pariveṇadivāṭṭhānāggisālādīsu vā aññataraṁ sammajjitvā
  dhovitvā koṭṭetvā puna sammajjanī mālakeyeva ṭhapetabbā.
  Uposathāgārādīsu aññatarasmiṁ gahetvā avasesāni sammajjantassāpi
  eseva nayo. Yo pana bhikkhācāramaggaṁ sammajjanto gantukāmova
  hoti tena sammajjitvā sace antarāmagge sālā atthi tattha
  ṭhapetabbā. Sace natthi balāhakānaṁ anuṭṭhatabhāvaṁ sallakkhetvā
  yāvāhaṁ gāmato nikkhamāmi tāva na vassissatīti jānantena yattha
  katthaci nikkhipitvā puna paccāgacchantena pākatikaṭṭhāne ṭhapetabbā.
  Sace vassissatīti jānanto ajjhokāse ṭhapeti dukkaṭanti mahāpaccariyaṁ
  vuttaṁ. Sace pana tatra tatreva sammajjanatthāya sammajjanī
  nikkhittā hoti taṁ taṁ ṭhānaṁ sammajjitvā tattha tattheva nikkhipituṁ
  vaṭṭati. Āsanasālaṁ sammajjantena vattaṁ jānitabbaṁ. Tatrīdaṁ
  vattaṁ. Majjhato paṭṭhāya pādaṭṭhānabhimukhā vālikā haritabbā.
  Kacavaraṁ hatthehi gahetvā bahi chaḍḍetabbaṁ. Masārakoti mañcapāde
  vijjhitvā tattha aṭaniyo pavesetvā kato. Bundhikābaddhoti
  aṭanīhi mañcapāde ḍaṁsāpetvā pallaṅkasaṅkhepena kato. Kulīrapādakoti
-------------------------------------------------
[page 334]
  Assameṇḍakādīnaṁ pādasadisehi pādehi kato. Yo vā pana koci
  vaṅkapādako ayaṁ vuccati kulīrapādako. Āhaccapādakoti ayaṁ
  pana āhaccapādako nāma mañco aṅge vijjhitvā kato hotīti
  evaṁ parato pāliyaṁyeva vutto. Tasmā aṭaniyo vijjhitvā tattha
  pādasikhaṁ pavesetvā upari āṇiṁ datvā katamañco āhaccapādakoti
 veditabbo. Pīṭhepi eseva nayo. Anto saṁveṭhetvā
  baddhaṁ hotīti heṭṭhā ca upari ca vitthataṁ majjhe saṅkhittaṁ
  paṇavasaṇṭhānaṁ katvā baddhaṁ hoti. Taṁ kira majjhe sīhabyagghacammaparikkhittaṁpi
  karonti. Akappiyacammannāmettha natthi. Senāsanañhi
  sovaṇṇamayaṁpi vaṭṭati. Tasmā taṁ mahagghaṁ hoti. Anupasampannaṁ
  santharāpeti tassa palibodhoti yena santharāpitaṁ tassa
  palibodho. Leḍḍupātaṁ atikkamantassa āpatti pācittiyassāti
  thāmamajjhimassa purisassa leḍḍupātaṁ atikkamantassa pācittiyaṁ.
      Ayaṁ panettha vinicchayo. Thero bhojanasālāyaṁ bhattakiccaṁ katvā
  daharaṁ āṇāpeti gaccha divāṭṭhāne mañcapīṭhaṁ paññāpehīti.
  So tathā katvā nisinno. Thero yathāruciṁ vicaritvā tattha
  gantvā thavikaṁ vā uttarāsaṅgaṁ vā ṭhapeti. Tato paṭṭhāya
  therassa palibodho. Nisīditvā sayaṁ gacchanto neva uddharati
  na uddharāpeti leḍḍupātātikkame pācittiyaṁ. Sace pana thero
  tattha thavikaṁ vā uttarāsaṅgaṁ vā aṭṭhapetvā caṅkamantova daharaṁ
  gaccha tvanti bhaṇati tena idaṁ bhante mañcapīṭhanti ācikkhitabbaṁ.
-------------------------------------------------
[page 335]
  Sace pana thero vattaṁ jānāti tvaṁ gaccha ahaṁ pākatikaṁ
  karissāmīti vattabbaṁ. Sace bālo hoti anuggahitavatto gaccha
  mā idha tiṭṭha neva nisīdituṁ na nipajjituṁ demīti daharaṁ tajjetiyeva
  daharena bhante sukhaṁ sayathāti kappaṁ labhitvā vanditvā gantabbaṁ.
  Tasmiṁ gate therasseva palibodho. Purimanayeneva cassa āpatti
  veditabbā. Atha pana āṇattikkhaṇeyeva daharo mayhaṁ bhante
  bhaṇḍakadhovanādi kiñci karaṇīyaṁ atthīti vadati thero ca naṁ tvaṁ
  paññāpetvā gacchāhīti vatvā bhojanasālato nikkhamitvā aññattha
  gacchati pāduddhārena kāretabbo. Sace tattheva gantvā
  nisīdati purimanayeneva cassa leḍḍupātātikkame āpatti. Sace
  pana thero sāmaṇeraṁ āṇāpeti sāmaṇere tattha mañcapīṭhaṁ
  paññāpetvā nisinnepi bhojanasālato aññattha gacchanto pāduddhārena
  kāretabbo. Gantvā nisinno puna gamanakāle leḍḍupātātikkame
  āpattiyā kāretabbo. Sace pana āṇāpento mañcapīṭhaṁ
  paññāpetvā tattheva nisīdāti āṇāpeti yatricchati tatra
  gantvā āgantuṁ labhati. Sayaṁ pana pākatikaṁ akatvā gacchantassa
  leḍḍupātātikkame pācittiyaṁ. Antarasannipāte mañcapīṭhāni
  paññāpetvā nisinnehi gamanakāle ārāmikānaṁ idaṁ paṭisāmethāti
  vattabbaṁ. Avatvā gacchantānaṁ leḍḍupātātikkame āpatti.
  Mahādhammassavanaṁ nāma hoti. Tattha uposathāgāratopi bhojanasālatopi
  āharitvā mañcapīṭhāni paññāpenti. Āvāsikānaṁyeva palibodho.
-------------------------------------------------
[page 336]
  Sace āgantukā idaṁ amhākaṁ upajjhāyassa idaṁ ācariyassāti gaṇhanti
  tato paṭṭhāya tesaṁyeva palibodho. Gamanakāle pākatikaṁ akatvā
  leḍḍupātaṁ atikkamantānaṁ āpatti. Mahāpaccariyaṁ pana vuttaṁ
  yāva aññe na nisīdanti tāva yehi paññattaṁ tesaṁ bhāro
  aññesu āgantvā nisinnesu nisinnakānaṁ bhāro sace te
  anuddharitvā vā anuddharāpetvā vā gacchanti dukkaṭaṁ. Kasmā.
  Anāṇattiyā paññāpitattāti. Dhammāsane paññatte yāva
  ussārako vā dhammakathiko vā nāgacchati tāva paññāpakānaṁ
  palibodho. Tasmiṁ āgantvā nisinne tassa palibodho. Sakalaṁ
  ahorattaṁ dhammassavanaṁ hoti añño ussārako vā dhammakathiko
  vā uṭṭhahati añño nisīdati yo yo āgantvā nisīdati
  tassa tassa bhāro. Uṭṭhahantena pana idamāsanaṁ tumhākaṁ bhāroti
  vatvā gantabbaṁ. Sacepi itarasmiṁ anāgateyeva paṭhamaṁ nisinno
  uṭṭhāya gacchati tasmiṁ ca antoupacāraṭṭheyeva itaro āgantvā
  nisīdati uṭṭhāya gato āpattiyā na kāretabbo. Sace pana
  itarasmiṁ anāgateyeva paṭhamaṁ nisinno uṭṭhāyāsanā leḍḍupātaṁ
  atikkamati āpattiyā kāretabbo. Sabbattha ca leḍḍupātātikkame
  paṭhamapāde dukkaṭaṁ dutiye pācittiyanti ayaṁ nayo mahāpaccariyaṁ
  vutto.
      Cimilikaṁ vāti ādīsu cimilikā nāma sudhādiparikammakatāya
  bhūmiyā vaṇṇānurakkhaṇatthaṁ katā hoti. Taṁ heṭṭhā pattharitvā
-------------------------------------------------
[page 337]
  Upari kaṭasārakaṁ pattharanti. Uttarattharaṇaṁ nāma mañcapīṭhānaṁ upari
  attharitabbakaṁ paccattharaṇaṁ. Bhummattharaṇaṁ nāma bhūmiyaṁ attharitabbā
  kaṭasārakādivikati. Taṭṭikaṁ nāma tālapaṇṇehi vā vākehi vā
  katā taṭṭikā. Cammakhaṇḍannāma sīhabyagghadīpiacchataracchacammādīsupi
  yaṅkiñci cammaṁ. Aṭṭhakathāsu hi senāsanaparibhoge paṭikkhittacammaṁ
  nāma na dissati. Tasmā sīhacammādīnaṁ pariharaṇeyeva
  paṭikkhepo veditabbo. Pādapuñchanī nāma rajjukehi vā parilotikāhi
  vā pādapuñchanatthaṁ katā. Phalakapīṭhaṁ nāma phalakamayaṁ pīṭhaṁ. Athavā
  phalakañceva dārumayapīṭhañca. Etena sabbaṁpi dārubhaṇḍādi saṅgahitaṁ.
  Mahāpaccariyaṁ pana vitthāreneva vuttaṁ ādhārakaṁ pattapidhānaṁ
  pādakaṭhalikaṁ tālapaṇṇaṁ vījanīpattakaṁ yaṅkiñci dārubhaṇḍaṁ antamaso
  pānīyauḷuṅkaṁ pānīyasaṅkhaṁ ajjhokāse nikkhipitvā gacchantassa
  dukkaṭanti. Mahāaṭṭhakathāyaṁ pana esa nayo dutiyasikkhāpade
  dassito. Ajjhokāse rajanaṁ pacitvā rajanabhājanaṁ rajanauḷuṅko
  rajanadoṇikāti sabbaṁ aggisālāyaṁ paṭisāmetabbaṁ. Sace aggisālā
  natthi anovassake pabbhāre nikkhipitabbaṁ. Tasmiṁpi asati yattha
  olokento bhikkhū passanti tādise ṭhāne ṭhapetvāpi gantuṁ
  vaṭṭati. Aññassa puggaliketi yasmiṁ vissāsaggāho na ruhati
  tassa santake dukkaṭaṁ yasmiṁ pana vissāso ruhati tassa santakaṁ
  attano puggalikamiva hotīti mahāpaccariyādīsu vuttaṁ. Āpucchaṁ
  gacchatīti yo bhikkhu vā sāmaṇero vā ārāmiko vā lajjī hoti
-------------------------------------------------
[page 338]
  Attano palibodhaṁ viya maññati yo tathārūpaṁ āpucchitvā gacchati
  tassa anāpatti. Otāpento gacchatīti ātape otāpento
  āgantvā uddharissāmīti gacchati. Evaṁ gacchato anāpatti.
  Kenaci palibuddhaṁ hotīti senāsanaṁ kenaci upaddūtaṁ hotīti attho.
  Sacepi hi vuḍḍhataro bhikkhu uṭṭhāpetvāva gaṇhāti sacepi yakkho
  vā peto vā āgantvā nisīdati koci vā issaro āgantvā
  gaṇhāti senāsanaṁ palibuddhaṁ hoti. Sīhabyagghādīsu vā pana taṁ
  padesaṁ āgantvā ṭhitesupi senāsanaṁ palibuddhaṁ hotiyeva. Evaṁ
  kenaci palibuddhena anuddharitvāpi gacchato anāpatti. Āpadāsūti
  jīvitabrahmacariyantarāyesu. Sesaṁ uttānamevāti.
      Kaṭhinasamuṭṭhānaṁ kāyavācato kāyavācācittato ca samuṭṭhāti
  kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                 Paṭhamasenāsanasikkhāpadaṁ catutthaṁ.
      Dutiyasenāsanasikkhāpade. Bhisīti mañcakabhisī vā pīṭhakabhisī vā.
  Cimilikādīni purimasikkhāpade vuttappakārāniyeva. Nisīdananti sadasaṁ
  veditabbaṁ. Paccattharaṇanti pāvāro kojavoti ettakameva vuttaṁ.
  Tiṇasanthāroti yesaṁ kesañci tiṇānaṁ santhāro. Esa nayo paṇṇasanthāre.
  Parikkhepaṁ atikkāmentassāti ettha paṭhamapādaṁ atikkāmentassa
  dukkaṭaṁ. Dutiyātikkame pācittiyaṁ. Aparikkhittassa upacāro nāma
  senāsanato dve leḍḍupātā. Anāpucchaṁ vā gaccheyyāti ettha
-------------------------------------------------
[page 339]
  Bhikkhumhi sati bhikkhu āpucchitabbo. Tasmiṁ asati sāmaṇero
  tasmiṁ asati ārāmiko tasmiṁpi asati yena vihāro kārito so
  vihārassāmiko tassa vā kule yokoci āpucchitabbo. Tasmiṁpi
  asati catūsu pāsāṇesu mañcaṁ ṭhapetvā mañce avasesamañcapīṭhāni
  āropetvā upari bhisīādikaṁ dasavidhaṁpi seyyaṁ rāsiṁ karitvā dārubhaṇḍaṁ
  mattikābhaṇḍaṁ paṭisāmetvā dvāravātapānāni pidahitvā gamiyavattaṁ
  pūretvā gantabbaṁ. Sace pana senāsanaṁ ovassati chadanatthañca tiṇaṁ
  vā iṭṭhakā vā ānītā honti sace ussahati chādetabbaṁ. No ce
  sakkoti yo okāso anovassako tattha mañcapīṭhādiṁ nikkhipitvā
  gantabbaṁ. Sace sabbaṁpi ovassati ussahantena antogāme
  upāsakānaṁ ghare ṭhapetabbaṁ. Sace tepi saṅghikaṁ nāma bhante bhāriyaṁ
  aggidāhādīnaṁ bhāyāmāti na sampaṭicchanti ajjhokāsepi pāsāṇānaṁ
  upari mañcaṁ ṭhapetvā sesaṁ pubbe vuttanayeneva nikkhipitvā tiṇehi
  ca paṇṇehi ca paṭicchādetvā gantuṁ vaṭṭati. Yaṁ hi tattha
  aṅgamattaṁpi avasissati taṁ aññesaṁ tattha āgatānaṁ bhikkhūnaṁ upakāraṁ
  bhavissatīti. Vihārassa upacāreti ādīsu vihārassa upacāro nāma
  pariveṇaṁ. Upaṭṭhānasālāti pariveṇabhojanasālā. Maṇḍapoti
  pariveṇamaṇḍapo. Rukkhamūlanti pariveṇarukkhamūlaṁ. Ayaṁ tāva nayo
  kurundaṭṭhakathāyaṁ vutto. Kiñcāpi vutto athakho vihāroti
  antogabbho vā aññaṁ vā sabbaparicchannaṁ guttasenāsanaṁ veditabbaṁ.
  Vihārassa upacāreti tassa bahi āsanne okāse. Upaṭṭhānasālāyaṁ
-------------------------------------------------
[page 340]
  Vāti bhojanasālāyaṁ vā. Maṇḍape vāti aparicchanne
  paricchanne vāpi bahūnaṁ sannipātamaṇḍape. Rukkhamūle vattabbaṁ
  natthi. Āpatti dukkaṭassāti vuttappakāraṁ hi dasavidhaṁ seyyaṁ
  antogabbhādimhi guttaṭṭhāne ca paññāpetvā gacchantassa yasmā
  seyyāpi senāsanaṁpi upacikādīhi palujjati vammikarāsiyeva hoti
  tasmā pācittiyaṁ vuttaṁ. Bahi pana upaṭṭhānasālādīsu paññāpetvā
  gacchantassa seyyamattameva nasseyya ṭhānassa aguttatāya na senāsanaṁ
  tasmā ettha dukkaṭaṁ vuttaṁ. Mañcaṁ vā pīṭhaṁ vāti ettha yasmā
  na sakkā mañcapīṭhaṁ sahasā upacikāhi khāyituṁ tasmā taṁ vihārepi
  santharitvā gacchantassa dukkaṭaṁ vuttaṁ. Vihārūpacāre pana taṁ
  vihāracārikaṁ āhiṇḍantāpi bhikkhū disvā paṭisāmessanti. Uddharitvā
  gacchatīti ettha uddharitvā gacchantena mañcapīṭhakavānaṁ sabbaṁ apanetvā
  saṁharitvā cīvaravaṁse laggetvā gantabbaṁ. Pacchā āgantvā
  vasanakabhikkhunāpi puna mañcapīṭhaṁ vāyitvā gacchantena tatheva kātabbaṁ.
  Antokuḍḍato seyyaṁ bahikuḍḍe paññāpetvā vasantena gamanakāle
  gahitagahitaṭṭhāneyeva paṭisāmetabbā. Uparipāsādato oropetvā
  heṭṭhāpāsāde vasantasasāpi eseva nayo. Rattiṭṭhānadivāṭṭhānesu
  mañcapīṭhaṁ paññāpetvāpi gamanakāle puna gahitaṭṭhāneyeva ṭhapetabbaṁ.
  Āpucchaṁ gacchatīti ettha ayaṁ āpucchitabbānāpucchitabbavinicchayo.
  Yā tāva bhūmiyaṁ dīghasālā vā paṇṇasālā vā hoti yaṁ vā
  rukkhatthambhesu katagehaṁ upacikānaṁ uṭṭhānaṭṭhānaṁ hoti tato
-------------------------------------------------
[page 341]
  Pakkamantena tāva āpucchitvā pakkamitabbaṁ. Tasmiṁ hi katipayāni
  divasāni ajaggiyamāne vammikāva santiṭṭhanti. Yaṁ pana
  pāsāṇapiṭṭhiyaṁ vā pāsāṇatthambhesu vā katasenāsanaṁ siluccayaleṇaṁ vā
  sudhālittasenāsanaṁ vā yattha upacikāsaṅkā natthi tato pakkamantassa
  āpucchitvāpi anāpucchitvāpi gantuṁ vaṭṭati. Āpucchanaṁ
  pana vattaṁ. Sace tādisepi senāsane ekena passena upacikā
  ārohanti āpucchitvāva gantabbaṁ. Yo pana āgantuko bhikkhu
  saṅghikaṁ senāsanaṁ gahetvā vasantaṁ bhikkhuṁ anuvattanto attano
  senāsanaṁ aggahetvā vasati. Yāva so na gaṇhāti tāva taṁ
  senāsanaṁ purimabhikkhusseva palibodho. Yadā pana so senāsanaṁ
  gahetvā attano issariyena vasati tato paṭṭhāya āgantukasseva
  palibodho. Sace ubhopi vibhajitvā gaṇhanti ubhinnaṁpi palibodho.
  Mahāpaccariyaṁ pana vuttaṁ sace dve tayo ekato hutvā
  paññāpenti gamanakāle sabbehi āpucchitabbaṁ. Tesu
  ce paṭhamaṁ gacchanto pacchimo jaggissatīti ābhogaṁ katvā gacchati
  vaṭṭati. Pacchimassa ābhogena mutti natthi. Bahū ekaṁ pesetvā
  santharāpenti gamanakāle sabbehi āpucchitabbaṁ ekaṁ vā pesetvā
  āpucchitabbaṁ. Aññato mañcapīṭhādīni ānetvā aññatra vasitvāpi
  gamanakāle tattheva netabbāni. Sace aññato ānetvā vasamānassa
  añño vuḍḍhataro āgacchati na paṭibāhitabbo mayā bhante
  aññāvāsato ānītaṁ pākatikaṁ kareyyāthāti vattabbaṁ. Tena evaṁ
-------------------------------------------------
[page 342]
  Karissāmīti sampaṭicchite itarassa gantuṁ vaṭṭati. Evaṁ aññattha
  haritvāpi saṅghikaparibhogena paribhuñjantassa hi naṭṭhaṁ vā jiṇṇaṁ vā
  corehi vā haṭaṁ gīvā na hoti puggalikaparibhogena paribhuñjantassa
  pana gīvā hoti. Aññassa mañcapīṭhaṁ pana saṅghikaparibhogena vā
  puggalikaparibhogena vā paribhuñjantassa naṭṭhaṁ gīvāyeva. Kenaci
  palibuddhaṁ hotīti vuḍḍhatarabhikkhuissarayakkhasīhavāḷamigakaṇhasappādīsu
  kenaci senāsanaṁ palibuddhaṁ hoti. Sāpekkho gantvā tattha ṭhito
  āpucchati kenaci palibuddho hotīti ajjeva āgantvā
  paṭijaggissāmīti evaṁ sāpekkho nadīpāraṁ vā gāmantaraṁ vā gantvā
  yatthassa gamanacittaṁ uppannaṁ tattheva ṭhito kañci pesetvā
  āpucchati nadīpūrarājacorādīsu vā kenaci palibuddho hoti.
  Upaddūto na sakkoti paccāgantuṁ evaṁ tassapi anāpatti. Sesaṁ
  paṭhamasikkhāpade vuttanayameva saddhiṁ samuṭṭhānādīhi.
                 Dutiyasenāsanasikkhāpadaṁ pañcamaṁ.
      Chaṭṭhasikkhāpade. Palibuddhantīti paṭhamataraṁ gantavā pattacīvaraṁ
  atiharitvā rumbhitvā tiṭṭhanti. There bhikkhū vuṭṭhāpentīti amhākaṁ
  āvuso pāpuṇātīti vassaggena gahetvā vuṭṭhāpenti. Anūpakhajja
  seyyaṁ kappentīti tumhākaṁ bhante mañcaṭṭhānaṁyeva pāpuṇāti
  na sabbo vihāro amhākandāni idaṁ ṭhānaṁ pāpuṇātīti
  anuppavisitvā mañcapīṭhaṁ paññāpetvā nisīdantipi nipajjantipi sajjhāyaṁpi
  karonti. Jānanti anuṭṭhāpanīyo ayanti jānanto. Tenevassa
-------------------------------------------------
[page 343]
  Vibhaṅge vuḍḍhoti jānātīti ādi vuttaṁ. Vuḍḍho hi attano
  vuḍḍhatāya anuṭṭhāpanīyo gilāno gilānatāya. Saṅgho pana
  bhaṇḍagārikassa vā dhammakathikavinayadharādīnaṁ vā gaṇavācakāacariyassa
  vā bahūpakārataṁ guṇavisiṭṭhatañca sallakkhento dhuvavāsatthāya vihāraṁ
  sammannitvā deti. Tasmā yassa saṅghena dinno sopi
  anuṭṭhāpanīyo. Kāmaṁ cettha gilānassāpi saṅghoyeva anucchavikaṁ senāsanaṁ
  deti gilāno pana apaloketvā saṅghena adinnasenāsanopi na
  pīḷetabbo anukampitabboti dassetuṁ visuṁ vutto. Upacāreti
  ettha mañcapīṭhānaṁ tāva mahallake vihāre samantā diyaḍḍho hattho
  upacāro. Khuddake yato pahoti tato diyaḍḍho hattho.
  Pāde dhovitvā pavisantassa passāvatthāya nikkhamantassa ca yāva
  dvāre nikkhittapādadhovanapāsāṇaṭṭhānato passāvaṭṭhānato ca
  mañcapīṭhaṁ tāva diyaḍḍhahatthavitthāro maggo upacāro nāma.
  Tasmiṁ mañcassa vā pīṭhassa vā upacāre ṭhitassa vā bhikkhuno
  pavisantassa vā nikkhamantassa vā upacāre yo anūpakhajja seyyaṁ
  kappetukāmo seyyaṁ santharati vā santharāpeti vā āpatti
  dukkaṭassa. Abhinisīdati vā abhinipajjati vāti ettha abhinisīdanamattena
  abhinipajjanamatteneva vā pācittiyaṁ. Sace pana dvepi karoti
  dve pācittiyāni. Uṭṭhāyuṭṭhāya nisīdato vā nipajjato vā
  payoge payoge pācittiyaṁ. Upacāraṁ ṭhapetvā seyyaṁ santharati
  vā santharāpeti vāti imasmiṁ ito pare ca vihārassa upacāreti
-------------------------------------------------
[page 344]
  Ādike dukkaṭavārepi yathā idha abhinisīdanābhinipajjanamatte ubhayakaraṇe
  payogabhede ca pācittiyappabhedo vutto evaṁ dukkaṭappabhedo
  veditabbo. Evarūpena hi visabhāgapuggalena ekavihāre vā
  ekapariveṇe vā vasantena attho natthi tasmā sabbatthevassa nivāso
  vārito. Aññassa puggaliketi idhāpi vissāsikassa puggalikaṁ
  attano puggalikasadisameva tattha anāpatti. Āpadāsūti sace
  bahi vasantassa jīvitabrahmacariyantarāyo hoti evarūpāsu āpadāsu
  yo pavisati tassāpi anāpatti. Sesaṁ uttānamevāti.
  Paṭhamapārājikasamuṭṭhānaṁ kiriyā saññāvimokkhaṁ sacittakaṁ lokavajjaṁ
  kāyakammaṁ akusalacittaṁ dukkhavedananti.
                   Anūpakhajjasikkhāpadaṁ chaṭṭhaṁ.
      Sattamasikkhāpade. Ekena payogena bahukepi dvāre
  atikkāmetīti ye catubbhūmikapañcabhūmikapāsādā chassattāṭṭhakoṭṭhakāni vā
  catūrassasālāni 1- tādisesu senāsanesu hatthesu vā gīvāyaṁ vā
  gahetvā antarā aṭṭhapento ekena payogena atikkāmeti ekameva
  pācittiyaṁ. Ṭhapetvā ṭhapetvā nānāpayogehi atikkāmentassa
  dvāragaṇanāya pācittiyāni. Hatthena anāmasitvā nikkhamāti
  vatvā vācāya nikkaḍḍhantassāpi eseva nayo. Aññaṁ āṇāpetīti
  ettha imaṁ nikkaḍḍhāti āṇattamatte dukkaṭaṁ. Sace so
  sakiṁ āṇatto bahukepi dvāre atikkāmeti ekaṁ pācittiyaṁ.

  *  *  *  *  *  *
  Footnote: 1. itthīliṅgo kātabbo.
-------------------------------------------------
[page 345]
  Sace pana ettakāni dvārāni nikkaḍḍhāhīti vā yāva mahādvāraṁ
  tāva nikkaḍḍhāhīti vā evaṁ niyāmetvā āṇatto hoti
  dvāragaṇanāya pācittiyāni. Tassa parikkhāranti yaṅkiñci tassa santakaṁ
  pattacīvaraparissāvanadhamakarakamañcapīṭhabhisībimbohanādibhedaṁ antamaso
  rajanachallimpi yo nikkaḍḍhati vā nikkaḍḍhāpeti vā tassa vatthugaṇanāya
  dukkaṭāni. Gāḷhaṁ bandhitvā ṭhapitakesu pana ekāva āpattīti
  mahāpaccariyaṁ vuttaṁ. Aññassa puggaliketi idhāpi vissāsikapuggalikaṁ
  attano puggalikasadisameva. Yathā ca idha evaṁ sabbattha. Yattha
  pana viseso bhavissati tattha vakkhāma. Alajjiṁ nikkaḍḍhati vā
  nikkaḍḍhāpeti vāti ādīsu bhaṇḍanakārakakalahakārakameva
  sakalasaṅghārāmato nikkaḍḍhituṁ labhati. So hi pakkhaṁ labhitvā saṅghaṁpi
  bhindeyya. Alajjiādayo pana attano vasanaṭṭhānatoyeva
  nikkaḍḍhitabbā. Sakalasaṅghārāmato te nikkaḍḍhituṁ na vaṭṭati.
  Ummattakassāti sayaṁ ummattakassa anāpatti. Sesaṁ uttānamevāti.
  Tisamuṭṭhānaṁ kāyacittato vācācittato kāyavācācittato ca samuṭṭhāti
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti.
                   Nikkaḍḍhanasikkhāpadaṁ sattamaṁ.
      Aṭṭhamasikkhāpade. Upari vehāsakuṭiyāti upari acchannatalāya
  dvibhūmikakuṭiyā vā tibhūmikādikuṭiyā vā. Mañcaṁ sahasā abhinisīdatīti
  mañcaṁ sahasā abhibhavitvā ajjhottharitvā nisīdi. Bhummatthe
-------------------------------------------------
[page 346]
  Vā etaṁ upayogavacanaṁ. Mañce nisīdatīti attho. Abhīti idaṁ
  pana padasobhanatthaṁ upasaggamattameva. Patitvāti nipatitvā
  nikkhamitvā vā. Tassa hi upari āṇipi na dinnā tasmā
  nikkhanto. Vissaramakāsīti virūpaṁ āturassaraṁ akāsi. Vehāsakuṭī
  nāma majjhimassa purisassa asīsaghaṭṭāti yā pamāṇamajjhimassa
  purisassa sabbaheṭṭhimāhi tulāhi sīsaṁ na ghaṭṭeti. Etena idha
  adhippetavehāsakuṭi dassitā hoti. Na vehāsakuṭilakkhaṇaṁ dassitaṁ.
  Yā hi kāci upari acchannatalā dvibhūmikā kuṭī vā tibhūmikādikuṭī
  vā vehāsakuṭīti vuccati. Idha pana asīsaghaṭṭā adhippetā.
  Abhinisīdanādīsu pubbe vuttanayeneva payogavasena āpattibhedo
  veditabbo. Avehāsakuṭiyāti bhūmiyaṁ katapaṇṇasālādīsu anāpatti.
  Na hi sakkā tattha parassa pīḷā kātuṁ. Sīsaghaṭṭāyāti yā
  sīsaghaṭṭā hoti tatthāpi anāpatti. Na hi sakkā tattha
  heṭṭhāpāsāde anonatena vicarituṁ tasmā asañcaraṇaṭṭhānattā parassa
  pīḷā na bhavissati. Heṭṭhā aparibhogaṁ hotīti yasmā heṭṭhā
  dabbasambhārādīnaṁ nikkhittattā aparibhogaṁ hoti tatthāpi anāpatti.
  Padarasañcitaṁ hotīti yassā upari talaṁ dāruphalakehi vā ghanasanthataṁ
  hoti sudhādiparikammakataṁ vā tatthāpi anāpatti. Paṭṭāṇi dinnā
  hotīti mañcapīṭhādīnaṁ pādasikhāsu āṇi dinnā hoti. Yattha
  nisīdantepi na nipatanti tādise mañcapīṭhe nisīdatopi anāpatti.
-------------------------------------------------
[page 347]
  Tasmiṁ ṭhitoti āhaccapādake mañce vā pīṭhe vā ṭhito upari
  nāgadantakādīsu laggitakaṁ cīvaraṁ vā kiñci vā gaṇhāti aññaṁ vā
  laggeti tassāpi anāpatti. Sesaṁ uttānameva.
  Eḷakalomasamuṭṭhānaṁ kāyato ca kāyacittato ca samuṭṭhāti kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ
  tivedananti.
                  Vehāsakuṭīsikkhāpadaṁ aṭṭhamaṁ.
      Navamasikkhāpade. Yāva dvārakosāti ettha dvārakoso
  nāma piṭṭhisaṅghāṭassa sāmantā kavāṭavitthārappamāṇo okāso.
  Mahāpaccariyaṁ pana dvārabāhato paṭṭhāya diyaḍḍhahatthoti vuttaṁ.
  Kurundiyaṁ dvārassa ubhosu passesu kavāṭappamāṇanti vuttaṁ.
  Mahāaṭṭhakathāyaṁ kavāṭaṁ nāma diyaḍḍhahatthaṁpi hoti dvihatthaṁpi
  aḍḍhateyyahatthaṁpīti vuttaṁ. Taṁ suvuttaṁ. Tadeva hi sandhāya
  bhagavatā piṭṭhisaṅghāṭassa sāmantā hatthapāsāti ayaṁ ukkaṭṭhaparicchedo
  kato. Aggalaṭṭhapanāyāti sakavāṭadvārabandhaṭṭhapanāya sakavāṭassa
  dvārabandhassa niccalabhāvatthāyāti attho. Dvāraṭṭhapanāyāti
  idaṁpi hi padabhājanaṁ imamevatthaṁ sandhāya bhāsitaṁ. Ayaṁ panettha
  adhippāyo. Kavāṭaṁ hi lahuparivattakaṁ vivaraṇakāle bhittiṁ āhanati
  pidahanakāle dvārabandhaṁ tena āhananena bhitti kampati tato
  mattikā calati calitvā sithilā vā hoti patati vā. Tenāha
  bhagavā yāva dvārakosā aggalaṭṭhapanāyāti. Tattha kiñcāpi
-------------------------------------------------
[page 348]
  Idannāma kattabbanti neva mātikāyaṁ na padabhājane vuttaṁ
  atthuppattiyaṁ pana punappunaṁ chādāpesi punappunaṁ limpāpesīti
  adhikārato yāva dvārakosā aggalaṭṭhapanāya punappunaṁ limpitabbo
  vā limpāpetabbo vāti evamattho daṭṭhabbo. Yaṁ pana
  padabhājane piṭṭhisaṅghāṭassa sāmantā hatthapāsāti vuttaṁ tattha
  yassa vemajjhe dvāraṁ hoti uparibhāge ca uccā bhitti tassa tīsu
  disāsu sāmantā hatthapāsā upacāro hoti. Khuddakassa vihārassa
  dvīsu disāsu upacāro hoti. Tatrāpi yaṁ bhittiṁ vivariyamānaṁ
  kavāṭaṁ āhanati sā aparipūraupacārāpi hoti. Ukkaṭṭhaparicchedena
  pana tīsu disāsu sāmantā hatthapāsā dvārassa niccalabhāvatthāya
  lepo anuññāto. Sace pana dvārassa adhobhāgepi lepokāso
  atthi taṁpi limpituṁ vaṭṭati. Ālokasandhiparikammāyāti
  ettha ālokasandhīti vātapānakavāṭakā vuccanti. Te vivaraṇakāle
  vidatthimattampi atirekampi bhittippadesaṁ paharanti. Upacāro
  panettha sabbadisāsu labbhati. Tasmā sabbadisāsu kavāṭavitthārappamāṇo
  okāso ālokasandhiparikammatthāya limpitabbo vā
  limpāpetabbo vāti ayamettha adhippāyo. Setavaṇṇanti ādikaṁ
  na mātikāpadabhājanaṁ. Iminā hi vihārassa bhārikattannāma natthīti
  padabhājaneyeva anuññātaṁ. Tasmā sabbametaṁ yathāsukhaṁ kattabbaṁ.
  Evaṁ lepakammaṁ yaṁ kattabbaṁ taṁ dassetvā puna yaṁ chadane
  kattabbaṁ taṁ dassetuṁ dvitticchadanassāti ādi vuttaṁ. Tattha
-------------------------------------------------
[page 349]
  Dvitticchadanassa pariyāyanti chadanassa dvittipariyāyaṁ. Pariyāyo
  vuccati parikkhepo. Parikkhepadvayaṁ vā parikkhepattayaṁ vā
  adhiṭṭhātabbanti attho. Appaharite ṭhitenāti aharite ṭhitena. Haritanti
  cettha sattadhaññappabhedaṁ pubbannaṁ muggamāsatilakulatthālābu-
  kumbhaṇḍāadibhedañca aparannaṁ adhippetaṁ. Tenevāha haritannāma pubbannaṁ
  aparannanti. Sace harite ṭhito adhiṭṭhāti āpatti dukkaṭassāti
  ettha pana yasmiṁpi khette vuttaṁ vījaṁ na tāva sampajjati vasse
  vā pana patite sampajjissati etampi haritasaṅkhyameva gacchati.
  Tasmā evarūpe khettepi ṭhitena na adhiṭṭhātabbaṁ. Ahariteyeva
  ṭhitena adhiṭṭhātabbaṁ. Tatrāpi ayaṁ paricchedo piṭṭhivaṁsassa vā
  kūṭāgārakaṇṇikāya vā uparithūpikāya vā passe nisinno
  chadanamukhavaṭṭiantena olokento yasmiṁ bhūmibhāge ṭhitaṁ passati yasmiṁ
  ca bhūmibhāge ṭhito taṁ uparinisinnakaṁ passati tasmiṁ ṭhātabbaṁ.
  Tassa anto aharitepi ṭhatvā adhiṭṭhātuṁ na labbhati. Kasmā.
  Vihārassa hi patantassa ayaṁ patanokāsoti. Maggena
  chādentassāti ettha maggena chādanaṁ nāma aparikkhipitvā ujukameva
  chādanaṁ. Taṁ iṭṭhakasilāsudhāhi labbhati. Dve magge
  adhiṭṭhahitvāti dve maggā sace ducchannā honti apanetvāpi
  punappunaṁ chādāpetuṁ labbhati. Tasmā yathā icchati tathā
  dve magge adhiṭṭhahitvā tatiyaṁ maggaṁ idāni evaṁ chādehīti
  āṇāpetvā pakkamitabbaṁ. Pariyāyenāti parikkhepena. Evaṁ
-------------------------------------------------
[page 350]
  Chadanaṁ pana tiṇapaṇṇehi labbhati. Tasmā idhāpi yathā
  icchati tathā dve pariyāye adhiṭṭhahitvā tatiyaṁ pariyāyaṁ
  idāni evaṁ chādehīti āṇāpetvā pakkamitabbaṁ. Sace pana
  na pakkamati tuṇhībhūtena ṭhātabbaṁ. Sabbaṁpi cetaṁ chādanaṁ
  chādanūpari veditabbaṁ. Uparūparicchanno hi vihāro ciraṁ
  anovassako hotīti maññamānā evaṁ chādenti. Tato ce
  uttarinti tiṇṇaṁ maggānaṁ vā pariyāyānaṁ vā upari catutthe
  magge vā pariyāye vā. Karaḷe karaḷeti tiṇamuṭṭhiyaṁ tiṇamuṭṭhiyaṁ.
  Sesamettha uttānamevāti. Chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                  Mahallakavihārasikkhāpadaṁ navamaṁ.
      Dasamasikkhāpade. Jānaṁ sappāṇakanti sappāṇakaṁ etanti
  yathā vā tathā vā jānanto. Siñceyya vā siñcāpeyya vāti
  tena udakena sayaṁ vā siñceyya aññaṁ vā āṇāpetvā
  siñcāpeyya. Pāliyaṁ pana siñceyyāti sayaṁ siñcatīti īdisānaṁ vacanānaṁ
  attho pubbe vuttanayeneva veditabbo. Tattha dhāraṁ avicchinditvā
  siñcantassa ekasmiṁ udakaghaṭe ekāva āpatti. Esa nayo
  sabbabhājanesu. Dhāraṁ vicchindantassa pana payoge payoge āpatti.
  Mātikaṁ sammukhaṁ karoti divasaṁpi sandatu ekāva āpatti. Sace
  tattha tattha bandhitvā aññato aññato neti payoge payoge
  āpatti. Sakaṭabhāramattañcepi tiṇaṁ ekappayogena udake
-------------------------------------------------
[page 351]
  Pakkhipati ekāva āpatti. Ekekaṁ tiṇaṁ vā paṇṇaṁ vā
  pakkhipantassa payoge payoge āpatti. Mattikāyapi aññesupi
  kaṭṭhakaddamagomayādīsu eseva nayo. Idaṁ pana mahāudakaṁ sandhāya
  na vuttaṁ. Yaṁ tiṇe vā mattikāya vā pakkhittāya pariyādānaṁ
  gacchati āvilaṁ vā hoti yattha pāṇakā maranti tādisaṁ udakaṁ
  sandhāya vuttanti veditabbaṁ. Sesamettha uttānamevāti. Tisamuṭṭhānaṁ
  kāyacittato vācācittato kāyavācācittato ca samuṭṭhāti kiriyā
  saññāvimokkhaṁ sacittakaṁ paṇṇattivajjaṁ kāyakammaṁ vacīkammaṁ ticittaṁ
  tivedananti.
                    Sappāṇakasikkhāpadaṁ dasamaṁ
      samatto vaṇṇanākkamena senāsanavaggo dutiyo.
      Bhikkhunīvaggassa paṭhamasikkhāpade. Lābhino hontīti ettha
  na tesaṁ bhikkhuniyo denti na dāpenti. Mahākulehi pabbajitā pana
  kuladhītaro attano santikaṁ āgatānaṁ ñātimanussānaṁ kuto ayye
  ovādaṁ uddesaṁ paripucchaṁ labhathāti pucchantānaṁ asuko ca asuko ca
  thero ovadatīti asītimahāsāvake uddisitvā kathānusārena tesaṁ
  sīlasutācārajātigottādibhedaṁ vijjamānaguṇaṁ kathayanti. Evarūpā hi
  vijjamānaguṇā kathetuṁ vaṭṭanti. Tato pasannacittā manussā
  therānaṁ cīvarādibhedaṁ mahantaṁ lābhasakkāraṁ abhihariṁsu. Tena vuttaṁ
  lābhino honti cīvara .pe. Parikkhāranti 1-. Bhikkhuniyo
  upasaṅkamitvāti tesaṁ kira santike tāsu ekā bhikkhunīpi na āgacchati

  *  *  *  *  *  *
  Footnote: 1. vi. mahāvibhaṅga. 2/265.
-------------------------------------------------
[page 352]
  Abhiṇhaṁ lābhataṇhāya pana ākaḍḍhiyamānahadayā tāsaṁ upassayaṁ
  agamaṁsu. Taṁ sandhāya vuttaṁ bhikkhuniyo upasaṅkamitvāti. Tāpi
  bhikkhuniyo calacittatāya tesaṁ vacanaṁ akaṁsuyeva. Tena vuttaṁ athakho
  tā bhikkhuniyo .pe. Nisīdiṁsūti 1-. Tiracchānakathanti saggamaggagamanepi
  tiracchānabhūtaṁ rājakathādimanekavidhaṁ niratthakakathaṁ. Iddhoti samiddho.
  Sahitattho gambhīro bahuraso lakkhaṇapaṭivedhasaṁyuttoti adhippāyo.
  Anujānāmi bhikkhaveti ettha yasmā te bhikkhū mā tumhe bhikkhave
  bhikkhuniyo ovaditthāti vuccamānā adhiṭṭhasaccattā tathāgate āghātaṁ
  bandhitvā apāyūpagā bhaveyyuṁ tasmā tesaṁ taṁ apāyūpagataṁ
  pariharanto bhagavā aññeneva upāyena te bhikkhunovādato
  paribāhire kattukāmo idaṁ bhikkhunīovādasammatiṁ anujānātīti
  veditabbo. Evaṁ idha paribāhire kattukāmyatāya anujānitvā
  parato karontova anujānāmi bhikkhave aṭṭhahaṅgehi samannāgatanti 2-
  ādimāha. Imāni hi aṭṭha aṅgāni chabbaggiyānaṁ supinantenapi
  na bhūtapubbānīti.
      Tattha sīlamassa atthīti sīlavā. Idāni yañca atthi sīlaṁ
  yathā ca tassa atthi nāma hoti taṁ dassento pāṭimokkhasaṁvarasaṁvutoti
  ādimāha. Tattha pāṭimokkhova saṁvaro pāṭimokkhasaṁvaro.
  Pāṭimokkhasaṁvarena saṁvuto samannāgatoti pāṭimokkhasaṁvarasaṁvuto.
  Viharatīti vattati. Vuttaṁ hetaṁ vibhaṅge pāṭimokkhanti sīlaṁ
  patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ

  *  *  *  *  *  *
  Footnote: 1. 2. vi. mahāvibhaṅga. 2/267 268.
-------------------------------------------------
[page 353]
  Samāpattiyā saṁvaroti kāyiko avītikkamo vācasiko avītikkamo
  kāyikavācasiko avītikkamo saṁvutoti iminā pāṭimokkhasaṁvarena
  upeto hoti samupeto upagato 1- samupāgato uppanno samuppanno
  samannāgato tena vuccati pāṭimokkhasaṁvarasaṁvutoti viharatīti iriyati
  vattati pāleti yapeti yāpeti carati viharati tena vuccati viharatīti 2-.
  Ācāragocarasampannoti micchājīvapaṭisedhakena naveḷudānādinā
  ācārena vesiyādiagocaraṁ pahāya saddhāsampannakulādinā ca gocarena
  sampanno ācāragocarasampanno. Aṇumattesu vajjesu bhayadassāvīti
  appamattakesu vajjesu bhayadassāvī. Tāni vajjāni bhayato
  dassanasīloti vuttaṁ hoti. Samādāya sikkhati sikkhāpadesūti
  adhisīlasikkhādibhāvena tidhā ṭhitesu sikkhāpadesu taṁtaṁ sikkhāpadaṁ samādāya
  sammā ādāya sādhukaṁ gahetvā avijahanto sikkhatīti attho.
  Ayamettha saṅkhepo. Vitthāraṁ pana yo icchati tena
  papañcasūdaniyaṁ vā majjhimaṭṭhakathāyaṁ sammohavinodaniyaṁ vā vibhaṅgaṭṭhakathāyaṁ
  visuddhimaggato vā gahetabbo. Bahuṁ sutamassāti bahussuto.
  Sutaṁ dhāretīti sutadharo. Yadassa taṁ bahussutaṁ nāma taṁ na
  sutamattameva athakho taṁ dhāretīti attho. Mañjusāyaṁ viya ratanaṁ
  sutaṁ sannicitamasminti sutasannicayo. Etena yaṁ so sutaṁ dhāreti
  tassa mañjusāya gopetvā sannicitaratanasseva cirakālenāpi avināsaṁ
  dasseti. Idāni taṁ sutaṁ sarūpato dassento yete dhammāti
  ādimāha. Taṁ verañjakaṇḍe vuttanayameva. Idaṁ panettha

  *  *  *  *  *  *
  Footnote: 1. pāliyaṁ upāgatoti dissati. 2. abhi. vi. 35/131.
-------------------------------------------------
[page 354]
  Nigamanaṁ. Tathārūpāssa dhammā bahussutā honti tasmā bahussuto
  dhatā tasmā sutadharo vacasā paricitā manasānupekkhitā diṭṭhiyā
  supaṭividdhā tasmā sutasannicayo. Tattha vacasā paricitāti vācāya
  paguṇīkatā. Manasānupekkhitāti manasā anupekkhitā āvajjantassa
  dīpasahassena obhāsitā viya honti. Diṭṭhiyā supaṭividdhāti atthato
  ca kāraṇato ca paññāya suṭṭhu paṭividdhā supaccakkhīkatā honti.
      Ayaṁ pana bahussuto nāma tividho hoti nissayamuccanako
  parisūpaṭṭhāpako bhikkhunovādakoti. Tattha nissayamuccanakena
  upasampadāya pañcavassena sabbantimena paricchedena dve mātikā
  paguṇā vācuggatā kātabbā pakkhadivasesu dhammassavanatthāya
  suttantato cattāro bhāṇavārā sampattānaṁ parikathanatthāya
  andhakavindamahārāhulovādāmbaṭṭhasadiso eko kathāmaggo
  saṅghabhattamaṅgalāmaṅgalesu anumodanatthāya tisso anumodanā
  uposathappavāraṇādijānanatthaṁ kammākammavinicchayo samaṇadhammakaraṇatthaṁ
  samādhivasena vā vipassanāvasena vā arahattapariyosānamekaṁ kammaṭṭhānaṁ
  ettakaṁ uggahetabbaṁ. Ettāvatā hi ayaṁ bahussuto hoti cātuddiso
  yattha katthaci attano issariyena vasituṁ labhati. Parisūpaṭṭhāpakena
  upasampadāya dasavassena sabbantimena paricchedena parisaṁ abhivinaye
  vinetuṁ dve vibhaṅgā paguṇā vācuggatā kātabbā.
  Asakkontena tīhi janehi saddhiṁ parivattanakkhamā kātabbā.
  Kammākammañca khandhakavattañca uggahetabbaṁ. Parisāya pana
-------------------------------------------------
[page 355]
  Abhidhammavinayanatthaṁ sace majjhimabhāṇako hoti mūlapaṇṇāsako
  uggahetabbo. Dīghabhāṇakena mahāvaggopi. Saṁyuttabhāṇakena
  heṭṭhimā vā tayo vaggā mahāvaggo vā. Aṅguttarabhāṇakena
  heṭṭhā vā upari vā upadḍhanikāyo uggahetabbo. Asakkontena
  tikkanipātato paṭṭhāya heṭṭhā uggahetuṁpi vaṭṭati. Mahāpaccariyaṁ
  pana ekaṁ gaṇhantena catukkanipātaṁ vā pañcakanipātaṁ vā
  uggahetuṁpi vaṭṭatīti vuttaṁ. Jātakabhāṇakena sāṭṭhakathaṁ jātakaṁ
  uggahetabbaṁ. Tato oraṁ na vaṭṭati. Dhammapadaṁpi saha vatthunā
  uggahetuṁ vaṭṭatīti mahāpaccariyaṁ vuttaṁ. Tato tato samuccayaṁ
  katvā mūlapaṇṇāsakamattaṁpi vaṭṭati na vaṭṭatīti. Na vaṭṭatīti
  kurundaṭṭhakathāyaṁ paṭikkhittaṁ. Itarāsu vicāraṇāyeva natthi.
  Abhidhamme kiñci gahetabbanti na vuttaṁ. Yassa pana sāṭṭhakathaṁpi
  vinayapiṭakaṁ abhidhammapiṭakañca paguṇaṁ suttante ca vuttappakāro
  gaṇṭho natthi parisaṁ upaṭṭhāpetuṁ na labhati. Yena pana
  suttantato ca vinayato ca vuttappamāṇo gaṇṭho uggahito ayaṁ
  parisūpaṭṭhāpako bahussuto hoti disāpāmokkho yenakāmaṁgamo
  parisaṁ upaṭṭhāpetuṁ labhati. Bhikkhunovādakena pana sāṭṭhakathāni
  tīni piṭakāni uggahetabbāni. Asakkontena catūsu nikāyesu
  ekassa aṭṭhakathā paguṇā kātabbā. Ekanikāyena hi
  sesanikāyesupi pañhaṁ kathetuṁ sakkissati. Sattasu pakaraṇesu
  catuppakaraṇassa aṭṭhakathā paguṇā kātabbā. Tattha laddhanayena
-------------------------------------------------
[page 356]
  Hi sesaspakaraṇesu pañhaṁ kathetuṁ sakkissati. Vinayapiṭakaṁ pana
  nānatthaṁ nānākaraṇaṁ tasmā taṁ saddhiṁ aṭṭhakathāya paguṇaṁ
  kātabbameva. Ettāvatā ca bhikkhunovādako bahussuto nāma
  hotīti.
      Ubhayāni kho panassāti ādi pana yasmā aññasmiṁ sakale
  navaṅgepi bāhusacce sati sāṭṭhakathaṁ vinayapiṭakaṁ vinā na vaṭṭatiyeva
  tasmā visuṁ vuttaṁ. Tattha vitthārenāti ubhatovibhaṅgena saddhiṁ.
  Svāgatānīti suṭṭhu āgatāni. Yathā āgatāni pana svāgatāni
  honti taṁ dassetuṁ suvibhattānītiādi vuttaṁ. Tattha
  suvibhattānīti suṭṭhu vibhattāni padapacchābhaṭṭhasaṅkaradosavirahitāni.
  Suppavattīnīti paguṇāni vācuggatāni. Suvinicchitāni suttasoti
  khandhakaparivārato āharitabbasuttavasena suṭṭhu vinicchitāni.
  Anubyañjanasoti akkharapadapāripūriyā ca suvinicchitāni akhaṇḍāni
  aviparītakkharāni. Etena aṭṭhakathā dīpitā. Aṭṭhakathāto hi
  esa vinicchayo hoti. Kalyāṇavācoti sithiladhanitādīnaṁ
  yathāvidhānavacanena parimaṇḍalapadabyañjanāya poriyā vācāya samannāgato
  vissaṭṭhāya anelagalāya atthassa viññāpaniyā. Kalyāṇavākkaraṇoti
  madhurassaro. Mātugāmo hi sarasampattirato tasmā parimaṇḍalapadabyañjanampi
  vacanaṁ sarasampattirahitaṁ hīḷeti. Yebhuyyena bhikkhunīnaṁ
  piyo hoti manāpoti sabbāsaṁ piyo nāma dullalo. Bahussutānaṁ
  pana paṇḍitānaṁ bhikkhunīnaṁ sīlācārasampattīyā piyo hoti
-------------------------------------------------
[page 357]
  Manavaḍḍhanako. Paṭibalo hoti bhikkhuniyo ovaditunti suttañca
  kāraṇañca dassento vaṭṭabhayena tajjetvā bhikkhuniyo ovadituṁ
  tāsaṁ dhammaṁ desetuṁ samattho hoti. Kāsāyavatthavasanāyāti
  kāsāyavatthanivatthāya. Garudhammanti gihikāle bhikkhuniyā kāyasaṁsaggaṁ vā
  sikkhamānāsāmaṇerīsu methunadhammaṁ vā anajjhāpannapubbo hoti. Mātugāmo
  hi pubbe katamanussaranto saṁvare ṭhitassāpi dhammadesanāya gāravaṁ
  na karoti. Athavā tasmiṁyeva asaddhamme cittaṁ uppādeti.
  Vīsativasso vāti upasampadāya vīsativasso tato atirekavīsativasso
  vā. Evarūpehi visabhāgehi vatthūhi punappunaṁ samāgacchantopi
  daharo viya sahasā sīlavināsaṁ na sampāpuṇāti. Attano vayaṁ
  paccavekkhitvā ayuttaṭṭhāne chandarāgaṁ vinetuṁ paṭibalo hoti.
  Tena vuttaṁ vīsativasso vā hoti atirekavīsativasso vāti. Ettha ca
  sīlavāti ādi ekamaṅgaṁ bahussutoti ādi dutiyaṁ ubhayāni kho
  panassāti ādi tatiyaṁ kalyāṇavāco hoti kalyāṇavākkaraṇoti
  catutthaṁ yebhuyyena bhikkhunīnaṁ piyo hoti manāpoti pañcamaṁ paṭibalo
  hoti bhikkhuniyo ovaditunti chaṭṭhaṁ na kho panetantiādi sattamaṁ
  vīsativassotiādi aṭṭhamanti veditabbaṁ. Ñatticatutthenāti pubbe
  vatthusmiṁ vuttanayeneva.
      Garudhammehīti garukehi dhammehi. Te hi gāravaṁ katvā bhikkhunīhi
  sampaṭicchitabbattā garudhammāti vuccanti. Ekato upasampannāti
  ettha bhikkhunīnaṁ santike ekato upasampannāya yo garudhammena
-------------------------------------------------
[page 358]
  Ovadati tassa dukkaṭaṁ. Bhikkhūnaṁ santike upasampannāya pana
  yathāvatthukameva. Pariveṇaṁ sammajjitvāti sace pāto asammaṭṭhaṁ
  sammaṭṭhaṁpi vā puna tiṇapaṇṇādīhi ukkalāpaṁ pādappahārehi ca
  vikiṇṇavālikaṁ jātaṁ sammajjitabbaṁ. Asammaṭṭhaṁ hi taṁ disvā ayyo
  attano nissitake daharabhikkhūpi vattapaṭipattiyaṁ na yojeti dhammaṁyeva
  kathetīti tā bhikkhuniyo assotukāmā viya bhaveyyuṁ. Tena vuttaṁ
  pariveṇaṁ sammajjitvāti. Antogāmato pana bhikkhuniyo āgacchantiyo
  pipāsitā ca kilantā ca honti. Tā pānīyañca hatthapādamukhasītalakaraṇañca
  paccāsiṁsanti. Tasmiñca asati purimanayeneva agāravaṁ
  janetvā assotukāmāpi honti. Tena vuttaṁ pānīyaṁ paribhojanīyaṁ
  upaṭṭhapetvāti 1-. Āsananti nīcapīṭhakaphalakataṭṭikakaṭasārakādibhedaṁ
  antamaso sākhābhaṅgaṁpi idaṁ tāsaṁ āsanaṁ bhavissatīti evaṁ āsanaṁ
  paññāpetvā dhammadesanāpattimocanatthaṁ pana dutiyo icchitabbo.
  Tena vuttaṁ dutiyaṁ gahetvāti. Nisīditabbanti na vihārapaccante
  athakho vihāramajjhe uposathāgārassa vā bhojanasālāya vā dvāre
  sabbesaṁ osaraṇaṭṭhāne nisīditabbaṁ. Samaggatthāti sabbā
  āgatatthāti attho. Vattantīti āgacchanti. Paguṇā vācuggatāti
  attho. Niyyādetabboti appetabbo. Osāretabbāti pāli
  vattabbā. Vassasatūpasampannāyāti ādi vattabbapālidassanaṁ.
  Tattha sāmīcikammanti maggasampadānavījanapānīyāpucchanādikaṁ anucchavikaṁ
  vattaṁ. Ettha ca bhikkhuniyā bhikkhussa abhivādanannāma

  *  *  *  *  *  *
  Footnote: 1. pāliyaṁ upaṭṭhāpetvāti pāṭho dissati.
-------------------------------------------------
[page 359]
  Antogāme vā bahigāme vā antovihāre vā bahivihāre vā
  antaraghare vā rathikāya vā antamaso rājussāraṇāyapi vattamānāya
  deve vassamāne sakaddamāya bhūmiyā chattapaggahatthāyapi 1- hatthiassādīhi
  anubaddhāyapi kātabbameva. Ekābaddhameva pāliyā bhikkhācāraṁ
  pavisante disvā ekasmiṁ ṭhāne vandāmi ayyāti vandituṁ vaṭṭati.
  Sace antarantarā dvādasahatthe muñcitvā gacchanti visuṁ
  vanditabbā. Mahāsannipāte sannisinne ekasmiṁyeva ṭhāne vandituṁ
  vaṭṭati. Esa nayo añjalikammepi. Yatthakatthaci nisinnāya
  pana paccuṭṭhānaṁ kātabbaṁ. Tassa tassa sāmīcikammassa anurūpe
  padese ca kāle ca taṁtaṁ kātabbaṁ. Sakkatvāti yathā kato sukato
  hoti evaṁ katvā. Garukatvāti tattha gāravaṁ janetvā. Mānetvāti
  manena piyaṁ katvā. Pūjetvāti imesaṁyeva tiṇṇaṁ kiccānaṁ
  karaṇena pūjetvā. Nātikkamanīyoti na atikkamitabbo. Abhikkhuke
  āvāseti ettha sace bhikkhunīupassayato aḍḍhayojanabbhantare okāse
  ovādadāyakā bhikkhū na vasanti ayaṁ abhikkhuko āvāso nāma.
  Ettha vassaṁ na vasitabbaṁ. Vuttaṁ hetaṁ abhikkhuko nāma āvāso
  na sakkā hoti ovādāya vā saṁvāsāya vā gantunti 2-. Na ca
  sakkā tato paraṁ pacchābhattaṁ gantvā dhammaṁ sutvā āgantuṁ. Sace
  tattha vassaṁ vasituṁ anicchamānā bhikkhuniyo ñātakā vā upaṭṭhākā
  vā evaṁ vadanti vasathayye mayaṁ bhikkhū ānessāmāti vaṭṭati.
  Sace pana vuttappamāṇe padese vassaṁ upagantukāmā bhikkhū

  *  *  *  *  *  *
  Footnote: 1. chattapattahatthāyapīti yojanāpāṭho. 2. vi. bhikkhunīvibhaṅga. 3/190.
-------------------------------------------------
[page 360]
  Āgantvā sākhāmaṇḍapepi ekarattaṁ vuṭṭhā honti na nimantitā
  hutvā gantukāmā ettāvatāpi sabhikkhuko āvāso nāma
  hoti. Ettha vassaṁ upagantuṁ vaṭṭati. Upagacchantīhi ca pakkhassa
  terasiyaṁyeva bhikkhū yācitabbā mayaṁ ayyā tumhākaṁ ovādena
  vasissāmāti. Yato pana ujunā maggena aḍḍhayojane bhikkhūnaṁ
  vasanaṭṭhānaṁ tena maggena gacchantīnaṁ jīvitantarāyo vā
  brahmacariyantarāyo vā hoti aññena maggena gacchantīnaṁ
  atirekaḍḍhayojanaṁ hoti ayaṁ abhikkhukāvāsaṭṭhāneyeva tiṭṭhati.
  Sace pana tato gāvutamatte añño bhikkhunūpassayo khemaṭṭhāne
  hoti tāhi bhikkhūnīhi tā bhikkhuniyo yācitvā puna gantvā bhikkhū
  yācitabbā ayyā amhākaṁ ujumagge antarāyo atthi aññena
  maggena atirekaḍḍhayojanaṁ hoti antarāmagge pana amhākaṁ upassayato
  gāvutamatte añño bhikkhunūpassayo atthi ayyānaṁ santikā tattha
  āgataovādena vasissāmāti. Tehi bhikkhūhi sampaṭicchitabbaṁ.
  Tato tāhi bhikkhunīhi taṁ bhikkhunīupassayaṁ āgantvā uposatho
  kātabbo. Tā vā bhikkhuniyo disvā attano upassayameva
  gantvā kātuṁpi vaṭṭati. Sace pana vassaṁ upagantukāmā bhikkhū
  cātuddase vihāraṁ āgacchanti bhikkhunīhi ca idha ayyā vassaṁ
  vasissathāti pucchitā āmāti vatvā puna tāhi tenahi ayyā mayaṁpi
  tumhākaṁ ovādaṁ anujīvantiyo vasissāmāti vuttā dutiyadivase gāme
  bhikkhācārasampadaṁ apassantā na sakkā idha vasitunti pakkamanti
-------------------------------------------------
[page 361]
  Atha tā bhikkhuniyo uposathadivase vihāraṁ gatā bhikkhū na passanti
  ettha kiṁ kātabbanti. Yattha bhikkhū vasanti tattha gantvā
  pacchimikāya vassaṁ upagantabbaṁ. Pacchimikāya vassaṁ upagantuṁ
  āgamissantīti vā ābhogaṁ katvā āgatānaṁ santike ovādena
  vasitabbaṁ. Sace pana pacchimikāyapi na koci āgacchati antarāmagge
  ca rājabhayaṁ vā corabhayaṁ vā dubbhikkhaṁ vā hoti abhikkhuke
  āvāse vasantiyā āpatti vassacchedaṁ katvā gacchantiyāpi āpatti.
  Sā rakkhitabbā. Āpadāsu hi abhikkhuke āvāse vasantiyā
  anāpatti vuttā. Sace āgantvā vassaṁ upagatā bhikkhū puna
  kenacideva kāraṇena pakkamanti vasitabbameva. Vuttañhetaṁ
  anāpatti vassūpagatā bhikkhū pakkantā vā honti vibbhantā
   vā kālakatā vā pakkhasaṅkantā vā āpadāsu ummattikāya
  ādikammikāyāti 1-. Pavārentiyā pana yattha bhikkhū atthi tattha
  gantvā pavāretabbaṁ. Anvaḍḍhamāsanti aḍḍhamāse aḍḍhamāse.
  Dve dhammā paccāsiṁsitabbāti dve dhammā icchitabbā.
  Uposathapucchakanti uposathapucchanaṁ. Tattha paṇṇarasike uposathe
  pakkhassa cātuddasiyaṁ cātuddasike terasiyaṁ gantvā uposatho
  pucchitabbo. Mahāpaccariyaṁ pana pakkhassa terasiyameva gantvā
  ayaṁ uposatho cātuddasikoti paṇṇarasikoti pucchitabbanti vuttaṁ.
  Uposathadivase ovādatthāya upasaṅkamitabbaṁ. Pāṭipadadivasato
  pana paṭṭhāya dhammassavanatthāya gantabbaṁ. Iti bhagavā

  *  *  *  *  *  *
  Footnote: 1. vi. bhikkhunīvibhaṅga. 3/160-1.
-------------------------------------------------
[page 362]
  Aññassa kammassa okāsaṁ adatvā nirantaraṁ bhikkhunīnaṁ bhikkhūnaṁ
  santike gamanameva paññāpeti. Kasmā. Mandapaññattā
  mātugāmassa. Mandapañño hi mātugāmo tassa niccaṁ dhammassavanaṁ
  bahūpakāraṁ. Evañca sati yaṁ mayaṁ jānāma tameva ayyā
  jānantīti 1- mānaṁ akatvā bhikkhusaṅghaṁ payirūpāsamānā sātthakaṁ
  pabbajjaṁ karissanti. Tasmā bhagavā evamakāsi. Bhikkhuniyopi
  yathānusiṭṭhaṁ paṭipajjissāmāti sabbāyeva nirantaraṁ vihāraṁ upasaṅkamiṁsu.
  Vuttaṁ hetaṁ tena kho pana samayena sabbo bhikkhunīsaṅgho
  ovādaṁ gacchati. Manussā ujjhāyanti khīyanti vipācenti jāyāyo
  imā imesaṁ jāriyo imā imesaṁ idāni ime imāhi saddhiṁ
  abhiramissantīti. Bhagavato etamatthaṁ ārocesuṁ. Na bhikkhave
  sabbena bhikkhunīsaṅghena ovādo gantabbo gaccheyya ce āpatti
  dukkaṭassa anujānāmi bhikkhave catūhi pañcahi bhikkhunīhi ovādaṁ
  gantunti 2-. Punapi tatheva ujjhāyiṁsu. Puna bhagavā anujānāmi
  bhikkhave dve tisso bhikkhuniyo ovādaṁ gantunti 3- āha. Tasmā
  bhikkhunīsaṅghena dve tisso bhikkhuniyo yācitvā pesetabbā ethayye
  bhikkhusaṅghaṁ ovādūpasaṅkamanaṁ yācatha bhikkhunīsaṅgho ayyā .pe.
  Ovādūpasaṅkamananti. Tāhi bhikkhunīhi ārāmaṁ gantabbaṁ 4-. Tato
  ovādapaṭiggāhakaṁ ekaṁ bhikkhuṁ upasaṅkamitvā vanditvā so bhikkhu

  *  *  *  *  *  *
  Footnote: 1. yaṁ ayyā jānanti tameva mayaṁ jānāmāti evaṁ māno hoti. yathālikhitaṁ pana
  sammānanaṁ dasseti. 2. 3. vi. cullavagga. 7/340. pāliyaṁ anujānāmi bhikkhave
  dvīhi tīhi bhikkhunīhi ovādaṁ gantunti dissati. 4. ārāmo gantabbo.
-------------------------------------------------
[page 363]
  Ekāya bhikkhuniyā evamassa vacanīyo bhikkhunīsaṅgho ayya bhikkhusaṅghassa
  pāde vandati ovādūpasaṅkmanañca yācati labhatu kira ayya
  bhikkhunīsaṅgho ovādūpasaṅkamananti. Tena bhikkhunā pāṭimokkhuddesako
  bhikkhu upasaṅkamitvā evamassa vacanīyo bhikkhunīsaṅgho bhante
  bhikkhusaṅghassa pāde vandati ovādūpasaṅkamanañca yācati labhatu
  kira bhante bhikkhunīsaṅgho ovādūpasaṅkamananti. Pāṭimokkhuddesakena
  vattabbo atthi koci bhikkhu bhikkhunovādako sammatoti. Sace
  hoti koci bhikkhu bhikkhunovādako sammato pāṭimokkhuddesakena
  vattabbo itthannāmo bhikkhu bhikkhunovādako sammato
  taṁ bhikkhunīsaṅgho upasaṅkamatūti. Sace na hoti koci bhikkhu
  bhikkhunovādako sammato pāṭimokkhuddesakena vattabbo ko āyasmā
  ussahati bhikkhuniyo ovaditunti. Sace koci ussahati bhikkhuniyo
  ovadituṁ so ca hoti aṭṭhahaṅgehi samannāgato taṁ sammannitvā
  vattabbo itthannāmo bhikkhu bhikkhunovādako sammato taṁ
  bhikkhunīsaṅgho upasaṅkamatūti. Sace pana koci na ussahati bhikkhuniyo
  ovadituṁ pāṭimokkhuddesakena vattabbo natthi koci bhikkhu
  bhikkhunovādako sammato pāsādikena bhikkhunīsaṅgho sampādetūti.
  Ettāvatā hi sakalaṁ sikkhattayasaṅgahaṁ sāsanamārocitaṁ hoti. Tena
  bhikkhunā sādhūti sampaṭicchitvā pāṭipade bhikkhunīnaṁ ārocetabbaṁ.
  Bhikkhunīsaṅghenapi tā bhikkhuniyo pesetabbā gacchathayye pucchatha kiṁ ayya
  labhati bhikkhunīsaṅgho ovādūpasaṅkamananti. Tāhi sādhu ayyeti
-------------------------------------------------
[page 364]
  Sampaṭicchitvā ārāmaṁ ganvā taṁ bhikkhuṁ upasaṅkamitvā evaṁ
  vattabbaṁ kiṁ ayya labhati bhikkhunīsaṅgho ovādūpasaṅkamananti. Tena
  vattabbaṁ natthi koci bhikkhu bhikkhunovādako sammato pāsādikena
  bhikkhunīsaṅgho sampādetūti. Tāhi sādhu ayyāti sampaṭicchitabbaṁ.
  Ekato āgatānaṁ vasena cetaṁ vuttaṁ. Tāsu pana ekāya bhikkhuniyā
  vattabbañca sampaṭicchitabbañca. Itarā tassā sahāyikā. Sace
  pana bhikkhunīsaṅgho vā bhikkhusaṅgho vā na pūrati ubhayatopi vā
  gaṇamattameva puggalamattaṁ vā hoti ekā bhikkhunī vā bahūhi
  bhikkhunīupassayehi ovādatthāya pesitā hoti. Tatrāyaṁ vacanakkamo
  bhikkhuniyo ayya bhikkhusaṅghassa pāde vandanti ovādūpasaṅkamanañca
  yācanti labhantu kira ayya bhikkhuniyo ovādūpasaṅkamananti.
  Ahaṁ ayya bhikkhusaṅghassa pāde vandāmi ovādūpasaṅkamanañca yācāmi
  labhāmahaṁ ayya ovādūpasaṅkamananti. Bhikkhunīsaṅgho ayya ayyānaṁ
  pāde vandati ovādūpasaṅkamanañca yācati labhatu kira ayya
  bhikkhunīsaṅgho ovādūpasaṅkamananti. Bhikkhuniyo ayya ayyānaṁ pāde
  vandanti ovādūpasaṅkamanañca yācanti labhantu kira ayya
  bhikkhuniyo ovādūpasaṅkamananti. Ahaṁ ayya ayyānaṁ pāde vandāmi
  ovādūpasaṅkamanañca yācāmi labhāmahaṁ ayya ovādūpasaṅkamananti.
  Bhikkhunīsaṅgho ayya ayyassa pāde vandati ovādūpasaṅkamanañca
  yācati labhatu kira ayya bhikkhunīsaṅgho ovādūpasaṅkamananti. Bhikkhuniyo
  ayya ayyassa pāde vandanti ovādūpasaṅkamanañca yācanti
-------------------------------------------------
[page 365]
  Labhantu kira ayya bhikkhuniyo ovādūpasaṅkamananti. Ahaṁ ayya
  ayyassa pāde vandāmi ovādūpasaṅkamanañca yācāmi labhāmahaṁ
  ayya ovādūpasaṅkamananti. Bhikkhunīsaṅgho ca ayya bhikkhuniyo ca
  bhikkhunī ca bhikkhusaṅghassa ayyānaṁ ayyassa pāde vandati vandanti
  vandati ovādūpasaṅkamanañca yācati yācanti yācati labhatu kira
  labhantu kira labhatu kira ayya bhikkhunīsaṅgho ca bhikkhuniyo ca bhikkhunī
  ca ovādūpasaṅkamananti. Tena bhikkhunā uposathakāle evaṁ
  vattabbaṁ bhikkhuniyo bhante bhikkhusaṅghassa pāde vandanti
  ovādūpasaṅkamanañca yācanti labhantu kira bhante bhikkhuniyo
  ovādūpasaṅkamananti. Bhikkhunī bhante bhikkhusaṅghassa pāde vandati
  ovādūpasaṅkamanañca yācati labhatu kira bhante bhikkhunī
  ovādūpasaṅkamananti. Bhikkhunīsaṅgho bhante .pe. Bhikkhunī bhante
  āyasmantānaṁ pāde vandati ovādūpasaṅkamanañca yācati labhatu kira bhante
  bhikkhunī ovādūpasaṅkamananti. Bhikkhunīsaṅgho ca bhante bhikkhuniyo ca
  bhikkhunī ca bhikkhusaṅghassa āyasmantānaṁ pāde vandati vandanti vandati
  ovādūpasaṅkamanañca yācati yācanti yācati labhatu kira labhantu
  kira labhatu kira bhante bhikkhunīsaṅgho ca bhikkhuniyo ca bhikkhunī ca
  ovādūpasaṅkamananti. Pāṭimokkhuddesakenāpi sace sammato
  bhikkhu atthi purimanayeneva taṁ bhikkhunīsaṅgho taṁ bhikkhuniyo taṁ bhikkhunī
  upasaṅkamatu upasaṅkamantu upasaṅkamatūti vattabbaṁ. Sace natthi
  pāsādikena bhikkhunīsaṅgho bhikkhuniyo bhikkhunī sampādetu sampādentu
-------------------------------------------------
[page 366]
  Sampādetūti vattabbaṁ. Ovādapaṭiggāhakena pāṭipade paccāharitvā
  tatheva vattabbaṁ. Ovādaṁ pana bālagilānagamike ṭhapetvā añño
  sacepi āraññiko hoti apaṭiggahetuṁ na labhati. Vuttañhetaṁ
  bhagavatā anujānāmi bhikkhave ṭhapetvā bālaṁ ṭhapetvā gilānaṁ
  ṭhapetvā gamiyaṁ avasesehi ovādaṁ gahetunti 1-. Tattha yo
  cātuddasikapaṇṇarasikesu vā uposathesu pāṭipade vā gantukāmo so
  gamiyo. Dutiyapakkhassa divase gacchantopi aggahetuṁ na labhati na bhikkhave
  ovādo na gahetabbo yo na gaṇheyya āpatti dukkaṭassāti 2-
  vuttāapattiṁ āpajjatiyeva. Ovādaṁ gahetvā uposathagge
  anārocetuṁ vā pāṭipade bhikkhunīnaṁ apaccāharituṁ vā na vaṭṭati.
  Vuttañhetaṁ na bhikkhave ovādo nārocetabbo yo nāroceyya
  āpatti dukkaṭassāti 3-. Aparaṁpi vuttaṁ na bhikkhave ovādo na
  paccāharitabbo yo na paccāhareyya āpatti dukkaṭassāti 4-.
  Tattha āraññikena paccāharaṇatthaṁ saṅketo kātabbo. Vuttañhetaṁ
  anujānāmi bhikkhave āraññikena bhikkhunā ovādaṁ gahetuṁ saṅketañca
  kātuṁ atra paṭiharissāmīti 5-. Tasmā āraññiko bhikkhu sace
  bhikkhunīnaṁ vasanagāme bhikkhaṁ labhati tattheva caritvā bhikkhuniyo disvā
  ārocetvā gantabbaṁ. No cassa tattha bhikkhā sulabhā honti 6-
  sāmantagāme caritvā bhikkhunīnaṁ gāmaṁ āgamma tatheva kātabbaṁ.
  Sace dūraṁ gantabbaṁ hoti saṅketo kātabbo ahaṁ amukannāma

  *  *  *  *  *  *
  Footnote: 1. 2. 3. 4. 5. vi. cullavagga. 7/342-341-343. 6. hoti.
-------------------------------------------------
[page 367]
  Tumhākaṁ gāmadvāre sabhaṁ vā maṇḍapaṁ vā rukkhamūlaṁ vā
  upasaṅkamissāmi tatra āgaccheyyāthāti. Bhikkhunīhi tattha gantabbaṁ.
  Agantuṁ na labhanti. Vuttañhetaṁ na bhikkhave bhikkhuniyā saṅketaṁ na
  gantabbaṁ yā na gaccheyya āpatti dukkaṭassāti 1-. Ubhatosaṅghe
  tīhi ṭhānehi pavāretabbanti ettha bhikkhunīhi cātuddase attanā
  pavāretvā uposathe bhikkhusaṅghe pavāretabbaṁ. Vuttañhetaṁ anujānāmi
  bhikkhave ajjatanāya pavāretvā aparajju bhikkhusaṅghaṁ pavāretunti 2-.
  Bhikkhunīkhandhake vuttanayeneva cettha vinicchayo veditabbo. Vuttañhetaṁ
  tena kho pana samayena sabbo bhikkhunīsaṅgho pavārento kolāhalamakāsi.
  Anujānāmi bhikkhave ekaṁ bhikkhuniṁ byattaṁ paṭibalaṁ sammannituṁ
  bhikkhunīsaṅghassa atthāya bhikkhusaṅghaṁ pavāretuṁ. Evañca pana bhikkhave
  sammannitabbā. Paṭhamaṁ bhikkhunī yācitabbā. Yācitvā byattāya
  bhikkhuniyā paṭibalāya saṅgho ñāpetabbo suṇātu me ayye
  saṅgho yadi saṅghassa pattakallaṁ saṅgho itthannāmaṁ bhikkhuniṁ
  sammanneyya bhikkhunīsaṅghassa atthāya bhikkhusaṅghaṁ pavāretuṁ esā ñatti.
  Suṇātu me ayye saṅgho saṅgho itthannāmaṁ bhikkhuniṁ sammannati
  bhikkhunīsaṅghassa atthāya bhikkhusaṅghaṁ pavāretuṁ yassā ayyāya khamati
  itthannāmāya bhikkhuniyā sammati bhikkhunīsaṅghassa atthāya bhikkhusaṅghaṁ
  pavāretuṁ sā tuṇhassa yassā nakkhamati sā bhāseyya.
  Sammatā saṅghena itthannāmā bhikkhunī bhikkhunīsaṅghassa atthāya bhikkhusaṅghaṁ
  pavāretuṁ khamati saṅghassa tasmā tuṇhī evametaṁ dhārayāmīti 3-.

  *  *  *  *  *  *
  Footnote: 1. 2. 3. vi. cullavagga. 7/343-362. pāliyaṁ anujānāmi bhikkhave ajjatanā
  bhikkhunīsaṅghaṁ pavāretvā aparajju bhikkhusaṅghaṁ pavāretunti dissati-
-------------------------------------------------
[page 368]
  Tāya sammatāya bhikkhuniyā bhikkhunīsaṅghaṁ ādāya bhikkhusaṅghaṁ upasaṅkamitvā
  ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo
  bhikkhunīsaṅgho ayya bhikkhusaṅghaṁ pavāreti diṭṭhena vā sutena vā
  parisaṅkāya vā vadatuyya bhikkhusaṅgho bhikkhunīsaṅghaṁ anukampaṁ upādāya
  passanto paṭikarissati dutiyampi ayya... Tatiyampi ayya bhikkhunīsaṅgho
  .pe. Paṭikarissatīti 1-. Sace bhikkhunīsaṅgho na pūrati bhikkhuniyo
  ayya bhikkhusaṅghaṁ pavārenti diṭṭhena vā sutena vā parisaṅkāya vā
  vadatuyya bhikkhusaṅgho bhikkhuniyo anukampaṁ upādāya passantiyo
  paṭikarissantīti ca ahaṁ ayya bhikkhusaṅghaṁ pavāremi diṭṭhena vā
  sutena vā parisaṅkāya vā vadatu maṁ ayya bhikkhusaṅgho anukampaṁ
  upādāya passantī paṭikarissāmīti ca evaṁ tikkhattuṁ vattabbaṁ.
  Sace bhikkhusaṅgho na pūrati bhikkhunīsaṅgho ayya ayye pavāreti
  diṭṭhena vā sutena vā parisaṅkāya vā vadantuyyā bhikkhunīsaṅghaṁ
  anukampaṁ upādāya passanto paṭikarissatīti ca bhikkhunīsaṅgho
  ayya ayyaṁ pavāreti diṭṭhena vā sutena vā parisaṅkāya vā
  vadatuyyo bhikkhunīsaṅghaṁ anukampaṁ upādāya passanto paṭikarissatīti ca
  evaṁ tikkhattuṁ vattabbaṁ. Ubhinnaṁpi apāripūri bhikkhuniyo ayyā
  ayye pavārenti diṭṭhena vā sutena vā parisaṅkāya vā vadantuyyā
  bhikkhuniyo anukampaṁ upādāya passantiyo paṭikarissantīti ca
  bhikkhuniyo ayya ayyaṁ pavārenti diṭṭhena vā sutena vā parisaṅkāya
  vā vadatuyya bhikkhuniyo anukammaṁ upādāya passantiyo

  *  *  *  *  *  *
  Footnote: 1. vi. cullavagga. 7/363.
-------------------------------------------------
[page 369]
  Paṭikarissantīti ca ahaṁ ayyā ayye pavāremi diṭṭhena vā sutena
  vā parisaṅkāya vā vadantu maṁ ayyā anukampaṁ upādāya passantī
  paṭikarissāmīti ca ahaṁ ayya ayyaṁ pavāremi diṭṭhena vā
  sutena vā parisaṅkāya vā vadatu maṁ ayyo anukampaṁ upādāya
  passantī paṭikarissāmīti ca evaṁ tikkhattuṁ vattabbaṁ. Mānattacaraṇañca
  upasampadapariyesanā ca yathāṭhāneyeva āvibhavissati.
  Na bhikkhuniyā kenaci pariyāyenāti dasahi vā akkosavatthūhi aññena
  vā kenaci pariyāyena bhikkhu neva akkositabbo na paribhāsitabbo na
  ca bhayena tajjetabbo. Ovaṭoti pihito vārito paṭikkhitto.
  Vacanaṁyeva vacanapatho. Anovaṭoti apihito avārito apaṭikkhitto.
  Tasmā bhikkhuniyā adhipaccaṭṭhāne jeṭṭhakaṭṭhāne ṭhatvā evaṁ abhikkama
  evaṁ paṭikkama evaṁ nivāsehi evaṁ pārupāhīti kenaci pariyāyena
  neva bhikkhu ovaditabbo na anusāsitabbo. Dosaṁ pana disvā
  pubbe mahātherā evaṁ na abhikkamanti na paṭikkamanti na nivāsenti
  na pārupanti īdisaṁ kāsāvaṁpi na dhārenti na evaṁ akkhīni
  añjentītiādinā nayena vijjamānadosaṁ dassetuṁ vaṭṭati. Bhikkhūhi
  pana ayaṁ vuḍḍhasamaṇī evaṁ nivāseti evaṁ pārupati mā evaṁ
  nivāsehi mā evaṁ pārupāhi mā tilakakammapaṇṇakammādīni
  karohīti yathāsukhaṁ bhikkhuniṁ ovadituṁ anusāsituṁ vaṭṭati.
      Samaggamhayyāti bhaṇantanti samaggā amhā ayyā iti bhaṇantaṁ
  bhikkhunīsaṅghaṁ. Aññaṁ dhammaṁ bhaṇatīti aññaṁ suttaṁ vā abhidhammaṁ vā.
-------------------------------------------------
[page 370]
  Samaggamhayyāti vacanena hi ovādaṁ paccāsiṁsanti. Tasmā
  ṭhapetvā ovādaṁ aññaṁ dhammaṁ bhaṇantassa dukkaṭaṁ. Ovādaṁ
  aniyyādetvāti esa bhaginiyo ovādoti avatvā. Adhammakammeti
  ādīsu bhikkhunovādakasammatikammaṁ kammanti veditabbaṁ. Tattha
  adhammakamme dvinnaṁ navakānaṁ vasena aṭṭhārasa pācittiyāni.
  Dhammakamme dutiyassa navakassa avasānapade anāpatti. Sesesu
  sattarasa dukkaṭāni. Uddesaṁ dentoti aṭṭhannaṁ garudhammānaṁ pāliṁ
  uddisanto. Paripucchaṁ dentoti tassāyeva paguṇāya garudhammapāliyā
  aṭṭhakathaṁ bhaṇantoti attho. Osārehi ayyāti vuccamāno
  osāretīti evaṁ vuccamāno aṭṭhagarudhammapāliṁ osāretīti attho.
  Evaṁ uddesaṁ dento paripucchaṁ dento yo ca osārehīti
  vuccamāno aṭṭhagarudhammaṁ bhaṇati tassa pācittiyena anāpatti.
  Aññaṁ dhammaṁ bhaṇantassa dukkaṭena anāpatti. Pañhaṁ pucchati
  pañhaṁ puṭṭho kathetīti bhikkhunī garudhammanissitaṁ vā khandhādinissitaṁ
  vā pañhaṁ pucchati. Taṁ yo bhikkhu katheti tassāpi anāpatti.
  Aññassatthāya bhaṇantanti catupparisāya dhammaṁ desentaṁ bhikkhuṁ
  upasaṅkamitvā bhikkhuniyo suṇanti. Tatrāpi bhikkhussa anāpatti.
  Sikkhamānāya sāmaṇeriyāti etāsaṁ desentassāpi anāpatti.
  Sesaṁ uttānatthameva.
      Padasodhammasamuṭṭhānaṁ vācato ca vācācittato ca samuṭṭhāti
  kiriyā nosaññāvimokkhaṁ acittakaṁ paṇṇattivajjaṁ vacīkammaṁ ticittaṁ
-------------------------------------------------
[page 371]
  Tivedananti.
                    Ovādasikkhāpadaṁ paṭhamaṁ.
      Dutiyasikkhāpade. Pariyāyenāti vārena paṭipāṭiyāti attho.
  Adhicetasoti adhicittavato sabbacittānaṁ adhikena arahattaphalacittena
  samannāgatassāti attho. Appamajjatoti nappamajjato.
  Appamādena kusalānaṁ dhammānaṁ sātaccakiriyāya samannāgatassāti vuttaṁ
  hoti. Muninoti yo munāti ubho loke muni tena pavuccatīti
  evaṁ ubhayaloke munanena vā monaṁ vuccati ñāṇaṁ tena
  ñāṇena samannāgatattā vā khīṇāsavo muni nāma vuccati tassa
  munino. Monapathesu sikkhatoti arahattaññāṇasaṅkhātassa monassa
  pathesu sattattiṁsabodhipakkhiyadhammesu tīsu vā sikkhāsu sikkhato.
  Idañca pubbabhāgapaṭipadaṁ gahetvā vuttaṁ. Tasmā evaṁ pubbabhāge
  sikkhato imāya sikkhāya munibhāvaṁ pattassa muninoti evamettha
  attho daṭṭhabbo. Sokā na bhavanti tādinoti tādisassa
  khīṇāsavamunino abbhantare iṭṭhaviyogādivatthunā sokā na santi.
  Athavā tādinoti tādilakkhaṇasamannāgatassa evarūpassa munino
  sokā na bhavantīti ayampettha attho. Upasantassāti rāgādīnaṁ
  upasamena upasantassa. Sadā satīmatoti sativepullappattattā
  niccakālaṁ satiyā avirahitassa. Ākāse antalikkheti
  antalikkhasaṅkhāte ākāse na kasiṇugghāṭime na rūpaparicchede. Caṅkamatipi
  tiṭṭhatipīti tāsaṁ bhikkhunīnaṁ kathaṁ sutvā imā bhikkhuniyo maṁ ettakameva
-------------------------------------------------
[page 372]
  Ayaṁ jānātīti avamaññanti handāhaṁ dāni etāsaṁ attano
  ānubhāvaṁ dassemīti dhammabahumānaṁ uppādetvā abhiññāpādakaṁ
  catutthajjhānaṁ samāpajjitvā vuṭṭhāya evarūpaṁ iddhipāṭihiriyaṁ dassesi
  ākāse antalikkhe caṅkamatipi .pe. Antarā pidhāyatīti. Tattha
  antarā pidhāyatīti antaradhāyatipi adassanaṁpi gacchatīti attho.
  Taññeva udānaṁ bhaṇati aññañca bahuṁ buddhavacananti thero kira
  attano bhātuttherassa santike
                  padmaṁ yathā kokanudaṁ sugandhaṁ
                  pāto siyā phullamavītagandhaṁ
                  aṅgīrasaṁ passa virocamānaṁ
                  tapantamādiccamivantalikkheti
  imaṁ gāthaṁ uddisāpetvā cattāro māse sajjhāyi na ca paguṇaṁ
  kātumasakki. Tato naṁ thero abhabbo tvaṁ imasmiṁ sāsaneti
  vihārā nikkaḍḍhāpesi. So rodamāno dvārakoṭṭhake aṭṭhāsi.
  Atha bhagavā buddhavineyyasatte olokento taṁ disvā
  vihāracārikañcaramāno viya tassa santikaṁ gantvā cūḷapanthaka kasmā
  rodasīti āha. So tamatthaṁ ārocesi. Athassa bhagavā suddhaṁ
  pilotikakhaṇḍaṁ datvā idaṁ rajoharaṇanti parimajjāhīti āha. So sādhūti
  sampaṭicchitvā attano nivāsanaṭṭhāne nisīditvā tassa ekamantaṁ
  parimajji. Taṁ parimajjitaṭṭhānaṁ kāḷakamahosi. So evaṁ parisuddhaṁpi
  nāma vatthaṁ imaṁ attabhāvaṁ nissāya kāḷakaṁ jātanti saṁvegaṁ
-------------------------------------------------
[page 373]
  Paṭilabhitvā vipassanaṁ ārabhi. Athassa bhagavā āraddhaviriyabhāvaṁ
  ñatvā adhicetasoti imaṁ obhāsagāthaṁ abhāsi. Thero
  gāthāpariyosāne arahattaṁ pāpuṇi. Tasmā thero pakatiyāva imaṁ gāthaṁ
  mamāyati. So taṁ imissā gāthāya mamāyanabhāvaṁ jānāpetuṁ
  taṁyeva bhaṇati aññañca antarantarā āharitvā bahuṁ buddhavacanaṁ.
  Tena vuttaṁ taññeva udānaṁ bhaṇati aññañca bahuṁ buddhavacananti 1-.
  Ekato upasampannāyāti bhikkhunīsaṅghe upasampannāya. Bhikkhusaṅghe
  pana upasampannaṁ ovadantassa pācittiyaṁ. Sesamettha uttānameva.
  Idaṁpi ca padasodhammasamuṭṭhānameva.
                   Atthaṅgatasikkhāpadaṁ dutiyaṁ.
      Tatiyasikkhāpade. Aññatra samayā ovadati āpatti
  pācittiyassāti ādīsu aṭṭhahi garudhammehi ovadantasseva pācittiyaṁ
  aññena dhammena dukkaṭanti veditabbaṁ. Ekato upasampannāyāti
  bhikkhunīsaṅghe upasampannāya. Bhikkhusaṅghe upasampannāya pana ovadato
  pācittiyameva. Ito paraṁpi ca yattha yattha ekato upasampannāyāti
  vuccati sabbattha ayamevattho daṭṭhabbo. Sesaṁ uttānameva.
  Kaṭhinasamuṭṭhānaṁ kāyavācato kāyavācācittato ca samuṭṭhāti kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                  Bhikkhunīupassayasikkhāpadaṁ tatiyaṁ.
      Idaṁ panettha mahāpaccariyaṁ vuttaṁ pakiṇṇakaṁ. Asammato ce

  *  *  *  *  *  *
  Footnote: 1. vi. mahāvibhaṅga. 2/275.
-------------------------------------------------
[page 374]
  Bhikkhu atthaṅgate suriye bhikkhunīupassayaṁ upasaṅkamitvā aṭṭhahi
  garudhammehi ovadati tīṇi pācittiyāni. Aññena dhammena
  ovadato dve dukkaṭāni ekaṁ pācittiyaṁ. Kathaṁ.
  Asammatamūlakaṁ dukkaṭaṁ upassayaṁ gantvā aññena dhammena ovadanamūlakaṁ
  dukkaṭaṁ atthaṅgate suriye ovadanamūlakaṁ pācittiyanti. Sammatassa
  atthaṅgate suriye tattha gantvā aṭṭhahi garudhammehi ovadantassa
  ekā anāpatti dve pācittiyāni. Kathaṁ. Sammatattā
  anāpatti atthaṅgate suriye ovadanamūlakaṁ ekaṁ gantvā aṭṭhahi
  garudhammehi ovadanamūlakaṁ ekanti dve pācittiyāni. Tasseva
  aññena dhammena ovadato ekā anāpatti ekaṁ dukkaṭaṁ ekaṁ
  pācittiyaṁ. Kathaṁ. Sammatattā anāpatti gantvā aññena
  dhammena ovadanamūlakaṁ dukkaṭaṁ atthaṅgate suriye ovadanamūlakaṁ
  pācittiyanti. Divā pana gantvā ovadato sammatassa
  asammatassa ca rattiṁ ovadanamūlakaṁ ekaṁ pācittiyaṁ apanetvā
  avasesā āpattānāpattiyo veditabbāti.
      Catutthasikkhāpade. Na bahukatāti na katabahumānā.
  Na dhammabahumānaṁ katvā ovadantīti adhippāyo. Bhikkhunovādakaṁ
  avaṇṇaṁ kattukāmoti ādīnaṁ ujjhāpanake vuttanayenevattho
  veditabbo. Upasampannaṁ saṅghena asammatanti ettha asammato
  nāma sammatena vā saṅghena vā bhāraṁ katvā ṭhapito veditabbo.
  Anupasampannaṁ saṅghena sammata vā asammataṁ vāti ettha pana
-------------------------------------------------
[page 375]
  Bhikkhukāle sammatiṁ labhitvā sāmaṇerabhūmiyaṁ ṭhito sammato.
  Sammatena vā saṅghena vā ṭhapito bahussuto sāmaṇero asammatoti
  veditabbo. Sesaṁ vuttanayattā uttānameva. Tisamuṭṭhānaṁ
  kāyacittato vācācittato kāyavācācittato ca samuṭṭhāti kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                    Āmisasikkhāpadaṁ catutthaṁ.
      Pañcamasikkhāpade. Visikhāyāti rathikāya. Piṇḍāya caratīti
  nivaddhacāravasena abhiṇhaṁ carati. Sandiṭṭhāti saṁdiṭṭhamittā
  ahesuṁ. Sesamettha padato uttānatthaṁ vinicchayato cīvarapaṭiggahaṇa-
  sikkhāpade vuttanayeneva veditabbaṁ saddhiṁ samuṭṭhānādīhi. Tatra hi bhikkhu
  paṭiggāhako idha bhikkhunī ayaṁ viseso. Sesaṁ tādisamevāti.
                   Cīvaradānasikkhāpadaṁ pañcamaṁ.
      Chaṭṭhasikkhāpade. Udāyīti loludāyi. Paṭṭhoti paṭibalo.
  Nipuṇo ceva samattho cāti vuttaṁ hoti. Aññatarā bhikkhunīti
  tasseva purāṇadutiyikā. Paṭibhāṇacittanti attano paṭibhāṇena
  katacittaṁ. So kira cīvaraṁ rajitvā tassa majjhe nānāvaṇṇehi
  vippakatamethunaṁ itthīpurisarūpamakāsi. Tena vuttaṁ majjhe paṭibhāṇacittaṁ
  vuṭṭhāpetvāti. Yathāsaṁhaṭanti yathāsaṁharitameva. Cīvaranti yaṁ
  nivāsituṁ vā pārupituṁ vā sakkā hoti. Evaṁ hi mahāpaccariyādīsu
  vuttaṁ. Sayaṁ sibbetīti ettha sibbissāmīti vicārentassāpi
-------------------------------------------------
[page 376]
  Chindantassāpi dukkaṭaṁ. Sibbantassa pana ārāpathe ārāpatheti sūciṁ
  pavesetvā pavesetvā nīharaṇe. Sace pana sakalasūciṁ anīharanto
  dīghasuttaṁ pavesanatthaṁ satakkhattuṁpi vijjhitvā nīharati ekameva
  pācittiyaṁ. Sakiṁ āṇattoti sakiṁ cīvaraṁ sibbāti vutto.
  Bahumpi sibbatīti sacepi sabbaṁ sūcikammaṁ pariyosāpetvā cīvare
  niṭṭhāpeti ekameva pācittiyaṁ. Atha pana imasmiṁ cīvare
  kattabbakammaṁ tava bhāroti vutto karoti āṇattassa ārāpathe
  ārāpathe ekamekaṁ pācittiyaṁ. Āṇāpakassa ekavācāya
  sambahulānipi. Punappunaṁ āṇattiyaṁ pana vattabbameva natthi.
  Yepi sace ācariyūpajjhāyesu attano ñātikānaṁ cīvaraṁ sibbantesu tesaṁ
  nissitakā ācariyūpajjhāyavattaṁ vā kaṭhinavattaṁ vā karomāti sibbanti
  tesampi ārāpathagaṇanāya āpattiyo. Ācariyūpajjhāyā attano
  ñātikānaṁ antevāsikehi sibbāpenti ācariyūpajjhāyānaṁ dukkaṭaṁ
  antevāsikānaṁ pācittiyaṁ. Antevāsikā attano ñātikānaṁ
  ācariyūpajjhāyehi sibbāpenti tatrāpi eseva nayo antevāsikānaṁpi
  ācariyūpajjhāyānipi ñātikāya cīvaraṁ hoti. Ācariyūpajjhāyā pana
  antevāsike vañcetvā sibbāpenti ubhinnaṁpi dukkaṭaṁ.
  Kasmā. Antevāsikānaṁ aññātakasaññāya sibbitattā itaresaṁ
  akappiye niyojitattā. Tasmā idante mātu cīvaraṁ idañca
  bhaginiyāti ācikkhitvā sibbāpetabbaṁ. Aññaṁ parikkhāranti
  yaṅkiñci upāhanatthavikādi. Sesaṁ uttānameva. Chassamuṭṭhānaṁ
-------------------------------------------------
[page 377]
  Kiriyā nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                   Cīvarasibbanasikkhāpadaṁ chaṭṭhaṁ.
      Sattamasikkhāpade. Pacchā gacchantīnaṁ corā acchindiṁsūti
  pacchā gacchantīnaṁ pattacīvaraṁ corā hariṁsu. Dūsesunti tā
  bhikkhuniyo dūsayiṁsu sīlavināsaṁ pāpayiṁsūti attho. Saṁvidhāyāti
  saṁvidahitvā gamanakāle saṁketaṁ katvāti attho. Kukkuṭasampādeti
  ettha yasmā gāmā nikkhamitvā kukkuṭo padasāva aññaṁ gāmaṁ
  gacchati ayaṁ kukakuṭasampādoti vuccati. Tatrāyaṁ vacanattho.
  Sampadanti etthāti sampādo. Ke sampadanti. Kukkuṭā.
  Kukkuṭānaṁ sampādo kukkuṭasampādo. Athavā sampādoti gamanaṁ.
  Kukkuṭānaṁ sampādo ettha atthīti kukkuṭasampādo. Kukkuṭasampāte
  itipi pāṭho. Tattha yassa gāmassa gehacchadanapiṭṭhito kukkuṭo
  uppatitvā aññassa gehacchadanapiṭṭhiyaṁ sampatati ayaṁ kukkuṭasampādoti
  vuccati. Vacanattho panettha vuttanayeneva veditabbo.
  Dvidhā vuttappakāropi cesa gāmo accāsanno hoti upacāro
  na labbhati. Yasmiṁ pana gāme paccūsasamaye vasantassa
  kukkuṭassa saddo anantare gāme suyyati tādisehi gāmehi
  saṁpuṇṇaraṭṭhe gāmantare gāmantare pācittiyanti aṭṭhakathāyaṁ vuttaṁ.
  Kiñcāpi vuttaṁ gāmantare gāmantare āpatti pācittiyassāti vacanato
  pana sacepi ratanamattantaro gāmo hoti yo tassa manussehi
-------------------------------------------------
[page 378]
  Ṭhapitaupacāro taṁ okkamantassa āpattiyeva. Taṁ pāliyā
  na sameti. Sace āsannābhāvena tathā laddhavohārato evarūpopi
  gāmo āsannabhāvena kukkuṭasaṁpādoti vā na kukkuṭasaṁpādoti vā
  vohāraṁ labhati tasmā taṁ na sametīti. Itaresu pana etassa
  upacāraṁ atikkamitvā aññassa upacārokkamanameva na paññāyati.
  Tasmā āpattiropanaṭṭhānaṁyeva na dissati. Tatrāyaṁ
  āpattivinicchayo. Saṁvidahanakāle hi sace ubhopi bhikkhunīupassaye vā
  antarārāme vā āsanasālāya vā titthiyaseyyāya vā ṭhatvā saṁvidahanti
  anāpatti. Kappiyabhūmi kirāyaṁ. Tasmā ettha saṁvidahanapaccayā
  dukkaṭāpattiṁ na vadanti. Gacchantassa yathāvatthukameva. Sace pana
  antogāme bhikkhunīupassayadvāre rathikāya aññesu vā
  catukkasīghāṭakahatthisālādīsu saṁvidahanti bhikkhuno āpatti dukkaṭassa. Evaṁ
  saṁvidahitvā gāmato nikkhamanti. Nikkhamane anāpatti.
  Anantaragāmassa upacārokkamane pana bhikkhuno pācittiyaṁ. Tatrāpi
  paṭhamapāde dukkaṭaṁ dutiyapāde pācittiyanti mahāpaccariyaṁ vuttaṁ. Gāmato
  nikkhamitvā pana yāva anantaragāmassa upacāraṁ na okkamanti
  etthantare saṁvidahitepi bhikkhuno dukkaṭaṁ. Anantaragāmassa
  upacārokkamane purimanayeneva anāpatti. Sace dūrataraṁ gantukāmā honti
  gāmūpacāragaṇanāya okkamane okkamane āpatti. Tassa tassa
  pana gāmassa atikkamane anāpatti. Sace pana bhikkhunī asukaṁ
  nāma gāmaṁ gamissāmīti upassayato nikkhamati bhikkhupi tameva gāmaṁ
-------------------------------------------------
[page 379]
  Sandhāya asukaṁ gāmaṁ gamissāmīti vihārato nikkhamati atha dvepi
  gāmadvāre samāgantvā tumhe kuhiṁ gacchatha asukaṁ gāmannāma tumhe
  kuhinti mayaṁpi tatthevāti vatvā ehi dāni gacchāmāti saṁvidhāya
  gacchanti anāpatti. Kasmā. Pubbameva gamissāmīti nikkhantattāti
  mahāpaccariyaṁ vuttaṁ. Taṁ neva pāliyā na sesāṭṭhakathāya sameti.
  Aḍḍhayojane aḍḍhayojaneti ekamekaṁ aḍḍhayojanaṁ atikkamantassa
  idāni atikkamissāmīti paṭhamapade dukkaṭaṁ dutiyapade pācittiyaṁ.
  Imasmiṁ hi naye atikkamane āpatti okkamane anāpatti.
  Bhikkhu saṁvidahatīti nagaradvāre vā rathikāya vā bhikkhuniṁ disvā asukaṁ
  gāmannāma gatapubbatthāti vadati. Namhi ayyā gatapabbāti.
  Ehi gacchāmāti vā sve ahaṁ gamissāmi tvaṁpi āgaccheyyāsīti
  vā vadati. Bhikkhunī saṁvidahatīti gāmantare cetiyavandanatthaṁ gāmato
  nikkhamantaṁ bhikkhuṁ disvā ayyā kuhiṁ gacchathāti vadati. Asukaṁ
  gāmaṁ cetiyavandanatthanti. Ahaṁpi ayyā gacchāmīti evaṁpi bhikkhunīyeva
  saṁvidahati na bhikkhu. Visaṁketenāti ettha purebhattaṁ gamissāmāti
  vatvā pacchābhattaṁ gacchanti ajja āgacchissāmāti vatvā
  sve gacchanti evaṁ kālavisaṁketeyeva anāpatti. Dvāravisaṁkete
  pana maggavisaṁkete vā satipi āpattiyeva. Āpadāsūti raṭṭhabhede
  cakkasamāruḷhā janapadā pariyāyanti evarūpāsu āpadāsu anāpatti.
  Sesaṁ uttānamevāti. Catussamuṭṭhānaṁ kāyato kāyavācato
  kāyacittato kāyavācācittato ca samuṭṭhāti kiriyā nosaññāvimokkhaṁ
-------------------------------------------------
[page 380]
  Acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                   Saṁvidhānasikkhāpadaṁ sattamaṁ.
      Aṭṭhamasikkhāpade. Saṁvidhāyāti lokassādamittasanthavavasena
  kīḷāpurekkhārā saṁvidahitvā. Uddhagāmininti uddhaṁ nadiyā paṭisotaṁ
  gacchantiṁ. Yasmā pana yo uddhajavanato ujjavanikāya nāvāya
  kīḷati so uddhagāminiṁ abhiruhatīti vuccati. Tenassa padabhājane
  atthameva dassetuṁ ujjavanikāyāti vuttaṁ. Adhokāmininti adho
  anusotaṁ gacchantiṁ. Yasmā pana yo adhojavanato ojavanikāya
  nāvāya kīḷati so adhogāminiṁ abhiruhatīti vuccati. Tenassāpi
  padabhājane atthameva dassetuṁ ojavanikāyāti vuttaṁ. Tattha yaṁ
  tiṭṭhasampaṭipādanatthaṁ uddhaṁ vā adho vā haranti ettha
  anāpatti. Tiriyantaraṇāyāti upayogatthe nissakkavacanaṁ. Gāmantare
  gāmantareti ettha yassā nadiyā ekaṁ tīraṁ kukkuṭasaṁpātagāmehi
  nirantaraṁ ekaṁ agāmakaṁ araññaṁ tassā sagāmakatīrapassena gamanakāle
  gāmantaragaṇanāya pācittiyāni. Agāmakatīrapassena gamanakāle
  aḍḍhayojanagaṇanāya. Yā pana yojanavitthatā hoti tassā
  majjhena gamanepi aḍḍhayojanagaṇanāya pācittiyāni veditabbāni.
  Anāpatti tiriyantaraṇāyāti ettha na kevalaṁ nadiyā yopi
  mahātiṭṭhapaṭṭanato tāmbalittiṁ vā suvaṇṇabhūmiṁ vā gacchati tassāpi
  anāpatti. Sabbāṭṭhakathāsu hi nadiyaṁyeva āpatti vicāritā na
  samudde. Visaṁketenāti idhāpi kālavisaṁketeneva anāpatti.
-------------------------------------------------
[page 381]
  Tiṭṭhavisaṁketena pana nāvāvisaṁketena vā gacchantassa āpattiyeva.
  Sesaṁ paṭhamasikkhāpadasadisameva saddhiṁ samuṭṭhānādīhīti.
                  Nāvābhiruhanasikkhāpadaṁ aṭṭhamaṁ.
      Navamasikkhāpade. Mahānāge tiṭṭhamāneti bhummatthe
  upayogavacanaṁ. Mahānāgesu tiṭṭhamānesūti attho. Athavā mahānāge
  tiṭṭhamāne disvāti ayamettha pāṭhaseso daṭṭhabbo. Itarathā
  hi attho na yujjati. Antarākathāti avasānaṁ appatvā
  ārambhassa ca avasānassa ca vemajjhaṭṭhānaṁ pattakathā. Vippakatāti
  kayiramānā honti. Saccaṁ mahānāgā kho tayā gahapatīti
  aḍḍhacchikena olokayamānā there pavisante disvā tehi sutabhāvaṁ
  ñatvā evamāha. Bhikkhunīparipācitanti bhikkhuniyā paripācitaṁ.
  Guṇappakāsanena nipphāditaṁ laddhabbaṁ katanti attho. Padabhājane
  panassa bhikkhuniñca tassā paripācanākārañca dassetuṁ bhikkhunī nāma
  ubhatosaṅghe upasampannā paripācitaṁ nāma pubbe adātukāmānanti
  ādi vuttaṁ. Pubbe gihisamārambhāti ettha pubbeti paṭhamaṁ
  samārambhāti samāraddhaṁ vuccati. Paṭiyāditassetaṁ adhivacanaṁ.
  Gihīnaṁ samārambho gihisamārambho. Bhikkhuniyā paripācanato paṭhamameva
  yaṁ gihīnaṁ paṭipādanabhattaṁ tato aññatra taṁ piṇḍapātaṁ ṭhapetvā
  aññaṁ bhuñjantassa āpatti. Taṁ pana bhuñjantassa anāpattīti
  vuttaṁ hoti. Padabhājane pana yasmā ñātakapavāritehi
  bhikkhussatthāya asamāraddhopi piṇḍapāto atthato samāraddhova hoti
-------------------------------------------------
[page 382]
  Yathāsukhaṁ āharāpetabbato tasmā byañjanaṁ anādiyitvā atthameva
  dassetuṁ gihisamārambho nāma ñātakā vā honti pavāritā vāti
  vuttaṁ. Pakatipaṭiyattanti pakatiyā tasseva bhikkhuno atthāya
  paṭiyāditaṁ hoti therassa dassāmāti. Mahāpaccariyaṁ pana tassa
  aññassāti avatvā bhikkhūnaṁ dassāmāti paṭiyattaṁ hotīti avisesena
  vuttaṁ. Pañca bhojanāni ṭhapetvā sabbattha anāpattīti yāgukhajjakaphalāphale
  sabbattha bhikkhunīparipācitepi anāpatti. Sesaṁ uttānameva.
  Paṭhamapārājikasamuṭṭhānaṁ kāyacittato samuṭṭhāti kiriyā saññāvimokkhaṁ
  sacittakaṁ paṇṇattivajjaṁ kāyakammaṁ ticittaṁ tivedananti.
                   Paripācanasikkhāpadaṁ navamaṁ.
      Dasamasikkhāpade. Sabbo pāliattho ca vinicchayo ca
  dutiyāniyate vuttanayeneva veditabbo. Idaṁ hi sikkhāpadaṁ
  dutiyāniyatena ca upari upanandassa catutthasikkhāpadena ca saddhiṁ
  ekaparicchedaṁ. Atthuppattivasena pana visuṁ paññattanti.
                   Rahonisajjasikkhāpadaṁ dasamaṁ.
      Samatto vaṇṇanākkamena bhikkhunīvaggo tatiyo.
      Bhojanavaggassa paṭhamasikkhāpade. Āvasathapiṇḍoti āvasathe
  piṇḍo. Samantā parikkhittaṁ addhikagilānagabbhinīpabbajitānaṁ yathānurūpaṁ
  paññattamañcapīṭhaṁ anekagabbhappamukhaparicchedaṁ āvasathaṁ katvā tattha
  puññakāmatāya piṇḍo paññatto hoti. Yāgubhattabhesajjādi
  sabbaṁ tesaṁ tesaṁ dānatthāya ṭhapitaṁ hotīti attho. Bhiyyopīti
-------------------------------------------------
[page 383]
  Svepi. Apasakkantīti apagacchanti. Manussā ujjhāyantīti
  titthiye apassantā titthiyā kuhiṁ gatāti pucchitvā ime passitvā
  pakkantāti sutvā ujjhāyanti. Kukkuccāyantoti kukkuccaṁ
  karonto akappiyasaññaṁ uppādentoti attho. Sakkoti tamhā
  āvasathā pakkamitunti aḍḍhayojanaṁ vā yojanaṁ vā gantuṁ sakkoti.
  Na sakkotīti ettakameva na sakkoti. Anuddissāti imesaṁyeva
  vā ettakānaṁyeva vāti evaṁ pāsaṇḍaṁ anuddisitvā sabbesaṁ
  paññatto hoti. Yāvadatthoti bhojanaṁpi ettakanti aparicchinditvā
  yāvadattho paññatto hoti. Sakiṁ bhuñjitabbanti ekadivasaṁ
  bhuñjitabbaṁ. Dutiyadivasato paṭṭhāya paṭiggahaṇe dukkaṭaṁ ajjhohāre
  ajjhohāre pācittiyaṁ. Ayaṁ panettha vinicchayo. Ekakulena vā
  nānākulehi vā ekato hutvā ekasmiṁ vā ṭhāne nānāṭhānesu
  vā ajja ekasmiṁ sve ekasminti evaṁ aniyataṭṭhāne vā paññattaṁ
  ekasmiṁ ṭhāne ekadivasaṁ bhuñjitvā dutiyadivase tasmiṁ vā ṭhāne
  aññasmiṁ vā bhuñjituṁ na vaṭṭati. Nānākulehi pana nānāṭhānesu
  paññattaṁ ekasmiṁ ṭhāne ekadivasaṁ bhuñjitvā dutiyadivase
  aññattha bhuñjituṁ vaṭṭati. Paṭipāṭiṁ pana khepetvā puna ādito
  paṭṭhāya bhuñjituṁ na vaṭṭatīti mahāpaccariyaṁ vuttaṁ. Ekapūganānāpūga-
  ekagāmanānāgāmesupi eseva nayo. Yopi ekakulassa vā
  nānākulānaṁ vā ekato paññatto taṇḍulādīnaṁ abhāvena
  antarantarā chijjati sopi na bhuñjitabbo. Sace pana na sakkoma
-------------------------------------------------
[page 384]
  Dātunti upacchinditvā puna kalyāṇacitte uppanne dātuṁ ārabhanti
  ekaṁ puna ekadivasaṁ bhuñjituṁ vaṭṭatīti mahāpaccariyaṁ vuttaṁ. Anāpatti
  gilānassāti gilānassa anuvasitvā bhuñjantassa anāpatti.
  Gacchanto vāti yo gacchanto antarāmagge ekadivasaṁ gataṭṭhāne ca
  ekadivasaṁ bhuñjati tassāpi anāpatti. Āgacchantepi eseva
  nayo. Gantvā paccāgacchanto hi antarāmagge ekadivasaṁ
  āgataṭṭhāne ca ekadivasaṁ bhuñjituṁ labhati. Gacchissāmīti bhuñjitvā
  nikkhantassa nadī vā pūrati corādibhayaṁ vā hoti so nivattitvā
  khemabhāvaṁ ñatvā gacchanto puna ekadivasaṁ bhuñjituṁ labhatīti sabbamidaṁ
  mahāpaccariyādīsu vuttaṁ. Uddissa paññatto hotīti bhikkhūnaṁyeva
  atthāya uddisitvā paññatto hoti. Na yāvadatthoti yāvadatthaṁ
  paññatto na hoti thokaṁ thokaṁ labbhati. Tādisaṁ niccaṁpi
  bhuñjituṁ vaṭṭati. Pañca bhojanāni ṭhapetvā sabbatthāti
  yāgukhajjakaphalāphalādibhede sabbattha anāpatti. Yāguādīni hi niccaṁpi
  bhuñjituṁ vaṭṭati. Sesaṁ uttānameva. Eḷakalomasamuṭṭhānaṁ kāyato
  ca kāyacittato ca samuṭṭhāti kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                  Āvasathapiṇḍasikkhāpadaṁ paṭhamaṁ.
      Dutiyasikkhāpade. Parihīnalābhasakkāroti so kira ajātasattunā
  rājānaṁ mārāpetvāpi abhimāre yojetvāpi ruhiruppādaṁ katvāpi
  guḷhapaṭicchanno ahosi. Yadā pana divāyeva dhanapālakaṁ payojesi
-------------------------------------------------
[page 385]
  Tadā pākaṭo jāto. Kathaṁ. Devadatto hatthiṁ payojesīti hi
  kathāya uppannāya na kevalaṁ hatthiṁ payojesi rājānaṁpi mārāpesi
  abhimārepi pesesi silaṁpi pavijjhi pāpo devadattoti pākaṭo
  ahosi. Kena saddhiṁ idaṁ kammamakāsīti ca vutte raññā
  ajātasattunāti āhaṁsu. Tato nāgarā kathaṁ hi nāma rājā
  evarūpaṁ coraṁ sāsanakaṇṭakaṁ gahetvā vicarissatīti uṭṭhahiṁsu. Rājā
  nagarasaṅkhobhaṁ ñatvā devadattaṁ nīhari. Tato paṭṭhāya cassa
  pañcathālipākasatāni upacchindi. Upaṭṭhānaṁpissa na agamāsi.
  Aññepissa manussā na kiñci dātabbaṁ vā kātabbaṁ vā maññiṁsu.
  Tena vuttaṁ parihīnalābhasakkāroti. Kulesu viññāpetvā
  viññāpetvā bhuñjatīti mā me gaṇo bhijjīti parisaṁ posento tvaṁ
  ekassa bhikkhuno bhattaṁ dehi tvaṁ dvinnanti evaṁ viññāpetvā
  sapariso kulesu bhuñjati. Cīvaraṁ parittaṁ uppajjatīti bhattaṁ
  aggaṇhantānaṁ cīvaraṁ na denti tasmā parittaṁ uppajjati.
  Cīvarakārake bhikkhū bhattena nimantentīti gāme piṇḍāya caritvā
  cirena cīvaraṁ niṭṭhāpente disvā evaṁ lahuṁ niṭṭhāpetvā cīvaraṁ
  paribhuñjissantīti puññakamyatāya nimantenti. Nānāverajjaketi
  nānāvidhehi aññarajjehi āgate. Nānāverañjake itipi pāṭho.
  Ayamevattho.
      Gaṇabhojaneti gaṇassa bhojane. Idha ca gaṇo nāma cattāro
  bhikkhū ādiṁ katvā taduttariṁ bhikkhū adhippetā. Teneva sabbantimaṁ
-------------------------------------------------
[page 386]
  Paricchedaṁ dassento āha yattha cattāro bhikkhū .pe. Etaṁ
  gaṇabhojanaṁ nāmāti. Taṁ panetaṁ gaṇabhojanaṁ dvīhākārehi pasavati
  nimantanato vā viññattito vā. Kathaṁ nimantanato pasavati.
  Cattāro bhikkhū upasaṅkamitvā tumhe bhante odanena nimantemi
  odanaṁ me gaṇhātha ākaṅkhatha oloketha adhivāsetha paṭimānethāti
  evaṁ yenakenaci vevacanena vā bhāsantarena vā pañcannaṁ bhojanānaṁ
  nāmaṁ gahetvā nimanteti. Evaṁ ekato nimantitā paricchinnakālavasena
  ajjatanāya vā svātanāya vā ekato gacchanti ekato
  gaṇhanti ekato bhuñjanti gaṇabhojanaṁ hoti sabbesaṁ āpatti.
  Ekato nimantitā ekato vā nānato vā gacchanti ekato
  gaṇhanti nānato bhuñjanti āpattiyeva. Paṭiggahaṇameva hi
  ettha pamāṇaṁ. Ekato nimantitā ekato vā nānato vā
  gacchanti nānato gaṇhanti ekato vā nānato vā bhuñjanti
  anāpatti. Cattāri pariveṇāni vā vihāre vā gantvā nānato
  nimantitā ekaṭṭhāne ṭhitesuyeva vā eko puttena eko pitarāti
  evampi nānato nimantitā ekato vā nānato vā gacchantu
  ekato vā nānato vā bhuñjantu sace ekato gaṇhanti
  gaṇabhojanaṁ hoti sabbesaṁ āpatti. Evaṁ tāva nimantanato
  pasavati. Kathaṁ viññattito pasavati. Cattāro bhikkhū ekato ṭhitā
  vā nisinnā vā upāsakaṁ disvā amhākaṁ catunnaṁpi bhattaṁ dehīti
  vā viññāpeyyuṁ pāṭekkaṁ vā passitvā mayhaṁ dehi mayhaṁ dehīti
-------------------------------------------------
[page 387]
  Evaṁ ekato vā nānato vā viññāpetvā ekato vā gacchantu
  nānato vā bhattaṁ gahetvāpi ekato vā bhuñjantu nānato vā
  sace ekato gaṇhanti gaṇabhojanaṁ hoti sabbesaṁ āpatti.
  Evaṁ viññattito pasavati.
      Pādāpi phālitāti yathā mahācammassa parato maṁsaṁ dissati
  evaṁ phālitā vālikāya vā sakkharāya vā pahatamattā dukkhaṁ
  uppādenti na sakkā hoti antogāme piṇḍāya carituṁ.
  Tādise gelaññe gilānasamayoti bhuñjitabbaṁ. Na lesakappiyaṁ
  kātabbaṁ. Cīvare kariyamāneti yadā sāṭakaṁ ca suttaṁ ca labhitvā
  cīvaraṁ karonti tadā. Visuṁ hi cīvarakārasamayo nāma natthi. Tasmā
  yo tattha cīvare kattabbaṁ yaṅkiñci kammaṁ karoti mahāpaccariyaṁ
  hi antamaso sūcivedhanakotipi vuttaṁ tena cīvarakārasamayoti
  bhuñjitabbaṁ. Kurundiyaṁ pana vitthāreneva vuttaṁ yo cīvaraṁ vicāreti
  chindati moghasuttaṁ ṭhapeti āgantukapaṭaṁ ṭhapeti paccāgataṁ sibbeti
  āgantukapaṭaṁ bandhati anuvātaṁ chindati ghaṭṭeti āropeti tattha
  paccāgataṁ sibbati suttaṁ karoti valeti pipphalikaṁ niseti parivaṭṭanaṁ
  karoti sabbopi cīvaraṁ karotiyevāti vuccati yo pana samīpe
  nisinno jātakaṁ vā dhammapadaṁ vā katheti ayaṁ na cīvarakārako
  etaṁ ṭhapetvā sesānaṁ gaṇabhojane anāpattīti. Aḍḍhayojananti
  ettakaṁpi addhānaṁ gantukāmena. Yo pana dūraṁ gantukāmo
  tattha vattabbameva natthi. Gacchantenāti addhānaṁ gacchantena
-------------------------------------------------
[page 388]
  Aḍḍhayojanabbhantare gāvutepi bhuñjituṁ vaṭṭati. Gatena
  bhuñjitabbanti gatena ekadivasaṁ bhuñjitabbaṁ. Nāvābhiruhaṇepi
  eseva nayo. Ayaṁ pana viseso. Abhiruḷhena icchitaṭṭhānaṁ
  gantvāpi yāva na orohati tāva bhuñjitabbanti mahāpaccariyaṁ
  vuttaṁ. Catutthe āgateti ayaṁ antimaparicchedo. Catutthepi āgate
  yattha na yāpenti so mahāsamayo. Yattha pana sataṁ vā
  sahassaṁ vā sannipatanti tattha vattabbameva natthi. Tasmā
  tādise kāle mahāsamayoti adhiṭṭhahitvā bhuñjitabbaṁ. Yo koci
  paribbājakasamāpannoti sahadhammikesu vā titthiyesu vā aññataro.
  Etesaṁ hi yenakenaci kate bhatte samaṇabhattasamayoti bhuñjitabbaṁ.
  Anāpatti samayeti sattasu samayesu aññatarasmiṁ anāpatti.
  Dve tayo ekatoti yepi akappiyanimantanaṁ sādiyitvā dve vā
  tayo vā ekato gahetvā bhuñjanti tesaṁpi anāpatti.
      Tattha animantitacatutthaṁ piṇḍapātikacatutthaṁ anupasampannacatutthaṁ
  pattacatutthaṁ gilānacatutthanti pañcannaṁ catukkānaṁ vasena vinicchayo
  veditabbo. Kathaṁ. Idhekacco cattāro bhikkhū bhattaṁ gaṇhāthāti
  nimanteti. Tesu tayo gatā eko na gato. Upāsako
  eko bhante thero kuhinti pucchati. Nāgato upāsakāti.
  So aññaṁ taṁkhaṇappattaṁ kañci ehi bhanteti sampavesetvā
  catunnaṁ bhattaṁ deti. Sabbesaṁpi anāpatti. Kasmā.
  Gaṇapūrakassa animantitattā. Tayoeva na tattha nimantitā
-------------------------------------------------
[page 389]
  Gaṇhiṁsu tehi gaṇo na pūrati gaṇapūrako ca animantito
  tena gaṇo bhijjatīti idaṁ animantitacatutthaṁ. Piṇḍapātikacatutthe.
  Namantanakālepi eko piṇḍapātiko hoti so nādhivāseti.
  Gamanavelāya pana ehi bhanteti vutte anadhivāsitattā anāgacchantaṁpi
  etha bhikkhaṁ lacchathāti gahetvā gacchanti. So taṁ gaṇaṁ
  bhindati. Tasmā sabbesaṁ anāpatti. Anupasampannacatutthe.
  Sāmaṇerena saddhiṁ nimantitā honti. Sopi gaṇaṁ bhindati.
  Pattacatutthe. Eko sayaṁ agantvā pattaṁ pesesi. Evaṁpi
  gaṇo bhijjati. Tasmā sabbesaṁ anāpatti. Gilānacatutthe.
  Gilānena saddhiṁ nimantitā honti. Tattha gilānasseva anāpatti
  itaresaṁ pana gaṇapūrako hoti. Na hi gilānena gaṇo bhijjati.
  Tasmā tesaṁ āpattiyeva. Mahāpaccariyaṁ pana avisesena vuttaṁ
  samayaladdhako sayameva muccati sesānaṁ gaṇapūrakattā āpattikaro
  hotīti. Tasmā cīvaradānasamayaladdhakādīnaṁpi vasena catukkāni
  veditabbāni. Sace pana adhivāsetvā gatesupi catūsu janesu
  eko paṇḍito bhikkhu ahaṁ tumhākaṁ gaṇaṁ bhindissāmi nimantanaṁ
  sādiyathāti vatvā yāgukhajjakāvasāne bhattatthāya pattaṁ gaṇhantānaṁ
  adatvā ime tāva bhikkhū bhojetvā vissajjetha ahaṁ pacchā
  anumodanaṁ katvā gamissāmīti nisinno tesu bhutvā gatesu detha
  bhante pattanti upāsakena pattaṁ gahetvā bhatte dinne bhutvā
  anumodanaṁ katvā gacchati sabbesaṁ anāpatti. Pañcannaṁ hi
-------------------------------------------------
[page 390]
  Bhojanānaṁyeva vasena gaṇabhojane visaṁketaṁ natthi. Odanena
  nimantitā kummāsaṁ gaṇhantāpi āpattiṁ āpajjanti. Tāni ca
  tehi ekato na gahitāni. Yāguādīhi pana visaṁketaṁ hoti.
  Tāni tehi ekato gahitānīti. Evaṁ eko paṇḍito aññesaṁpi
  anāpattiṁ karoti. Tasmā sace koci saṅghabhattaṁ kattukāmena
  nimantanatthāya pesito vihāraṁ āgamma bhante sve amhākaṁ ghare
  bhikkhaṁ gaṇhāthāti avatvā bhattaṁ gaṇhāthāti vā saṅghabhattaṁ
  gaṇhāthāti vā saṅgho bhattaṁ gaṇhātūti vā vadati bhattuddesakena
  paṇḍitena bhavitabbaṁ. Nimantanikā gaṇabhojanato piṇḍapātikā
  dhutaṅgabhedato mocetabbā. Kathaṁ. Evaṁ tāva vattabbaṁ sve
  na sakkā upāsakāti. Punadivase bhanteti. Punadivase
  na sakkāti. Evaṁ yāvāḍḍhamāsaṁpi haritvā puna vattabbo tvaṁ
  kiṁ avacāti. Sace punapi saṅghabhattaṁ gaṇhāthāti vadati tato imaṁ tāva
  upāsaka pupphaṁ kappiyaṁ karohi imaṁ tiṇanti evaṁ vikkhepaṁ katvā
  puna kiṁ kathayitthāti pucchitabbo. Sace punapi tatheva vadati āvuso
  tvaṁ piṇḍapātike vā mahāthere vā na lacchasi sāmaṇere lacchasīti
  vattabbo. Nanu bhante asukasmiṁ ca asukasmiṁ ca gāme bhadante
  bhojesuṁ ahaṁ kasmā na labhāmīti ca vutte te nimantetuṁ jānanti
  tvaṁ na jānāsīti. Te kathaṁ nimantesuṁ bhanteti. Te evamāhaṁsu
  amhākaṁ bhante bhikkhaṁ gaṇhāthāti. Sace sopi tatheva vadati
  vaṭṭati. Atha punapi bhattaṁ gaṇhāthāti vadati na dāni tvaṁ āvuso
-------------------------------------------------
[page 391]
  Bahū bhikkhū lacchasi tayoeva lacchasīti vattabbo. Nanu bhante
  asukasmiṁ ca asukasmiṁ ca gāme sakalaṁ bhikkhusaṅghaṁ bhojesuṁ ahaṁ
  kasmā na labhāmīti. Tvaṁ nimantetuṁ na jānāsīti. Te kathaṁ
  nimantesuṁ bhanteti. Te evamāhaṁsu amhākaṁ bhante bhikkhaṁ
  gaṇhāthāti. Sace sopi tatheva vadati vaṭṭati. Atha punapi
  bhattamevāti vadati. Tato vattabbo gaccha tvaṁ natthi amhākaṁ
  tava bhattenattho nibaddhagocaro esa amhākaṁ mayamettha piṇḍāya
  carissāmāti. Taṁ caratha bhanteti vatvā āgataṁ pucchanti kiṁ bho
  laddhā bhikkhūti. Kiṁ etena bahu ettha vattabbaṁ therā sve
  piṇḍāya carissāmāti āhaṁsu mā dāni tumhe pamajjitthāti.
  Dutiyadivase cetiyavattaṁ katvā ṭhitā bhikkhū saṅghattherena vattabbā
  āvuso dhuragāme saṅghabhattaṁ apaṇḍitamanusso pana agamāsi
  gacchāma dhuragāme piṇḍāya carissāmāti. Bhikkhū therassa vacanaṁ
  kātabbaṁ na dubbacehi bhavitabbaṁ gāmadvāre aṭṭhatvāva
  piṇḍāya caritabbaṁ. Tesu pattāni gahetvā nisīdāpetvā
  bhojentesu bhuñjitabbaṁ. Sace āsanasālāya bhattaṁ ṭhapetvā rathikāsu
  āhiṇḍantā ārocenti āsanasālāya bhante bhattaṁ gaṇhāthāti
  na vaṭṭati. Atha pana bhattaṁ ādāya tattha tattha gantvā bhattaṁ
  gaṇhāthāti vadanti paṭikacceva vā vihāraṁ abhiharitvā paṭirūpe
  ṭhāne ṭhapetvā āgatāgatānaṁ denti ayaṁ abhihaṭabhikkhā nāma
  vaṭṭati. Sace pana bhattasālāya dānaṁ sajjetvā taṁtaṁ pariveṇaṁ
-------------------------------------------------
[page 392]
  Pahiṇanti bhattasālāya bhattaṁ gaṇhāthāti na vaṭṭati. Ye pana
  manussā piṇḍāya paviṭṭhe bhikkhū disvāva āsanasālaṁ sammajjitvā
  tattha nisīdāpetvā bhojenti na te paṭikkhipitabbā. Ye pana
  gāme bhikkhaṁ alabhitvā gāmato nikkhamante bhikkhū disvā bhante
  bhattaṁ gaṇhāthāti vadanti te paṭikkhipitabbā. Na vā nivattitabbaṁ.
  Sace nivattatha bhante bhattaṁ gaṇhāthāti vadanti nivattathāti
  vuttapade nivattituṁ vaṭṭati. Nivattatha bhante ghare bhattaṁ
  kataṁ gāme bhattaṁ katanti. Gehe ca gāme ca bhattaṁ nāma yassa
  kassaci hotīti nivattituṁ vaṭṭati. Nivattatha bhattaṁ gaṇhāthāti
  saṁbandhaṁ katvā vadanti nivattituṁ na vaṭṭati. Āsanasālato
  piṇḍāya carituṁ nikkhamante disvā nisīdatha bhante bhattaṁ gaṇhāthāti
  vuttepi eseva nayo.
      Niccabhattanti dhuvabhattaṁ vuccati. Niccabhattaṁ gaṇhāthāti
  vadanti bahūnaṁpi ekato gahetuṁ vaṭṭati. Salākabhattādīsupi
  eseva nayo. Sesamettha uttānameva.
      Eḷakalomasamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                   Gaṇabhojanasikkhāpadaṁ dutiyaṁ.
      Tatiyasikkhāpade. Na kho idaṁ orakaṁ bhavissati yathā ime
  manussā sakkaccaṁ bhattaṁ karontīti yena niyāmena ime manussā
  sakkaccaṁ bhattaṁ karonti tena paññāyati idaṁ sāsanaṁ idaṁ vā
-------------------------------------------------
[page 393]
  Buddhappamukhe saṅghe dānaṁ na kho orakaṁ bhavissati parittaṁ lāmakaṁ
  neva bhavissatīti. Kirapatikoti ettha kiroti tassa kulaputtassa
  nāmaṁ. Adhipaccatthena pana kirapatikoti vuccati. So kira
  issaro adhipati māsautusaṁvaccharaniyāmena vettanaṁ datvā
  kammakāre kammaṁ kāreti. Badarā paṭiyattāti upacāravasena
  vadati. Badaramissakenāti badarasāḷavena. Ussūre āharīyitthāti
  atidivā āharīyittha. Mayhaṁ bhattapaccāsaṁ itthannāmassa dammīti
  ayaṁ bhattavikappanā nāma. Sammukhāpi parammukhāpi vaṭṭati.
  Sammukhā disvā tuyhaṁ vikappemīti vatvā bhuñjitabbaṁ. Adisvā
  pañcasu sahadhammikesu itthannāmassa vikappemīti vatvā bhuñjitabbaṁ.
  Mahāpaccariyādīsu pana parammukhā vikappanāva vuttā. Sā cāyaṁ
  yasmā vinayakammena saṅgahitā tasmā bhagavato vikappetuṁ na
  vaṭṭati. Bhagavati hi gandhakuṭiyaṁ nisinnepi saṅghamajjhe nisinnepi
  saṅghena gaṇapahonake bhikkhū gahetvā taṁtaṁ kammaṁ kataṁ sukatameva
  hoti. Bhagavā neva kammaṁ kopeti na sampādeti. Na kopeti
  dhammissarattā na sampādeti agaṇapūrakattā. Dve tayo nimantena
  ekato bhuñjatīti dve tīṇi nimantanāni ekapatte pakkhipitvā
  missetvā ekaṁ katvā bhuñjatīti attho. Dve tīṇi kulāni
  nimantetvā ekasmiṁ ṭhāne nisīdāpetvā itocītoca āharitvā
  bhattaṁ ākīranti sūpabyañjanaṁ ākīranti ekamissakaṁ hoti ettha
  anāpattīti mahāpaccariyaṁ vuttaṁ. Sace pana mūlanimantanaṁ heṭṭhā
-------------------------------------------------
[page 394]
  Hoti pacchimaṁ upari taṁ uparito paṭṭhāya bhuñjantassāpatti.
  Hatthaṁ pana anto pavesetvā paṭhamanimantanato ekaṁpi kavaḷaṁ uddharitvā
  bhuttakālato paṭṭhāya yathā tathā vā bhuñjantassa anāpatti.
  Sacepi tattha khīraṁ vā rasaṁ vā ākīranti yena ajjhotthataṁ bhattaṁ
  ekarasaṁ hoti koṭito paṭṭhāya bhuñjantassa anāpattīti
  mahāpaccariyaṁ vuttaṁ. Mahāaṭṭhakathāyaṁ pana vuttaṁ khīrabhattaṁ vā rasabhattaṁ
  vā labhitvā nisinnassa tattheva aññepi khīrabhattaṁ vā rasabhattaṁ
  vā ākīranti khīraṁ vā rasaṁ vā pivato anāpatti bhuñjantena
  pana paṭhamaṁ laddhaṁ maṁsakhaṇḍaṁ vā bhattapiṇḍaṁ vā mukhe pakkhipitvā
  koṭito paṭṭhāya bhuñjituṁ vaṭṭati sappipāyāsepi eseva
  nayoti. Mahāupāsako bhikkhuṁ nimanteti tassa kulaṁ upagatassa
  upāsakopi tassa puttadārabhātikabhaginīādayopi attano attano
  koṭṭhāsaṁ āharitvā patte pakkhipanti upāsakena paṭhamaṁ
  dinnaṁ abhuñjitvā pacchā laddhaṁ bhuñjantassa āpattīti
  mahāaṭṭhakathāyaṁ vuttaṁ. Kurundaṭṭhakathāyaṁ vaṭṭatīti vuttaṁ.
  Mahāpaccariyaṁ sace pāṭekkaṁ pacanti attano attano pakkabhattato
  āharitvā denti tattha pacchā āhaṭaṁ paṭhamaṁ bhuñjantassa pācittiyaṁ
  yadi pana sabbesaṁ ekova pāko hoti paramparabhojanaṁ na
  hotīti vuttaṁ. Mahāupāsako nimantetvā nisīdāpesi. Añño
  manusso pattaṁ gaṇhāti. Na dātabbaṁ. Kiṁ bhante na dethāti.
  Nanu upāsaka tayā nimantitamhāti. Hotu bhante laddhaṁ laddhaṁ
-------------------------------------------------
[page 395]
  Bhuñjathāti vadati. Bhuñjituṁ vaṭṭati. Aññena āharitvā bhatte
  dinne āpucchitvāpi bhuñjituṁ vaṭṭatīti kurundiyaṁ vuttaṁ. Anumodanaṁ
  katvā gacchantaṁ dhammaṁ sotukāmā svepi bhante āgaccheyyāthāti
  sabbe nimantenti. Punadivase āgantvā laddhaṁ laddhaṁ bhuñjituṁ
  vaṭṭati. Kasmā. Sabbehi nimantitattā. Eko bhikkhu
  piṇḍāya caranto bhattaṁ labhati. Tamañño upāsako nimantetvā
  ghare nisīdāpeti na ca tāva bhattaṁ sampajjati. Sace so bhikkhu
  piṇḍāya caritvā laddhabhattaṁ bhuñjati āpatti. Abhutvā nisinne
  kiṁ bhante na bhuñjasīti vutte tayā nimantitattāti vatvā laddhaṁ
  laddhaṁ bhuñjatha bhanteti vutto bhuñjati 1- vaṭṭati. Sakalena
  gāmenāti sakalena gāmena ekato hutvā nimantitasseva yattha
  katthaci bhuñjato anāpatti. Pūgepi eseva nayo. Nimantiyamāno
  bhikkhaṁ gaṇhissāmīti bhaṇatīti bhattaṁ gaṇhāti nimantiyamāno na
  mayhaṁ tava bhattena attho bhikkhaṁ gaṇhissāmīti vadati. Ettha
  mahāpadumatthero āha evaṁ vadanto imasmiṁ sikkhāpade animantanaṁ
  kātuṁ sakkoti bhuñjanatthāya pana okāso kato hotīti neva
  gaṇabhojanato na cārittato muccatīti. Mahāsumatthero āha
  yadaggena animantanaṁ kātuṁ sakkoti tadaggena neva gaṇabhojanaṁ
  na cārittaṁ hotīti. Sesaṁ vuttanayameva. Kaṭhinasamuṭṭhānaṁ kāyavācato
  kāyavācācittato ca samuṭṭhāti kiriyākiriyaṁ ettha hi bhojanaṁ

  *  *  *  *  *  *
  Footnote: 1. vutte bhuñjituṁ.
-------------------------------------------------
[page 396]
  Kiriyā avikappanaṁ akiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                  Paramparabhojanasikkhāpadaṁ tatiyaṁ.
      Catutthasikkhāpade. Kāṇamātāti kāṇāya mātā. Sā
  kirassā dhītā abhirūpā dassanīyā ahosi. Ye ye taṁ passanti
  te te rāgena kāṇā honti rāgandhā hontīti attho.
  Tasmā paresaṁ kāṇabhāvakaraṇato kāṇāti vissutā ahosi.
  Tassā vasena mātāpissā kāṇamātāti pākaṭā jātā. Āgatanti
  āgamanaṁ. Kismiṁ viyāti kīdisaṁ viya. Lajjanakaṁ viya hotīti adhippāyo.
  Rittahatthaṁ gantunti rittā hatthā asmiṁ gamane tadidaṁ rittahatthaṁ.
  Taṁ rittahatthaṁ gamanaṁ gantuṁ lajjanakaṁ viya hotīti vuttaṁ hoti.
  Parikkhayaṁ agamāsīti upāsikā ariyasāvikā bhikkhū disvā santaṁ
  adātuṁ na sakkoti tasmā tāva dāpesi yāva sabbaṁ parikkhayaṁ
  agamāsi. Dhammiyā kathāyāti ettha kāṇāpi mātu atthāya
  desiyamānaṁ dhammaṁ suṇantī desanāpariyosāne sotāpannā ahosi.
  Uṭṭhāyāsanā pakkāmīti āsanato uṭṭhahitvā gato. Sopi puriso
  satthā kira kāṇamātāya nivesanaṁ agamāsīti sutvā kāṇaṁ ānetvā
  pakatiṭṭhāneyeva ṭhapesi. Imasmiṁ pana vatthusmiṁ uppannamatte
  appaññatteneva sikkhāpade pātheyyavatthu udapādi. Tasmā
  anantarameva cetaṁ dassetuṁ tena kho pana samayenāti ādi vuttaṁ.
  Sopi ca upāsako ariyasāvakattā sabbameva dāpesi.
-------------------------------------------------
[page 397]
  Tena vuttaṁ parikkhayaṁ agamāsīti. Yaṅkiñci pahiṇakatthāyāti
  paṇṇākāratthāya paṭiyattaṁ yaṅkiñci atirasakamodakasakkhalikādi sabbaṁ
  idha pūvotveva saṅkhyaṁ gacchati. Yaṅkiñci pātheyyatthāyāti maggaṁ
  gacchantānaṁ antarāmaggatthāya paṭiyattaṁ yaṅkiñci baddhasattuabaddha-
  sattutilataṇḍulādi sabbaṁ idha manthotveva saṅkhyaṁ gacchati. Tato ce
  uttarinti sace tatiyapattaṁ thūpīkataṁ gaṇhāti pūvagaṇanāya pācittiyaṁ.
  Dvittipattapūre paṭiggahetvāti mukhavaṭṭiyā heṭṭhimalekhāya
  samapūre patte gahetvā. Amutra mayā dvittipattapūrāti ettha
  sace dve gahitā amutra mayā dve pattapūrā paṭiggahitā tvaṁ
  ekaṁ gaṇheyyāsīti vattabbaṁ. Tenāpi aññaṁ passitvā paṭhamaṁ
  āgatena dve pattapūrā gahitā mayā eko mā tvaṁ gaṇhīti
  vattabbaṁ. Yena paṭhamaṁ eko gahito tassāpi paramparārocane
  eseva nayo. Yena pana sayameva tayo gahitā tena aññaṁ
  disvā mā kho ettha paṭiggaṇhāti vattabbaṁ. Paṭikkamanaṁ
  nīharitvāti āsanasālaṁ haritvā. Āsanasālaṁ gacchantena ca
  chaḍḍitasālā na gantabbā. Yattha mahābhikkhusaṅgho nisīdati tattha
  gantabbaṁ. Mahāpaccariyaṁ pana vuttaṁ yā laddhaṭṭhānato āsannā
  āsanasālā tattha gantabbaṁ attano sandiṭṭhasambhattānaṁ vā
  ekanikāyikānaṁ vā dassāmīti aññattha gantuṁ na labbhati sace
  panassa nibaddhanisīdanaṭṭhānaṁ hoti dūraṁpi gantuṁ vaṭṭatīti.
  Saṁvibhajitabbanti sace tayo pattapūrā gahitā ekaṁ attano ṭhapetvā
-------------------------------------------------
[page 398]
  Dve pattapūrā bhikkhusaṅghassa dātabbā. Sace dve gahitā ekaṁ
  attano ṭhapetvā eko saṅghassa dātabbo. Yathāmittaṁ pana
  dātuṁ na labbhati. Yena eko gahito na tena kiñci akāmā
  dātabbaṁ yathāruciṁ kātabbaṁ. Gamane paṭippassaddheti antarāmagge
  upaddavaṁ vā disvā anatthikatāya vā mayaṁ idāni na pesissāma
  na gamissāmāti evaṁ gamane paṭippassaddhe upacchinne. Ñātakānaṁ
  pavāritānanti etesaṁ bahuṁpi dentānaṁ paṭiggaṇhantassa anāpatti.
  Aṭṭhakathāsu pana tesaṁpi pātheyyapahiṇatthāya paṭiyattato pamāṇameva
  vaṭṭatīti vuttaṁ. Sesaṁ uttānameva. Chassamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                  Kāṇamātāsikkhāpadaṁ catutthaṁ.
      Pañcamasikkhāpade. Bhikkhū bhuttāvī pavāritāti brāhmaṇena
  gaṇhātha bhante yāva icchathāti evaṁ yāvadatthappavāraṇāya sayaṁ ca
  alaṁ āvuso thokaṁ thokaṁ dehīti evaṁ paṭikkhepappavāraṇāya
  pavāritā. Paṭivissaketi sāmantagharavāsike. Kākoravasaddanti
  kākānaṁ oravasaddaṁ sannipatitvā viravantānaṁ saddaṁ. Alametaṁ
  sabbanti ettha tikāraṁ avatvāva alametaṁ sabbaṁ ettakaṁ vattuṁ
  vaṭṭati. Bhuttāvīti bhuttavā. Tattha ca yasmā yena ekaṁpi
  siṭṭhaṁ saṅkhāditvā vā asaṅkhāditvā vā ajjhoharitaṁ hoti so
  bhuttāvīti saṅkhyaṁ gacchati. Tenassa padabhājane bhuttāvī nāma
-------------------------------------------------
[page 399]
  Pañcannaṁ bhojanānanti ādi vuttaṁ. Pavāritoti katapavāraṇo
  katapaṭikkhepo. Sopi ca yasmā na paṭikkhepamattena athakho
  pañcaṅgavasena. Tenassa padabhājane pavārito nāma asanaṁ paññāyatīti
  ādi vuttaṁ. Tattha yasmā asanaṁ paññāyatīti iminā vippakatabhojano
  pavārito vutto yo ca vippakatabhojano tena kiñci bhuttaṁ kiñci
  abhuttaṁ yañca bhuttaṁ taṁ sandhāya bhuttāvīti saṅkhyaṁ gacchati tasmā
  bhuttāvīti vacanena visuṁ kañci atthasiddhiṁ na passāma.
  Dvirattatirattaṁ chappañcavācāhīti ādīsu pana dvirattādivacanaṁ viya
  pavāritapadassa parivārikabhāvena byañjanasiliṭṭhatāya cetaṁ vuttanti
  veditabbaṁ. Asanaṁ paññāyatīti ādīsu vikappakatabhojanaṁ dissati.
  Bhuñjamāno ceso puggalo hotīti attho. Bhojanaṁ paññāyatīti
  pavāraṇapahonakabhojanaṁ dissati. Odanādīnañce aññataraṁ
  paṭikkhipitabbaṁ bhojanaṁ hotīti attho. Hatthapāse ṭhitoti
  pavāraṇapahonakaṁ ce bhojanaṁ gaṇhitvā dāyako aḍḍhateyyahatthappamāṇe
  okāse hotīti attho. Abhiharatīti so ce dāyako tassa taṁ
  bhattaṁ kāyena abhiharatīti attho. Paṭikkhepo paññāyatīti
  paṭikkhepo dissati. Tañce abhihaṭaṁ so bhikkhu kāyena vā vācāya
  vā paṭikkhipatīti attho. Evaṁ pañcannaṁ aṅgānaṁ vasena pavārito
  nāma hotīti. Vuttaṁpi cetaṁ pañcahi upāli ākārehi pavāraṇā
  hoti asanaṁ paññāyati bhojanaṁ paññāyati hatthapāse ṭhito
  abhiharati paṭikkhepo paññāyatīti 1-

  *  *  *  *  *  *
  Footnote: 1. vi. parivāra. 8/461.
-------------------------------------------------
[page 400]
      Tatrāyaṁ vinicchayo. Asananti ādīsu tāva yañca asati
  yañca bhojanaṁ hatthapāse ṭhitena abhihaṭaṁ paṭikkhipati taṁ odano
  kummāso sattu maccho maṁsanti imesaṁ aññatarameva veditabbaṁ.
  Tattha odano nāma sāli vīhi yavo godhumo kaṅgu varako kudrusakoti
  sattannaṁ dhaññānaṁ taṇḍulehi nibbatto. Tattha sālīti antamaso
  nivāraṁ upādāya sabbāpi sālijāti. Vīhīti sabbāpi vīhijāti.
  Yavagodhumesu bhedo natthi. Kaṅgūti setarattakāḷabhedā sabbāpi
  kaṅgujāti. Varakoti antamaso varakaporakaṁ upādāya sabbāpi
  setavaṇṇā varakajāti. Kudrusakoti kāḷakodruvo ceva
  sāmākādibhedā ca sabbāpi tiṇadhaññajāti. Nivāravarakaporakā cettha
  dhaññānulomāti vadanti. Dhaññāni vā hontu dhaññānulomāni vā
  etesaṁ vuttappabhedānaṁ sattannaṁ dhaññānaṁ taṇḍule gahetvā bhattaṁ
  pacissāmāti vā yāguṁ pacissāmāti vā ambilapāyāsādīsu
  aññataraṁ pacissāmāti vā yaṅkiñci sandhāya pacantu. Sace
  uṇhaṁ vā sītalaṁ vā bhuñjantānaṁ bhojanakāle gahitagahitaṭṭhāne
  odhi paññāyati odanasaṅgahameva gacchati pavāraṇaṁ janeti. Sace
  odhi na paññāyati yāgusaṅgahaṁ gacchati pavāraṇaṁ na janeti.
  Yopi pāyāso vā paṇṇaphalakalīramissakā ambilayāgu vā uddhanato
  otāritamattā abbhuṇhā hoti āvijjhitvā pivituṁ sakkā hatthena
  gahitokāsepi odhiṁ na dasseti pavāraṇaṁ na janeti. Sace pana
  usumāya vigatāya sītalībhūtāya ghanabhāvaṁ gacchati odhiṁ dasseti puna
-------------------------------------------------
[page 401]
  Pavāraṇaṁ janeti. Pubbe tanukabhāvo na rakkhati. Sacepi
  dadhitakkādīni āropetvā bahū paṇṇaphalakalīre pakkhipitvā muṭṭhimattāpi
  taṇḍulā pakkhittā honti. Bhojanakāle ce odhi paññāyati
  pavāraṇaṁ janeti. Ayāguke nimantane yāguṁ dassāmāti bhatte
  udakakañjikakhīrādīni ākīritvā yāguṁ gaṇhāthāti denti. Kiñcāpi
  tanukā hoti pavāraṇaṁ janetiyeva. Sace pana pakkuṭṭhitesu
  udakādīsu pakkhipitvā pacitvā denti yāgusaṅgahameva gacchati.
  Yāgusaṅgahaṁ gatepi 1- tasmiṁ vā aññasmiṁ vā yattha macchamaṁsaṁ pakkhipanti
  sace sāsapamattaṁpi macchamaṁsakhaṇḍaṁ vā nahāruṁ vā paññāyati
  pavāraṇaṁ janeti. Suddharasako pana rasakayāgu vā na janeti.
  Ṭhapetvā vuttadhaññānaṁ taṇḍule aññehi veṇutaṇḍulādīhi vā
  kaṇḍamūlaphalehi vā yehi kehici kataṁ bhattaṁpi pavāraṇaṁ na janeti.
  Pageva ghanayāgu. Sace panettha macchamaṁsaṁ pakkhipanti pavāraṇaṁ
  janeti. Mahāpaccariyaṁ khubbiatthāya bhattaṁpi pavāraṇaṁ janetīti
  vuttaṁ. Khubbiatthāya bhattaṁ nāma khubbikhajjakatthāya kuṭṭhitūdake
  pakkhipitvā seditataṇḍulā vuccanti. Sace pana te taṇḍule
  sukkhāpetvā khādanti vaṭṭati. Neva sattusaṅkhyaṁ na bhattasaṅkhyaṁ
  gacchanti. Puna tehi katabhattaṁ pavāretiyeva. Te taṇḍule
  sappitelādīsu vā pacanti pūvaṁ vā karonti na pavārenti.
  Puthukā vā tāhi katasattubhattādīni vā na pavārenti. Kummāso nāma

  *  *  *  *  *  *
  Footnote: 1. yāgusaṅgahitepītipi padaṁ.
-------------------------------------------------
[page 402]
  Yavehi katakummāso. Aññehi pana muggādīhi katakummāso
  pavāraṇaṁ na janeti. Sattu nāma sālivīhiyavehi katasattu.
  Kaṅguvarakakudrusakasīsānipi bhajjitvā īsakaṁ koṭṭetvā thuse palāpetvā
  puna daḷhaṁ koṭṭetvā cuṇṇaṁ karonti. Sacepi taṁ allattā
  ekābaddhaṁ hoti sattusaṅgahameva gacchati. Kharapākabhajjitānaṁ
  vīhīnaṁ taṇḍule koṭṭetvā denti. Taṁpi cuṇṇaṁ sattusaṅgahameva
  gacchati. Samapākabhajjitānaṁ pana vīhīnaṁ vā vīhipalāpānaṁ vā
  taṇḍulā bhajjitataṇḍulāeva vā na pavārenti. Tesaṁ pana
  taṇḍulānaṁ cuṇṇaṁ pavāreti. Kharapākabhajjitānaṁ vīhīnaṁ kuṇḍakaṁpi
  pavāreti. Samapākabhajjitānaṁ pana ātapasukkhānaṁ vā kuṇḍakaṁ na
  pavāreti. Lājā vā tehi katabhattasattuādīni vā na pavārenti.
  Bhajjitapiṭṭhaṁ vā yaṅkiñci suddhakhajjakaṁ vā na pavāreti.
  Macchamaṁsapūritakhajjakaṁ pana sattumodako vā pavāreti. Macchamaṁsañca
  pākaṭameva. Ayaṁ pana viseso. Sacepi yāguṁ pivantassa
  yāgusiṭṭhamattāneva dve macchakhaṇḍāni vā maṁsakhaṇḍāni vā
  ekabhājane vā nānābhājane vā denti tāni ce akhādanto
  aññaṁ yaṅkiñci pavāraṇapahonakaṁ paṭikkhipati na pavāreti.
  Tato ekaṁ khāditaṁ ekaṁ hatthe vā patte vā hoti. So ce
  aññaṁ paṭikkhipati pavāreti. Dvepi khāditāni honti
  mukhe sāsapamattaṁpi avasiṭṭhaṁ natthi. Sacepi aññaṁ paṭikkhipati na
  pavāreti. Kappiyamaṁsaṁ khādanto kappiyamaṁsaṁ paṭikkhipati pavāreti.
-------------------------------------------------
[page 403]
  Kappiyamaṁsaṁ khādanto akappiyamaṁsaṁ paṭikkhipati na pavāreti.
  Kasmā. Avatthutāya. Yaṁ hi bhikkhuno khādituṁ vaṭṭati taṁyeva
  paṭikkhipato pavāraṇā hoti. Idaṁ pana jānanto akappiyattā
  paṭikkhipati ajānantopi paṭikkhitabbaṭṭhāne ṭhitameva paṭikkhipati
  nāma tasmā na pavāreti. Sace pana akappiyamaṁsaṁ khādanto
  kappiyamaṁsaṁ paṭikkhipati pavāreti. Kasmā. Vatthutāya. Yaṁ hi
  tena paṭikkhittaṁ taṁyeva pavāraṇāya vatthu. Yaṁ pana khāditaṁ taṁ
  kiñcāpi paṭikkhipitabbaṭṭhāne ṭhitaṁ khādiyamānaṁ pana maṁsabhāvaṁ
  na jahāti tasmā pavāreti. Akappiyamaṁsaṁ khādanto akappiyamaṁsaṁ
  paṭikkhipati purimanayeneva na pavāreti. Kappiyamaṁsaṁ vā akappiyamaṁsaṁ
  vā khādanto pañcannaṁ bhojanānaṁ yaṅkiñci kappiyabhojanaṁ paṭikkhipati
  pavāreti. Kuladūsakavejjakammauttarimanussadhammārocanasāditarūpiyādīhi
  nibbattaṁ buddhapaṭikkuṭṭhaṁ anesanāya uppannaṁ akappiyabhojanaṁ paṭikkhipati
  na pavāreti. Kappiyabhojanaṁ vā akappiyabhojanaṁ vā bhuñjantopi
  kappiyabhojanaṁ paṭikkhipati pavāreti akappiyabhojanaṁ paṭikkhipati
  na pavāretīti sabbattha vuttanayeneva kāraṇaṁ veditabbaṁ.
      Evaṁ asananti ādīsu yañca asati yañca bhojanaṁ hatthapāse
  ṭhitena abhihaṭaṁ paṭikkhipanto pavāraṇaṁ āpajjati taṁ ñatvā idāni
  yathā āpajjati tassa jānanatthaṁ ayaṁ vinicchayo. Asanaṁ bhojananti
  ettha tāva yena ekaṁ siṭṭhaṁpi ajjhohaṭaṁ hoti so sace
  pattamukhahatthānaṁ yattha katthaci pañcasu bhojanesu ekasmiṁpi sati
-------------------------------------------------
[page 404]
  Aññaṁ pañcasu bhojanesu ekaṁpi paṭikkhipati pavāreti. Katthaci
  bhojanaṁ natthi āmisagandhamattaṁ paññāyati na pavāreti. Mukhe
  ca hatthe ca bhojanaṁ natthi patte atthi tasmiṁ pana āsane
  na bhuñjitukāmo vihāraṁ vā pavisitvā bhuñjitukāmo aññassa vā
  dātukāmo tasmiṁ ce antare aññataraṁ bhojanaṁ paṭikkhipati
  na pavāreti. Kasmā. Vippakatabhojanabhāvassa upacchinnattā.
  Yopi aññattha gantvā bhuñjitukāmo mukhe bhattaṁ gilitvā sesaṁ
  ādāya gacchanto antarāmagge aññaṁ bhojanaṁ paṭikkhipati
  tassāpi pavāraṇā na hotīti mahāpaccariyaṁ vuttaṁ. Yathā ca
  patte evaṁ hatthepi mukhepi vā vijjamānaṁ bhojanaṁ sace
  anajjhoharitukāmo hoti tasmiṁ ca khaṇe aññaṁ paṭikkhipati
  na pavāreti. Ekasmiṁ hi pade vuttalakkhaṇaṁ sabbattha veditabbaṁ
  hoti. Apica kurundiyaṁ esa nayo dassitoyeva. Vuttaṁ hi
  tattha mukhe bhattaṁ gilitaṁ hatthe bhattaṁ vighāsādassa dātukāmo
  patte bhattaṁ bhikkhussa dātukāmo sace tasmiṁ khaṇe paṭikkhipati
  na pavāretīti. Hatthapāse ṭhitoti ettha pana sace bhikkhu
  nisinno hoti āsanassa pacchimantato paṭṭhāya sace ṭhito
  pañhiantato paṭṭhāya sace nipanno yena passena nipanno
  tassa pārimantato paṭṭhāya dāyakassa nisinnassa vā ṭhitassa vā
  nipannassa vā ṭhapetvā pasāritahatthaṁ yaṁ āsannataraṁ aṅgaṁ
  tassa orimantena paricchinditvā aḍḍhateyyahattho hatthapāsoti
-------------------------------------------------
[page 405]
  Veditabbo. Tasmiṁ ṭhatvā abhihaṭaṁ paṭikkhipantasseva pavāraṇā
  hoti na tato paraṁ. Abhiharatīti hatthapāsabbhantare ṭhito
  gahaṇatthaṁ upanāmeti. Sace pana anantarānisinno bhikkhu hatthe vā
  urūsu vā ādhārake vā ṭhitaṁ pattaṁ anabhiharitvā va bhattaṁ gaṇhāhīti
  vadati taṁ paṭikkhipato pavāraṇā natthi. Bhattapacchiṁ ānetvā
  purato bhūmiyaṁ ṭhapetvā gaṇhāti vuttepi eseva nayo.
  Īsakaṁ pana uddharitvā vā upanāmetvā vā gaṇhāthāti vutte pana
  paṭikkhipato pavāraṇā hoti. Therāsane nisinno thero dūre
  nisinnassa daharabhikkhussa pattaṁ pesetvā ito odanaṁ gaṇhāhīti
  vadati gaṇhitvā pana gato tuṇhī tiṭṭhati. Daharo alaṁ
  mayhanti paṭikkhipati na pavāreti. Kasmā. Therassa dūrabhāvato
  dūtassa ca anabhiharaṇatoti. Sace pana gahetvā āgato bhikkhu
  imaṁ bhattaṁ gaṇhāti vadati taṁ paṭikkhipato pavāraṇā hoti.
  Parivesanāya eko ekena hatthena odanapacchiṁ ekena kaṭacchuṁ
  gahetvā bhikkhū parivisati. Tatra ce añño āgantvā ahaṁ
  pacchiṁ dhāressāmi tvaṁ odanaṁ dehīti vatvā gahitamattameva karoti
  parivesakoeva pana taṁ odanapacchiṁ dhāreti tasmā sā abhihaṭāva
  hoti. Tato dātukāmatāya gaṇhantaṁ paṭikkhipantassa pavāraṇā
  hoti. Sace pana parivesakena phuṭṭhamattāva hoti itarova naṁ
  dhāreti tato dātukāmatāya gaṇhantaṁ paṭikkhipantassa pavāraṇā
  na hoti. Kaṭacchunā uddhanamatte pana hoti. Kaṭacchuabhihāroyeva
-------------------------------------------------
[page 406]
  Hi tassa abhihāro. Dvinnaṁ samabhārepi paṭikkhipanto pavāretiyevāti
  mahāpaccariyaṁ vuttaṁ. Anantarassa bhikkhuno bhatte dīyamāne
  itaro pattaṁ hatthehi pidahati pavāraṇā natthi. Kasmā.
  Aññassa abhihaṭe paṭikkhitattā. Paṭikkhepo paññāyatīti ettha
  vācāya abhihaṭaṁ paṭikkhipato pavāraṇā natthi kāyena abhihaṭaṁ pana
  kāyena vā vācāya vā paṭikkhipantassa pavāraṇā hotīti
  veditabbo. Tattha kāyena paṭikkhepo nāma aṅguliṁ vā hatthaṁ
  vā macchikavījaniṁ vā cīvarakaṇṇaṁ vā cāleti bhamukāya vā ākāraṁ
  karoti kuddho vā oloketi. Vācāya paṭikkhepo nāma
  alanti vā na gaṇhāmīti vā mā ākīrāti vā apagacchāti vā
  vadati. Evaṁ yena kenaci ākārena kāyena vā vācāya vā
  paṭikkhitte pavāraṇā hoti. Eko abhihaṭe bhatte pavāraṇāya
  bhīto hatthe apanetvā punappunaṁ patte odanaṁ ākīrantaṁ
  ākīrākīra koṭṭetvā koṭṭetvā pūrehīti vadati ettha kathanti.
  Mahāsumatthero tāva anākīraṇatthāya vuttattā pavāraṇā hotīti
  āha. Mahāpadumatthero pana ākīra pūrehīti vadantassa nāma
  kassaci pavāraṇā atthīti vatvā na pavāretīti āha. Aparo
  bhattaṁ abhiharantaṁ bhikkhuṁ sallakkhetvā kiṁ āvuso itopi kiñci
  gaṇhissasi dammi te kiñcīti āha. Tatrāpi evaṁ
  nāgamissatīti vuttattā pavāraṇā hotīti mahāsumatthero āha.
  Mahāpadumatthero pana gaṇhissasīti vadantassa nāma kassaci pavāraṇā
-------------------------------------------------
[page 407]
  Atthīti vatvā na pavāretīti āha. Eko samaṁsakarasaṁ abhiharitvā
  rasaṁ gaṇhāthāti vadati. Taṁ sutvā paṭikkhipato pavāraṇā natthi.
  Maccharasaṁ maṁsarasanti vutte paṭikkhipato hoti. Idaṁ gaṇhāthāti
  vuttepi hotiyeva. Maṁsaṁ visuṁ katvā maṁsarasaṁ gaṇhāthāti vadati.
  Tattha ce sāsapamattaṁpi maṁsakhaṇḍaṁ atthi taṁ paṭikkhipato pavāraṇā
  hoti. Sace pana parissāvito hoti vaṭṭatīti. Abhayatthero
  āha maṁsarasena āpucchantaṁ mahāthero muhuttaṁ āgamehīti vatvā
  thālakaṁ āvuso āharāti āha ettha kathanti. Mahāsumatthero
  tāva abhihārakassa gamanaṁ upacchinnaṁ tasmā pavāretīti āha.
  Mahāpadumatthero pana ayaṁ kuhiṁ gacchati kīdisaṁ etassa gamanaṁ
  gaṇhantassāpi nāma pavāraṇā atthīti vatvā na pavāretīti
  āha. Kalīrapanasādīhi missetvā macchamaṁsaṁ pacanti. Taṁ
  gahetvā kalīrasūpaṁ gaṇhātha panasabyañjanaṁ gaṇhāthāti vadanti.
  Etaṁpi na pavāreti. Kasmā. Appavāraṇārahassa nāmena
  vuttattā. Sace pana macchasūpaṁ maṁsasūpanti vā idaṁ gaṇhāthāti
  vā vadanti pavāreti. Maṁsakarambako nāma hoti taṁ dātukāmopi
  karambakaṁ gaṇhāthāti vadati vaṭṭati na pavāreti. Maṁsakarambakanti
  vā idanti vā vutte pana pavāreti. Eseva nayo sabbesu
  macchamaṁsamissakesu. Yo pana nimantane bhuñjamāno maṁsaṁ
  abhihaṭaṁ uddissa katanti maññamāno paṭikkhipati pavāritova
  hotīti mahāpaccariyaṁ vuttaṁ. Missakakathā pana kurundiyaṁ suṭṭhu
-------------------------------------------------
[page 408]
  Vuttā. Evaṁ hi tattha vuttaṁ piṇḍapātacāriko bhikkhu
  bhattamissakaṁ yāguṁ āharitvā yāguṁ gaṇhāthāti vadati na pavāreti.
  Bhattaṁ gaṇhāthāti vutte pavāreti. Kasmā. Yenāpucchito
  tassa atthitāya. Ayamettha adhippāyo. Yāgumissakaṁ gaṇhāthāti
  vadati. Tatra ce yāgu bahutarā vā hoti samasamā vā
  na pavāreti. Yāgu mandā bhattaṁ bahutaraṁ pavāreti. Idaṁ ca
  sabbaṭṭhakathāsu vuttattā na sakkā paṭikkhipituṁ kāraṇaṁ panettha
  duddasaṁ. Bhattamissakaṁ gaṇhāthāti vadati. Bhattaṁ bahutaraṁ vā
  samaṁ vā appataraṁ vā hoti pavāretiyeva. Bhattaṁ vā yāguṁ vā
  anāmasitvā missakaṁ gaṇhāthāti vadati. Tatra ce bhattaṁ bahutaraṁ
  vā samakaṁ vā hoti pavāreti appataraṁ na pavāreti. Idaṁ
  ca karambakena na samānetabbaṁ. Karambako hi maṁsamissakopi hoti
  amaṁsamissakopi tasmā karambakanti vutte pavāraṇā natthi.
  Idaṁ pana bhattamissakameva. Ettha vuttanayeneva pavāraṇā hoti.
  Bahurase bhatte rasaṁ bahukhīre khīraṁ bahusappimhi ca pāyāse sappiṁ
  gaṇhāthāti visuṁ katvā deti. Taṁ paṭikkhipato pavāraṇā
  natthi. Yo pana gacchanto pavāreti so gacchantova bhuñjituṁ
  labhati. Kaddamaṁ vā udakaṁ vā patvā ṭhitena atirittaṁ kāretabbaṁ.
  Sace antarā nadī pūrā hoti nadītīre gumbaṁ anupariyāyantena
  bhuñjitabbaṁ. Atha nāvā vā setu vā atthi taṁ abhiruhitvāpi
  caṅkamanteneva bhuñjitabbaṁ. Gamanaṁ na upacchinditabbaṁ. Yāne
-------------------------------------------------
[page 409]
  Vā hatthiassapiṭṭhe vā candamaṇḍale vā suriyamaṇḍale vā
  nisīditvā pavāritena yāva majjhantikaṁ tāva tesu gacchantesupi
  nisinneneva bhuñjitabbaṁ. Yo ṭhito pavāreti ṭhiteneva yo
  nisinno nisinneneva bhuñjitabbaṁ. Taṁ iriyāpathaṁ kopentena
  atirittaṁ kāretabbaṁ. Yo ukkuṭiko nisīditvā pavāreti tena
  ukkuṭikeneva bhuñjitabbaṁ. Tassa pana heṭṭhā palāsapīṭhaṁ vā
  kiñci vā nisīdanakaṁ dātabbaṁ. Pīṭhake nisīditvā pavāritena
  āsanaṁ acāletvāva catasso disā parivattantena bhuñjituṁ labbhati.
  Mañce nisīditvā pavāritena ito vā eto vā saṁsarituṁ
  na labbhati. Sace pana naṁ saha mañcena ukkhipitvā aññatra nenti
  vaṭṭati. Nipajjitvā pavāritena nipanneneva bhuñjitabbaṁ.
  Parivattantena yena passena nipanno tassa ṭhānaṁ nātikkametabbaṁ.
      Anatirittanti na atirittaṁ na adhikanti attho. Taṁ pana yasmā
  akappiyakatādīhi sattahi vinayakammākārehi akataṁ vā gilānassa
  anadhikaṁ vā hoti tasmā padabhājane akappiyakatanti ādi
  vuttaṁ. Tattha akappiyakatanti yaṁ tattha phalaṁ vā kaṇḍamūlādi vā
  pañcahi samaṇakappehi kappiyaṁ akataṁ yañca akappiyamaṁsaṁ vā
  akappiyabhojanaṁ vā etaṁ akappiyaṁ nāma taṁ akappiyaṁ alametaṁ
  sabbanti evaṁ atirittaṁ kataṁ akappiyakatanti veditabbaṁ.
  Appaṭiggahitakatanti bhikkhunā apaṭiggahitaṁyeva purimanayena atirittaṁ
  kataṁ. Anuccāritakatanti kappiyaṁ kārāpetuṁ āgatena bhikkhunā
-------------------------------------------------
[page 410]
  Īsakaṁpi anukkhittaṁ vā anupanāmitaṁ vā kataṁ. Ahatthapāse katanti
  kappiyaṁ kārāpetuṁ āgatassa hatthapāsato bahi ṭhitena kataṁ.
  Abhuttāvinā katanti yo alametaṁ sabbanti atirittaṁ karoti
  tena pavāraṇapahonakaṁ bhojanaṁ abhuttena 1- kataṁ. Bhuttāvinā
  pavāritena āsanā vuṭṭhitena katanti idaṁ uttānameva.
  Alametaṁ sabbanti avuttanti vacībhedaṁ katvā evaṁ avuttaṁ hoti.
  Iti imehi sattahi vinayakammākārehi yaṁ atirittaṁ kappiyaṁ akataṁ yañca
  na gilānātirittaṁ tadubhayaṁpi anatirittanti veditabbaṁ. Atirittaṁ
  pana tasseva paṭikkhepena veditabbaṁ. Apicettha bhuttāvinā kataṁ
  hotīti anantarā nisinnassa sabhāgassa bhikkhuno pattato ekaṁpi
  siṭṭhaṁ vā maṁsahiraṁ vā khāditvā kataṁpi bhuttāvināva kataṁ hotīti
  veditabbaṁ. Āsanā avuṭṭhitenāti ettha pana asammohatthaṁ
  ayaṁ vinicchayo. Dve bhikkhū pātova bhuñjamānā pavāritā
  honti. Ekena tattheva nisīditabbaṁ. Itarena niccabhattaṁ vā
  salākabhattaṁ vā ānetvā upaḍḍhaṁ tassa bhikkhuno patte
  ākīritvā hatthaṁ dhovitvā sesaṁ tena bhikkhunā kappiyaṁ kārāpetvā
  bhuñjitabbaṁ. Kasmā. Yaṁ hi tassa hatthe laggaṁ taṁ akappiyaṁ
  hoti. Sace pana paṭhamaṁ nisinno bhikkhu sayameva tassa pattato
  hatthena gaṇhāti hatthadhovanakiccaṁ natthi. Sace pana evaṁ
  kappiyaṁ kāretvā bhuñjantassa puna kiñci byañjanaṁ vā khādanīyaṁ

  *  *  *  *  *  *
  Footnote: 1. abhuñjitvā.
-------------------------------------------------
[page 411]
  Vā patte ākīranti yena paṭhamaṁ kappiyaṁ kataṁ so puna kātuṁ
  na labhati. Yena akataṁ tena kātabbaṁ. Yaṁ ca akataṁ
  taṁ kātabbaṁ. Yena akatanti aññena bhikkhunā yena paṭhamaṁ
  na kataṁ tena kātabbaṁ. Yaṁ ca akatanti yena paṭhamaṁ kappiyaṁ
  kataṁ tenāpi yaṁ akataṁ taṁ kātabbaṁ. Paṭhamabhājane pana kātuṁ
  na labbhati. Tattha hi kariyamānaṁ paṭhamakatena saddhiṁ kataṁ hoti
  tasmā aññasmiṁ bhājane kātuṁ vaṭṭatīti adhippāyo. Evaṁ kataṁ
  pana tena bhikkhunā paṭhamakatena saddhiṁ bhuñjituṁ vaṭṭati. Kappiyaṁ
  karontena ca na kevalaṁ patteyeva kuṇḍepi pacchiyaṁpi yattha katthaci
  purato ṭhapetvā onamitabhājane kātabbaṁ. Taṁ sacepi bhikkhusataṁ
  pavāritaṁ hoti sabbesaṁ bhuñjituṁ vaṭṭati appavāritānaṁpi
  vaṭṭati. Yena pana kappiyaṁ kataṁ tassa na vaṭṭati. Sacepi
  pavāretvā piṇḍāya paviṭṭhaṁ bhikkhuṁ disvā pattaṁ gahetvā avassaṁ
  bhuñjanake maṅgalanimantane nisīdāpenti atirittaṁ kāretvāva
  bhuñjitabbaṁ. Sace tattha añño bhikkhu natthi āsanasālaṁ vā
  vihāraṁ vā pattaṁ pesetvā kāretabbaṁ. Kappiyaṁ karontena pana
  anupasampannassa hatthe ṭhitaṁ na kātabbaṁ. Sace āsanasālāyaṁ
  abyatto bhikkhu hoti sayaṁ gantvā kappiyaṁ kārāpetvā
  ānetvā bhuñjitabbaṁ. Gilānātirittanti ettha na kevalaṁ yaṁ
  gilānassa bhuttāvasesaṁ hoti taṁ gilānātirittaṁ athakho yaṅkiñci
  gilānaṁ uddissa ajja vā sve vā yadā vā icchati tadā
-------------------------------------------------
[page 412]
  Khādissatīti āhaṭaṁ taṁ sabbaṁ gilānātirittanti veditabbaṁ. Yaṁ
  yāmakālikādīsu ajjhohāre ajjhohāre dukkaṭaṁ taṁ asaṁsaṭṭhavasena
  vuttaṁ. Sace pana āmisasaṁsaṭṭhāni honti āhāratthāyapi
  anāhāratthāyapi paṭiggahetvā ajjhoharantassa pācittiyameva. Sati
  paccayeti yāmakālikaṁ pipāsāya sati pipāsacchedanatthaṁ sattāhakālikaṁ
  yāvajīvikañca tena tena upasametabbake ābādhe sati tassa
  upasamanatthaṁ paribhuñjato anāpatti. Sesamettha uttānameva.
      Kaṭhinasamuṭṭhānaṁ kāyavācato kāyavācācittato ca samuṭṭhāti
  kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                 Paṭhamappavāraṇāsikkhāpadaṁ pañcamaṁ.
      Chaṭṭhasikkhāpade. Anācāraṁ ācaratīti paṇṇattivītikkamaṁ
  karoti. Upanaddhīti upanāhaṁ janento tasmiṁ puggale attano
  kodhaṁ bandhi punappunaṁ āghātaṁ janesīti attho. Upanaddho
  bhikkhūti so janitaupanāho bhikkhu. Abhihaṭṭhuṁ pavāreyyāti
  abhiharitvā handa bhikkhu khāda vā bhuñja vāti evaṁ pavāreyya.
  Padabhājane pana handa bhikkhūti ādiṁ anuddharitvā sādhāraṇameva
  abhihaṭṭhuṁ pavāraṇāya atthaṁ dassetuṁ yāvatakaṁ icchasi tāvatakaṁ
  gaṇhāhīti vuttaṁ. Jānanti pavāritabhāvaṁ jānanto. Taṁ panassa
  jānanaṁ yasmā tīhākārehi hoti tasmā jānāti nāma sāmaṁ vā
  jānātītiādinā nayena padabhājanaṁ vuttaṁ. Āsādanāpekkhoti
-------------------------------------------------
[page 413]
  Āsādanaṁ codanaṁ maṅkukaraṇabhāvaṁ apekkhamāno. Paṭiggaṇhāti
  āpatti dukkaṭassāti yassa abhihaṭaṁ tasmiṁ paṭiggaṇhante
  abhihārakassa dukkaṭaṁ. Itarassa pana sabbo āpattibhedo
  paṭhamasikkhāpade vutto. Imasmiṁ pana sikkhāpade sabbā āpattiyo
  abhihārakasseva veditabbā. Sesaṁ paṭhamasikkhāpade vuttanayattā
  pākaṭameva. Tisamuṭṭhānaṁ kāyacittato vācācittato kāyavācācittato
  ca samuṭṭhāti kiriyā saññāvimokkhaṁ sacittakaṁ paṇṇattivajjaṁ
  kāyakammaṁ vacīkammaṁ akusalacittaṁ dukkhavedananti.
                 Dutiyappavāraṇāsikkhāpadaṁ chaṭṭhaṁ.
      Sattamasikkhāpade. Giraggasamajjoti girimhi aggasamajjo
  girassa vā aggappadese samajjo. So kira sattame divase
  bhavissatīti nagare ghosanā kariyati. Nagarassa bahiddhā same
  bhūmibhāge pabbatacchāyāyaṁ mahājanakāyo sannipati. Anekappakārāni
  naṭanāṭakāni pavattanti. Tesaṁ dassanatthaṁ mañcātimañce bandhanti.
  Sattarasavaggiyā appaññatte sikkhāpade daharāva upasampannā.
  Te nāṭakāni āvuso passissāmāti tattha agamaṁsu. Atha nesaṁ
  ñātakā amhākaṁ ayyā āgatāti tuṭṭhacittā nahāpetvā
  vilimpitvā bhojetvā aññaṁpi pūvakhādanīyādiṁ hatthe adaṁsu. Te
  sandhāya vuttaṁ manussā sattarasavaggiye bhikkhū passitvāti ādi.
  Vikāleti vigate kāle. Kāloti bhikkhūnaṁ bhojanakālo adhippeto.
  So ca sabbantimena paricchedena majjhantiko tasmiṁ vītivatteti
-------------------------------------------------
[page 414]
  Adhippāyo. Tenevassa padabhājane vikālo nāma majjhantike
  vītivatte yāva aruṇuggamanāti vuttaṁ. Ṭhitamajjhantikopi
  kālasaṅgahaṁ gacchati. Tato paṭṭhāya khādituṁ vā bhuñjituṁ vā na
  sakkā sahasā pivituṁ sakkā bhaveyya kukkuccakena pana na
  kattabbaṁ. Kālaparicchedajānanatthaṁ ca kālatthambho yojetabbo.
  Kālantare vā bhattakiccaṁ kātabbaṁ. Avasesaṁ khādanīyaṁ nāmāti
  ettha yaṁ tāva sakkhalimodakādi pubbannāparannamayaṁ tattha
  vattabbamevamatthi. Yaṁpi paṇṇamūlādippabhedaṁ āmisagatikaṁ hoti
  seyyathīdaṁ mūlakhādanīyaṁ kaṇḍakhādanīyaṁ mūḷālakhādanīyaṁ matthakakhādanīyaṁ
  khandhakhādanīyaṁ tacakhādanīyaṁ pattakhādanīyaṁ pupphakhādanīyaṁ phalakhādanīyaṁ
  aṭṭhikhādanīyaṁ piṭṭhakhādanīyaṁ niyyāsakhādanīyanti idaṁpi khādanīyasaṅgahameva
  gacchati. Tattha pana āmisagatikaṁ sallakkhaṇatthaṁ idaṁ khādanīyaṁ
  mukhamattanidassanaṁ.
      Mūlakhādanīye tāva mūlakamūlaṁ vārakamūlaṁ puccumūlaṁ tambakamūlaṁ
  taṇḍuleyyakamūlaṁ vatthaleyyakamūlaṁ vajjakalimūlaṁ jajjharimūlanti evamādīni
  sūpeyyapaṇṇamūlāni āmisagatikāni. Ettha ca vajjakalimūle
  jaraḍḍhaṁ chinditvā chaḍḍenti taṁ yāvajīvikaṁ hoti. Aññaṁpi evarūpaṁ
  eteneva nayena veditabbaṁ. Mūlakavārakajajjharimūlāni pana
  jaraḍḍhānipi āmisagatikānevāti vuttaṁ. Yāni pana pāliyaṁ anujānāmi
  bhikkhave mūlāni bhesajjāni haliddaṁ siṅgaveraṁ vacaṁ vacatthaṁ ativisaṁ
  kaṭukarohiṇiṁ usīraṁ bhaddamuttakaṁ yāni vā panaññānipi atthi
-------------------------------------------------
[page 415]
  Mūlāni bhesajjāni neva khādanīye khādanīyatthaṁ pharanti na bhojanīye
  bhojanīyatthaṁ pharantīti 1- vuttāni tāni yāvajīvikāni. Tesaṁ
  cūḷapañcamūlaṁ mahāpañcamūlanti ādinā nayena gaṇiyamānānaṁ gaṇanāya
  anto natthi. Khādanīyatthañca bhojanīyatthañca apharaṇabhāvoyeva
  panetesaṁ lakkhaṇaṁ. Tassa yaṅkiñci mūlaṁ tesu tesu janapadesu
  pakatiāhāravasena manussānaṁ khādanīyatthaṁ bhojanīyatthaṁ ca pharati taṁ
  yāvakālikaṁ itaraṁ yāvajīvikanti veditabbaṁ. Subahuṁ vatvāpi hi
  imasmiṁyeva lakkhaṇe ṭhātabbaṁ. Nāmasaññāsu pana vuccamānāsu
  taṁ taṁ nāmaṁ ajānantānaṁ sammohoyeva hoti. Tasmā nāmasaññāya
  ādaraṁ akatvā lakkhaṇameva dassitaṁ. Yathā ca mūle evaṁ
  kaṇḍādīsupi yaṁ lakkhaṇaṁ dassitaṁ tasseva vasena vinicchayo
  veditabbo. Yañca taṁ pāliyaṁ haliddādi aṭṭhavidhaṁ vuttaṁ tassa
  khandhatacapupphaphalaṁpi sabbaṁ yāvajīvikanti vuttaṁ. Kaṇḍakhādanīye
  duvidho kaṇḍo dīgho ca vaṭṭo ca. Dīgho ca rasso ca
  bhisakiṁsukakaṇḍādi vaṭṭo uppalakaserukakaṇḍādi yaṁ gaṇṭhītipi
  vadanti. Tattha sabbesaṁ kaṇḍānaṁ jiṇṇajaraḍḍhaṭṭhānaṁ ca challi
  ca sukhumamūlāni ca yāvajīvikāni. Taruṇo pana sukhakhādanīyo
  sālakalyāṇīpotakakaṇḍo kiṁsukapotakakaṇḍo ambātakakaṇḍo
  ketakakaṇḍo māluvakaṇḍo bhisasaṅkhāto padumapuṇḍarīkakaṇḍo
  piṇḍālumasāluādayo ca vallīkaṇḍā āluvakaṇḍo siggukaṇḍo tālakaṇḍo
  nīluppalarattuppalakumudasogandhikānaṁ kaṇḍā kaddalīkaṇḍo veḷukaṇḍo

  *  *  *  *  *  *
  Footnote: 1. vi. mahāvagga. 5/41.
-------------------------------------------------
[page 416]
  Kaserukakaṇḍoti evamādayo tesu tesu janapadesu pakatiāhāravasena
  manussānaṁ khādanīyatthaṁ bhojanīyatthaṁ ca pharaṇakaṇḍā yāvakālikā.
  Khīravallīkaṇḍo adhoto yāvajīviko dhoto yāvakāliko.
  Khīrakākolijīvikausabhakalasuṇādikaṇḍā pana yāvajīvikā. Te
  pāliyaṁ yāni vā panaññānipi atthi mūlāni bhesajjānīti 1- evaṁ
  mūlabhesajjasaṅgaheneva saṅgahitā. Mūḷālakhādanīye padumamūḷālaṁ
  puṇḍarikamūḷālasadisameva. Erakamūlaṁ kaṇḍalamūlanti evamādi
  tesu tesu janapadesu pakatiāhāravasena manussānaṁ khādanīyatthaṁ
  bhojanīyatthañca pharaṇakamūḷālaṁ yāvakālikaṁ. Haliddasiṅgavera-
  makacicaturassavallīketakatālahintālakuntālanāḷikerapūgarukkhādimūḷālaṁ pana
  yāvajīvikaṁ. Taṁ sabbaṁpi pāliyaṁ yāni vā panaññānipi atthi mūlāni
  bhesajjānīti 2- evaṁ mūlabhesajjasaṅgaheneva saṅgahitaṁ. Matthakakhādanīye
  tālahintālakuntālaketakanāḷikerapūgarukkhakhajjūrīvettaerakakaddalīnaṁ
  kalīrasaṅkhātā matthakā veḷukalīro naḷakalīro ucchukalīro
  mūlakakalīro sāsapakalīro satāvarikalīro sattannaṁ dhaññānaṁ kalīrāti
  evamādi tesu tesu janapadesu pakatiāhāravasena manussānaṁ khādanīyatthaṁ
  bhojanīyatthaṁ ca pharaṇako rukkhavallīādīnaṁ matthako yāvakāliko.
  Haliddasiṅgaveravacamakacilasuṇānaṁkalīrānaṁtālahintālakuntālanāḷikerakalīrānaṁ
  ca chinditvā pātito jaraḍḍhabundho yāvajīviko. Khandhakhādanīye
  antopaṭhavīgato sālakalyāṇikkhandho ucchukkhandho
  niluppalarattuppalakumudasogandhikānaṁ khandhāti evamādi tesu tesu janapadesu

  *  *  *  *  *  *
  Footnote: 1.2. vi. mahāvagga. 5/41.
-------------------------------------------------
[page 417]
  Pakatiāhāravasena manussānaṁ khādanīyatthaṁ bhojanīyatthañca pharaṇako khandho
  yāvakāliko. Uppalajātīnaṁ paṇṇadaṇḍako padumajātīnaṁ sabbopi
  daṇḍako aravindakadaṇḍādayo ca avasesā sabbe khandhā yāvajīvikā.
  Tacakhādanīye ucchuttacova eko yāvakāliko. Sopi saraso.
  Seso sabbo yāvajīviko. Tesaṁ pana matthakakkhandhattacānaṁ tiṇṇaṁpi
  pāliyaṁ kasāvabhesajjena saṅgaho veditabbo. Vuttaṁ hetaṁ anujānāmi
  bhikkhave kasāvāni bhesajjāni nimbakasāvaṁ kudajakasāvaṁ paggavakasāvaṁ
  nattamālakasāvaṁ yāni vā panaññānipi atthi kasāvāni bhesajjāni
  neva khādanīye khādanīyatthaṁ pharanti na bhojanīye bhojanīyatthaṁ
  pharantīti 1-. Ettha etesaṁpi saṅgaho sijjhati. Vuttakasāvāni ca
  sabbakappiyānīti veditabbāni. Pattakhādanīye mūlako vārako
  puccutambako taṇḍuleyyako punnāgo vatthaleyyako vajjakali jajjhari
  selu siggu kāsamaddako ummācīnamuggo māso rājamāso ṭhapetvā
  mahānipphāvaṁ avasesanipphāvo aggimaṭṭho sunisaṇṇako setavaraṇo
  nāliko bhūmiyaṁ jātaloṇīti etesaṁ pattāni aññāni ca evarūpāni
  tesu tesu janapadesu pakatiāhāravasena manussānaṁ khādanayatthaṁ
  bhojanīyatthaṁ ca pharaṇakāni pattāni ekaṁsena yāvakālikāni. Yā
  panaññāpi mahānakhapiṭṭhimattapaṇṇāloṇi rukkhe vā gacche vā
  ārohati tassā pattaṁ yāvajīvikaṁ brahmipattañca yāvajīvikanti
  dīpavāsino vadanti. Ambapallavaṁ yāvakālikaṁ. Asokapallavaṁ pana
  yāvajīvikaṁ. Yāni vā panaññāni pāliyaṁ anujānāmi bhikkhave

  *  *  *  *  *  *
  Footnote: 1. vi. mahāvagga. 5/42. pāliyaṁ anujānāmi.. nimbakasāvaṁ kuṭjakasāvaṁ paṭolakasāvanti
  dissati.
-------------------------------------------------
[page 418]
  Paṇṇāni bhesajjāni nimbapaṇṇaṁ kudajapaṇṇaṁ 1- paṭolapaṇṇaṁ
  gulasipaṇṇaṁ kappāsikapaṇṇaṁ yāni vā panaññānipi atthi paṇṇāni
  bhesajjāni neva khādanīye khādanīyatthaṁ na bhojanīye bhojanīyatthaṁ
  pharantīti 2- vuttāni tāni yāvajīvikāni. Na kevalañca paṇṇāni tesaṁ
  pupphaphalādīnipi. Yāvajīvikapaṇṇānaṁ paṭolapaṇṇaṁ paggavapaṇṇaṁ
  ajjukapaṇṇaṁ phaṇijjakapaṇṇaṁ tambolapaṇṇaṁ paduminīpaṇṇanti evaṁ gaṇanāvasena
  anto natthi. Pupphakhādanīye mūlakapupphaṁ vārakapupphaṁ puccupupphaṁ
  tambakapupphaṁ vajjakalipupphaṁ jajjharipupphaṁ cūḷanipphāvapupphaṁ mahānipphāvapupphaṁ
  kaserukapupphaṁ nāḷikeratālaketakānaṁ taruṇapupphāni setavaraṇapupphaṁ
  siggupupphaṁ uppalapadumajātikānaṁ pupphāni kaṇṇikārapupphaṁ
  agandhikapupphaṁ kaṇṇavirapupphaṁ jīvapupphanti evamādi tesu tesu
  janapadesu pakatiāhāravasena manussānaṁ khādanīyatthaṁ bhojanīyatthaṁ ca
  pharaṇakapupphaṁ yāvakālikaṁ. Asokabakulakuleyyakapunnāgacampakajāti-
  kaṇṇavirakaṇṇikārakaṇḍavanamālikamallikādīnaṁ pana pupphaṁ yāvajīvikaṁ.
  Tassa gaṇanāya anto natthi. Pāliyaṁ panassa kasāvabhesajjeneva
  saṅgaho veditabbo. Phalakhādanīye panasalabujatāla-
  nāḷikerāmbajambūambātakatintiṇikamātuluṅgakapiṭṭhalāvukumbhaṇḍa-
  pussaphalatimbarusakatipusavātiṅgaṇacocamocamadhukādīnaṁ phalāni yāni loke tesu
  tesu janapadesu pakatiāhāravasena manussānaṁ khādanīyatthaṁ bhojanīyatthaṁ ca
  pharanti sabbāni tāni yāvakālikāni. Nāmagaṇanāvasena ca nesaṁ
  na sakkā pariyantaṁ dassetuṁ. Yāni ca pana pāliyaṁ anujānāmi

  *  *  *  *  *  *
  Footnote: 1. pāliyaṁ kuṭajapaṇṇanti dissati. 2. vi. mahāvagga. 5/42.
-------------------------------------------------
[page 419]
  Bhikkhave phalāni bhesajjāni vilaṅgaṁ pipphali 1- maricaṁ harītakaṁ vibhītakaṁ āmalakaṁ
  koṭṭhaphalaṁ yāni vā panaññānipi atthi phalāni bhesajjāni neva
  khādanīye khādanīyatthaṁ pharanti na bhojanīye bhojanīyatthaṁ pharantīti 2-
  vuttāni tāni yāvajīvikāni. Tesaṁpi aparipakkāni acchiva
  bimbavaraṇaketakakasmiriādīnaṁ phalāni jātiphalaṁ kaṭukaphalaṁ elā takkolanti evaṁ
  nāmavasena na sakkā pariyantaṁ dassetuṁ. Aṭṭhikhādanīye labujaṭṭhi
  panasaṭṭhi ambātakaṭṭhi sālaṭṭhi khajjūrīketakatimbarusakānaṁ taruṇaphalaṭṭhi
  tintiṇikaṭṭhi bimbaphalaṭṭhi kosambaṭṭhi uppalapadumajātīnaṁ pokkharaṭṭhīti
  evamādīni tesu tesu janapadesu manussānaṁ pakatiāhāravasena khādanīyatthaṁ
  bhojanīyatthaṁ ca pharaṇakāni aṭṭhini yāvakālikāni. Madhukaṭṭhi punnāgaṭṭhi
  harītakādīnaṁ aṭṭhīni siddhaṭṭhakaṭṭhi rājikaṭṭhīti evamādīni aṭṭhīni
  yāvajīvikāni. Tesaṁ pāliyaṁ phalabhesajjeneva saṅgaho veditabbo.
  Piṭṭhakhādanīye sattannaṁ dhaññānaṁ dhaññānulomānaṁ aparannānañca
  piṭṭhaṁ panasapiṭṭhaṁ labujapiṭṭhaṁ ambātakapiṭṭhaṁ sālapiṭṭhaṁ dhotakatālapiṭṭhaṁ
  ca khīravallīpiṭṭhañcāti evamādīni tesu tesu janapadesu pakatiāhāravasena
  manussānaṁ khādanīyatthaṁ bhojanīyatthaṁ ca pharaṇakāni piṭṭhāni
  yāvakālikāni. Adhotakatālapiṭṭhaṁ khīravallīpiṭṭhaṁ assagandhādipiṭṭhāni
  yāvajīvikāni. Tesaṁ pāliyaṁ kāsāvehi ca mūlaphalehi ca saṅgaho
  veditabbo. Niyyāsakhādanīye eko ucchuniyyāso sattāhakāliko.
  Sesā anujānāmi bhikkhave jatūni bhesajjāni hiṁgu hiṁgujatu hiṁgusipāṭikā
  takkaṁ takkapatti takkapaṇṇi 3- sajjulasaṁ yāni vā panaññānipi

  *  *  *  *  *  *
  Footnote: 1. pāliyaṁ pipphalinti dissati. 2. vi. mahāvagga. 5/42-3. 3. pāliyaṁ hiṅguṁ
  hiṅgujatuṁ hiṅgusipātikaṁ takaṁ takapattiṁ takapaṇṇinti dissati.
-------------------------------------------------
[page 420]
  Atthi jatūni bhesajjānīti 1- evaṁ pāliyaṁ vuttaniyyāsā yāvajīvikā.
  Tattha yevāpanakavasena saṅgahitānaṁ kaṇṇikāraniyyāso ambaniyyāsoti
  evaṁ nāmavasena na sakkā pariyantaṁ dassetuṁ.
      Evaṁ imesu mūlakhādanīyādīsu yaṅkiñci yāvakālikaṁ sabbaṁpi
  imasmiṁ atthe avasesaṁ khādanīyaṁ nāmāti saṅgahitaṁ. Bhojanīyaṁ nāma
  pañca bhojanānītiādimhi yaṁ vattabbaṁ taṁ vuttameva. Khādissāmi
  bhuñjissāmīti paṭiggaṇhāti āpatti dukkaṭassāti yo bhikkhu vikāle
  etaṁ khādanīyaṁ bhojanīyaṁ ca paṭiggaṇhāti tassa paṭiggahaṇe tāva
  āpatti dukkaṭassa. Sesamettha uttānameva.
      Eḷakalomasamuṭṭhānaṁ kāyato ca kāyacittato ca samuṭṭhāti
  kiriyā nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ
  tivedananti.
                  Vikālabhojanasikkhāpadaṁ sattamaṁ.
      Aṭṭhamasikkhāpade. Veḷaṭṭhasīso nāma jaṭilasahassassa abbhantaro
  mahāthero. Araññe viharatīti jetavanassa avidūre padhānaghare
  ekasmiṁ āvāse vasati. Sukkhakūranti asūpabyañjanaṁ odanaṁ. So
  kira antogāme bhuñjitvā pacchā piṇḍāya caritvā tādisaṁ odanaṁ
  āharati. Tañcakho appicchatāya na paccayagiddhatāya. Thero
  kira sattāhaṁ nirodhasamāpattiyā vītināmetvā samāpattito vuṭṭhāya
  taṁ piṇḍapātaṁ udakena temetvā bhuñjati. Tato puna sattāhaṁ
  samāpattiyā nisīdati. Evaṁ dvepi tīṇipi cattāripi sattāhāni

  *  *  *  *  *  *
  Footnote: 1. vi. mahāvagga. 5/43.
-------------------------------------------------
[page 421]
  Vītināmetvā gāmaṁ piṇḍāya pavisati. Tena vuttaṁ cirena gāmaṁ
  piṇḍāya pavisatīti. Kāro karaṇaṁ kiriyāti atthato ekaṁ.
  Sannidhikāro assāti sannidhikāraṁ. Sannidhikārameva sannidhikārakaṁ.
  Sannidhikiriyanti attho. Paṭiggahetvā ekarattaṁ vītināmitassetaṁ
  adhivacanaṁ. Tenevassa padabhājane vuttaṁ sannidhikārakaṁ nāma ajja
  paṭiggahitaṁ aparajjunti 1-. Paṭiggaṇhāti āpatti dukkaṭassāti evaṁ
  sannidhikataṁ yaṅkiñci yāvakālikaṁ yāmakālikaṁ vā ajjhoharitukāmatāya
  gaṇhantassa paṭiggahaṇe tāva āpatti dukkaṭassa. Ajjhoharato pana
  ekamekasmiṁ 2- ajjhohāre pācittiyaṁ. Sacepi patto duddhoto hoti
  yaṁ aṅguliyā ghaṁsantassa lekhā paññāyati gaṇṭhikapattassa vā
  gaṇṭhikantare sneho 3- paviṭṭho so uṇhe otāpentassa
  paggharati uṇhayāguyā vā gahitāya sandissati tādise pattepi
  punadivase bhuñjantassa pācittiyaṁ. Tasmā pattaṁ dhovitvā puna
  tattha acchodakaṁ vā āsiñcitvā aṅguliyā vā ghaṁsitvā
  nissnehabhāvo 4- jānitabbo. Sacepi udake snebhāvo 5- patte
  vā aṅgulīlekhā paññāyati duddhoto hoti. Telavaṇṇapatte pana
  aṅgulīlekhā paññāyati sā abbohārikā. Yaṁ bhikkhū nirapekkhā
  sāmaṇerānaṁ pariccajanti tañce sāmaṇerā nidahitvā denti
  sabbaṁ vaṭṭati. Sayaṁ paṭiggahetvā apariccattameva hi dutiyadivase

  *  *  *  *  *  *
  Footnote: 1. ajja paṭiggahitaṁ aparajju khāditaṁ hotīti padabhājane vuttaṁ. 2. ekekasmiṁ.
  3. sineho. 4. nissinehabhāvo. 5. sineho.
-------------------------------------------------
[page 422]
  Na vaṭṭati. Tato hi ekaṁ siṭṭhaṁpi ajjhoharato pācittiyameva.
  Akappiyamaṁsesu manussamaṁse thullaccayena saddhiṁ pācittiyaṁ. Avasesesu
  dukkaṭena saddhiṁ. Yāmakālikaṁ sati paccaye ajjhoharato pācittiyaṁ.
  Āhāratthāya ajjhoharato dukkaṭena saddhiṁ pācittiyaṁ. Sace
  pavārito hutvā anatirittaṁ kataṁ ajjhoharati pakatiāmise dve
  pācittiyāni. Manussamaṁse thullaccayena saddhiṁ dve. Sese
  akappiyamaṁse dukkaṭena saddhiṁ. Yāmakālikaṁ sati paccaye sāmisena
  mukhena ajjhoharato dve. Nirāmisena ekameva. Āhāratthāya
  ajjhoharato vikappadvayepi dukkaṭaṁ vaḍḍhati. Sace vikāle
  ajjhoharati pakatibhojane sannidhipaccayā ca vikālabhojanapaccayā ca
  dve pācittiyāni. Akappiyamaṁse thullaccayañca dukkaṭañca vaḍḍhati.
  Yāmakālikesu vikālabhojanapaccayā anāpatti. Anatirittapaccayā
  pana vikāle sabbavikappesu anāpatti. Sattāhakālikaṁ yāvajīvikaṁ
  āhāratthāyāti āhāratthāya paṭiggaṇhato paṭiggahaṇapaccayā tāva
  dukkaṭaṁ. Ajjhoharato pana sace nirāmisaṁ hoti ajjhohāre
  ajjhohāre dukkaṭaṁ. Atha āmisasaṁsaṭṭhaṁ paṭiggahetvā ṭhapitaṁ hoti
  yathāvatthukaṁ pācittiyameva. Anāpatti yāvakālikanti ādimhi
  vikālabhojanasikkhāpade niddiṭṭhaṁ khādanīyaṁ bhojanīyaṁ yāva majjhantikasaṅkhāto
  kālo tāva bhuñjitabbato yāvakālikaṁ saddhiṁ anulomapānehi
  aṭṭhavidhaṁ pānaṁ yāva rattiyā pacchimayāmasaṅkhāto yāmo
  tāva paribhuñjitabbato yāmo kālo assāti yāmakālikaṁ
-------------------------------------------------
[page 423]
  Sappiādi pañcavidhaṁ bhesajjaṁ sattāhaṁ nidhetabbato sattāhaṁ kālo
  assāti sattāhakālikaṁ ṭhapetvā udakaṁ avasesaṁ sabbaṁpi yāvajīvaṁ
  pariharitvā sati paccaye paribhuñjitabbato yāvajīvikanti vuccati.
  Tattha aruṇodaye paṭiggahitaṁ yāvakālikaṁ satakkhattumpi nidahitvā
  yāva kālo nātikkamati tāva yāmakālikaṁ ekaṁ ahorattaṁ
  sattāhakālikaṁ sattarattaṁ itaraṁ sati paccaye yāvajīvaṁpi bhuñjantassa
  anāpatti. Sesamettha uttānameva. Aṭṭhakathāsu pana imasmiṁ ṭhāne
  pānakathā kappiyānulomakathā kappati nu kho yāvakālikena
  yāmakālikanti ādikathā ca kappiyabhūmikathā ca vitthāritā. Taṁ mayaṁ
  āgataṭṭhāneyeva kathayissāma. Eḷakalomasamuṭṭhānaṁ kāyato ca
  kāyacittato ca samuṭṭhāti kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                  Sannidhikārakasikkhāpadaṁ aṭṭhamaṁ.
      Navamasikkhāpade. Paṇītabhojanānīti uttamabhojanāni. Kassa
  sampannaṁ na manāpanti sampattiyuttaṁ kassa na piyaṁ. Sādūti
  surasaṁ. Yo pana bhikkhu evarūpāni paṇītabhojanāni agilāno attano
  atthāya viññāpetvā bhuñjeyyāti ettha suddhāni sappiādīni
  viññāpetvā bhuñjanto pācittiyaṁ nāpajjati. Sekhiyesu
  sūpodanaviññattidukkaṭaṁ āpajjati. Odanasaṁsaṭṭhāni pana viññāpetvā
  bhuñjanto pācittiyaṁ āpajjatīti veditabbo. Ayaṁ kirettha
  adhippāyo. Teneva ca paṇītānīti avatvā paṇītabhojanānīti
-------------------------------------------------
[page 424]
  Sutte vuttaṁ. Paṇītānīti hi vutte sappiādīnaṁyeva gahaṇaṁ hoti.
  Paṇītabhojanānīti vutte pana paṇītasaṁsaṭṭhāni sattadhaññanibbattāni
  bhojanāni paṇītabhojanānīti ayamattho paññāyati. Idāni viññāpeti
  payoge dukkaṭantiādīsu ayaṁ vinicchayo. Sappinā bhattaṁ dehi sappiṁ
  ākīritvā dehi sappimissakaṁ katvā dehi sappiṁ dehi sappiñca
  bhattañca dehīti viññāpentassa viññattiyā dukkaṭaṁ paṭiggahaṇe
  dukkaṭaṁ ajjhohāre pācittiyaṁ. Sappibhattaṁ dehīti vutte pana
  yasmā sālibhattaṁ viya sappibhattaṁ nāma natthi tasmā
  sūpodanaviññattidukkaṭameva veditabbaṁ. Sace pana sappinā bhattaṁ dehīti
  vutte pana bhattaṁ datvā sappiṁ katvā bhuñjāti navanītaṁ vā khīraṁ
  vā dadhiṁ vā deti mūlaṁ vā pana deti iminā sappiṁ gahetvā
  bhuñjāti yathāvatthukameva. Gosappinā bhattaṁ dehīti vutte pana
  gosappinā vā detu gosappimhi asati purimanayeneva gonavanītādīni
  vā gāviṁyeva vā detu ito sappinā bhuñjāti yathāvatthukameva.
  Sace pana gosappinā yācito ajiyā sappiādīhi deti visaṁketaṁ.
  Evaṁ hi sati aññaṁ yācitena aññaṁ dinnaṁ nāma hoti tasmā
  anāpatti. Esa nayo ajiyā sappinā dehīti ādīsupi.
  Kappiyasappinā dehīti vutte akappiyasappinā deti visaṁketameva.
  Akappiyasappinā dehīti vutte akappiyasappinā deti paṭiggahaṇepi paribhogepi
  dukkaṭameva. Akappiyasappimhi asati purimanayeneva akappiyanavanītādīhi
  deti sappiṁ katvā bhuñjāti akappiyasappināva dinnaṁ hoti.
-------------------------------------------------
[page 425]
  Akappiyasappināti vutte kappiyena deti visaṁketameva. Sappināti
  vutte sesesu navanītādīsu aññatarena deti visaṁketameva. Eseva
  nayo navanītena dehīti ādīsupi. Yena yena hi viññatti hoti
  tasmiṁ vā tassa mūle vā laddhe taṁ taṁ laddhameva hoti. Sace
  pana aññaṁ pāliyaṁ āgataṁ vā anāgataṁ vā deti visaṁketaṁ.
  Pāliyaṁ āgatanavanītādīni ṭhapetvā aññehi navanītādīhi
  viññāpentassa dukkaṭaṁ. Yathā ca sappibhattaṁ dehīti vutte
  sālibhattassa viya sappibhattassa abhāvā sūpodanaviññatti dukkaṭameva
  hotīti vuttaṁ evaṁ navanītabhattaṁ dehīti ādīsupi. Paṭipāṭiyā
  ekamekaṁ vitthāretvā vuccamānepi hi ayamevattho vattabbo
  siyā. So ca saṅkhepenapi sakkā ñātuṁ kiṁ tattha vitthārena.
  Tena vuttaṁ eseva nayo navanītena dehīti ādīsupīti. Sace pana
  sabbehipi sappiādīhi ekaṭṭhāne vā nānāṭhāne vā viññāpetvā
  paṭiladdhaṁ ekabhājane ākīritvā ekarasaṁ katvā tato kusaggenāpi
  jivhagge ekavinduṁ ṭhapetvā ajjhoharati nava pācittiyāni
  āpajjati. Vuttaṁpi cetaṁ parivāre
                 kāyikāni na vācasikāni
                 sabbāni nānāvatthukāni
                 apubbaṁ acarimaṁ āpajjeyya ekato
                 pañhāmesā kusalehi cintitāti 1-.
  Agilāno gilānasaññīti ettha sace gilānasaññīpi hutvā

  *  *  *  *  *  *
  Footnote: 1. vi. parivāra. 8/534.
-------------------------------------------------
[page 426]
  Bhesajjatthāya pañca bhesajjāni viññāpeti mahānāmasikkhāpadena
  kāretabbo. Nava paṇītabhojanāni viññāpento pana iminā
  sikkhāpadena kāretabbo. Bhikkhunīnaṁ pana etāni pāṭidesanīyavatthūni honti.
  Sūpodanaviññattiyaṁ ubhayesaṁpi sekhapaṇṇattidukkaṭameva. Sesamettha
  uttānameva. Catussamuṭṭhānaṁ kāyato ca kāyavācato ca kāyacittato
  ca kāyavācācittato ca samuṭṭhāti kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                   Paṇītabhojanasikkhāpadaṁ navamaṁ.
      Dasamasikkhāpade. Catūsu paccayesu antamaso dantakaṭṭhaṁpi
  sabbaṁ paṁsukūlameva assāti sabbapaṁsukūliko. So kira susāne
  chaḍḍitabhājanameva pattaṁ katvā tattha chaḍḍitacolakeheva cīvaraṁ katvā
  tattha chaḍḍitamañcapīṭhakāniyeva gahetvā paribhuñjati. Ayyavosāṭitakānīti
  ettha ayyāti vuccanti kālakatā pitipitāmahā. Vosāṭitakāni
  vuccanti tesaṁ atthāya susānādīsu chaḍḍitakāni khādanīyabhojanīyāni.
  Manussā kira kālakate ñātake uddissa yantesaṁ sajīvakāle piyaṁ hoti
  taṁ etesu susānādīsu piṇḍapiṇḍaṁ katvā ñātakā no paribhuñjantūti
  ṭhapenti. So bhikkhu taṁ gahetvā bhuñjati aññaṁ paṇītaṁpi
  diyyamānaṁ na icchati. Tena vuttaṁ susānepi rukkhamūlepi ummārepi
  ayyavosāṭitakāni sāmaṁ gahetvā paribhuñjatīti. Theroti thiro
  ghanabaddho. Vaddharoti thūlo 1-. Thūlo ca ghanasarīro cāyaṁ bhikkhūti

  *  *  *  *  *  *
  Footnote: 1. vadharoti ghātakoti amhākaṁ mati. pāliyaṁ vadharoti dissati.
-------------------------------------------------
[page 427]
  Vuttaṁ hoti. Manussamaṁsaṁ maññe khādatīti manussamaṁsaṁ khādatīti naṁ
  sallakkhema. Manussamaṁsaṁ khādantā hi īdisā bhavantīti ayaṁ tesaṁ
  adhippāyo. Udakadantapoṇe kukkuccāyantīti ettha te bhikkhū
  adinnaṁ mukhadvāraṁ āhāraṁ āhareyyāti padassa sammā atthaṁ
  asallakkhetvā kukkuccāyiṁsu. Bhagavā pana yathāuppannassa
  vatthussa vasena pitā viya dārake te bhikkhū saññāpento
  anuppaññattiṁ ṭhapesi. Adinnanti kāyena vā kāyapaṭibaddhena
  vā gaṇhantassa kāyakāyapaṭibaddhanissaggiyānaṁ aññataravasena
  na dinnaṁ. Etadeva hi sandhāya padabhājane adinnaṁ nāma
  apaṭiggahitakaṁ vuccatīti vuttaṁ. Dutiyapārājike pana adinnannāma
  parapariggahitaṁ vuccatīti vuttaṁ. Dinnanti idaṁ pana tasseva
  adinnassa paṭipakkhavasena lakkhaṇadassanatthaṁ uddhaṭaṁ. Niddese
  cassa kāyena vā kāyapaṭibaddhena vā nissaggiyena vā denteti
  evaṁ aññasmiṁ dadamāne. Hatthapāse ṭhito kāyena vā
  kāyapaṭibaddhena vā paṭiggaṇhātīti taṁ evaṁ dīyamānaṁ antamaso
  rathareṇuṁpi sace pubbe vuttalakkhaṇe hatthapāse ṭhito kāyena
  vā kāyapaṭibaddhena vā paṭiggaṇhāti. Etaṁ evaṁ paṭiggahitaṁ
  dinnaṁ nāma vuccati. Na idaṁ gaṇha idaṁ tava hotūtiādivacanena
  nissaṭṭhaṁ. Tattha kāyenāti hatthādīsu yenakenaci sarīrāvayavena
  antamaso pādaṅguliyāpi dīyamānaṁ kāyena dinnaṁ nāma hoti.
  Paṭiggahaṇepi eseva nayo. Yenakenaci hi sarīrāvayavena gahitaṁ
-------------------------------------------------
[page 428]
  Kāyena gahitameva hoti. Sacepi natthukaraṇīyaṁ dīyamānaṁ nāsapuṭena
  akallakova mukhena paṭiggaṇhāti. Ābhogamattameva hi ettha
  pamāṇaṁ. Ayaṁ nayo mahāpaccariyaṁ vutto. Kāyapaṭibaddhenāti
  kaṭacchuādīsu yenakenaci upakaraṇena dinnaṁ kāyapaṭibaddhena dinnaṁ
  nāma hoti. Paṭiggahaṇepi eseva nayo. Yenakenaci
  sarīrasaṁbaddhena pattathālakādinā gahitaṁ kāyapaṭibaddhena paṭiggahitameva
  hoti. Nissaggiyenāti kāyato ca kāyapaṭibaddhato ca mocetvā
  hatthapāse ṭhitassa kāyena vā kāyapaṭibaddhena vā pātiyamānaṁ hi
  nissaggiyena payogena dinnaṁ nāma hoti. Ayaṁ tāva pālivaṇṇanā.
      Ayaṁ panettha pālimuttakavinicchayo veditabbo. Pañcahi
  aṅgehi paṭiggahaṇaṁ ruhati. Thāmamajjhimassa purisassa uccāraṇamattaṁ
  hoti hatthapāso paññāyati abhihāro paññāyati devo vā manusso
  vā tiracchānagato vā deti taṁ pana bhikkhu kāyena vā kāyapaṭibandhena
  vā paṭiggaṇhāti. Evaṁ pañcahaṅgehi paṭiggahaṇaṁ ruhati.
  Tattha ṭhitanisinnanipannānaṁ pavāraṇasikkhāpade vuttanayena hatthapāso
  veditabbo. Sace pana dāyakapaṭiggāhakesu eko ākāse hoti
  eko bhūmiyaṁ bhummaṭṭhassa ca sīsena ākāsaṭṭhassa ca ṭhapetvā
  dātuṁ vā gahetuṁ vā pasāritahatthaṁ yaṁ āsannataraṁ aṅgaṁ tassa
  orimantena hatthapāsappamāṇaṁ paricchinditabbaṁ. Sacepi eko kūpe
  hoti eko kūpataṭe eko vā rukkhe eko paṭhaviyaṁ vuttanayeneva
  hatthapāsappamāṇaṁ paricchinditabbaṁ. Evarūpe hatthapāse ṭhatvā
-------------------------------------------------
[page 429]
  Sacepi pakkhī mukhatuṇḍakena hatthī vā soṇḍāya gahetvā pupphaṁ vā
  phalaṁ vā deti paṭiggahaṇaṁ ruhati. Sace pana pana aḍḍhaṭṭhamaratanassāpi
  hatthino khandhe nisinno tena soṇḍāya dīyamānaṁ gaṇhāti
  vaṭṭatiyeva. Eko bahūni bhattabyañjanabhājanāni sīse katvā
  bhikkhussa santikaṁ āgantvā ṭhitakova gaṇhāthāti vadati na tāva
  abhihāro paññāyati tasmā na gahetabbaṁ. Sace pana īsakaṁpi
  onamati bhikkhunā hatthaṁ pasāretvā heṭṭhimabhājanaṁ ekadesenāpi
  sampaṭicchitabbaṁ. Ettāvatā sabbabhājanāni paṭiggahitāni honti.
  Tato paṭṭhāya oropetvā vā ugghāṭetvā vā yaṁ icchati taṁ
  gahetuṁ vaṭṭati. Sabhattapacchiādimhi pana ekabhājane vattabbameva
  natthi. Kājena bhattaṁ harantopi sace kājaṁ onāmetvā deti
  vaṭṭati. Sacepi tiṁsahattho veḷu hoti ekasmiṁ ante guḷakumbho
  baddho hoti ekasmiṁ sappikumbho taṁ ce paṭiggaṇhāti sabbaṁ
  paṭiggahitameva. Ucchuyantadoṇito paggharantameva rasaṁ gaṇhāthāti
  vadati abhihāro na paññāyatīti na gahetabbo. Sace pana
  kasaṭaṁ chaḍḍetvā hatthena ussiñcitvā ussiñcitvā deti vaṭṭati.
  Bahū pattā mañce vā pīṭhe vā kaṭasārake vā doṇiyaṁ vā
  phalake vā ṭhapitā honti. Yattha ṭhitassa dāyako hatthapāse hoti
  tattha ṭhatvā paṭiggahaṇasaññāya mañcādīni aṅguliyāpi phusitvā
  ṭhitena vā nisinnena vā nipannena vā yantesu pattesu dīyati
  taṁ sabbaṁ paṭiggahitaṁ hoti. Sacepi paṭiggahessāmīti mañcādīni
-------------------------------------------------
[page 430]
  Āruhitvā nisīdati vaṭṭatiyeva. Paṭhaviyaṁ pana sacepi kucchiyā
  kucchiṁ āhacca ṭhitā honti yaṁ yaṁ pattaṁ aṅguliyā vā sūciyā vā
  phusitvā nisinno hoti tattha tattha dīyamānameva paṭiggahitaṁ hoti.
  Yattha katthaci mahākaṭasārahatthattharādīsu ṭhapitapatte paṭiggahaṇaṁ na
  ruhatīti vuttaṁ. Taṁ hatthapāsātikkamaṁ sandhāya vuttanti veditabbaṁ.
  Hatthapāse pana sati yattha katthaci vaṭṭati aññatra tattha jātakā.
  Tattha jātake pana paduminīpaṇṇe vā kiṁsukapaṇṇādimhi vā
  na vaṭṭati. Na hi taṁ kāyapaṭibaddhasaṅkhyaṁ gacchati. Yathā ca tattha
  jātake evaṁ khāṇuke bandhitvā ṭhapitamañcādimhi asaṁhārime
  phalake vā pāsāṇe vā na ruhatiyeva. Tepi hi tattha jātake
  saṅkhepūpagā honti. Bhūmiyaṁ atthatesu sukhumesu tintiṇikādipaṇṇesupi
  paṭiggahaṇaṁ na ruhati. Na hi tāni saṇṭhātuṁ samatthānīti.
  Mahantesu pana paduminīpaṇṇādīsu ruhati. Sace tattha hatthapāsaṁ
  atikkamma ṭhito dīghadaṇḍakena uḷuṅkena deti āgantvā dehīti
  vattabbo. Vacanaṁ assutvā vā anādiyitvā vā patte
  ākīratiyeva puna paṭiggahetabbaṁ. Dūre ṭhatvā bhattapiṇḍaṁ khipantepi
  eseva nayo. Sace pattatthavikato nīhariyamāne patte rajanacuṇṇāni
  honti sati udake dhovitabbo. Asati rajanacuṇṇaṁ puñchitvā
  paṭiggahetvā vā piṇḍāya caritabbaṁ. Sace piṇḍāya carantassa
  rajaṁ 1- patati paṭiggahetvā bhikkhā gaṇhitabbā. Apaṭiggahetvā

  *  *  *  *  *  *
  Footnote: 1. rajo.
-------------------------------------------------
[page 431]
  Gaṇhato pana vinayadukkaṭaṁ. Taṁ pana puna paṭiggahetvā bhuñjato
  anāpatti. Sace pana paṭiggahetvā dethāti vutte vacanaṁ
  assutvā vā anādiyitvā vā bhikkhaṁ dentiyeva vinayadukkaṭaṁ
  natthi. Puna paṭiggahetvā aññā bhikkhā paṭiggahetabbā. Sace
  mahāvāto tato tato rajaṁ pāteti na sakkā hoti bhikkhaṁ
  gahetuṁ anupasampannassa dassāmīti suddhacittena ābhogaṁ katvā
  gaṇhituṁ vaṭṭati. Evaṁ piṇḍāya caritvā vihāraṁ vā āsanasālaṁ
  vā gantvā taṁ anupasampannassa datvā puna tena dinnaṁ vā
  tassa vissāsena vā paṭiggahetvā bhuñjituṁ vaṭṭati. Sace
  bhikkhācāre sarajaṁ pattaṁ bhikkhussa deti so vattabbo imaṁ
  paṭiggahetvā bhikkhaṁ vā gaṇheyyāsi paribhuñjeyyāsi vāti. Tena
  tathā kātabbaṁ. Sace rajaṁ upari uppalavati kañjikaṁ pavāhetvā
  sesaṁ bhuñjitabbaṁ. Sace anto paviṭṭhaṁ hoti paṭiggahetabbaṁ.
  Anupasampanne asati hatthato amocenteneva yattha anupasampanno atthi
  tattha netvā paṭiggahetabbaṁ. Sukkhabhatte patitarajaṁ apanetvā bhuñjituṁ
  vaṭṭati. Sace pana atisukhumaṁ hoti uparibhattena saddhiṁ apanetabbaṁ
  paṭiggahetvā vā bhuñjitabbaṁ. Yāguṁ vā sūpaṁ vā purato
  ṭhapetvā ālulentānaṁ bhājanato phusatāni uggantvā patte
  patanti patto paṭiggahetabbo. Uḷuṅkena āharitvā dentānaṁ
  paṭhamataraṁ uḷuṅkato thevā patte patanti supatitā abhihaṭattā
  doso natthi. Sacepi carukena bhatte ākīriyamāne carukato
-------------------------------------------------
[page 432]
  Masi vā chārikā vā patati abhihaṭattā nevatthi doso.
  Anantarassa bhikkhuno dīyamānaṁ pattato uppatitvā itarassa
  patte patati supatitaṁ paṭiggahitakameva hoti. Sace jajjharisākādiṁ
  phāletvā ekassa bhikkhuno dentānaṁ sākato phusitāni aññassa
  patte patanti patto paṭiggahetabbo. Yassa pattassa upari
  phālenti tassa patte patitesu dātukāmatāya abhihaṭattā doso
  natthi. Pāyāsassa pūretvā pattaṁ denti uṇhattā heṭṭhā
  gahetuṁ na sakkoti mukhavaṭṭiyāpi gahetuṁ vaṭṭatiyeva. Sace tathāpi
  na sakkoti ādhārakena gaṇhitabbo. Āsanasālāyaṁ pattaṁ
  gahetvā nisinno bhikkhu niddaṁ okkamanto hoti. So neva
  āhariyamānaṁ na dīyamānaṁ jānāti apaṭiggahitakaṁ hoti. Sace pana
  ābhogaṁ katvā nisinno hoti vaṭṭati. Sacepi so hatthena
  ādhārakaṁ muñcitvā pādena pīḷetvā niddāyati vaṭṭatiyeva.
  Pādena ādhārakaṁ akkamitvā paṭiggaṇhantassa pana jāgarantassāpi
  anādarapaṭiggahaṇaṁ hoti tasmā na kātabbaṁ. Keci evaṁ ādhārakena
  paṭiggahaṇaṁ kāyapaṭibaddhapaṭibaddhena paṭiggahaṇaṁ nāma hoti
  tasmā na vaṭṭatīti vadanti. Taṁ vacanamattameva. Atthato pana
  sabbametaṁ kāyapaṭibaddhameva hoti. Kāyasaṁsaggepi cesa nayo
  dassito. Yaṁpi bhikkhussa dīyamānaṁ patati taṁpi sāmaṁ gahetvā
  paribhuñjituṁ vaṭṭati. Tatrīdaṁ suttaṁ anujānāmi bhikkhave yaṁ
  dīyamānaṁ patati taṁ sāmaṁ gahetvā paribhuñjituṁ taṁ kissahetu
-------------------------------------------------
[page 433]
  Pariccattaṁ taṁ bhikkhave dāyakehīti 1-. Idañca pana suttaṁ neyyatthaṁ
  tasmā evamettha adhippāyo veditabbo. Yaṁ dīyamānaṁ dāyakassa
  hatthato parigalitvā suddhāya vā bhūmiyā paduminīpaṇṇavatthakaṭasārakādīsu
  vā patati taṁ sāmaṁ gahetvā paribhuñjituṁ vaṭṭati.
  Yaṁ pana sarajāya bhūmayā patati taṁ rajaṁ puñchitvā vā dhovitvā
  vā paṭiggahetvā vā paribhuñjitabbaṁ. Sace pana pavaṭṭantaṁ aññassa
  bhikkhuno santikaṁ gacchati tena āharāpetuṁpi vaṭṭati. Sace taṁ
  bhikkhuṁ vadati tvaṁyeva khādāti tassāpi khādituṁ vaṭṭati.
  Anāṇattena pana tena na gahetabbaṁ. Anāṇattenāpi itarassa
  dassāmīti gahetuṁ vaṭṭatīti kurundiyaṁ vuttaṁ. Kasmā panetaṁ
  itarassa bhikkhuno gahetuṁ na vaṭṭatīti. Bhagavatā ananuññātattā.
  Bhagavatā hi sāmaṁ gahetvā paribhuñjitunti vadantena yasseva taṁ
  dīyamānaṁ patati tassa appaṭiggahitakaṁpi taṁ gahetvā paribhogo
  anuññāto. Pariccattaṁ taṁ bhikkhave dāyakehīti vacanena panettha
  parasantakābhāvo dīpito tasmā aññassa sāmaṁ gahetvā
  paribhuñjituṁ na vaṭṭati tassa pana āṇattiyā vaṭṭati. Ayaṁ
  kirettha adhippāyo. Yasmā ca taṁ apaṭiggahitakattā anuññātaṁ
  tasmā yathāṭhitaṁyeva anāmasitvā kenaci pidahitvā ṭhapitaṁ dutiyadivasepi
  paribhuñjituṁ vaṭṭati. Sannidhipaccayā anāpatti. Paṭiggahetvā pana
  paribhuñjitabbaṁ. Taṁdivasaṁyeva hi tassa sāmaṁ gahetvā paribhogo
  anuññāto na tato paranti ayaṁpi kirettha adhippāyo. Idāni

  *  *  *  *  *  *
  Footnote: 1. vi. cullavagga. 7/58.
-------------------------------------------------
[page 434]
  Abbohārikanayo vuccati. Bhuñjantānaṁ hi dantā khīyanti
  nakhā khīyanti pattassa vaṇṇo khīyati sabbaṁ abbohārikaṁ.
  Satthakena ucchuādīsu phālitesu malaṁ paññāyati etaṁ navasamuṭṭhitaṁ
  nāma paṭiggahetvā paribhuñjitabbaṁ. Satthakaṁ dhovitvā phālitesu
  malaṁ na paññāyati lohagandhamattaṁ hoti taṁ abbohārikaṁ.
  Yaṁpi satthakaṁ gahetvā pariharanti tena phālitesupi eseva nayo.
  Na hi taṁ paribhogatthāya pariharantīti. Mūlabhesajjādīni piṁsantānaṁ vā
  koṭṭentānaṁ vā nisadanisadapotakaudukkhalamusalāni khīyanti.
  Pariharaṇakavāsiṁ tāpetvā bhesajjatthāya takke vā khīre vā pakkhipanti.
  Tattha nīlakā paññāyati. Satthake vuttasadisova vinicchayo.
  Āmakatakkādīsu pana sayaṁ na pakkhipitabbā. Pakkhipati ce
  sāmapākato na muccati. Deve vassante piṇḍāya carantassa
  sarīrato vā cīvarato vā kiliṭṭhaṁ udakaṁ patte patati taṁ
  paṭiggahetabbaṁ. Rukkhamūlādīsu bhuñjantassa patitepi eseva
  nayo. Sace pana sattāhaṁ vassante deve suddhamudakaṁ hoti
  abbhokāsato vā patati vaṭṭati. Sāmaṇerassa odanaṁ dentena
  tassa pattagataṁ acchupanteneva dātabbaṁ. Patto vāssa
  paṭiggahetabbo. Apaṭiggahite odanaṁ chupitvā puna attano patte
  odanaṁ gaṇhantassa uggahitako hoti. Sace pana dātukāmo
  hutvā āhara sāmaṇera pattaṁ odanaṁ gaṇhāti vadati itaro ca alaṁ
  mayhanti paṭikkhipati puna tavetaṁ mayā pariccattanti ca vuttepi
-------------------------------------------------
[page 435]
  Na mayhaṁ etenatthoti vadati satakkhattuṁpi pariccajatu yāva
  attano hatthagataṁ paṭiggahitakameva hoti. Sace pana ādhārakepi
  ṭhitaṁ nirapekkho gaṇhāhīti vadati puna paṭiggahetabbaṁ. Sace
  sāpekkho ādhārake pattaṁ ṭhapetvā eto pūvaṁ vā bhattaṁ vā
  gaṇhāti sāmaṇeraṁ vadati sāmaṇero hatthaṁ dhovitvā sacepi
  satakkhattuṁ gahetvā attano pattagataṁ aphusantova attano patte
  pakkhipati puna paṭiggahaṇakiccaṁ natthi. Yadi pana attano
  pattagataṁ phusitvā tato gaṇhāti sāmaṇerassa santakena saṁsaṭṭhaṁ
  hoti puna paṭiggahetabbaṁ. Keci pana sacepi gayhamānaṁ chijjitvā
  tattha patati puna paṭiggahetabbanti vadanti. Taṁ ekaṁ
  bhattapiṇḍaṁ gaṇha ekaṁ pūvaṁ gaṇha imassa guḷapiṇḍassa ettakaṁ
  padesaṁ gaṇhāti evaṁ paricchinditvā vutte veditabbaṁ. Idha pana
  paricchedo natthi tasmā yaṁ sāmaṇerassa patte patati tadeva
  paṭiggahaṇaṁ vijahati. Hatthagataṁ pana yāva sāmaṇero vā alanti
  na oramati bhikkhu vā na vāreti tāva bhikkhusseva santakaṁ tasmā
  paṭiggahaṇaṁ na vijahati. Sace attano vā bhikkhūnaṁ vā yāgupacanakabhājane
  kesañci atthāya bhattaṁ pakkhipati sāmaṇera bhājanassa upari hatthaṁ
  karohīti vatvā tassa hatthe pakkhipitabbaṁ. Tass hatthato bhājane
  patati. Taṁ hi dutiyadivase bhājanassa akappiyabhāvaṁ na karoti
  pariccattattā. Sace evaṁ akatvā pakkhipati pattamiva bhājanaṁ
  nirāmisaṁ katvā paribhuñjitabbaṁ. Dāyakā yāgukuṭaṁ ṭhapetvā
-------------------------------------------------
[page 436]
  Gatā. Taṁ daharasāmaṇero paṭiggaṇhāpetuṁ na sakkoti. Bhikkhu
  pattaṁ upanāmeti. Sāmaṇero kuṭassa gīvaṁ pattassa mukhavaṭṭiyaṁ
  ṭhapetvā āvaṭṭeti. Pattagatā yāgu paṭiggahitāva hoti.
  Athavā bhikkhu bhūmiyaṁ hatthaṁ ṭhapeti. Sāmaṇero pavaṭṭetvā
  tattha āropeti vaṭṭati. Pūvapacchibhattapacchiucchubhārādīsupi eseva
  nayo. Sace paṭiggahaṇūpagaṁ bhāraṁ dve tayo vā sāmaṇerā
  denti ekena vā balavatā ukkhittaṁ dve tayo bhikkhū gaṇhanti
  vaṭṭati. Mañcassa vā pīṭhassa vā pādesu telaghaṭaṁ vā phāṇitaghaṭaṁ
  vā laggenti bhikkhussa mañcepi pīṭhepi nisīdituṁ vaṭṭati.
  Uggahitakaṁ nāma na hoti. Nāgadantake vā aṅkusake vā dve
  telaghaṭā laggitā honti. Upari paṭiggahitako heṭṭhā
  apaṭiggahitako. Uparimaṁ gahetuṁ vaṭṭati. Heṭṭhā paṭiggahitako upari
  apaṭiggahitako. Uparimaṁ gahetvā itaraṁ gaṇhato uparimo uggahitako
  hoti. Heṭṭhāmañce apaṭiggahitakaṁ telathālakaṁ hoti. Tañce
  sammajjanto sammajjaniyā ghaṭṭeti uggahitakaṁ na hoti. Paṭiggahitakaṁ
  gaṇhissāmīti apaṭiggahitakaṁ gaṇhitvā ñatvā puna gahitaṭṭhāne
  ṭhapeti uggahitakaṁ na hoti. Bahi nīharitvā sañjānāti.
  Bahi aṭṭhapetvā haritvā tattheva ṭhapetabbaṁ natthi doso.
  Sace pana pubbe vivaritvā ṭhapitaṁ na pidahitabbaṁ yathā pubbe ṭhitaṁ
  tatheva ṭhapetabbaṁ. Sace bahi ṭhapeti puna na chupitabbaṁ. Atha
  heṭṭhāpāsādaṁ orohanto nisseṇīmajjhe sañjānāti anokāsattā
-------------------------------------------------
[page 437]
  Uddhaṁ vā adho vā nīharitvā ṭhapetabbaṁ. Paṭiggahitake
  telādimhi kaṇikā uṭṭheti. Siṅgaverādimhi ghuṇacuṇṇaṁ.
  Taṁsamuṭṭhānameva nāma etaṁ puna paṭiggahaṇakiccaṁ natthi. Tālaṁ vā
  nāḷikeraṁ vā āruḷho yottena phalapiṇḍaṁ otāretvā upariṭṭhitova
  gaṇhāthāti vadati na gahetabbaṁ. Sace añño bhūmiyaṁ ṭhito
  yottapāsake gahetvā ukkhipitvā deti vaṭṭati. Saphalaṁ mahāsākhaṁ
  kappiyaṁ kāretvā paṭiggaṇhāti. Phalāni paṭiggahitāneva honti
  yathāsukhaṁ paribhuñjituṁ vaṭṭati. Antovatiyaṁ ṭhatvā vatiṁ chinditvā
  ucchuṁ vā timbarusakaṁ vā denti. Hatthapāse sati vaṭṭati.
  Vatidaṇḍakesu appaharitvā niggataṁ gaṇhantassa vaṭṭati. Paharitvā
  niggate aṭṭhakathāsu doso na dassito. Mayaṁ pana yaṁ ṭhānaṁ
  pahaṭaṁ tato sayaṁ patitamiva hotīti takkayāma. Taṁpi aṭṭhatvā
  gacchante yujjati suṅkaghāṭato pavaṭṭetvā bahi pātitabhaṇḍaṁ viya.
  Vatiṁ vā pākāraṁ vā laṅghāpetvā denti. Sace pana na puthulo
  pākāro antopākāre ca bahipākāre ca ṭhitassa hatthapāso pahoti
  hatthasataṁpi uddhaṁ gantvā sampattaṁ gahetuṁ vaṭṭati. Bhikkhu gilānaṁ
  sāmaṇeraṁ khandhena vahati. So phalāphalaṁ disvā gahetvā khandhe
  nisinnova deti vaṭṭati. Aparo bhikkhuṁ vahanto khandhe nisinnassa
  bhikkhuno deti vaṭṭatiyeva. Bhikkhu phaliniṁ sākhaṁ chāyatthāya gahetvā
  gacchati. Phalāni khādituṁ citte uppanne paṭiggahāpetvā khādituṁ
  vaṭṭati. Macchikavāraṇatthaṁ kappiyaṁ kāretvā paṭiggaṇhāti.
-------------------------------------------------
[page 438]
  Khāditukāmo ce hoti mūlapaṭiggahaṇameva vaṭṭati khādantassa doso
  natthi. Bhikkhu paṭiggahaṇārahaṁ bhaṇḍaṁ manussānaṁ yāne ṭhapetvā maggaṁ
  gacchati. Yānaṁ kaddame laggati. Daharo cakkaṁ gahetvā ukkhipati
  vaṭṭati. Uggahitakaṁ nāma na hoti. Nāvāyaṁ ṭhapetvā nāvaṁ
  arittena vā pājeti hatthena vā kaḍḍhati vaṭṭati. Ulumpepi
  eseva nayo. Pāṭiyā vā kuṇḍake vā ghaṭe vā ṭhapetvāpi
  taṁ anupasampannena gāhāpetvā anupasampannaṁ bāhāyaṁ gahetvā
  tarituṁ vaṭṭati. Tasmiṁpi asati anupasampannaṁ gāhāpetvā taṁ
  bāhāyaṁ gahetvā tarituṁ vaṭṭati. Upāsakā gamikabhikkhūnaṁ
  pātheyyataṇḍule denti. Sāmaṇerā bhikkhūnaṁ taṇḍule gahetvā attano
  taṇḍule gahetuṁ na sakkonti. Bhikkhū tesaṁ taṇḍule gaṇhanti.
  Sāmaṇerā attanā gahitataṇḍulesu khīṇesu itarehi taṇḍulehi yāguṁ
  pacitvā sabbesaṁ pattāni paṭipāṭiyā ṭhapetvā yāguṁ ākīranti.
  Paṇḍito sāmaṇero attano pattaṁ gahetvā therassa deti
  therassa pattaṁ dutiyatherassāti evaṁ sabbāni parivatteti. Sabbehi
  sāmaṇerassa santakaṁ bhuttaṁ hoti vaṭṭati. Sacepi sāmaṇero
  apaṇḍito hoti attano patte yāguṁ sayameva pātuṁ ārabhati
  āvuso tuyhaṁ yāguṁ mayhaṁ dehīti evaṁ therehi paṭipāṭiyā yācatvā
  pivituṁ vaṭṭati. Sabbehi sāmaṇerassa santakameva bhuttaṁ hoti.
  Neva uggahitakapaccayā na sannidhipaccayā vajjaṁ phusanti. Ettha
  pana mātāpitūnaṁ telādīnaṁ chāyādīnaṁ atthāya sākhādīni ca harantānaṁ
-------------------------------------------------
[page 439]
  Imesaṁ ca viseso na dissati tasmā kāraṇaṁ upaparikkhitabbaṁ.
  Sāmaṇero bhattaṁ pacitukāmo taṇḍule dhovitvā niccāletuṁ na
  sakkoti. Bhikkhunā taṇḍule ca bhājanaṁ ca paṭiggahetvā taṇḍule
  dhovitvā niccāletvā bhājanaṁ uddhanaṁ āropetabbaṁ. Aggi
  na kātabbo. Pakkakāle vivaritvā pakkabhāvo jānitabbo.
  Sace duppakkaṁ hoti pākatthāya pidahituṁ na vaṭṭati. Rajassa
  vā chārikāya vā apatanatthāya vaṭṭati. Pakkakāle oropetuṁpi
  bhuñjituṁpi vaṭṭati. Tato paṭṭhāya puna paṭiggahaṇakiccaṁ natthi.
  Sāmaṇero paṭibalo pacituṁ khaṇo panassa natthi katthaci
  gantukāmo bhikkhunā sataṇḍulodakaṁ bhājanaṁ paṭiggahetvā uddhanaṁ
  āropetvā aggiṁ jāletvā gacchāti vattabbo. Tato paraṁ
  purimanayeneva sabbaṁ kātuṁ vaṭṭati. Bhikkhu yāguatthāya suddhabhājanaṁ
  āropetvā udakaṁ tāpeti vaṭṭati. Tatte udake sāmaṇero
  taṇḍule pakkhipati. Tato paṭṭhāya pana bhikkhunā aggi na
  kātabbo. Pakkaṁ yāguṁ paṭiggahetvā pātuṁ vaṭṭati. Sāmaṇero
  yāguṁ pacati. Hatthakukkuccako bhikkhu kīḷanto bhājanaṁ āmasati
  pidhānaṁ āmasati uggataṁ pheṇuṁ chinditvā harati. Tasseva pātuṁ
  na vaṭṭati. Durupaciṇṇaṁ nāma hoti. Sace pana dabbiṁ vā
  uḷuṅkaṁ vā gahetvā anukkhipanto āluleti sabbesaṁ na vaṭṭati.
  Sāmapākañceva hoti durupaciṇṇaṁ ca. Sace ukkhipati uggahitakaṁpi
  hoti. Bhikkhunā piṇḍāya caritvā ādhārake patto ṭhapito
-------------------------------------------------
[page 440]
  Hoti. Tatra ce añño lolabhikkhu kīḷanto pattaṁ āmasati
  pattapidhānaṁ āmasati. Tasseva tato laddhabhattaṁ na vaṭṭati.
  Sace pana pattaṁ ukkhipitvā ṭhapeti sabbesaṁ na vaṭṭati. Tattha
  jātakaphalāni sākhāya vā valliyā vā gahetvā cāleti. Tasseva
  tato laddhaphalaṁ na vaṭṭati. Durupaciṇṇadukkaṭañca āpajjati.
  Phalarukkhaṁ pana apassayituṁ vā tattha kaṇṭake vā bandhituṁ vaṭṭati
  durupaciṇṇaṁ na hotīti mahāpaccariyaṁ vuttaṁ. Araññe patitaṁ pana
  ambaphalādiṁ disvā sāmaṇerassa dassāmīti āharitvā dātuṁ
  vaṭṭati. Sīhavighāsādiṁ disvā sāmaṇerassa dassāmīti paṭiggahetvā
  vā apaṭiggahetvā vā āharitvā dātuṁ vaṭṭati. Sace
  pana sakkoti vitakkaṁ sodhetuṁ tato laddhaṁ khādituṁpi vaṭṭati.
  Neva āmakamaṁsapaṭiggahaṇapaccayā na uggahitakapaccayā vajjaṁ phusati.
  Mātāpitūnaṁ atthāya telādīni gahetvā gacchato antarāmagge
  byādhi uppajjati. Tato yaṁ icchati taṁ paṭiggahetvā paribhuñjituṁ
  vaṭṭati. Sace pana mūlepi paṭiggahitaṁ hoti puna paṭiggahaṇakiccaṁ
  natthi. Mātāpitūnaṁ atthāya taṇḍulaṁ āharitvā deti.
  Te tatoyeva yāguādīni sampādetvā tassa denti vaṭṭati.
  Sannidhipaccayā vā uggahitakapaccayā vā doso natthi. Bhikkhu
  pidahitvā udakaṁ tāpeti. Yāva parikkhayā paribhuñjituṁ vaṭṭati.
  Sace panettha chārikā patati paṭiggahetabbaṁ. Dīghasaṇḍāsena
  thālakaṁ gahetvā telaṁ pacantassa chārikā patati. Hatthena
-------------------------------------------------
[page 441]
  Amuñcanteneva pacitvā otāretvā paṭiggahetabbaṁ. Sace
  aṅgārāpi dārūni vā paṭiggahetvā ṭhapitāni mūlapaṭiggahaṇameva
  vaṭṭati. Bhikkhu ucchuṁ khādati. Sāmaṇero mayhaṁpi dethāti
  vadati. Ito chinditvā gaṇhāti vutto gaṇhāti. Avasesesu
  pana paṭiggahaṇakiccaṁ natthi. Guḷapiṇḍakaṁ khādantassāpi eseva
  nayo. Vuttokāsato chinditvā gahitāvasesaṁ hi ajahitapaṭiggahaṇameva
  hoti. Bhikkhu guḷaṁ bhājento paṭiggahetvā koṭṭhāse
  karoti. Bhikkhūpi sāmaṇerāpi āgantvā ekagahaṇeneva ekamekaṁ
  koṭṭhāsaṁ gaṇhanti. Gahitāvasesaṁ paṭiggahitakameva hoti. Sace
  lolasāmaṇero gaṇhitvā gaṇhitvā puna ṭhapeti tassa gahitāvasesaṁ
  apaṭiggahitakaṁ hoti. Bhikkhu dhūmavaṭṭiṁ paṭiggahetvā dhūmaṁ
  pivati. Mukhaṁ ca kaṇṭho ca manosilāya litto viya hoti.
  Yāvakālikaṁ bhuñjituṁ vaṭṭati. Yāvakālikena yāvajīvikasaṁsaggadoso
  natthi. Pattaṁ vā rajanaṁ vā pacantassa kaṇṇanāsamukhacchiddehi dhūmo
  pavisati byādhipaccayā pupphaṁ vā phalaṁ vā upasiṁghati. Abbohārikattā
  vaṭṭati. Bhuttuttāro tāluṁ āhacca antoyeva pavisati.
  Avisayattā vaṭṭati. Mukhapaviṭṭhaṁ puna ajjhoharato vikāle
  āpatti. Dantantare laggassa āmisassa raso pavisati
  āpattiyeva. Sace sukhumaṁ āmisaṁ hoti raso na paññāyati
  abbohārikapakkhaṁ bhajati. Upakaṭṭhe kāle nirudakaṭṭhāne bhattaṁ bhuñjitvā
  kakkāretvā dve tayo kheḷapiṇḍe pātetvā udakaṭṭhānaṁ gantvā
-------------------------------------------------
[page 442]
  Mukhaṁ vikkhāletabbaṁ. Paṭiggahetvā ṭhapitasiṅgaverādīnaṁ aṅkurā
  nikkhamanti. Puna paṭiggahaṇakiccaṁ natthi. Loṇe asati samuddodakena
  loṇakiccaṁ kātuṁ vaṭṭati. Paṭiggahetvā ṭhapitaṁ loṇodakaṁ
  loṇaṁ hoti loṇaṁ vā udakaṁ hoti. Ucchuraso phāṇitaṁ
  hoti phāṇitaṁ vā raso hoti. Mūlapaṭiggahaṇameva vaṭṭati.
  Himakarakā udakagatikāeva. Pārihārikena katakaṭṭhinā udakaṁ pasādenti
  taṁ abbohārikaṁ āmisena saddhiṁ vaṭṭati. Āmisagatikehi
  kapiṭṭhaphalādīhi pasāditaṁ purebhattameva vaṭṭati. Pokkharaṇīādīsu udakaṁ
  bahalaṁ hoti vaṭṭati. Sace pana mukhe ca hatthe ca laggati
  na vaṭṭati. Taṁ paṭiggahetvā paribhuñjitabbaṁ. Khettesu kasitaṭṭhāne
  bahalaṁ udakaṁ hoti paṭiggahetabbaṁ. Sace sanditvā kandarādīni
  pavisitvā nadiṁ pūreti vaṭṭati. Kakudhasobbhādayo honti rukkhato
  patitehi pupphehi sañchannodakā. Sace puppharaso na paññāyati
  paṭiggahaṇakiccaṁ natthi. Parittaṁ udakaṁ hoti raso paññāyati
  paṭiggahetabbaṁ. Pabbatakandarādīsu kāḷavaṇṇapaṇṇacchannaudakepi
  eseva nayo. Pānīyaghaṭe sareṇukāni vā savaṇṭakkhīrāni vā
  pupphāni pakkhittāni honti paṭiggahetabbaṁ. Pupphāni vā
  paṭiggahetvā pakkhipitabbāni. Pāṭalikamallikā pakkhittā honti
  vāsamattaṁ tiṭṭhati. Taṁ abbohārikaṁ dutiyadivasepi āmisena saddhiṁ
  vaṭṭati. Bhikkhunā ṭhapitapupphavāsitakapānīyato sāmaṇero pānīyaṁ
  gahetvā pītāvasesaṁ tattheva ākīrati paṭiggahetabbaṁ. Padumasarādīsu
-------------------------------------------------
[page 443]
  Udakaṁ santharitvā ṭhitaṁ pupphareṇuṁ ghaṭena vikkhambhetvā udakaṁ
  gahetuṁ vaṭṭati. Kappiyaṁ kāretvā paṭiggahetvā ṭhapitaṁ dantakaṭṭhaṁ
  hoti. Sace tassa rasaṁ pivitukāmo mūlapaṭiggahaṇameva vaṭṭati.
  Apaṭiggahetvā ṭhapitaṁ paṭiggahetabbaṁ. Ajānantassa rase paviṭṭhepi
  āpattiyeva. Acittakaṁ hi idaṁ sikkhāpadaṁ. Mahābhūtesu kiṁ
  vaṭṭati kiṁ na vaṭṭatīti. Khīrantāva vaṭṭati kappiyamaṁsakhīraṁ vā
  akappiyamaṁsakhīraṁ vā hotu pivantassa anāpatti. Assu kheḷo
  siṅghāṇikā muttaṁ karīsaṁ semhaṁ dantamalaṁ akkhigūthako kaṇṇagūthako sarīre
  uṭṭhitaloṇanti idaṁ sabbaṁ vaṭṭati. Yampanettha ṭhānato cavitvā
  patte vā hatthe vā patati taṁ paṭiggahetabbaṁ. Aṅgalaggaṁ
  paṭiggahitakameva. Uṇhapāyāsaṁ bhuñjantassa sedo aṅgulīanusārena
  ekābaddho hutvā pāyāse santiṭṭhati. Piṇḍāya vā carantassa
  hatthato pattassa mukhavaṭṭiṁ gato pattatalaṁ orohati. Ettha
  paṭiggahaṇakiccaṁ natthi. Jhāmakamahābhūte idaṁ nāma na vaṭṭatīti
  natthi. Dujjhāpitaṁ pana na vaṭṭati. Sujjhāpitaṁ pana manussaṭṭhiṁpi
  cuṇṇaṁ katvā lehe upanetuṁ vaṭṭati. Cattāri mahāvikaṭāni asati
  kappiyakārake sāmaṁpi gahetvā paribhuñjituṁ vaṭṭati. Ettha ca
  dubbacopi asamatthopi kappiyakārako asantapakkheyeva tiṭṭhati.
  Chārikāya asati sukkhadāruṁ jhāpetvā chārikā gahetabbā.
  Sukkhadārumhi asati alladāruṁ rukkhato chinditvāpi kātuṁ vaṭṭati. Idaṁ
  pana catubbidhaṁpi mahāvikaṭaṁ kāloddissaṁ nāma sappadaṭṭhakkhaṇeyeva
-------------------------------------------------
[page 444]
  Vaṭṭati. Sesamettha uttānameva.
      Eḷakalomasamuṭṭhānaṁ kāyato ca kāyacittato ca samuṭṭhāti
  kiriyā nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ
  tivedananti.
                   Dantapoṇasikkhāpadaṁ dasamaṁ.
          Samatto vaṇṇanākkamena bhojanavaggo catuttho.
      Acelakavaggassa paṭhamasikkhāpade. Parivesananti parivisanaṭṭhānaṁ.
  Paribbājakasamāpannoti pabbajjaṁ samāpanno. Deti āpatti
  pācittiyassāti samatittikaṁ yāgubhattaṁ ekappayogena deti ekaṁ
  pācitciyaṁ. Avacchinditvā avacchinditvā deti payoge payoge
  pācittiyaṁ. Eseva nayo pūvabhattādīsu. Titthiye atitthiyasaññīti
  mātā vā pitā vā titthiyesu pabbajanti tesaṁ mātāpitusaññāya
  dentassāpi pācittiyameva hoti. Dāpetīti anupasampannena
  dāpeti. Upanikkhipitvā detīti tathārūpe bhājane ṭhapetvā taṁ
  bhājanaṁ tesaṁ santike bhūmiyaṁ nikkhipitvā deti tesaṁ vā bhājanaṁ
  nikkhipāpetvā tattha deti. Pattaṁ ādhārake vā bhūmiyaṁ vā
  ṭhapetvāpi ito gaṇhāthāti vattuṁ vaṭṭati. Sace titthiyo vadati
  mayhaṁ nāma idaṁ santakaṁ idha naṁ ākīrathāti ākīritabbaṁ. Tassa
  santakattā sahatthā dānaṁ nāma na hoti. Sesamettha uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ ticittaṁ tivedananti.
                    Acelakasikkhāpadaṁ paṭhamaṁ.
-------------------------------------------------
[page 445]
      Dutiyasikkhāpade. Paṭikkamanepīti āsanasālāyaṁpi.
  Bhattavissagganti bhattakiccaṁ. Na sambhāvesīti na pāpuṇi. Anācāranti
  vuttāvasesaṁ kāyavacīdvāravītikkamaṁ. Dassanūpacāraṁ vā savanūpacāraṁ
  vā vijahantassāti ettha yadi ṭhito vā nisinno vā
  uyyojeti yo uyyojito so vijahati tassa ca āpatti
  nāma natthi tasmiṁ pana vijahantepi atthato itarena vijahitameva
  hoti tasmā yo uyyojeti tassevāyaṁ āpatti. Tattha sace
  upacārabbhantare eko pādo hoti dukkaṭaṁ sīmātikkame
  pācittiyaṁ. Ettha ca dassanūpacārassa ajjhokāse dvādasahatthappamāṇaṁ
  tathā savanūpacārassa. Sace pana antarā kuḍḍadvārapākārādayo
  honti tehi antaritabhāvoyeva dassanūpacārātikkamo.
  Tassa vasena āpatti veditabbā. Na añño koci
  paccayo hotīti ṭhapetvā vuttappakāramanācāraṁ aññaṁ kiñci kāraṇaṁ
  na hoti. Kalisāsanaṁ āropetīti 1- kalīti kodho. Tassa sāsanaṁ
  āropeti. Kodhassa āṇaṁ āropeti. Kodhavasena ṭhānanissajjādīsa
  dosaṁ dassetvā passatha bho imassa ṭhānaṁ nissajjaṁ ālokitaṁ
  vilokitaṁ khāṇu viya tiṭṭhati sunakho viya nisīdati makkaṭo viya
  itocītoca viloketīti evaṁ amanāpavacanaṁ vadati appeva nāma
  imināpi ubbāḷho pakkameyyāti. Sesaṁ uttānamevāti.
  Tisamuṭṭhānaṁ kāyacittato vācācittato kāyavācācittato ca

  *  *  *  *  *  *
  Footnote: 1. āroceti.
-------------------------------------------------
[page 446]
  Samuṭṭhāti kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ tivedananti.
                   Uyyojanasikkhāpadaṁ dutiyaṁ.
      Tatiyasikkhāpade. Sayanīghareti sayanaghare. Yato ayyassa
  bhikkhā dinnāti yasmā bhikkhā dinnā. Yaṁ āgatena laddhabbaṁ
  taṁ vo laddhaṁ gacchathāti adhippāyo. Pariyuṭṭhitoti rāgāpariyuṭṭhito
  methunādhippāyoti attho. Sabhojaneti saha ubhohi janehi sabhojanaṁ.
  Tasmiṁ sabhojane. Athavā sabhojaneti sabhoge. Rāgapariyuṭṭhitassa
  purisassa hi itthī bhogā itthiyā ca puriso. Tenevassa
  padabhājane itthī ceva hoti puriso cātiādi vuttaṁ. Mahallake
  ghareti mahallake sayanīghare. Piṭṭhisaṅghāṭassa hatthapāsaṁ vijahitvāti
  tassa sayanīghare gabbhassa yo piṭṭhisaṅghāṭo tassa hatthapāsaṁ
  vijahitvā antosayanassa āsanne ṭhāne nisīdatīti attho. Īdisaṁ
  ca sayanīgharaṁ mahācatussālādīsu hoti. Piṭṭhivaṁsaṁ atikkamitvāti
  iminā majjhātikkamaṁ dasseti. Tasmā yathā vā tathā vā katassa
  khuddakassa sayanīgharassa majjhātikkame āpatti veditabbā. Sesamettha
  uttānameva. Paṭhamapārājikasamuṭṭhānaṁ kiriyā saññāvimokkhaṁ
  sacittakaṁ lokavajjaṁ kāyakammaṁ akusalacittaṁ dvivedananti.
                    Sabhojanasikkhāpadaṁ tatiyaṁ.
      Catutthapañcamasikkhāpadesu yaṁ vattabbaṁ siyā taṁ sabbaṁ
  aniyatadvaye vuttanayameva. Yathā ca sabhojanasikkhāpadaṁ evametānipi
-------------------------------------------------
[page 447]
  Paṭhamapārājikasamuṭṭhānānevāti.
      Chaṭṭhasikkhāpade. Dethāvuso bhattanti ettha taṁ kira bhattaṁ
  abhihaṭaṁ ahosi tasmā evamāhaṁsu. Anabhihaṭe pana evaṁ vattuṁ
  na labbhati payuttavācā hoti. Tenahi bhikkhave paṭiggahetvā
  nikkhipathāti idaṁ pana bhagavā kulassa saddhānurakkhaṇatthāya āha.
  Yadi hi bhagavā bhājetvā khādathāti vadeyya manussānaṁ pasādaññathattaṁ
  siyā. Ussādayitthāti paṭiharīyittha. Gharaṁyeva naṁ gahetvā
  agamaṁsūti vuttaṁ hoti. Santaṁ bhikkhunti ettha kittāvatā
  santo hoti kittāvatā asanto. Antovihāre yatthaṁ ṭhitassa
  kulāni payirupāsanacittaṁ uppannaṁ hoti tato paṭṭhāya yaṁ passe vā
  abhimukhe vā passati yassa sakkā hoti pakativacanena ārocetuṁ
  ayaṁ santo nāma. Itocītoca pariyesitvā ārocanakiccaṁ pana
  natthi. Yo hi evaṁ pariyesitabbo so asantoyeva. Apica
  antoupacārasīmāyaṁ bhikkhuṁ disvā āpucchissāmīti gantvā tattha yaṁ
  passati so āpucchitabbo. No ce passati asantaṁ bhikkhuṁ
  anāpucchā paviṭṭho nāma hoti. Antarārāmanti antogāme
  vihāro hoti taṁ gacchati. Bhattiyagharanti nimantitagharaṁ vā
  salākabhattādidāyakānaṁ vā gharaṁ. Āpadāsūti jīvitabrahmacariyantarāyesu
  sati gantuṁ vaṭṭati. Sesamettha uttānameva. Kaṭhinasamuṭṭhānaṁ
  kāyavācato kāyavācācittato ca samuṭṭhāti kiriyākiriyaṁ
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ ticittaṁ
-------------------------------------------------
[page 448]
  Tivedananti.
                    Cārittasikkhāpadaṁ chaṭṭhaṁ.
      Sattamasikkhāpade. Mahānāmo nāma bhagavato cūḷapituputto
  māsamattena mahallakataro dvīsu phalesu patiṭṭhito ariyasāvako.
  Bhesajjaṁ ussannaṁ hotīti vajato āharitvā ṭhapitasappi bahu hoti.
  Sāditabbāti tasmiṁ samaye rogo natthīti na paṭikkhipitabbā
  roge sati viññāpessāmīti adhivāsetabbā. Ettakehi bhesajjehi
  pavāremīti nāmavasena sappitelādīsu dvīhi tīhi vā parimāṇavasena
  patthena nāḷiyā āḷhakenāti vā. Aññaṁ bhesajjaṁ viññāpetīti
  sappinā pavārito telaṁ viññāpeti āḷhakena pavārito doṇaṁ.
  Na bhesajjena karaṇīyeti missakabhattenapi ce yāpetuṁ sakkoti
  na bhesajjakaraṇīyaṁ nāma hoti. Pavāritānanti ye attano
  puggalikāya pavāraṇāya pavāritā tesaṁ pavāritānurūpena
  viññattiyā anāpatti. Saṅghavasena pavāritesu pana pamāṇaṁ
  sallakkhetabbamevāti. Sesaṁ uttānameva. Chassamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                   Mahānāmasikkhāpadaṁ sattamaṁ.
      Aṭṭhame. Abbhuyyātoti abhiuyyāto parasenaṁ abhimukho
  gamissāmīti nagarato niggatoti attho. Uyyuttanti katauyyātaṁ
  gāmato nikkhantanti attho. Dvādasapuriso hatthīti cattāro
-------------------------------------------------
[page 449]
  Ārohakā ekekapādarakkhakā dve dveti evaṁ dvādasapuriso
  hoti. Tipuriso assoti eko ārohako dve pādarakkhakāti
  evaṁ tipuriso hoti. Catuppuriso rathoti eko sārathi eko
  yodho dve āṇirakkhakāti evaṁ catuppuriso hoti. Cattāro
  purisā sarahatthāti āvudhahatthā cattāro purisāti. Ayaṁ
  pacchimakoṭiyā caturaṅgasamannāgatā senā nāma. Īdisaṁ senaṁ
  dassanāya gacchato pade pade dukkaṭaṁ. Dassanūpacāraṁ vijahitvāti
  kenaci antaritā vā ninnaṁ oruḷhā vā na dissati idha ṭhatvā
  na sakkā daṭṭhunti aññaṁ ṭhānaṁ gantvā passato payoge payoge
  pācittiyanti attho. Ekamekanti hatthīādīsu catūsu aṅgesu
  ekamekaṁ antamaso ekapurisāruḷhakahatthiṁpi ekaṁpi sarahatthaṁ purisaṁ.
  Anuyyuttā nāma rājā uyyānaṁ vā nadiṁ vā gacchati evaṁ
  anuyyuttā hoti. Āpadāsūti jīvitabrahmacariyantarāyesu sati ettha
  gato muccissāmīti gacchato anāpatti. Sesamettha uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ lokavajjaṁ
  kāyakammaṁ akusalacittaṁ tivedananti.
                   Uyyuttasikkhāpadaṁ aṭṭhamaṁ.
      Navame. Atthaṅgate suriye senāya vasatīti tiṭṭhatu vā
  nisīdatu vā sayatu vā sacepi ākāse iddhiyā kañci iriyāpathaṁ
  kappeti pācittiyameva. Senā vā paṭisenāya ruddhā hotīti
  yathā sañcāro chijjati evaṁ ruddhā hoti. Palibuddhoti verikena vā
-------------------------------------------------
[page 450]
  Issarena vā ruddho. Sesaṁ uttānameva. Eḷakalomasamuṭṭhānaṁ
  kiriyā nosaññāvimokkhaṁ acittakaṁ paṇṇattivajjaṁ kāyakammaṁ
  ticittaṁ tivedananti.
                   Senāvāsasikkhāpadaṁ navamaṁ.
      Dasame. Uggantvā ettha yujjhantīti uyyodhikaṁ.
  Saṁpahāraṭṭhānassetaṁ adhivacanaṁ. Balassa aggaṁ jānanti etthāti
  balaggaṁ. Balagaṇanaṭṭhānanti attho. Senāya viyūhaṁ senābyūhaṁ.
  Senānivesassetaṁ adhivacanaṁ. Tayo hatthī pacchimakaṁ hatthānīkanti
  yo pubbe vutto dvādasapuriso hatthī tena hatthinā tayo
  hatthī. Sesesupi eseva nayo. Sesaṁ uyyuttasenāsikkhāpade
  vuttanayeneva veditabbaṁ saddhiṁ samuṭṭhānādīhīti.
                   Uyyodhikasikkhāpadaṁ dasamaṁ.
      Samatto vaṇṇanākkamena acelakavaggo pañcamo.
      Surāpānavaggassa paṭhamasikkhāpade. Bhaddavatikāta eko
  gāmo. So bhaddikāya vatiyā samannāgatattā etaṁ nāmaṁ
  labhati. Pathāvinoti addhikā. Tejasā tejanti attano tejasā
  ānubhāvena nāgassa tejaṁ. Kāpotikāti kāpotānaṁ
  pādasamavaṇṇarattobhāsā. Pasannāti surāmaṇḍassetaṁ adhivacanaṁ.
  Ananucchaviyaṁ bhikkhave sāgatassāti pañcābhiññassa sato majjapānannāma
  na anucchaviyanti vuttaṁ hoti. Pupphāsavo nāma madhukapupphādīnaṁ
  rasena kato. Phalāsavo nāma muddikāphalādīni madditvā tesaṁ
-------------------------------------------------
[page 451]
  Rasena kato. Madhuvāsavo nāma muddikādīnaṁ jātirasena kato.
  Makkhikāmadhunāpi kariyatīti vadanti. Guḷāsavo nāma ucchurasādīhi
  kariyati. Surā nāma piṭṭhakiṇṇapakkhittā nāḷikerādīnaṁpi rasena katā
  surātveva saṅkhyaṁ gacchati. Tassāyeva kiṇṇapakkhittāya maṇḍe
  gahite merayotveva saṅkhyaṁ gacchatīti vadanti. Antamaso kusaggenapi
  pivatīti etaṁ suraṁ vā merayaṁ vā bījato paṭṭhāya kusaggenapi pivato
  pācittiyanti attho. Ekena pana payogena bahuṁpi pivantassa
  ekāva āpatti. Vicchinditvā vicchinditvā pivato payogagṇanāya
  āpattiyo. Amajjañca hoti majjavaṇṇaṁ majjagandhaṁ majjarasanti
  loṇasocirakaṁ vā surattaṁ vā hoti. Sūpasaṁpāketi vāsagāhāpanatthaṁ
  īsakaṁ majjaṁ pakkhipitvā sūpaṁ pacanti tasmiṁ anāpatti. Maṁsasaṁpākepi
  eseva nayo. Telaṁ pana vātabhesajjatthaṁpi majjena saddhiṁ pacanti
  tasmiṁpi anatikkhittamajjeyeva anāpatti. Yaṁ pana atikkhittamajjaṁ
  hoti yattha majjassa vaṇṇagandharasā paññāyanti tasmiṁ
  āpattiyeva. Amajjaṁ ariṭṭhanti yo ariṭṭho majjaṁ na hoti tasmiṁ
  anāpatti. Āmalakādīnaṁyeva kira rasena ariṭṭhaṁ karonti. So
  majjavaṇṇagandharaso ceva hoti na ca majjaṁ. Taṁ sandhāyetaṁ
  vuttaṁ. Yo pana sambhārapakkhitto so majjaṁ hoti bījato
  paṭṭhāya na vaṭṭati. Sesamettha uttānameva. Eḷakalomasamuṭṭhānaṁ
  kiriyā nosaññāvimokkhaṁ acittakaṁ lokavajjaṁ kāyakammaṁ akusalacittaṁ
  tivedananti. Vatthussa ajānanatāya cettha acittakatā veditabbā.
-------------------------------------------------
[page 452]
  Akusaleneva pātabbatāya lokavajjatāti.
                   Surāpānasikkhāpadaṁ paṭhamaṁ.
      Dutiyasikkhāpade. Aṅgulīpaṭodaketi aṅgulīhi upakacchādighaṭṭanaṁ
  vuccati. Uttasantoti atihāsena kilamanto. Anassāsakoti
  upacchinnāssāsappassāsasañcāro hutvā. Anupasampannaṁ kāyena
  kāyanti ettha bhikkhunīpi anupasampannaṭṭhāne ṭhitā. Taṁpi
  khiḍḍādhippāyena phusantassa dukkaṭaṁ. Sesamettha uttānameva.
  Paṭhamapārājikasamuṭṭhānaṁ kiriyā saññāvimokkhaṁ sacittakaṁ lokavajjaṁ
  kāyakammaṁ akusalacittaṁ dvivedananti.
                  Aṅgulīpaṭodakasikkhāpadaṁ dutiyaṁ.
      Tatiyasikkhāpade. Appakataññunoti yaṁ bhagavatā pakataṁ paññattaṁ
  taṁ na jānantīti attho. Udake hassadhammoti udakakīḷikā
  vuccati. Uparigopphaketi gopphakānaṁ uparibhāgappamāṇe.
  Hassādhippāyoti kīḷādhippāyo. Nimujjati vāti ādīsu nimujjanatthāya
  orohantassa padavāre padavāre dukkaṭaṁ. Nimujjanummujjanesu
  payoge payoge pācittiyaṁ. Nimujjitvā antoudakeyeva gacchantassa
  hatthavārapadavāresu sabbattha pācittiyaṁ. Palavatīti tarati.
  Hatthehi tarantassa hatthavāre hatthavāre pācittiyaṁ. Pādesupi
  eseva nayo. Yena yena aṅgena tarati tassa tassa payoge
  payoge pācittiyaṁ. Tīrato vā rukkhato vā udake patati
  pācittiyameva. Nāvāya kīḷatīti phiyārittādīhi nāvaṁ pājento vā
-------------------------------------------------
[page 453]
  Tīre ussādento vā nāvāya kīḷati dukkaṭaṁ. Hatthena vāti
  ādīsupi payoge payoge dukkaṭaṁ. Keci hatthena udake khittāya
  kaṭhalāya patanuppatanavāresu dukkaṭanti vadanti taṁ na gahetabbaṁ.
  Tattha hi ekappayogattā ekameva dukkaṭaṁ. Apica uparigopphake
  vuttāni ummujjanādīni ṭhapetvā aññena yenakenaci ākārena
  udakaṁ otaritvā vā anotaritvā vā yattha katthaci ṭhitaṁ udakaṁ
  antamaso binduṁ gahetvā khipanakīḷāyapi kīḷantassa dukkaṭameva.
  Atthajotakaṁ pana akkharaṁ likhituṁ vaṭṭati. Ayamettha vinicchayo.
  Sesamettha uttānameva. Paṭhamapārājikasamuṭṭhānaṁ kiriyā
  saññāvimokkhaṁ sacittakaṁ lokavajjaṁ kāyakammaṁ akusalacittaṁ tivedananti.
                   Hassadhammasikkhāpadaṁ tatiyaṁ.
      Catutthasikkhāpade. Kathāyaṁ nasseyyāti kathaṁ ayaṁ dhammo tanti
  paveṇi nasseyya. Taṁ vā na sikkhitukāmoti yena paññattena
  vuccati taṁ paññattaṁ na sikkhitukāmo. Appaññattenāti sutte
  vā abhidhamme vā āgatena. Evaṁ amhākaṁ ācariyānaṁ uggahoti
  ettha gārayho ācariyuggaho na gahetabbo. Paveṇiyā āgato
  ācariyuggahova gahetabbo. Kurundiyaṁ lokavajje ācariyuggaho na
  vaṭṭati paṇṇattivajje pana vaṭṭatīti vuttaṁ. Mahāpaccariyaṁ suttaṁ
  suttānulomaṁ ca uggahitakānaṁyeva ācariyānaṁ uggaho pamāṇaṁ
  ajānantānaṁ kathā appamāṇanti vuttaṁ. Taṁ sabbaṁ paveṇiyā
  āgate samodhānaṁ gacchati. Sesaṁ uttānameva. Tisamuṭṭhānaṁ
-------------------------------------------------
[page 454]
  Kāyacittato vācācittato kāyavācācittato ca samuṭṭhāti kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                   Anādariyasikkhāpadaṁ catutthaṁ.
      Pañcamasikkhāpade rūpūpahārādayo manussaviggahe vuttanayeneva
  veditabbā. Sesaṁ uttānameva. Samuṭṭhānādīni anādariyasadisānevāti.
                   Bhiṁsāpanasikkhāpadaṁ pañcamaṁ.
      Chaṭṭhasikkhāpade. Bhaggāti janapadassetaṁ nāmaṁ. Suṁsumāragīranti
  nagarassa nāmaṁ. Bhesakalāvananti tannissitavanassa nāmaṁ.
  Taṁ pana migānaṁ phāsuvihāratthāya dinnattā migadāyāti vuccati.
  Samādahitvāti jāletvā. Paripātesīti anubandhi. Sayaṁ samādahatīti
  ettha jotiṁ samādahitukāmatāya araṇīsaṇṭhapanato paṭṭhāya yāva
  jālā na uṭṭhahati tāva sabbapayogesu dukkaṭaṁ. Padīpepīti
  padīpujjalanepi. Jotikepīti pattapacanasedakammādīsu jotikaraṇe.
  Tathārūpapaccayāti padīpādipaccayā. Paṭilātaṁ ukkhipatīti ḍayhamānaṁ
  alātaṁ patati taṁ ukkhipati puna yathāṭhāne ṭhapetīti attho. Evaṁ
  avijjhātaṁ ukkhipitvā pakkhipantasseva dukkaṭaṁ. Vijjhātaṁ pana
  jālāpentassa pācittiyameva. Tathārūpapaccayāti ṭhapetvā padīpādīni
  aññenapi tathārūpena paccayena samādahantassa anāpatti.
  Āpadāsūti sappadaṭṭhacoraruddhabāḷamigāmanussehi upaddavo hoti
-------------------------------------------------
[page 455]
  Tattha samādahantassāpi anāpatti. Sesaṁ uttānameva.
  Chassamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                  Jotisamādahanasikkhāpadaṁ chaṭṭhaṁ.
      Sattamasikkhāpade. Cuṇṇena vā mattikāya vāti ettha
  cuṇṇamattikānaṁ abhisaṅkharaṇakālato paṭṭhāya sabbapayogesu dukkaṭaṁ.
  Pāraṁ gacchanto nahāyatīti ettha sukkhāya nadiyā vālukaṁ ukkīritvā
  katāavāṭesupi nahāyituṁ vaṭṭati. Āpadāsūti bhamarādīdi anubaddhassa
  udake nimujjituṁ vaṭṭatīti. Sesamettha uttānamevāti.
  Eḷakalomasamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                    Nahānasikkhāpadaṁ sattamaṁ.
      Aṭṭhamasikkhāpade. Navaṁ pana bhikkhunā cīvaralābhenāti ettha
  alabhīti labho labhoeva lābho. Kiṁ alabhi. Cīvaraṁ. Kīdisaṁ. Navaṁ.
  Iti navacīvaralābhenāti vattabbe anunāsikalopaṁ akatvā navaṁ
  cīvaralābhenāti vuttaṁ. Paṭiladdhanavacīvarenāti attho. Majjhe
  ṭhitapadadvaye panāti nipāto. Bhikkhunāti yena laddhaṁ tassa nidassanaṁ.
  Padabhājane pana byañjanaṁ anādiyitvā yaṁ laddhaṁ taṁ dassetuṁ cīvaraṁ
  nāma channaṁ cīvarānantiādi vuttaṁ. Cīvaranti cettha yaṁ nivāsetuṁ
  vā pārupituṁ vā sakkā hoti tadeva veditabbaṁ. Teneva
  vikappanūpagaṁ pacchimanti na vuttaṁ. Kaṁsanīlanti cammakāranīlaṁ.
-------------------------------------------------
[page 456]
  Mahāpaccariyaṁ pana ayamalaṁ lohamalaṁ etaṁ kaṁsanīlaṁ nāmāti vuttaṁ.
  Palāsanīlanti yo koci nīlavaṇṇo paṇṇakaraso. Dubbaṇṇakaraṇaṁ
  ādātabbanti etaṁ kappabinduṁ sandhāya vuttaṁ. Na nīlādīhi
  sakalacīvarassa dubbaṇṇakaraṇaṁ. Tañca pana kappaṁ ādiyantena cīvaraṁ
  rajitvā catūsu vā koṇesu tīsu vā dvīsu vā ekasmiṁ vā koṇe
  morassa akkhimaṇḍalamattaṁ vā maṅkuṇapiṭṭhimattaṁ vā ādātabbaṁ.
  Mahāpaccariyaṁ paṭe vā gaṇṭhiyaṁ vā na vaṭṭatīti vuttaṁ.
  Mahāaṭṭhakathāyaṁ pana vaṭṭatiyevāti vuttaṁ. Pālikappakaṇṇikakappādayo
  pana sabbattha paṭisiddhā tasmā ṭhapetvā ekaṁ vaṭṭabinduṁ
  aññena kenacipi vikārena kappo na kātabbo. Aggaḷeti
  ādīsu etāni aggaḷādīni kappakatacīvare pacchā āropetvā
  kappakaraṇakiccaṁ natthi. Sesaṁ uttānameva. Eḷakalomasamuṭṭhānaṁ
  kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  ticittaṁ tivedananti.
                  Dubbaṇṇakaraṇasikkhāpadaṁ aṭṭhamaṁ.
      Navamasikkhāpade. Tassa vā adinnanti cīvarassāmikassa
  paribhuñjāhi vā vissajjehi vā yathāpaccayaṁ vā karohīti evaṁ vatvā
  adinnaṁ. Tassa vā avissāsentoti yena 1- vinayakammaṁ kataṁ tassa
  avissāsena vā. Tena pana dinnena 2- vā tassa vissāsena vā
  paribhuñjantassa anāpatti. Sesamettha tiṁsakakaṇḍavaṇṇanāyaṁ

  *  *  *  *  *  *
  Footnote: 1. karaṇavacanaṁ daṭṭhabbaṁ. sampadānavacanaṁ suṭṭhu pākaṭaṁ hoti. 2. dinnaṁ.
-------------------------------------------------
[page 457]
  Vuttanayattāva uttānamevāti. Kaṭhinasamuṭṭhānaṁ kāyavācato
  kāyavācācittato ca samuṭṭhāti kiriyākiriyaṁ nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                    Vikappanasikkhāpadaṁ navamaṁ.
      Dasamasikkhāpade. Apanidhentīti apanetvā nidhenti.
  Hassāpekkhoti hassādhippāyo. Aññaṁ parikkhāranti pāliyā
  anāgataṁ pattatthavikādiṁ. Dhammiṁ kathaṁ katvāti samaṇena nāma
  anihitaparikkhārena bhavituṁ na vaṭṭatīti evaṁ dhammakathaṁ kathetvā dassāmīti
  nikkhipato anāpatti. Sesamettha uttānamevāti. Tisamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ tivedananti.
                  Cīvarāpanidhānasikkhāpadaṁ dasamaṁ.
       Samatto vaṇṇanākkamena surāpānavaggo chaṭṭho.
      Sappāṇakavaggassa paṭhamasikkhāpade. Issāso hotīti gihikāle
  dhanuggahācariyo hoti. Jīvitā voropitāti jīvatā viyojitā.
  Sikkhāpadepi voropeyyāti viyojeyya. Yasmā pana vohāramattamevetaṁ
  na hettha kiñci viyojite sīsālaṅkāre sīsaṁ viya jīvatā
  voropite pāṇe jīvitaṁ nāma visuṁ tiṭṭhati aññadatthu antaradhānameva
  gacchati tasmā tamatthaṁ dassetuṁ padabhājane jīvitindriyaṁ
  upacchindatītiādi vuttaṁ. Imasmiṁ ca sikkhāpade tiracchānagatoyeva
-------------------------------------------------
[page 458]
  Pāṇoti veditabbo. Taṁ khuddakaṁpi mahantaṁpi mārentassa āpatti.
  Nānākaraṇaṁ natthi. Mahante pana upakkamamahantattā akusalamahattaṁ
  hoti. Pāṇe pāṇasaññīti antamaso mañcapīṭhaṁ sodhento
  maṅkuṇabījakepi pāṇakasaññī nikkāruṇikatāya taṁ bhindanto apaneti
  pācittiyaṁ. Tasmā evarūpesu ṭhānesu kāruññaṁ upaṭṭhapetvā
  appamattena vattaṁ kātabbaṁ. Sesaṁ manussaviggahe vuttanayeneva
  veditabbaṁ saddhiṁ samuṭṭhānādīhi.
                  Sañciccapāṇasikkhāpadaṁ paṭhamaṁ.
      Dutiyasikkhāpade. Sappāṇakanti ye pāṇakā paribhogena
  maranti tehi pāṇakehi sappāṇakaṁ. Tādisaṁ hi jānaṁ paribhuñjato
  payoge payoge pācittiyaṁ. Pattapūraṁpi avicchinditvā ekappayogena
  pivato ekā āpatti. Tādisena udakena sāmisaṁ pattaṁ
  āvijjhitvā dhovatopi tādise udake uṇhayāgupattaṁ nibbāpayatopi
  taṁ udakaṁ hatthena vā uḷuṅkena vā gahetvā nahāyatopi payoge
  payoge pācittiyaṁ. Udakasoṇḍiṁ vā pokkharaṇiṁ vā pavisitvā
  bahi nikkhamanatthāya vīciṁ uṭṭhāpayatopi. Soṇḍiṁ vā pokkharaṇiṁ
  vā sodhentehi tato gahitaudakaṁ udakeyeva āsiñcitabbaṁ.
  Samīpamhi udake asati kappiyaudakassa aṭṭha vā dasa vā ghaṭe
  udakasaṇṭhānakappadese āsiñcitvā tattha āsiñcitabbaṁ.
  Pavaṭṭitvā udake patissatīti uṇhapāsāṇe udakaṁ nāsiñcitabbaṁ.
  Kappiyaudakena pana pāsāṇaṁ nibbāpetvā āsiñcituṁ vaṭṭati.
-------------------------------------------------
[page 459]
      Sesamettha uttānameva. Tisamuṭṭhānaṁ kiriyā saññāvimokkhaṁ
  sacittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
  Ettha ca paṭaṅgapāṇakānaṁ patanaṁ ñatvāpi suddhacittatāya dīpujjalane
  viya sappāṇakabhāvaṁ ñatvāpi udakasaññāya paribhuñjitabbato
  paṇṇattivajjatā veditabbāti.
                   Sappāṇakasikkhāpadaṁ dutiyaṁ.
      Tatiyasikkhāpade. Ukkoṭentīti tassa tassa bhikkhuno santikaṁ
  gantvā akataṁ kammantiādīni vadantā uccālenti yathāpatiṭṭhitabhāvena
  patiṭṭhātuṁ na denti. Yathādhammanti yo yassa adhikaraṇassa
  vūpasamanāya dhammo vutto teneva dhammenāti attho.
  Nīhaṭādhikaraṇanti nīhaṭaṁ adhikaraṇaṁ satthārā vuttadhammeneva vūpasamitaṁ
  adhikaraṇanti attho. Dhammakamme dhammakammasaññīti yena kammena
  taṁ adhikaraṇaṁ vūpasamitaṁ tañce dhammakammaṁ hoti tasmiṁ dhammakamme
  ayaṁpi dhammakammasaññī hutvā yadi ukkoṭeti pācittiyaṁ
  āpajjatīti attho. Etena nayena sesapadānipi veditabbāni.
  Ayamettha saṅkhepo. Vitthāro pana imesaṁ catunnaṁ adhikaraṇānaṁ
  kati ukkoṭanātiādinā 1- nayena parivāre vutto. Aṭṭhakathāsu taṁ
  sabbaṁ āharitvā tassevattho vaṇṇito. Mayaṁ pana naṁ tattheva
  vaṇṇayissāma. Idha āharitvā vaṇṇiyamāne hi suṭṭhutaraṁ
  sammoho bhaveyyāti na taṁ vaṇṇayimhā. Sesamettha uttānameva.

  *  *  *  *  *  *
  Footnote: 1. vi. parivāra. 8/372.
-------------------------------------------------
[page 460]
  Tisamuṭṭhānaṁ kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                   Ukkoṭanasikkhāpadaṁ tatiyaṁ.
      Catutthasikkhāpade. Duṭṭhullā nāma āpattīti ettha
  cattāri pārājikāni atthuddhāravasena dassitāni saṅghādisesāpatti
  pana adhippetā. Taṁ chādentassa pācittiyaṁ. Dhuraṁ nikkhittamatteti
  dhure nikkhittamatte. Sacepi dhuraṁ nikkhipitvā pacchā āroceti
  na rakkhati. Dhuraṁ nikkhittamatteyeva pācittiyanti vuttaṁ hoti. Sace
  pana evaṁ dhuraṁ nikkhipitvā paṭicchādanatthameva aññassa āroceti
  sopi aññassāti etenūpāyena samaṇasataṁpi samaṇasahassaṁpi āpattiṁ
  āpajjatiyeva yāva koṭi na chijjati. Kadā pana koṭi
  chijjatīti. Mahāsumatthero tāva vadati āpattiṁ āpanno ekassa
  āroceti so paṭinivattitvā tasseva āroceti evaṁ koṭi
  chijjatīti. Mahāpadumatthero panāha ayaṁ hi vatthupuggaloyeva
  āpattiṁ āpanno pana ekassa bhikkhuno āroceti ayaṁ aññassa
  āroceti so paṭinivattitvā yenassa ārocitaṁ tasseva
  āroceti evaṁ tatiyena puggalena dutiyassa ārocite koṭi chinnā
  hotīti. Aduṭṭhullaṁ āpattinti avasese pañcāpattikkhandhe.
  Anupasampannassa duṭṭhullaṁ vā aduṭṭhullaṁ vā ajjhācāranti ettha
  anupasampannassa sukkavisaṭṭhi ca kāyasaṁsaggo cāti ayaṁ duṭṭhullājjhācāro
  nāma. Sesamettha uttānamevāti. Dhuranikkhepasamuṭṭhānaṁ
-------------------------------------------------
[page 461]
  Kāyavācācittato samuṭṭhāti akiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
                   Duṭṭhullasikkhāpadaṁ catutthaṁ.
      Pañcamasikkhāpade. Aṅguliyo dukkhā bhavissantīti akkharāni
  likhantassa aṅguliyo dukkhā bhavissantīti cintesuṁ. Urassa dukkhoti
  gaṇanaṁ sikkhantena bahupi cintetabbaṁ hoti tenassa uro dukkho
  bhavissatīti maññiṁsu. Akkhīnissa dukkhānīti rūpasuttaṁ sikkhantena
  kahāpaṇāni parivattetvā parivattetvā passitabbāni honti tenassa
  akkhīni dukkhāni bhavissantīti maññiṁsu. Ḍaṁsādīsu ḍaṁsāti piṅgalamakkhikāyo.
  Dukkhānanti dukkhamānaṁ. Tibbānanti bahalānaṁ. Kharānanti
  tikkhiṇānaṁ. Kaṭukānanti pharusānaṁ. Amanāpatāya vā kaṭukarasasadisānaṁ.
  Asātānanti amadhurānaṁ. Pāṇaharānanti jīvitaharānaṁ.
  Sīmaṁ sammannatīti navaṁ sīmaṁ bandhati. Kurundiyaṁ pana udakukkhepaṁ
  paricchindanepi dukkaṭaṁ vuttaṁ. Paripuṇṇavīsativassoti
  paṭisandhiggahaṇato paṭṭhāya paripuṇṇavīsativasso. Gababhavīsopi hi
  paripuṇṇavīsativassotveva saṅkhyaṁ gacchati. Yathāha. Tena kho pana
  samayena āyasmā kumārakassapo gabbhavīso upasampanno hoti.
  Athakho āyasmato kumārakassapassa etadahosi bhagavatā paññattaṁ
  na ūnavīsativasso puggalo upasampādetabboti ahañcamhi gabbhavīso
  upasampanno upasampanno nukhomhi na nukho upasampanno.
  Bhagavato etamatthaṁ ārocesuṁ. Yaṁ bhikkhave mātukucchismiṁ paṭhamaṁ
-------------------------------------------------
[page 462]
  Cittaṁ uppannaṁ paṭhamaṁ viññāṇaṁ pātubhūtaṁ tadupādāya sāvassa jāti
  anujānāmi bhikkhave gabbhavīsaṁ upasampādetunti 1-. Tattha yo dvādasa
  māse mātukucchismiṁ vasitvā mahāpavāraṇāya jāto so tato paṭṭhāya
  yāva ekūnavīsatime vasse mahāpavāraṇā taṁ atikkamitvā pāṭipade
  upasampādetabbo. Etenūpāyena hāpanavaḍḍhanaṁ veditabbaṁ.
  Porāṇakattherā pana ekūnavīsativassaṁ sāmaṇeraṁ nikkhamanīyapuṇṇamāsiṁ
  atikkamma pāṭipadadivase upasampādenti. Taṁ kasmāti. Vuccate.
  Ekasmiṁ vasse cha cātuddasikā uposathā honti iti vīsatiyā
  vassesu cattāro māsā parihāyanti. Rājāno tatiye tatiye
  vasse vassaṁ ukkaḍḍhanti iti aṭṭhārasasu vassesu chammāsā
  vaḍḍhanti. Tato uposathavasena parihīne cattāro māse apanetvā
  dve māsā avasesā honti. Te dve māse gahetvā vīsati
  vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ
  atikkamma pāṭipade upasampādenti. Ettha pana yo pavāretvā
  vīsativasso bhavissati taṁ sandhāya ekūnavīsativassanti vuttaṁ.
  Tasmā yo mātukucchismiṁ dvādasa māse vasi so ekavīsativasso
  hoti. Yo sattamāse vasi so sattamāsādhikavīsativasso.
  Chammāse jāto pana na jīvati. Anāpatti ūnavīsativassaṁ puggalaṁ
  paripuṇṇasaññīti ettha kiñcāpi upasampādentassa anāpatti
  puggalo pana anupasampannova hoti. Sace pana so dasavassaccayena
  aññaṁ upasampādeti tañce muñcitvā gaṇo pūrati

  *  *  *  *  *  *
  Footnote: 1. vi. mahāvagga. 4/187-188.
-------------------------------------------------
[page 463]
  Sūpasampanno. Sopi ca yāva na jānāti tāvassa neva saggantarāyo
  na mokkhantarāyo. Ñatvā pana puna upasampajjitabbaṁ.
  Sesaṁ uttānamevāti. Tisamuṭṭhānaṁ kiriyā saññāvimokkhaṁ sacittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                  Ūnavīsativassasikkhāpadaṁ pañcamaṁ.
      Chaṭṭhasikkhāpade. Paṭiyālokanti suriyālokassa paṭimukhaṁ
  pacchimadisanti attho. Kammikāti suṅkaṭṭhāne kammikā. Rājānaṁ
  vā theyyaṁ gacchantīti rājānaṁ vā thenetvā vañcetvā rañño
  santakaṁ kiñci gahetvā idāni na tassa dassāmāti gacchanti.
  Visaṅketenāti kālavisaṅketena divasavisaṅketena ca gacchato anāpatti.
  Maggavisaṅketena pana aṭavīvisaṅketena vā āpattiyeva. Sesamettha
  bhikkhunīvagge vuttanayattā uttānameva. Theyyasatthasamuṭṭhānaṁ
  kāyacittato kāyavācācittato ca samuṭṭhāti kiriyā saññāvimokkhaṁ
  sacittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                   Theyyasatthasikkhāpadaṁ chaṭṭhaṁ.
      Sattamasikkhāpade. Padhūpento nisīdīti pajjhāyanto attānaṁyeva
  paribhāsanto nisīdati. Nāyyo so bhikkhu maṁ nippādesīti
  ayyo ayaṁ bhikkhu maṁ na nikkhāmesi na maṁ gahetvā agamāsīti
  attho. Sesamettha bhikkhuniyā saddhiṁ saṁvidhānasikkhāpade vuttanayeneva
  veditabbaṁ saddhiṁ samuṭṭhānādīhi.
                   Saṁvidhānasikkhāpadaṁ sattamaṁ.
-------------------------------------------------
[page 464]
      Aṭṭhamasikkhāpade. Gaddhe bādhayiṁsūti gaddhabādhano.
  Gaddhabādhino pubbapurisā assāti gandhabādhipubbo 1-. Tassa
  gaddhabādhipubbassa gijjhaghāṭakakulappasūtassāti attho. Saggamokkhānaṁ
  antarāyaṁ karontīti antarāyikā. Te kammakilesavipāka-
  upavādāaṇāvītikkamavasena pañcavidhā. Tattha pañcānantarikadhammā
  kammantarāyikā nāma. Tathā bhikkhunīdūsakakammaṁ. Taṁ pana
  mokkhasseva antarāyaṁ karoti na saggassa. Niyatamicchādiṭṭhidhammā
  kilesantarāyikā nāma. Paṇḍakatiracchānagataubhatobyañjanakānaṁ
  paṭisandhidhammā vipākantarāyikā nāma. Ariyūpavādā upavādantarāyikā
  nāma. Te pana yāva ariye na khamāpenti tāvadeva na tato
  paraṁ. Sañcicca āpannā āpattiyo āṇāvītikkamantarāyikā
  nāma. Tāpi yāva bhikkhubhāvaṁ vā paṭijānāti na vuṭṭhāti vā
  na deseti vā tāvadeva na tato paraṁ. Tatrāyaṁ bhikkhu bahussuto
  dhammakathiko sesantarāyike jānāti vinaye pana akovidattā
  paṇṇattīvītikkamantarāyikenajānāti. Tasmā rahogatoevaṁcintesiime
  āgārikā pañcakāmaguṇe paribhuñjantā sotāpannāpi sakadāgāminopi
  anāgāminopi honti bhikkhūpi manāpikāni cakkhuviññeyyāni
  rūpāni passanti .pe. Kāyaviññeyye phoṭṭhabbe phusanti mudukānipi
  attharaṇapāpuraṇādīni paribhuñjanti etaṁ sabbaṁ vaṭṭati kasmā

  *  *  *  *  *  *
  Footnote: 1. gaddhe gijjhe bādhati vijjhatīti gaddhabādhī. gaddhabādhibhūtapubbo gaddhabādhipubboti
  amhākaṁ mati. aññatitthiyapubboti sādhakaṁ. yo hi pubbe attanā aññatitthiyo
  ahosi so adhippeto na aññatitthiyānaṁ anupuriso.
-------------------------------------------------
[page 465]
  Itthīrūpā .pe. Itthīphoṭṭhabbā evaṁ na vaṭṭanti etepi vaṭṭantīti.
  Evaṁ rasena rasaṁ saṁsanditvā sacchandarāgaparibhogañca nicchandarāgaparibhogañca
  ekaṁ katvā thūlavākehi saddhiṁ atisukhumasuttaṁ ghaṭento
  viya sāsapena saddhiṁ sineruṁ upasaṁharanto viya pāpakaṁ diṭṭhigataṁ
  uppādetvā kiṁ bhagavatā mahāsamuddaṁ bandhantena viya mahatā
  ussāhena paṭhamapārājikaṁ paññattaṁ natthi ettha dosoti
  sabbaññutaññāñena saddhiṁ paṭivirujjhanto bhabbapuggalānaṁ āsaṁ chindanto
  jinassa āṇācakke pahāramadāsi. Tenāha tathāhaṁ bhagavatā dhammaṁ
  desitaṁ ājānāmītiādiṁ. Aṭṭhikaṅkalūpamātiādimhi aṭṭhikaṅkalūpamā
  appassādaṭṭhena. Maṁsapesūpamā bahusādhāraṇaṭṭhena.
  Tiṇukkūpamā anudahanaṭṭhena. Aṅgārakāsūpamā mahābhitāpanaṭṭhena.
  Supinakūpamā ittarapaccupaṭṭhānaṭṭhena. Yācitakūpamā tāvakālikaṭṭhena.
  Rukkhaphalūpamā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena.
  Sattisūlūpamā vinivijjhanaṭṭhena. Sappasirūpamā sāsaṅkasapaṭibhayaṭṭhenāti.
  Ayamettha saṅkhepo. Vitthāro pana papañcasūdaniyaṁ
  majjhimaṭṭhakathāyaṁ gahetabbo. Evaṁ byā khoti evaṁ viya
  kho. Sesamettha pubbe vuttanayattā uttānameva.
  Samanubhāsanasamuṭṭhānaṁ kāyavācācittato samuṭṭhāti akiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                    Ariṭṭhasikkhāpadaṁ aṭṭhamaṁ.
      Navamasikkhāpade. Akaṭānudhammenāti anudhammo vuccati
-------------------------------------------------
[page 466]
  Āpattiyā adassane vā apaṭikamme vā pāpikāya diṭṭhiyā
  apaṭinissagge vā dhammena vinayena satthusāsanena ukkhittakassa
  anulomavattaṁ disvā katā osāraṇā. So osāraṇasaṅkhāto
  anudhammo yassa na kato ayaṁ akaṭānudhammo nāma. Tādisena
  saddhinti attho.. Tenevassa padabhājane akaṭānudhammo nāma
  ukkhitto anosāritoti vuttaṁ. Deti vā paṭiggaṇhāti vāti
  ekappayogena bahūpi dadato vā gaṇhato vā ekaṁ pācittiyaṁ.
  Vicchinditvā dentassa ca gaṇhantassa ca payogagaṇanāya pācittiyāni.
  Sesamettha uttānameva. Tisamuṭṭhānaṁ kiriyā saññāvimokkhaṁ
  sacittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                  Ukkhittasaṁbhogasikkhāpadaṁ navamaṁ.
      Dasamasikkhāpade. Diṭṭhigataṁ uppannanti ariṭṭhassa viya
  etassāpi ayoniso ummajjantassa uppannaṁ diṭṭhigataṁ. Nāsetūti
  ettha tividhā nāsanā saṁvāsanāsanā liṅganāsanā daṇḍakammanāsanāti.
  Tattha āpattiyā adassanādīsu ukkhepanā saṁvāsanāsanā nāma.
  Dūsako nāsetabbo mettiyaṁ bhikkhuniṁ nāsethāti ayaṁ liṅganāsanā
  nāma. Ajjatagge te āvuso samaṇuddesa na ceva so bhagavā
  satthā apadisitabboti ayaṁ daṇḍakammanāsanā nāma. Ayaṁ idha
  adhippetā. Tenāha evañca pana bhikkhave nāsetabbo .pe.
  Cara pire vinassāti. Tattha carāti gaccha. Pireti para amāmaka.
  Vinassāti nassa yattha na te passāma tattha gacchāti.
-------------------------------------------------
[page 467]
  Upalāpeyyāti saṅgaṇheyya. Upaṭṭhāpeyyāti tena attano
  upaṭṭhānaṁ kārāpeyya. Sesaṁ ariṭṭhasikkhāpade vuttanayeneva
  veditabbaṁ saddhiṁ samuṭṭhānādīhīti.
                   Kaṇṭhakasikkhāpadaṁ 1- dasamaṁ.
      Samatto vaṇṇanākkamena sappāṇakavaggo sattamo.
      Sahadhammikavaggassa paṭhamasikkhāpade. Etasmiṁ sikkhāpadeti
  etasmiṁ sikkhāpade yaṁ vuttaṁ taṁ na tāva sikkhissāmi. Āpatti
  pācittiyassāti ettha pana vācāya vācāya āpatti veditabbā.
  Sikkhamānena bhikkhave bhikkhunāti ovādaṁ sirasā sampaṭicchitvā
  sikkhitukāmeneva hutvā ājānitabbañceva pucchitabbañca
  upaparikkhitabbañca. Sesamettha dubbacasikkhāpade vuttanayeneva padatthato
  veditabbaṁ. Vinicchayato uttānameva. Tisamuṭṭhānaṁ kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                   Sahadhammikasikkhāpadaṁ paṭhamaṁ.
      Dutiyasikkhāpade. Vinayakathaṁ kathetīti vinayakathā nāma
  kappiyākappiyāapattānāpattisaṁvarāsaṁvarappahānapaṭisaṁyuttakathā taṁ
  katheti. Vinayassa vaṇṇaṁ bhāsatīti vinayassa vaṇṇo nāma
  pañcannaṁpi sattannaṁpi āpattikkhandhānaṁ vasena mātikaṁ nikkhipitvā
  padabhājanena vaṇṇanā taṁ bhāsati. Vinayapariyattiyā vaṇṇaṁ

  *  *  *  *  *  *
  Footnote: 1. kaṇḍaka itipi.
-------------------------------------------------
[page 468]
  Bhāsatīti vinayaṁ pariyāpuṇantānaṁ vinayapariyattimūlakaṁ vaṇṇaṁ guṇaṁ
  ānisaṁsaṁ bhāsati. Vinayadharo hi vinayapariyattimūlake pañcānisaṁse cha
  ānisaṁse sattānisaṁse aṭṭhānisaṁse navānisaṁse dasānisaṁse
  ekādasānisaṁse labhati te sabbe bhāsatīti attho.
      Katame pañcānisaṁse labhati. Attano sīlakkhandhaguttiādike.
  Vuttaṁ hetaṁ pañcime bhikkhave ānisaṁsā vinayadhare puggale attano
  sīlakkhandho sugutto hoti surakkhito kukkuccappakatānaṁ paṭissaraṇaṁ
  hoti visārado saṅghamajjhe voharati paccatthike sahadhammena
  suniggahitaṁ niggaṇhāti saddhammaṭṭhitiyā paṭipanno hotīti 1-.
  Kathamassa attano sīlakkhandho sugutto hoti surakkhito.
  Idhekacco bhikkhu āpattiṁ āpajjanto chahākārehi āpajjati
  alajjitā aññāṇatā kukkuccappakatatā akappiye kappiyasaññitā
  kappiye akappiyasaññitā satisammosāti. Kathaṁ alajjitāya āpajjati.
  Akappiyabhāvaṁ jānantoyeva madditvā vītikkamaṁ karoti. Vuttaṁpi cetaṁ
                sañcicca āpattiṁ āpajjati
                āpattiṁ parigūhati
                agatigamanañca gacchati
                īdiso vuccati alajjipuggaloti 2-
  kathaṁ aññāṇatāya āpajjati. Aññāṇipuggalo hi mando
  momuho kattabbākattabbaṁ ajānanto akattabbaṁ karoti kattabbaṁ
  virādheti evaṁ aññāṇatāya āpajjati. Kathaṁ kukkuccappakatatāya

  *  *  *  *  *  *
  Footnote: 1. 2. naYu. vi. parivāra. 8/453. parivāreyeva 393.
-------------------------------------------------
[page 469]
  Āpajjati. Kappiyākappiyaṁ nissāya kukkucce uppanne vinayadharaṁ
  pucchitvā kappiyaṁ ce kattabbaṁ siyā akappiyaṁ ce na kattabbaṁ
  siyā ayaṁ pana vaṭṭatīti madditvā vītikkamatiyeva evaṁ
  kukkuccappakatatāya āpajjati. Kathaṁ akappiye kappiyasaññitāya
  āpajjati. Acchamaṁsaṁ sūkaramaṁsanti khādati dīpimaṁsaṁ migamaṁsanti
  khādati akappiyabhojanaṁ kappiyabhojananti bhuñjati vikāle
  kālasaññāya bhuñjati akappiyapānakaṁ kappiyapānakanti pivati
  evaṁ akappiye kappiyasaññitāya āpajjati. Kathaṁ kappiye
  akappiyasaññitāya āpajjati. Sūkaramaṁsaṁ acchamaṁsanti khādati
  migamaṁsaṁ dīpimaṁsanti khādati kappiyabhojanaṁ akappiyabhojananti
  bhuñjati kāle vikālasaññāya bhuñjati kappiyapānakaṁ akappiyapānakanti
  pivati evaṁ kappiyeakappiyasaññitāya āpajjati. Kathaṁ satisammosāya
  āpajjati. Sahaseyyāticīvaravippavāsabhesajjacīvarakālātikkamanapaccayā
  āpattiṁ ca satisammosāya āpajjati. Evamidhekacco bhikkhu
  imehi chahi ākārehi āpattiṁ āpajjati. Vinayadharo pana imehi
  chahi ākārehi āpattiṁ na āpajjati. Kathaṁ alajjitāya
  nāpajjati. So hi passatha bho ayaṁ kappiyākappiyaṁ jānantoyeva
  paṇṇattivītikkamaṁ karotīti imaṁ parūpavādaṁ rakkhantopi nāpajjati
  evaṁ alajjitāya nāpajjati. Sahasā āpannaṁpi desanāgāminiṁ
  desetvā vuṭṭhānagāminiyā vuṭṭhahitvā suddhante patiṭṭhāti.
  Tato paṭṭhāya
-------------------------------------------------
[page 470]
                Sañcicca āpattiṁ nāpajjati
                āpattiṁ na parigūhati
                agatigamanañca na gacchati
                īdiso vuccati lajjipuggaloti 1-
  imasmiṁ lajjibhāve patiṭṭhitova hoti. Kathaṁ aññāṇatāya
  nāpajjati. So hi kappiyākappiyaṁ jānāti tasmā kappiyaṁyeva
  karoti akappiyaṁ na karoti evaṁ aññāṇatāya nāpajjati. Kathaṁ
  kukkuccappakatatāya nāpajjati. So hi kappiyākappiyaṁ nissāya kukkucce
  uppanne vatthuṁ oloketvā mātikaṁ padabhājanaṁ antarāpattiṁ
  anāpattiṁ oloketvā kappiyaṁ ce karoti akappiyaṁ ce na
  karoti evaṁ kukkuccappakatatāya nāpajjati. Kathaṁ akappiye
  kappiyasaññitādīhi nāpajjati. So hi kappiyākappiyaṁ jānāti tasmā
  akappiye kappiyasaññī na hoti kappiye akappiyasaññī na hoti
  supatiṭṭhitā cassa sati hoti adhiṭṭhātabbaṁ adhiṭṭheti vikappetabbaṁ
  vikappeti. Iti imehi chahi ākārehi āpattiṁ nāpajjati.
  Anāpajjanto akhaṇḍasīlo hoti parisuddhasīlo. Evamassa attano
  sīlakkhandho sugutto hoti surakkhito. Kathaṁ kukkuccappakatānaṁ
  paṭissaraṇaṁ hotīti. Tiroraṭṭhesu tirojanapadesu ca uppannakukkuccā
  bhikkhū amukasmiṁ kira vihāre vinayadharo vasatīti dūratopi tassa
  santikaṁ āgantvā kukkuccaṁ pucchanti. So tehi katassa kammassa
  vatthuṁ oloketvā āpattānāpattigarukalahukādibhedaṁ sallakkhetvā

  *  *  *  *  *  *
  Footnote: 1. vi. parivāra 8/393-394.
-------------------------------------------------
[page 471]
  Desanāgāminiṁ desāpetvā vuṭṭhānagāminiyā vuṭṭhāpetvā suddhante
  patiṭṭhāpeti evaṁ kukkuccappakatānaṁ paṭissaraṇaṁ hoti. Visārado
  saṅghamajjhe voharatīti avinayadharassa hi saṅghamajjhe kathentassa bhayaṁ
  sārajjaṁ okkamati vinayadharassa taṁ na hoti. Kasmā. Evaṁ
  kathentassa doso hoti evaṁ na dosoti ñatvā kathanato. Paccatthike
  sahadhammena suniggahitaṁ niggaṇhātīti ettha dvidhā paccatthikā nāma
  attapaccatthikā ca sāsanapaccatthikā ca. Tattha mettiyabhummajakā
  ca bhikkhū vaḍḍho ca licchavi amūlakena antimavatthunā codesuṁ ime
  attapaccatthikā nāma. Ye vāpana aññepi dussīlā pāpadhammā
  sabbe te attapaccatthikā nāma. Viparītadassanā pana
  ariṭṭhabhikkhukaṇṭhakasāmaṇeravesālivajjiputtakā parūpahārāññāṇakaṅkha-
  paravitaraṇādivādā mahāsaṅghikādayo ca abuddhasāsanaṁ buddhasāsananti vatvā
  katapaggahā sāsanapaccatthikā nāma. Te sabbepi sahadhammena
  sahakāraṇena vacanena yathātaṁ asaddhammaṁ patiṭṭhāpetuṁ na
  sakkonti evaṁ suniggahitaṁ katvā niggaṇhāti. Saddhammaṭṭhitiyā
  paṭipanno hotīti ettha pana tividho saddhammo
  pariyattipaṭipattiadhigamavasena. Tattha tepiṭakaṁ buddhavacanaṁ pariyattisaddhammo
  nāma. Terasa dhutaṅgaguṇā cuddasa khandhakavattāni dveasīti mahāvattānīti
  ayaṁ paṭipattisaddhammo nāma. Cattāro maggā cattāri phalāni ca
  ayaṁ adhigamasaddhammo nāma. Tattha keci therā yo vo
  ānanda mayā dhammo ca vinayo ca desito paññatto so vo
-------------------------------------------------
[page 472]
  Mamaccayena satthāti 1- iminā suttena sāsanassa pariyatti mūlanti
  vadanti. Keci therā ime ca subhadda bhikkhū sammāvihareyyuṁ asuñño
  loko arahantehi assāti 2- iminā suttena sāsanassa paṭipatti mūlanti
  vatvā yāva pañca bhikkhū sammāpaṭipannā saṁvijjanti tāva sāsanaṁ
  ṭhitaṁ hotīti āhaṁsu. Itare pana therā pariyattiyā antarahitāya
  supaṭipannassāpi dhammābhisamayo natthīti vatvā āhaṁsu sacepi pañca
  bhikkhū cattāri pārājikāni rakkhaṇakā honti te saddhe kulaputte
  pabbājetvā paccantime janapade upasampādetvā dasavaggaṁ gaṇaṁ
  pūretvā majjhime janapadepi upasampadaṁ karissanti etenūpāyena
  vīsativaggaṁ bhikkhusaṅghaṁ pūretvā attanopi abbhānakammaṁ katvā sāsanaṁ
  vuḍḍhiṁ viruḷhiṁ vepullaṁ gamayissanti 3-. Evamayaṁ vinayadharo tividhassāpi
  saddhammassa ciraṭṭhitiyā paṭipanno hotīti. Evamayaṁ vinayadharo ime
  tāva pañcānisaṁse labhatīti veditabbo. Katame cha ānisaṁse
  labhatīti. Tassādheyyo uposatho pavāraṇā saṅghakammaṁ pabbajjā
  upasampadā nissayaṁ deti sāmaṇeraṁ upaṭṭhāpeti. Ye hi ime
  cātuddasiko paṇṇarasiko sāmaggīuposatho saṅghe uposatho
  gaṇe uposatho puggale uposatho suttuddeso uposatho pārisuddhiuposatho
  adhiṭṭhānūposathoti nava uposathā sabbe te vinayadharāyattā.
  Yāpi ca imā cātuddasikā paṇṇarasikā sāmaggīpavāraṇā
  saṅghe pavāraṇā gaṇe pavāraṇā puggale pavāraṇā

  *  *  *  *  *  *
  Footnote: 1. dī. mahā. 10/178. 2. tattheva 176 aṅke. 3. itoparaṁiti saddo icchitabbo.
-------------------------------------------------
[page 473]
  Tevācikā dvevācikā samānavassikā pavāraṇāti nava pavāraṇāyo
  tāpi vinayadharāyattā evaṁ tassa santakattā so tāsaṁ sāmi.
  Yānipi imāni apalokanakammaṁ ñattikammaṁ ñattidutiyakammaṁ
  ñatticatutthakammanti cattāri saṅghakammāni yāpi cāyaṁ upajjhāyena hutvā
  kulaputtānaṁ pabbajjā ca upasampadā ca kātabbā ayaṁpi
  vinayadharāyattāva. Na hi añño dvipiṭakadharopi etaṁ kātuṁ labhati.
  Soeva nissayaṁ deti sāmaṇeraṁ upaṭṭhāpeti. Añño neva
  nissayaṁ dātuṁ labhati na sāmaṇeraṁ upaṭṭhāpetuṁ. Sāmaṇerūpaṭṭhānaṁ
  paccāsiṁsanto pana vinayadharassa santike upajjhaṁ gāhāpetvā
  vattapaṭipattiṁ sādituṁ labhati. Ettha ca nissayadānañceva
  sāmaṇerūpaṭṭhāpanañca ekamaṅgaṁ. Iti imesu chasu ānisaṁsesu ekena
  saddhiṁ purimāni pañca cha honti. Dvīhi saddhiṁ satta tīhi
  saddhiṁ aṭṭha catūhi saddhiṁ nava pañcahi saddhiṁ dasa sabbehipetehi
  saddhiṁ ekādasāti evaṁ vinayadharo puggalo pañca cha satta
  aṭṭha nava dasa ekādasa ca ānisaṁse labhatīti veditabbo.
      Evaṁ bhagavā ime ānisaṁse dassento vinayapariyattiyā
  vaṇṇaṁ bhāsatīti veditabbo. Ādissa ādissāti punappunaṁ
  vavaṭṭhapetvā visuṁ visuṁ katvā. Āyasmato upālissa vaṇṇaṁ
  bhāsatīti vinayapariyattiṁ nissāya upālittherassa guṇaṁ bhāsati thometi
  pasaṁsati. Kasmā. Appeva nāma mama vaṇṇanaṁ sutvāpi bhikkhū
  upālissa santike vinayaṁ uggahetabbaṁ pariyāpuṇitabbaṁ maññeyyuṁ
-------------------------------------------------
[page 474]
  Evamidaṁ sāsanaṁ addhaniyaṁ bhavissati pañca vassasahassāni pavattissatīti.
  Tedha bahū bhikkhūti 1- te imaṁ bhagavato vaṇṇanaṁ sutvā ime kirānisaṁse
  neva suttantikā na ābhidhammikā labhantīti yathāparikittikānisaṁsādhigamena
  ussāhajātā bahū bhikkhū therā ca navā ca majjhimā ca
  āyasmato upālissa santike vinayaṁ pariyāpuṇantīti ayamettha
  attho. Idhāti padaṁ nipātamattameva. Uddissamānanati ācariyena
  antevāsikassa uddissamāne. So pana yasmā ācariye attano
  ruciyā uddisante vā taṁ ācariyaṁ yācitvā antevāsike uddisāpente
  vā yo naṁ dhāreti tasmiṁ sajjhāyaṁ karonte vā uddissamāno
  nāma hoti tasmā uddisante vā uddisāpente vā
  sajjhāyaṁ karonte vāti padabhājanaṁ vuttaṁ. Khuddānukhuddakehīti
  khuddakehi ca anukhuddakehi ca. Yāvadevāti tesaṁ saṁvattanamariyāda-
  paricchedavacanaṁ. Idaṁ vuttaṁ hoti etāni hi ye uddisanti vā
  uddisāpenti vā sajjhāyanti vā tesaṁ tāva saṁvattanti yāva
  kappati nukho na kappati nukhoti kukkuccāsaṅkhāto vipaṭisāro
  vihesā vicikicchāsaṅkhāto manovilekho ca uppajjatiyeva. Athavā
  yāvadevāti atisayavavaṭṭhāpanaṁ. Tassa saṁvattantīti iminā sambandho.
  Kukkuccāya vihesāya vilekhāya ativiya saṁvattantīti vuttaṁ hoti.
  Upasampannassa vinayaṁ vivaṇṇetīti upasampannassa santike tassa
  tasmiṁ vimatiṁ uppādetukāmo vinayaṁ vivaṇṇeti nindati garahati.

  *  *  *  *  *  *
  Footnote: 1. bhikkhūti ettakameva pāliyaṁ āgataṁ.
-------------------------------------------------
[page 475]
  Sesamettha uttānameva. Tisamuṭṭhānaṁ kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
                    Vilekhanasikkhāpadaṁ dutiyaṁ.
      Tatiyasikkhāpade. Anvaḍḍhamāsanti anupaṭipāṭiyā aḍḍhamāse
  aḍḍhamāse. Yasmā pana so uposathadivase uddisiyati tasmā
  anuposathikanti 1- padabhājane vuttaṁ. Uddissamāneti uddisiyamāne.
  Yasmā pana so pāṭimokkhuddesakena uddisantena uddisiyamāno
  nāma hoti tasmā uddisanteti padabhājane vuttaṁ. Yañca tattha
  āpattiṁ āpannoti tasmiṁ anācāre āciṇṇe yaṁ āpattiṁ
  āpanno. Yathādhammo kāretabboti aññāṇena āpannattā
  tassa āpattiyā mokkho natthi. Yathā pana dhammo ca vinayo ca
  ṭhito tathā kāretabbo. Desanāgāminiñca āpanno hoti
  desāpetabbo vuṭṭhānagāminiñca vuṭṭhāpetabboti attho.
  Sādhukanti suṭṭhu. Aṭṭhikatvāti aṭṭhikabhāvaṁ katvā. Atthiko
  hutvāti vuttaṁ hoti. Dhammakammetiādīsu mohāropanakammaṁ
  adhippetaṁ. Sesamettha uttānameva. Tisamuṭṭhānaṁ kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                    Mohanasikkhāpadaṁ tatiyaṁ.

  *  *  *  *  *  *
  Footnote: 1. yaṁ anavaḍḍhamāsanti anuposathikanti padabhājane vuttaṁ taṁ ettakaṁ tassa bhagavato
  suttāgataṁ suttapariyāpannaṁ anvaḍḍhamāsaṁ uddesaṁ āgacchatīti mātikāya na sameti.
-------------------------------------------------
[page 476]
      Catutthasikkhāpade. Pahāraṁ dentīti āvuso pīṭhakaṁ paññāpetha
  pādadhovanaṁ āharathātiādīni vatvā tathā akarontānaṁ pahāraṁ denti.
  Pahāraṁ deti āpatti pācittiyassāti ettha paharitukāmatāya pahāre
  dinne sacepi marati pācittiyameva. Pahārena hattho vā pādo
  vā bhijjati sīsaṁ vā bhinnaṁ hoti pācittiyameva. Yathāyaṁ saṅghamajjhe
  na virocati tathā naṁ karomīti evaṁ virūpakaraṇādhippāyena kaṇṇaṁ vā
  nāsaṁ vā chindati dukkaṭaṁ. Anupasampannassāti gahaṭṭhassa vā
  pabbajitassa vā itthiyā vā purisassa vā antamaso tiracchānagatassāpi
  pahāraṁ deti dukkaṭaṁ. Sace pana rattacitto 1- itthiyā paharati
  saṅghādiseso. Kenaci viheṭhiyamānoti manussena vā tiracchānagatena vā
  viheṭhiyamāno. Mokkhādhippāyoti tato attano mokkhaṁ paṭṭhayamāno.
  Pahāraṁ detīti kāyakāyapaṭibaddhanissaggiyānaṁ aññatarena pahāraṁ
  deti anāpatti. Sacepi antarāmagge coraṁ vā paccatthikaṁ
  vā viheṭhetukāmaṁ disvā upāsaka ettheva tiṭṭha mā āgamīti
  vatvā vacanaṁ anādiyitvā āgacchantaṁ gaccha reti muggarena vā
  satthakena vā paharitvā yāti. So ce tena pahārena marati
  anāpattiyeva. Bāḷamigesupi eseva nayo. Sesamettha uttānameva.
  Samuṭṭhānādīni panassa paṭhamapārājikasadisāni. Idaṁ pana dukkhavedananti.
                    Pahārasikkhāpadaṁ catutthaṁ.
      Pañcamasikkhāpade. Talasattikaṁ uggirantīti pahāradānākāraṁ

  *  *  *  *  *  *
  Footnote: 1. imasmiṁ sikkhāpade duṭṭhacittoti niyamo kato. tato aññathā na vaṇṇetabbaṁ.
-------------------------------------------------
[page 477]
  Dassento kāyaṁpi kāyapaṭibaddhaṁpi uccārenti. Te pahārasamuccitā
  rodantīti te pahāraparicitā pubbepi laddhappahārattā idāni pahāraṁ
  dassantīti maññamānā rodantīti attho. Pahārassa mucchitātipi
  sajjhāyanti. Tattha pahārassa bhītāti attho. Uggirati āpatti
  pācittiyassāti ettha sace uggiritvā viraddho pahāraṁ deti.
  Avassaṁ dhāretuṁ asakkontassa pahāro sahasā patati nappaharitukāmatāya
  dinnattā dukkaṭaṁ. Tena pahārena hatthādīsu yaṅkiñci
  bhijjati dukkaṭameva. Pahāritukāmassa yena kenaci daṇḍādinā
  pahāro vā mokkhito attanā vā satiṁ paṭilabhitvā na paharati
  dukkaṭaṁ. Paharantassa kenaci vā hattho dhārito dukkaṭaṁ.
  Mokkhādhippāyo talasattikaṁ uggiratīti ettha pubbe vuttesu vatthūsu
  purimanayeneva talasattikaṁ uggirantassa anāpatti. Sacepi virajjhitvā pahāraṁ
  deti anāpattiyeva. Sesaṁ purimasadisameva saddhiṁ samuṭṭhānādīhīti.
                   Talasattikasikkhāpadaṁ pañcamaṁ.
      Chaṭṭhasikkhāpade. Anuddhaṁsentīti te hi sayaṁ ākiṇṇadosattā
  evaṁ bhikkhū amhe neva codessanti na sāressantīti
  attaparittāṇaṁ karontā paṭikacceva bhikkhū amūlakena saṅghādisesena
  codenti. Sesamettha terasakaṇḍamhi amūlakasikkhāpade vuttanayattā
  uttānameva. Tisamuṭṭhānaṁ kiriyā saññāvimokkhaṁ sacittakaṁ lokavajjaṁ
  kāyakammaṁ vacīkammaṁ akusalacittaṁ dukkhavedananti.
                    Amūlakasikkhāpadaṁ chaṭṭhaṁ.
-------------------------------------------------
[page 478]
      Sattamasikkhāpade. Upadahantīti uppādenti. Kukkuccaṁ
  upadahati āpatti pācittiyassāti vācāya vācāya āpatti
  pācittiyassa. Anupasampannassāti sāmaṇerassa mātugāmena saddhiṁ
  raho maññe tayā nisinnaṁ nipannaṁ bhuttaṁ pītaṁ saṅghamajjhe idañcīdañca
  katantiādinā nayena kukkuccaṁ upadahati vācāya vācāya dukkaṭaṁ.
  Sesamettha uttānameva. Samuṭṭhānādīnipi amūlakasadisānevāti.
                   Sañciccasikkhāpadaṁ sattamaṁ.
      Aṭṭhamasikkhāpade. Adhikaraṇajātānanti etehi bhaṇḍanādīhi
  anuppannavivādādhikaraṇānaṁ. Upassutinti 1- sutisamīpaṁ yattha ṭhatvā
  sakkā hoti tesaṁ vacanaṁ sotuṁ tatthāti attho. Gacchati āpatti
  dukkaṭassāti ettha padavāre padavāre dukkaṭaṁ. Mantentanti
  aññena saddhiṁ aññasmiṁ mantiyamāne. Mantenteti vā pāṭho.
  Ayamattho. Vūpasamissāmīti upasamissāmi upasamaṁ gamissāmi kalahaṁ
  na karissāmi. Attānaṁ parimocessāmīti mama akārakabhāvaṁ
  kathetvā attānaṁ mocessāmi. Sesamettha uttānameva.
  Theyyasatthasamuṭṭhānaṁ kāyacittato kāyavācācittato ca samuṭṭhāti
  siyā kiriyā sotukāmatāya gamanavasena siyā akiriyā ṭhitaṭṭhānaṁ āgantvā
  mantayamānānaṁ ajānāpanavasena. Rūpiyaṁ aññavādakaṁ upassutīti
  imāni hi tīṇi sikkhāpadāni ekaparicchedāni. Saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                   Upassutisikkhāpadaṁ aṭṭhamaṁ.

  *  *  *  *  *  *
  Footnote: 1. upassutītipi pāṭho.
-------------------------------------------------
[page 479]
      Navamasikkhāpade. Sace ca 1- mayaṁ jāneyyāmāti sace mayaṁ
  jāneyyāma. Cakāro pana nipātamattameva. Dhammikānanti
  dhammena vinayena satthusāsanena katattā dhammo etesu atthīti
  dhammikāni. Tesaṁ dhammikānaṁ catunnaṁ saṅghakammānaṁ. Khīyati
  āpatti pācittiyassāti ettha vācāya vācāya pācittiyaṁ.
  Sesametatha uttānameva. Tisamuṭṭhānaṁ kiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                  Kammapaṭibāhanasikkhāpadaṁ navamaṁ.
      Dasamasikkhāpade. Vatthuṁ vā ārocitaṁ hotīti codakena ca
  cuditakena ca attano kathā kathitā anuvijjako sammato ettāvatāpi
  vatthueva ārocitaṁ hoti. Sesamettha uttānameva.
  Dhuranikkhepasamuṭṭhānaṁ kāyavācācittato samuṭṭhāti kiriyākiriyaṁ saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                Chandaṁ adatvā gamanasikkhāpadaṁ dasamaṁ.
      Ekādasamasikkhāpade. Yathāmittatāti yathāmittatāya. Yo
  yo mitto tassa tassa detīti vuttaṁ hoti. Eseva nayo
  sabbapadesu. Sesaṁ ujjhāpanakādīsu vuttanayattā uttānatthamevāti.
  Tisamuṭṭhānaṁ kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                   Dabbasikkhāpadaṁ ekādasamaṁ.

  *  *  *  *  *  *
  Footnote: 1. ayaṁ casaddo pāliyaṁ na dissati.
-------------------------------------------------
[page 480]
      Dvādasamasikkhāpade. Yaṁ vattabbaṁ siyā taṁ sabbaṁ tiṁsakakaṇḍe
  pariṇāmanasikkhāpade vuttanayameva. Ayameva hi viseso tattha
  attano pariṇāmitattā nissaggiyaṁ pācittiyaṁ idha puggalassa
  pariṇāmitattā suddhikapācittiyanti. Tisamuṭṭhānaṁ kiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ
  tivedananti.
                  Pariṇāmanasikkhāpadaṁ dvādasamaṁ.
           Samatto vaṇṇanākkamena sahadhammikavaggo aṭṭhamo.
          Rājavaggassa paṭhamasikkhāpade. Orakoti parittako.
  Uparipāsādavaragatoti pāsādavarassa upari gato. Ayyānaṁ vāhasāti
  ayyānaṁ kāraṇā. Tehi jātāpitattā jānāmīti vuttaṁ hoti.
  Pitaraṁ paṭṭhetīti antaraṁ passitvā ghātetuṁ icchati. Rājantepuraṁ
  hatthisammaddantiādīsu hatthīhi sammaddo etthāti hatthisammaddaṁ.
  Hatthisambādhanti attho. Assarathasammaddapadesupi eseva nayo.
  Sammatanti keci paṭhanti. Taṁ na gahetabbaṁ. Rañño antepure
  hatthisammaddantipi pāṭho. Tattha hatthīnaṁ sammaddaṁ hatthisammaddanti
  attho. Rañño antepure hatthisammaddo atthīti vuttaṁ hoti 1-.

  *  *  *  *  *  *
  Footnote: 1. amhākaṁ matiyā dve atthavikappā vaṇṇetabbā. sammaddanti etthāti
  sammaddaṁ. hatthīnaṁ sammaddaṁ hatthisammaddaṁ. hatthiākiṇṇanti attho. kintaṁ.
  rañño antepuraṁ. athavā hatthīhi hatthīnaṁ kāraṇā suṭṭhu majjanti etthāti
  hatthisammadaṁ. āgatāgate hatthino disvā paribbhamantā viya attānaṁ sañjānantīti
  attho.
-------------------------------------------------
[page 481]
  Esa nayo sesapadesupi. Rajanīyānīti tasmiṁ antepure īdisāni
  rūpādīni. Muddhābhisittassāti muddhani abhisittassa. Anikkhantarājaketi
  anikkhanto rājā itoti anikkhantarājakaṁ. Tasmiṁ
  anikkhantarājake sayanīghareti attho. Ratanaṁ vuccati mahesī.
  Nībhaṭanti nikkhantaṁ. Anībhaṭaṁ ratanaṁ itoti anībhaṭaratanakaṁ. Tasmiṁ
  anībhaṭaratanake 1- sayanīghareti attho. Sesamettha uttānameva.
  Kaṭhinasamuṭṭhānaṁ kāyavācato kāyavācācittato ca samuṭṭhāti kiriyākiriyaṁ
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                   Antepurasikkhāpadaṁ paṭhamaṁ.
      Dutiyasikkhāpade. Vissaritvāti pamussitvā. Puṇṇapattaṁ
  nāma satato pañca kahāpaṇā. Kyāhaṁ karissāmīti kiṁ ahaṁ
  karissāmi. Ābharaṇaṁ omuñcitvāti mahālataṁ nāma navakoṭiagghanakaṁ
  alaṅkāraṁ apanetvā. Antevāsīti paricārikā. Aparikkhittassa
  upacāroti ettha upacāro nāma ārāmassa dve leḍḍupātā.
  Āvasathassa pana suppapāto vā musalapāto vāti mahāpaccariyaṁ
  vuttaṁ. Uggaṇhāti āpatti pācittiyassāti ettha jātarūparajataṁ
  attano atthāya uggaṇhantassa vā uggaṇhāpentassa vā
  nissaggiyaṁ pācittiyaṁ. Saṅghagaṇapuggalacetiyanavakammānaṁ atthāya
  dukkaṭaṁ. Avasesaṁ muttādiratanaṁ attano vā saṅghādīnaṁ vā atthāya
  uggaṇhantassa vā uggaṇhāpentassa vā dukkaṭaṁ. Kappiyavatthuṁ vā

  *  *  *  *  *  *
  Footnote: 1. aniggataratanaketi pālivacanaṁ dissati.
-------------------------------------------------
[page 482]
  Akappiyavatthuṁ vā hoti antamaso mātusantakaṁ kaṇṇapilandhanaṁ
  tālapaṇṇaṁpi gihisantakaṁ bhaṇḍāgārikasīsena paṭisāmentassa
  pācittiyameva. Sace pana mātāpitūnaṁ santakaṁ avassaṁ paṭisāmetabbaṁ
  kappiyabhaṇḍaṁ hoti attano atthāya gahetvā paṭisāmetabbaṁ.
  Idaṁ paṭisāmetvā dehīti pana vutte na vaṭṭatīti paṭikkhipitabbaṁ.
  Sace paṭisāmehīti pātetvā gacchanti palibodho nāma hoti
  paṭisāmetuṁ vaṭṭati. Vihāre kammaṁ karontā vaḍḍhakiādayo vā
  rājavallabhā vā attano upakaraṇabhaṇḍaṁ vā sayanabhaṇḍaṁ vā
  paṭisāmetvā dethāti vadanti. Chandenapi bhayenapi na kātabbameva.
  Guttaṭṭhānaṁ pana dassetuṁ vaṭṭati. Balakkārena pātetvā gatesu
  ca paṭisāmetuṁ vaṭṭati. Ajjhārāme vā ajjhāvasathe vāti
  ettha sace mahāvihārasadiso mahāārāmo hoti tattha
  pākāraparikkhitte pariveṇe yattha bhikkhūhi vā sāmaṇerehi vā gahitaṁ
  bhavissatīti saṅkā uppajjati tādiseeva ṭhāne uggaṇhitvā vā
  uggaṇhāpetvā vā ṭhapetabbaṁ. Mahābodhidvārakoṭṭhakāmbaṅgaṇasadisesu
  pana mahājanasañcaraṇaṭṭhānesu na gahetabbaṁ. Palibodho
  na hoti. Kurundiyaṁ pana vuttaṁ eko maggaṁ gacchanto nimmanusse
  ṭhāne kiñci bhaṇḍaṁ passati. Ākiṇṇamanussepi jāte
  manussā tameva bhikkhuṁ āsaṅkanti. Tasmā maggā okkamma
  nisīditabbaṁ. Sāmikesu āgatesu taṁ ācikkhitabbaṁ. Sace sāmike na
  passati paṭirūpaṁ karissatīti. Rūpena vā nimittena vā saññāṇaṁ
-------------------------------------------------
[page 483]
  Katvāti ettha rūpannāma antobhaṇḍikāya bhaṇḍaṁ. Tasmā
  bhaṇḍikaṁ omuñcitvā gaṇetvā ettakā kahāpaṇā vā jātarūparajataṁ
  vāti sallakkhetabbaṁ. Nimittanti lañchanādi. Tasmā
  lañchitāya bhaṇḍikāya mattikālañchananti vā lākhālañchananti vā
  nīlapilotikāya bhaṇḍikā katāti vā setapilotikāya katāti vā
  evamādi sabbaṁ sallakkhetabbaṁ. Bhikkhū paṭirūpāti lajjino
  kukkuccakā. Lolajātikānaṁ hi hatthe ṭhapetuṁ na labbhati. Yo
  pana neva tamhā āvāsā pakkamati na sāmike passati tenāpi
  attano cīvarādimūlaṁ na kātabbaṁ. Thāvaraṁ pana senāsanaṁ vā cetiyaṁ
  vā pokkharaṇī vā kāretabbā. Sace dīghassa addhuno accayena
  sāmiko āgacchati upāsaka tava santakena idaṁ nāma kataṁ
  anumodāhīti vattabbo. Sace anumodati iccetaṁ kusalaṁ no
  ce anumodati mama dhanaṁ dethāti codetiyeva aññaṁ samādapetvā
  dātabbaṁ. Ratanasammataṁ vissāsaṁ gaṇhātītiādīsu āmāsameva
  sandhāya vuttaṁ. Anāmāsaṁ na vaṭṭatiyeva. Sesamettha
  uttānameva. Chassamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                     Ratanasikkhāpadaṁ dutiyaṁ.
      Tatiyasikkhāpade. Tiracchānakathanti ariyamaggassa tiracchānabhūtaṁ
  kathaṁ. Rājakathanti rājapaṭisaṁyuttaṁ kathaṁ. Corakathādīsupi eseva
  nayo. Santaṁ bhikkhunti ettha yaṁ vattabbaṁ taṁ cārittasikkhāpade
-------------------------------------------------
[page 484]
  Vuttanayameva. Sace sambahulā kenaci kammena gāmaṁ pavisanti
  vikāle gāmappavesanaṁ āpucchāmāti sabbehi aññamaññaṁ
  āpucchitabbaṁ. Tasmiṁ gāme taṁ kammaṁ na sampajjatīti aññaṁ
  gāmaṁ gacchanti gāmasataṁpi hotu puna āpucchanakiccaṁ natthi.
  Sace pana ussāhaṁ paṭippassambhetvā vihāraṁ gacchantā antarā
  aññaṁ gāmaṁ pavisitukāmā honti āpucchitabbameva. Kulaghare
  vā āsanasālāyaṁ vā bhattakiccaṁ katvā telabhikkhāya vā sappibhikkhāya
  vā caritukāmo hoti. Sace passe bhikkhu atthi āpucchitvā
  gantabbaṁ. Asante natthīti gantabbaṁ. Vīthiṁ otaritvā bhikkhuṁ
  passati āpucchanakiccaṁ natthi. Anāpucchitvāpi caritabbameva.
  Gāmamajjhena maggo hoti. Tena gacchantassa telādibhikkhāya
  carissāmīti citte uppanne sace passe bhikkhu atthi āpucchitvā
  caritabbaṁ. Maggā anokkamma carantassa pana āpucchanakiccaṁ
  natthi. Aparikkhittassa gāmassa upacāro adinnādāne
  vuttanayeneva veditabbo. Antarārāmanti ādīsu na kevalaṁ
  anāpucchā kāyabandhanaṁ abandhitvā saṅghāṭiṁ apārupitvā
  gacchantassāpi anāpatti. Āpadāsūti sīho vā byaggho vā
  āgacchati megho vā uṭṭhahati añño vā koci upaddavo
  uppajjati anāpatti. Evarūpāsu āpadāsu bahigāmato
  antogāmaṁ pavisituṁ vaṭṭati. Sesamettha uttānameva.
  Kaṭhinasamuṭṭhānaṁ kāyavācato kāyavācācittato ca samuṭṭhāti
-------------------------------------------------
[page 485]
  Kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
               Vikāle gāmappavesanasikkhāpadaṁ tatiyaṁ.
      Catutthasikkhāpade. Bhedanameva bhedanakaṁ. Taṁ assa
  atthīti bhedanakameva. Araṇiketi araṇidhanuke. Vītheti vīthake.
  Sesamettha uttānameva. Chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                    Sūcigharasikkhāpadaṁ catutthaṁ.
      Pañcamasikkhāpade. Chedanakaṁ vuttanayameva. Chinditvā
  paribhuñjatīti ettha sace na chinditukāmo hoti bhūmiyaṁ nikhanitvā
  pamāṇaṁ upari dasseti uttānaṁ vā katvā paribhuñjati ukkhipitvā
  vā tulāsaṅghāṭe ṭhapetvā aṭṭaṁ katvā paribhuñjati sabbaṁ
  vaṭṭati. Sesamettha uttānameva. Chassamuṭṭhānaṁ.
                    Mañcasikkhāpadaṁ pañcamaṁ.
      Chaṭṭhasikkhāpade. Tūlaṁ onaddhaṁ etthāti tūlonaddhaṁ. Tūlaṁ
  pakkhipitvā upari cimilikāya onaddhanti vuttaṁ hoti. Sesamettha
  uttānameva. Chassamuṭṭhānaṁ.
                   Tūlonaddhasikkhāpadaṁ chaṭṭhaṁ.
      Sattamasikkhāpade. Nisīdanaṁ anuññātaṁ hotīti kattha anuññātaṁ.
  Cīvarakkhandhake paṇītabhojanavatthusmiṁ. Vuttaṁ hi tattha anujānāmi
  bhikkhave kāyaguttiyā cīvaraguttiyā senāsanaguttiyā nisīdananti 1-.

  *  *  *  *  *  *
  Footnote: 1. vi. mahāvagga. 5/216.
-------------------------------------------------
[page 486]
  Seyyathāpi purāṇasikoṭṭhoti yathā nāma purāṇacammakāroti attho.
  Yathā hi purāṇacammakāro cammaṁ vitthataṁ karissāmīti itocītoca
  samañchati nikkaḍḍhati evaṁ sopi taṁ nisīdanaṁ. Tena taṁ bhagavā
  evamāha. Nisīdanannāma sadasaṁ vuccatīti santhatasadisaṁ santharitvā
  ekasmiṁ ante sugatavidatthiyā vidatthimatte padese dvīsu ṭhānesu
  phāletvā tisso dasā kariyanti tāhi dasāhi sadasannāma
  vuccati. Sesamettha uttānameva. Chassamuṭṭhānaṁ.
                    Nisīdanasikkhāpadaṁ sattamaṁ.
      Aṭṭhamasikkhāpade. Kaṇḍupaṭicchādī anuññātā hotīti
  kattha anuññātā. Cīvarakkhandhake veḷaṭṭhasīsavatthusmiṁ. Vuttañhi
  tattha anujānāmi bhikkhave yassa kaṇḍu vā piḷakā vā assāvo vā
  thūlakaccho vā ābādho kaṇḍupaṭicchādinti 1-. Yassa adhonābhi
  abbhajānumaṇḍalanti yassa bhikkhuno nābhiyā heṭṭhā jānumaṇḍalānaṁ
  upari. Kaṇḍūti kacchu. Piḷakāti lohitagaṇḍikā sukhumapiḷakā.
  Assāvoti arisabhagandaramadhumehādīnaṁ vasena asucipaggharaṇaṁ.
  Thūlakaccho vā ābādhoti mahāpiḷakābādho vuccati. Sesamettha
  uttānameva. Chassamuṭṭhānaṁ.
                 Kaṇḍupaṭicchādīsikkhāpadaṁ aṭṭhamaṁ.
      Navamasikkhāpade. Vassikasāṭikā anuññātā hotīti kattha
  anuññātā. Cīvarakkhandhake visākhāvatthusmiṁ. Vuttaṁ hi tattha
  anujānāmi bhikkhave vassikasāṭikanti 2-. Sesamettha uttānameva.

  *  *  *  *  *  *
  Footnote: 1. 2. vi. mahāvagga. 5/217. 214.
-------------------------------------------------
[page 487]
  Chassamuṭṭhānaṁ.
                  Vassikasāṭikasikkhāpadaṁ navamaṁ.
      Dasamasikkhāpade. Caturaṅgulomakoti catūhi aṅgulehi
  ūnakappamāṇo. Sesamettha uttānameva. Chassamuṭṭhānaṁ.
                   Nandattherasikkhāpadaṁ dasamaṁ.
      Samatto vaṇṇanākkamena rājavaggo navamo.
  Uddiṭṭhā khotiādi vuttanayamevāti.
      Samantapāsādikāya vinayasaṁvaṇṇanāya khuddakakaṇḍavaṇṇanā samattā.
                    ----------------
-------------------------------------------------
[page 488]
                 Pāṭidesanīyakaṇḍavaṇṇanā
          pāṭidesanīyā dhammā khuddakānaṁ anantarā
          ṭhapitā ye ayaṁ dāni tesaṁ bhavati vaṇṇanā.
        Paṭhamapāṭidesanīye tāva. Paṭikkamanakāleti piṇḍāya caritvā
  paṭiāgamanakāle. Sabbeva aggahesīti sabbameva aggahesi.
  Pavedhentīti kampamānā. Apehīti apagaccha na okāsaṁ dethāti
  attho. Gārayhaṁ āvusotiādi paṭidesetabbākāradassanaṁ.
  Rathikāti racchā. Byūhanti anivijjhitvā ṭhitā gatapaccāgataracchā.
  Siṁghāṭakanti catukkoṇaṁ vā tikoṇaṁ vā maggasamodhānaṭṭhānaṁ. Gharanti
  kulagharaṁ. Etesu rathikādīsu yatthakatthaci ṭhatvā gaṇhantassa gahaṇe
  dukkaṭaṁ. Ajjhohāragaṇanāya pāṭidesanīyaṁ. Hatthisālādīsu
  gaṇhantassāpi eseva nayo. Bhikkhunī rathikāya ṭhatvā deti bhikkhu
  antarārāmādīsu ṭhatvā gaṇhāti āpattiyeva. Antaragharaṁ
  paviṭṭhāyāti hi vacanato bhikkhuniyā antaraghare ṭhatvā dadamānāya
  vasenettha āpatti veditabbā. Bhikkhussa ṭhitaṭṭhānaṁ pana
  appamāṇaṁ. Tasmā sacepi vīthiādīsu ṭhito bhikkhu antarārāmādīsu
  ṭhatvā dadamānāya bhikkhuniyā gaṇhāti anāpattiyeva. Yāmakālikaṁ
  sattāhakālikaṁ yāvajīvikaṁ āhāratthāya paṭiggaṇhāti āpatti
  dukkaṭassa ajjhohāre ajjhohāre āpatti dukkaṭassāti idaṁ
-------------------------------------------------
[page 489]
  Āmisena asaṁbhinnaṁ sandhāya vuttaṁ. Saṁbhinne pana ekarase
  pāṭidesanīyameva. Ekato upasampannāyāti bhikkhunīnaṁ santike
  upasampannāya. Bhikkhūnaṁ santike upasampannāya pana yathāvatthukameva.
  Dāpeti na detīti aññātikā aññena kenaci dāpeti taṁ
  gaṇhantassa anāpatti. Upanikkhipitvā detīti bhūmiyaṁ ṭhapetvā
  idaṁ ayya tumhākaṁ dammīti deti. Evaṁ dinnaṁ sādhu bhaginīti
  sampaṭicchitvā tāyaeva vā bhikkhuniyā aññena vā kenaci
  paṭiggāhāpetvā bhuñjituṁ vaṭṭati. Sace hi hatthagate patte
  āmisaṁ gaṇheyya pariccattaṁ te mayāti deti bhikkhu gahitaṁ
  bhaginīti paṭiggaṇhāti gaṇhantassa āpattīti vadanti. Sikkhamānāya
  sāmaṇeriyāti etāsaṁ dadamānānaṁ gaṇhantassa anāpatti.
  Sesamettha uttānameva. Eḷakalomasamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ ticittaṁ tivedananti.
                      Paṭhamapāṭidesanīyaṁ.
      Dutiyasikkhāpade. Apasakka tāva bhaginītiādi
  apasādetabbākāradassanaṁ. Attano bhattaṁ dāpeti na detīti ettha
  sacepi attano bhattaṁ deti iminā sikkhāpadena anāpattiyeva.
  Purimasikkhāpadena āpatti. Aññassa bhattaṁ deti na dāpetīti ettha
  pana sace dāpeyya iminā sikkhāpadena āpatti bhaveyya dentiyā
  pana neva iminā na purimena āpatti. Sesamettha uttānameva.
  Kaṭhinasamuṭṭhānaṁ kiriyākiriyaṁ nosaññāvimokkhaṁ acittakaṁ paṇṇattivajjaṁ
-------------------------------------------------
[page 490]
  Kāyakammaṁ vacīkammaṁ ticittaṁ tivedananti.
                      Dutiyapāṭidesanīyaṁ.
      Tatiyasikkhāpade. Ubhato pasannanti dvīhi pasannaṁ upāsakenapi
  upāsikāyapi. Tasmiṁ kira kule ubhopi te sotāpannāyeva.
  Bhogena hāyatīti īdisaṁ hi kulaṁ sacepi asītikoṭidhanaṁ hoti
  bhogehi hāyatiyeva. Kasmā. Yasmā tattha neva upāsikā na
  upāsako bhoge rakkhati. Gharato nīharitvā dentīti āsanasālaṁ
  vā vihāraṁ vā ānetvā denti. Sacepi anāgate bhikkhumhi
  paṭhamaṁyeva nīharitvā dvāre ṭhapetvā pacchā sampattassa denti
  vaṭṭati. Bhikkhuṁ pana disvā antogehato nīharitvā dīyamānaṁ
  na vaṭṭatīti mahāpaccariyaṁ vuttaṁ. Sesamettha uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ ticittaṁ tivedananti.
                      Tatiyapāṭidesanīyaṁ.
      Catutthasikkhāpade. Avaruddhā hontīti paṭiviruddhā honti.
  Pañcannaṁ paṭisaṁviditanti pañcasu sahadhammikesu yaṅkiñci pesetvā
  khādanīyaṁ vā bhojanīyaṁ vā āharissāmāti paṭisaṁviditaṁ kataṁpi
  apaṭisaṁviditamevāti attho. Ārāmaṁ ārāmūpacāraṁ ṭhapetvāti
  āraññakasenāsanārāmaṁ ca tassa upacāraṁ ca ṭhapetvā upacārato
  nikkhantaṁ antarāmagge bhikkhuṁ disvā vā gāmaṁ āgatassa vā paṭisaṁviditaṁ
  kataṁpi apaṭisaṁviditameva hotīti veditabbaṁ. Sace sāsaṅkaṁ hoti
-------------------------------------------------
[page 491]
  Sāsaṅkanti ācikkhitabbanti kasmā ācikkhitabbaṁ. Ārāme core
  vasante amhākaṁ nārocentīti vacanaparimocanatthaṁ. Corā
  vattabbā manussā idhūpacarantīti kasmā vattabbā. Attano
  upaṭṭhākehi amhe gaṇhāpentīti vacanaparimocanatthaṁ. Yāguyā
  paṭisaṁvidite tassā parivāro āharīyatīti yāguyā paṭisaṁviditaṁ katvā
  kiṁ suddhayāguyā dinnāya pūvabhattādīnipi etissā yāguyā parivāraṁ
  katvā dassāmāti evaṁ yaṅkiñci āharanti sabbaṁ paṭisaṁviditameva
  hoti. Bhattena paṭisaṁviditetiādīsupi eseva nayo. Asukannāma
  kulaṁ paṭisaṁviditaṁ katvā khādanīyādīni gahetvā gacchatīti sutvā
  aññānipi tena saddhiṁ attano deyyadhammaṁ āharanti vaṭṭati.
  Yāguyā paṭisaṁviditaṁ katvā pūvaṁ vā bhattaṁ vā āharanti etaṁpi
  vaṭṭatīti kurundiyaṁ vuttaṁ. Gilānassāti apaṭisaṁviditepi gilānassa
  anāpatti. Paṭisaṁvidite vā gilānassa vā sesakanti ekassatthāya
  paṭisaṁviditaṁ katvā āhaṭaṁ tassa sesakaṁ aññassāpi bhuñjituṁ
  vaṭṭati. Catunnaṁ vā pañcannaṁ vā paṭisaṁviditaṁ katvā bahuṁ
  āhaṭaṁ hoti aññesaṁpi dātuṁ icchanti. Etaṁpi paṭisaṁviditasesakameva
  sabbesaṁpi vaṭṭati. Atha adhikameva hoti sannidhiṁ mocetvā
  ṭhapitaṁ dutiyadivasepi vaṭṭati. Gilānassa āhaṭāvasesepi eseva
  nayo. Yaṁ pana apaṭisaṁviditameva katvā āhaṭaṁ taṁ bahiārāmaṁ
  pesetvā paṭisaṁviditaṁ kāretvā āharāpetabbaṁ. Bhikkhūhi vā
  gantvā antarāmagge gahetabbaṁ. Yaṁpi vihāramajjhena gacchantā vā
-------------------------------------------------
[page 492]
  Vanacarakādayo vā vanato āharitvā denti purimanayeneva paṭisaṁviditaṁ
  kāretabbaṁ. Tattha jātakanti ārāme jātakameva mūlakhādanīyādiṁ
  aññena kappiyaṁ katvā dinnaṁ paribhuñjato anāpatti. Sace pana
  naṁ gāmaṁ haritvā pacitvā āharanti na vaṭṭati paṭisaṁviditaṁ
  kāretabbaṁ. Sesamettha uttānameva. Kaṭhinasamuṭṭhānaṁ kiriyākiriyaṁ
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
      Catutthapāṭidesanīyaṁ samattaṁ vaṇṇanākkamenāti.
  Samantapāsādikāya vinayasaṁvaṇṇanāya pāṭidesanīyavaṇṇanā niṭṭhitā.
                     ---------------
-------------------------------------------------
[page 493]
                  Sekhiyakaṇḍavaṇṇanā
          yāni sikkhitasikkhena sekhiyānīti tādinā
          bhāsitāni ayaṁ dāni tesaṁpi vaṇṇanākkamoti.
      Tattha parimaṇḍalanti samantato maṇḍalaṁ. Nābhimaṇḍalaṁ
  jānumaṇḍalanti uddhaṁ nābhimaṇḍalaṁ adho jānumaṇḍalaṁ paṭicchādentena
  jānumaṇḍalassa heṭṭhā jaṅghaṭṭhikato paṭṭhāya aṭṭhaṅgulamattaṁ nivāsanaṁ
  otāretvā nivāsetabbaṁ. Tato paraṁ otārentassa dukkaṭanti
  vuttaṁ. Yathānisinnassa jānumaṇḍalato heṭṭhā caturaṅgulamattaṁ
  paṭicchannaṁ hotīti mahāpaccariyaṁ vuttaṁ. Evaṁ nivāsentassa pana
  nivāsanaṁ pamāṇikaṁ vaṭṭati. Tatrīdaṁ pamāṇaṁ dīghaso muṭṭhipañcamaṁ
  tiriyaṁ aḍḍhateyyahatthaṁ tādisassa pana alābhena tiriyaṁ
  dvihatthappamāṇaṁpi vaṭṭati jānumaṇḍalapaṭicchādanatthaṁ nābhimaṇḍalaṁ pana
  cīvarenāpi sakkā paṭicchādetunti. Tattha ekapaṭṭacīvaraṁ evaṁ
  nivatthaṁpi ṭhāne na tiṭṭhati dupaṭṭaṁ pana tiṭṭhati. Olambanto
  nivāseti āpatti dukkaṭassāti ettha na kevalaṁ purato ca
  pacchato ca olambetvā nivāsentasseva dukkaṭaṁ ye panaññepi
  tena kho pana samayena chabbaggiyā bhikkhū gihinivatthaṁ nivāsenti
  hatthisoṇḍakaṁ macchavālakaṁ catukkaṇṇakaṁ tālavaṇṭakaṁ satavalikaṁ
  nivāsentītiādinā 1- nayena khandhake nivāsanadosā vuttā tathā

  *  *  *  *  *  *
  Footnote: 1. vi. cullavagga. 7/66.
-------------------------------------------------
[page 494]
  Nivāsentassāpi dukkaṭameva. Te sabbe vuttanayeneva parimaṇḍalaṁ
  nivāsentassa na hontīti ayamettha saṅkhepo. Vitthāro pana
  tattheva āvibhavissati. Asañciccāti purato vā pacchato vā
  olambetvā nivāsessāmīti evaṁ asañcicca athakho parimaṇḍalaṁyeva
  nivāsessāmīti virajjhitvā aparimaṇḍalaṁ nivāsentassa anāpatti.
  Asatiyāti aññāvihitassāpi tathā nivāsentassa anāpatti.
  Ajānantassāti ettha nivāsanavattaṁ ajānantassa mokkho natthi.
  Nivāsanavattaṁ hi sādhukaṁ uggahetabbaṁ. Tassa anuggahaṇamevassa
  anādariyaṁ. Taṁ pana sañcicca anuggaṇhantasseva yujjati. Tasmā
  uggahitavattopi yo āruḷhabhāvaṁ vā oruḷhabhāvaṁ vā na jānāti
  tassa anāpatti. Kurundiyaṁ pana parimaṇḍalaṁ nivāsetuṁ ajānantassa
  anāpattīti vuttaṁ. Yo pana sukkhajaṅgho vā mahāpiṇḍikamaṁso vā hoti
  tassa sāruppatthāya jānumaṇḍalato aṭṭhaṅgulādhikaṁpi otāretvā
  nivāsetuṁ vaṭṭati. Gilānassāti jaṅghāya 1- vā pāde vā vaṇo hoti
  ukkhipitvā vā otāretvā vā nivāsetuṁ vaṭṭati. Āpadāsūti
  bāḷamigā vā corā vā anubandhanti evarūpāsu āpadāsu
  anāpatti. Sesamettha uttānameva. Paṭhamapārājikasamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ akusalacittaṁ
  dukkhavedananti. Pussadevatthero sacittakaṁ paṇṇattivajjaṁ tivedananti
  āha. Upatissatthero pana anādaraṁ paṭicca vuttattā lokavajjaṁ

  *  *  *  *  *  *
  Footnote: 1. jaṅghe.
-------------------------------------------------
[page 495]
  Akusalacittaṁ dukkhavedananti āha. Parimaṇḍalaṁ pārupitabbanti tena
  kho pana samayena chabbaggiyā bhikkhū gihipārutaṁ pārupantīti 1- evaṁ
  vuttaṁ anekappakāraṁ gihipārutaṁ apārupitvā idha vuttanayeneva ubho
  kaṇṇe samaṁ katvā pārupanavattaṁ pūrentena parimaṇḍalaṁ pārupitabbaṁ.
  Imāni ca dvepi sikkhāpadāni avisesena vuttāni. Tasmā
  vihārepi antaragharepi parimaṇḍalameva nivāsetabbaṁ ca
  pārupitabbañcāti. Samuṭṭhānādīni paṭhamasikkhāpade vuttanayeneva saddhiṁ
  theravādena. Kāyaṁ vivaritvāti jānuṁpi uraṁpi vivaritvā.
  Supaṭicchannenāti na sīsaṁ pārutena athakho kaṇṭhikaṁ paṭimuñcitvā ubhato
  anuvātantena gīvaṁ paṭicchādetvā ubho kaṇṇe samaṁ katvā
  paṭisaṁharitvā yāva maṇibandhanā paṭicchādetvā antaraghare gantabbaṁ.
  Tatiyasikkhāpade. Galavāṭakato paṭṭhāya sīsaṁ maṇibandhato paṭṭhāya
  hatthe piṇḍikamaṁsato paṭṭhāya pāde vivaritvā nisīditabbaṁ.
  Vāsūpagatassāti vāsatthāya upagatassa rattibhāge vā divasabhāge vā
  kāyaṁ vivaritvāpi nisīdato anāpatti. Susaṁvutoti hatthaṁ vā pādaṁ vā
  akīḷāpento suvinītoti attho. Okkhittacakkhūti heṭṭhā khittacakkhu
  hutvā. Yugamattaṁ pekkhantenāti yugayuttako hi danto ājānīyo
  yugamattaṁ pekkhati purato catūhatthappamāṇaṁ bhūmibhāgaṁ imināpi
  ettakaṁ pekkhantena gantabbaṁ. Yo anādariyaṁ paṭicca tahaṁ tahaṁ
  olokentoti yo taṁ taṁ disābhāgaṁ pāsādaṁ kūṭāgāraṁ vīthiṁ olokento
  gacchati āpatti dukkaṭassa. Ekasmiṁ pana ṭhāne ṭhatvāva

  *  *  *  *  *  *
  Footnote: 1. vi. cullavagga. 7/66.
-------------------------------------------------
[page 496]
  Hatthiassādiparissayābhāvaṁ oloketuṁ vaṭṭati. Nisīdantenāpi
  okkhittacakkhunāva nisīditabbaṁ. Ukkhittakāyāti ukkhepena.
  Itthambhūtalakkhaṇe karaṇavacanaṁ. Ekato vā ubhato vā ukkhittacīvaro
  hutvāti attho. Antoindakhīlato paṭṭhāya na evaṁ
  gantabbaṁ. Nisinnakāle dhamakarakaṁ nīharantenāpi cīvaraṁ anukkhipitvāva
  nīharitabbanti.
                       Paṭhamo vaggo.
      Ujjagghikāyāti mahāhasitaṁ hasanto. Vuttanayenevettha
  karaṇavacanaṁ. Appasaddo antaraghareti ettha kittāvatā appasaddo
  hoti. Dvādasahatthe gehe ādimhi saṅghatthero majjhe
  dutiyatthero ante tatiyattheroti evaṁ nisinanesu saṅghatthero
  dutiyattherena saddhiṁ manteti. Dutiyatthero tassa saddañceva suṇāti
  kathañca vavaṭṭhapeti. Tatiyatthero pana saddameva suṇāti kathaṁ
  na vavaṭṭhapeti. Ettāvatā appasaddo hoti. Sace pana
  tatiyatthero kathaṁ vavaṭṭhapeti mahāsaddo nāma hotīti.
      Kāyaṁ paggahetvāti niccalaṁ katvā ujukena kāyena samena
  iriyāpathena gantabbañceva nisīditabbañca. Bāhuṁ paggahetvāti
  niccalaṁ katvā. Sīsaṁ paggahetvāti niccalaṁ ujuṁ ṭhapayitvā.
                       Dutiyo vaggo.
      Khambhakato nāma kaṭiyaṁ hatthaṁ ṭhapetvā katakhambho. Oguṇṭhitoti
  sasīsaṁ pāruto. Ukkuṭikāyāti ettha ukkuṭikā vuccati
-------------------------------------------------
[page 497]
  Paṇhiyo ukkhipitvā aggapādeheva aggapāde vā ukkhipitvā
  paṇhīhiyeva bhūmiyaṁ phusantassa gamanaṁ. Karaṇavacanaṁ panettha
  vuttalakkhaṇameva. Dussapallatthikāyāti ettha āyogapallatthikāpi
  dussapallatthikāeva.
      Ākīrantepīti piṇḍapātaṁ dentepi. Sakkaccanti satiṁ
  upaṭṭhapetvā. Pattasaññīti patte saññaṁ katvā. Samasūpako nāma
  yattha bhattassa catutthabhāgappamāṇo sūpo hoti. Muggasūpo
  māsasūpoti ettha ca kulatthādīhi katasūpāpi saṅgahaṁ gacchantiyevāti
  mahāpaccariyaṁ vuttaṁ. Rasaraseti ettha ṭhapetvā dve sūpe avasesāni
  oloṇīsākasūpeyyamaccharasamaṁsarasādīni rasarasāti veditabbāni.
  Taṁ rasarasaṁ bahumpi gaṇhantassa anāpatti. Samatittikanti
  samapuṇṇaṁ samabharitaṁ. Thūpīkataṁ piṇḍapātaṁ paṭiggaṇhāti āpatti
  dukkaṭassāti ettha thūpīkato nāma pattassa antomukhavaṭṭilekhaṁ
  atikkamitvā kato patte pakkhitto racito pūritoti attho.
  Evaṁ kataṁ aggahetvā antomukhavaṭṭilekhasamappamāṇo gahetabbo.
  Tattha thūpīkataṁ nāma pañcahi bhojanehi katanti abhayatthero āha.
  Tipiṭakacūḷanāgatthero pana piṇḍapāto nāma yāgupi bhattaṁpi
  khādanīyaṁpi cuṇṇapiṇḍopi dantakaṭṭhaṁpi dasikasuttaṁpīti idaṁ suttaṁ
  vatvā dasikasuttaṁpi thūpīkataṁ na vaṭṭatīti āha. Tesaṁ vādaṁ sutvā
  bhikkhū rohaṇaṁ gantvā cūḷasumanattheraṁ pucchiṁsu 1- bhante thūpīkatapiṇḍapāto

  *  *  *  *  *  *
  Footnote: 1. pucchitvāti padena bhavitabbaṁ. pucchitvāti padaṁ ārocesunti pade
  pubbakālakiriyā.
-------------------------------------------------
[page 498]
  Kena paricchinnoti tesañca therānaṁ vādaṁ ārocesuṁ. Thero sutvā
  āha aho cūḷanāgo sāsanato bhaṭṭho aho tena bahūnaṁ dvāraṁ
  dinnaṁ ahaṁ etassa sattakkhattuṁ vinayaṁ vācento na kadāci evaṁ
  avacaṁ ayaṁ kuto labhitvā evaṁ vadatīti. Bhikkhū theraṁ yāciṁsu kathetha
  dāni bhante kena paricchinnoti. Yāvakālikena āvusoti thero
  āha. Tasmā yaṅkiñci yāgu vā bhattaṁ vā phalāphalaṁ vā āmisajātikaṁ
  samatittikameva gahetabbaṁ. Tañca kho adhiṭṭhānūpagena pattena
  itarena pana thūpīkatampi vaṭṭati. Yāmakālikasattāhakālikayāvajīvikāni
  pana adhiṭṭhānūpagapattenapi thūpīkatāni vaṭṭanti. Dvīsu pattesu
  bhattaṁ gahetvā ekasmiṁ pūretvā vihāraṁ pesetuṁ vaṭṭati.
  Mahāpaccariyaṁ pana vuttaṁ yaṁ patte pakkhapiyamānaṁ pūvaucchukhaṇḍaphalāphalādi
  heṭṭhā orohati taṁ thūpīkataṁ nāma na hoti. Pūvavaṭaṁsakaṁ
  ṭhapetvā piṇḍapātaṁ denti thūpīkatameva hoti.
  Pupphavaṭaṁsakatakkolakakaṭukaphalādivaṭaṁsakaṁ pana ṭhapetvā dinnaṁ thūpīkataṁ na hoti.
  Bhattassa upari thālakaṁ vā paṇṇaṁ vā ṭhapetvā pūretvā
  gaṇhāti thūpīkataṁ nāma na hoti 1-. Kurundiyaṁpi vuttaṁ thālake
  vā paṇṇe vā pakkhipitvā taṁ pattamatthake ṭhapetvā denti
  pāṭekkabhājanaṁ vaṭṭatīti. Idha anāpattiyaṁ gilāno nāgato.
  Tasmā gilānassāpi thūpīkataṁ na vaṭṭati. Sabbattha paṭiggahetumeva
  na vaṭṭati. Paṭiggahitaṁ pana supaṭiggahitameva paribhuñjituṁ vaṭṭatīti.
                       Tatiyo vaggo.

  *  *  *  *  *  *
  Footnote: 1. ito paraṁ itisaddo icchitabbo.
-------------------------------------------------
[page 499]
      Sakkaccanti etthāpi asakkaccaṁ paṭiggahaṇeyeva āpatti.
  Paṭiggahitaṁ pana paṭiggahitameva. Sakkaccanti ca pattasaññīti ca
  ubhayaṁ vuttanayameva. Sapadānanti tattha tattha odhiṁ akatvā
  anupaṭipāṭiyā. Samasūpake vattabbaṁ vuttanayameva. Thūpatoti matthakato
  vemajjhatoti attho. Paṭicchādetvā dentīti māghātasamayādīsu
  paṭicchannaṁ byañjanaṁ katvā denti. Viññattiyaṁ vattabbaṁ natthi.
  Ujjhānasaññisikkhāpadepi gilāno na muccati. Nātimahanto kavaḷoti
  mayuraṇḍaṁ atimahantaṁ kukkuṭaṇḍaṁ atikhuddakaṁ tesaṁ vemajjhappamāṇo.
  Khajjaketi ettha mūlakhādanīyādi sabbaṁ gahetabbaṁ.
                      Catuttho vaggo.
      Anāhaṭeti anāharite mukhadvāraṁ asampāpiteti attho.
  Sabbaṁ hatthanti sakalaṁ hatthaṁ. Sakavaḷenāti ettha dhammaṁ kathento
  harītakaṁ vā laṭṭhimadhukaṁ vā mukhe pakkhipitvā katheti yattakena
  vacanaṁ aparipuṇṇaṁ na hoti tattake mukhamhi sante kathetuṁ vaṭṭati.
  Piṇḍkkhepakanti piṇḍaṁ ukkhipitvā ukkhipitvā. Kavaḷāvacchedakanti
  kavaḷaṁ avacchinditvā avacchinditvā. Avagaṇḍakārakanti makkaṭo
  viya gaṇḍe katvā katvā. Hatthaniddhūnakanti hatthaṁ niddhūnitvā
  niddhūnitvā. Sitthāvakārakanti sitthāni avakīritvā avakīritvā.
  Jivhānicchārakanti jivhaṁ nicchāretvā nicchāretvā. Capucapukārakanti
  capucapūti evaṁ saddaṁ katvā katvā.
                      Pañcamavaggo 1-.

  *  *  *  *  *  *
  Footnote: 1. pañcamo vaggoti yujjati.
-------------------------------------------------
[page 500]
      Surusurukārakanti surusurūti evaṁ saddaṁ katvā katvā. Davoti
  parihāsavacanaṁ. Taṁ yena kenaci pariyāyena kiṁbuddho silakabuddho
  paṭibuddho kiṁdhammo godhammo ajadhammo kiṁsaṅgho migasaṅgho
  pasusaṅghotiādinā nayena tīṇi ratanāni ārabbha na kattabbanti attho.
  Hatthanillehakanti hatthaṁ nillehitvā nillehitvā. Bhuñjantena
  hi aṅgulīmattaṁpi nillehituṁ na vaṭṭati. Ghanayāguphāṇitapāyāsādike
  pana aṅgulīhi gahetvā aṅgulīyo mukhe pavesetvā bhuñjituṁ vaṭṭati.
  Pattanillehakaoṭṭhanillehakāsupi 1- eseva nayo. Tasmā ekaṅguliyāpi
  patto na nillehitabbo. Ekaoṭṭhopi jivhāya na nillehitabbo.
  Oṭṭhamaṁsehiyeva pana gahetvā anto pavesetuṁ vaṭṭati.
  Kokanadeti evaṁnāmake. Kokanadanti padumaṁ vuccati. So ca pāsādo
  padumasaṇṭhāno kato. Tenassa kokanadotveva nāmaṁ akaṁsu.
  Na sāmisena hatthena pānīyathālakanti etaṁ paṭikūlavasena paṭikkhittaṁ.
  Tasmā saṅghikaṁpi puggalikaṁpi gihisantakaṁpi attano santakaṁpi saṅkhaṁpi
  sarāvakaṁpi thālakaṁpi na gahetabbameva. Gaṇhantassa dukkaṭaṁ. Sace
  pana hatthassa ekadeso āmisamakkhito na hoti tena padesena
  gahetuṁ vaṭṭati. Uddharitvā vāti sitthāni udakato uddharitvā
  ekasmiṁ ṭhāne rāsiṁ katvā udakaṁ chaḍḍeti. Bhinditvā vāti
  sitthāni bhinditvā udakagatikāni katvā chaḍḍeti. Paṭiggahe vāti

  *  *  *  *  *  *
  Footnote: 1. nillehakesu.
-------------------------------------------------
[page 501]
  Paṭiggahena paṭicchanto naṁ paṭiggahe chaḍḍeti 1-. Nīharitvāti bahi
  nīharitvā chaḍḍeti. Evaṁ chaḍḍentassa anāpatti.
      Setacchattanti vatthapaliguṇṭhitaṁ paṇḍaracchattaṁ.
  Kilañjacchattanti vilīvacchattaṁ. Paṇṇacchattanti tālapaṇṇādīhi
  yehi kehici kataṁ. Maṇḍalabaddhaṁ sasākabaddhanti idaṁ pana tiṇṇaṁpi
  chattānaṁ pañjaradassanatthaṁ vuttaṁ. Tāni hi maṇḍalabaddhāni ceva honti
  salākabaddhāni ca. Yaṁpi tattha jātakadaṇḍakena kataṁ ekapaṇṇacchattaṁ
  hoti taṁpi chattameva. Etesu yaṅkiñci chattaṁ pāṇimhi assāti
  chattapāṇi. So taṁ chattaṁ dhārayamāno vā aṁse vā katvā
  ūrumhi vā ṭhapetvā yāva hatthena na muñcati tāvassa dhammaṁ
  desetuṁ na vaṭṭati. Desentassa vuttanayeneva dukkaṭaṁ. Sace
  panassa añño chattaṁ dhāreti chattapādukāya vā ṭhitaṁ hoti hatthato
  apagatamatte chatte chattapāṇi nāma na hoti tassa dhammaṁ
  desetuṁ vaṭṭati. Dhammaparicchedo panettha padasodhamme
  vuttanayeneva veditabbo. Daṇḍapāṇissāti ettha daṇḍo nāma
  majjhimassa purisassa catūhatthappamāṇo. Daṇḍapāṇibhāvo panassa
  chattapāṇimhi vuttanayeneva veditabbo. Satthapāṇimhipi eseva
  nayo. Asiṁ sannahitvā ṭhitopi hi satthapāṇisaṅkhyaṁ na gacchati.
  Āvudhapāṇissāti ettha kiñcāpi vuttaṁ āvudhaṁ nāma cāpo

  *  *  *  *  *  *
  Footnote: 1. paṭiggahe vāti ettha paṭiggaho nāma ujjhiṭṭhapaṭiggahaṇabhājanaṁ. tattha pakkhipitvā
  nīharitvā chaḍḍetīti amhākaṁ khanti.
-------------------------------------------------
[page 502]
  Kodaṇḍoti athakho sabbāpi dhanuvikati saddhiṁ saravikatiyā āvudhanti
  veditabbā. Tasmā saddhiṁ vā sarena dhanuṁ gahetvā suddhadhanuṁ vā
  suddhasaraṁ vā sajiyadhanuṁ vā nijjiyadhanuṁ vā gahetvā ṭhitassa vā
  nisinnassa vā dhammaṁ desetuṁ na vaṭṭati. Sace panassa dhanu
  kaṇṭhepi paṭimukkaṁ hoti yāva hatthena na gaṇhāti tāva
  dhammaṁ desetuṁ vaṭṭatiyevāti.
                       Chaṭṭho vaggo.
      Akkantassāti chattadaṇḍake aṅgulantaraṁ appavesetvā kevalaṁ
  pādukaṁ akkamitvā ṭhitassa. Paṭimukkassāti paṭimuñcitvā ṭhitassa.
  Upāhanāyapi eseva nayo. Omukkoti panettha paṇhikabandhaṁ
  omuñcitvā ṭhito vuccati. Yānagatassāti ettha sacepi dvīhi
  janehi hatthasaṅghāṭena gahito sāṭake vā ṭhapetvā aṁsena vayhati
  ayutte vā vayhādike yāne visaṅkharitvā vā ṭhapite cakkamattepi
  nisinno yānagatotveva saṅkhyaṁ gacchati. Sace pana dvepi
  ekayāne nisinnā honti vaṭṭati. Visuṁ nisinnesupi ucce
  yāne nisinnena nīce yāne nisinnassa dhammaṁ desetuṁ vaṭṭati.
  Samappamāṇepi vaṭṭati. Purime yāne nisinnena pacchime nisinnassa
  dhammaṁ desetuṁ vaṭṭati. Pacchime pana uccatarepi nisinnena dhammaṁ
  desetuṁ na vaṭṭati. Sayanagatassāti antamaso kaṭasārakepi
  pakatibhūmiyaṁpi nipannassa uccepi mañce vā piṭhe vā bhūmippadese
  vā ṭhitena vā nisinnena vā dhammaṁ desetuṁ na vaṭṭati.
-------------------------------------------------
[page 503]
  Sayanagatena pana sayanagatassa uccatare vā samappamāṇe vā
  nipannena dhammaṁ desetuṁ vaṭṭati. Nipannena ṭhitassa vā
  nisinnassa vā dhammaṁ desetuṁ vaṭṭati. Nisinnenāpi ṭhitassa vā
  nisinnassa vā vaṭṭati. Ṭhitena ṭhitasseva vaṭṭati. Pallatthikāyāti
  āyogapallatthikāya vā hatthapallatthikāya vā dussapallatthikāya vā
  yāya kāyaci pallatthithāya nisinnassa agilānassa dhammaṁ desetuṁ
  na vaṭṭati. Veṭhitasīsassāti dussaveṭhanena vā mālādīhi vā
  yathā kesanto na dissati evaṁ veṭhitasīsassa. Oguṇṭhitasīsassāti
  sasīsaṁ pārutassa. Chamāyaṁ nisinnenāti bhūmiyaṁ nisinnena. Āsane
  nisinnassāti antamaso vatthaṁpi tiṇānipi santharitvā nisinnassa.
  Chavakassāti caṇḍālassa. Chavakāti caṇḍālī. Nilīnoti
  paṭicchanno hutvā. Yatra hi nāmāti yo hi nāma.
  Sabbamidaṁ ca parigatanti tattheva paripatīti sabbo ayaṁ loko saṅkaraṁ
  gato nimmariyādoti evaṁ vacanaṁ vatvā tattheva tesaṁ dvinnaṁpi
  antarā rukkhato patito. Patitvā ca pana ubhinnaṁpi purato
  ṭhatvā imaṁ gāthaṁ abhāsi ubho atthaṁ na jānanti .pe. Asmā
  kumbhamivābhidāti 1-. Tattha ubho atthaṁ na jānantīti dvepi janā
  pāliyā atthaṁ na jānanti. Dhammaṁ na passareti pāliṁ
  na passanti. Katame te ubhoti. Yo cāyaṁ mantaṁ vāceti
  yo cādhammena dhīyatīti evaṁ brāhmaṇaṁ ca rājānaṁ ca ubhopi
  adhammikabhāve ṭhapesi. Tato brāhmaṇo sālīnanti gāthamāha.

  *  *  *  *  *  *
  Footnote: 1. vi. mahāvibhaṅga. 2/565-566. naYu. jā. khu. 27/134.135.
-------------------------------------------------
[page 504]
  Tassattho jānāmahaṁ bho ayaṁ adhammoti apica kho mayā dīgharattaṁ
  saputtadāraparijanena rañño santako sālīnaṁ odano bhutto.
  Sucimaṁsūpasecanoti nānappakāravikatisaṁpāditaṁ sucimaṁsūpasecanaṁ
  āmisakaraṇamassāti sucimaṁsūpasecano. Tasmā dhamme na vattāmīti
  yasmā evaṁ mayā rañño odano bhutto aññe ca bahū lābhā
  laddhā tasmā dhamme ahaṁ na vattāmi udare baddho hutvā
  na dhammaṁ ajānanto ayaṁ hi dhammo ariyehi vaṇṇito pasaṭṭho
  thomitoti jānāmi. Atha naṁ chavako dhiratthūtiādinā gāthādvayena
  ajjhabhāsi. Tassattho yo tayā dhanalābho ca yasalābho ca
  laddho dhiratthu taṁ dhanalābhaṁ yasalābhañca brāhmaṇa 1-. Kasmā.
  Yasmā ayaṁ tayā laddhalābho āyatiṁ apāyesu vinipātanahetunā
  sampatti ca adhammacaraṇena vutti nāma hoti. Evarūpā yā
  vutti āyatiṁ vinipātena idha adhammacaraṇena vā nippajjati
  kintāya vuttiyā. Tena vuttaṁ
         dhiratthu taṁ dhanalābhaṁ yasalābhañca brāhmaṇa
         yā vutti vinipātena adhammacaraṇena vāti 2-.
  Paribbaja mahābrahmeti mahābrāhmaṇa ito desā sīghaṁ palāyassu.
  Pacantaññepi pāṇinoti aññepi sattā pacanti ceva bhuñjanti ca
  na kevalaṁ tvañceva rājā ca. Mā taṁ adhammo ācarito
  asmā kumbhamivābhidāti sace hi tvaṁ ito aparibbajitvā imaṁ
  adhammaṁ ācarissasi tato taṁ so adhammoeva ācarito yathā

  *  *  *  *  *  *
  Footnote: 1. pāliyaṁ dhiratthu taṁ yasalābhaṁ dhanalābhañca brāhmaṇāti dissati. 2. jā. khu. 27/134.
  135.261.
-------------------------------------------------
[page 505]
  Udakakumbhaṁ pāsāṇo bhindeyya evaṁ bhijjati 1- tena mayaṁ vadāma
         paribbaja mahābrahme pacantaññepi pāṇino
         mā taṁ adhammo ācarito asmā kumbhamivābhidāti 2-.
  Ucce āsaneti antamaso bhūmippadesepi unnatatare nisinnassa dhammaṁ
  desetuṁ na vaṭṭati. Na ṭhitena nisinnassāti sacepi therūpaṭṭhānaṁ gantvā
  ṭhitaṁ daharabhikkhuṁ āsane nisinno mahāthero pañhaṁ pucchati na kathetabbaṁ.
  Gāravena pana theraṁ uṭṭhahitvā pucchathāti vattuṁ na sakkā.
  Passe ṭhitassa bhikkhussa kathemīti kathetuṁ vaṭṭati. Na pacchato
  gacchantenāti ettha sace purato gacchanto pacchato gacchantaṁ
  pañhaṁ pucchati na kathetabbaṁ. Pacchimassa bhikkhuno kathemīti
  kathetuṁ vaṭṭati. Saddhiṁuggahitadhammaṁ pana sajjhāyituṁ vaṭṭati.
  Samadhurena gacchantassa kathetuṁ vaṭṭati. Na uppathenāti etthāpi
  sace dvepi sakaṭapathe ekekacakkapathena uppatheneva vā samadhuraṁ
  gacchanti vaṭṭati.
      Asañciccāti paṭicchannaṭṭhānaṁ gacchantassa sahasā uccāro
  vā passāvo vā nikkhamati asañcicca kato nāma anāpatti.
  Na hariteti ettha yaṁpi jīvarukkhassa mūlaṁ paṭhaviyaṁ dissamānaṁ gacchati
  sākhā vā bhūmilaggā gacchati sabbaṁ haritasaṅkhātameva. Khandhe nisīditvā
  apaharitaṭṭhāne pātetuṁ vaṭṭati. Apaharitaṭṭhānaṁ olokentasseva
  sahasā nikkhamati gilānaṭṭhāne ṭhito hoti vaṭṭati. Apaharite

  *  *  *  *  *  *
  Footnote: 1. bhindissati. 2. jā. khu. 27/134.
-------------------------------------------------
[page 506]
  Katoti apaharitaṁ alabhante tiṇaṇḍūpakaṁ vā palālaṇḍūpakaṁ vā
  ṭhapetvā katopi pacchā haritaṁ ottharati vaṭṭatiyeva. Kheḷena
  cettha siṁghānikāpi saṅgahitāti mahāpaccariyaṁ vuttaṁ. Na udaketi
  etaṁ paribhogaudakameva sandhāya vuttaṁ. Vaccakuṭīsamuddādiudakesu
  pana aparibhogesu anāpatti. Deve vassante samantato
  udakogho hoti. Anudakaṭṭhānaṁ olokentasseva nikkhamati
  vaṭṭati. Mahāpaccariyaṁ pana vuttaṁ tādise kāle anudakaṭṭhānaṁ
  alabhantena kātuṁ vaṭṭatīti. Sesaṁ sabbasikkhāpadesu uttānameva.
                      Sattamo vaggo.
      Samuṭṭhānādidīpanatthāya panettha idaṁ pakiṇṇakaṁ
  ujjagghikauccāsaddapaṭisaṁyuttāni cattāri sakavaḷena mukhena byāharaṇaṁ ekaṁ
  chamā nīcāsanaṭṭhānapacchatogamanauppathagamanapaṭisaṁyuttāni pañcāti imāni
  dasasikkhāpadāni samanubhāsanasamuṭṭhānāni kāyavācācittato samuṭṭhahanti
  kiriyā saññāvimokkhāni sacittakāni lokavajjāni kāyakammāni
  vacīkammāni akusalacittāni dukkhavedanānīti. Sūpodanaviññattisikkhāpadaṁ
  theyyasatthasamuṭṭhānaṁ kāyacittato kāyavācācittato ca samuṭṭhāti
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti. Chattapāṇidaṇḍapāṇisatthapāṇi-
  āvudhapāṇipādukaupāhanayānasayanapallatthikaveṭhitaoguṇṭhitanāmakāni
  ekādasa sikkhāpadāni dhammadesanasamuṭṭhānāni vācācittato samuṭṭhahanti
  kiriyākiriyāni saññāvimokkhāni sacittakāni lokavajjāni vacīkammāni
-------------------------------------------------
[page 507]
  Akusalacittāni dukkhavedanānīti. Avasesāni tepaṇṇāsa sikkhāpadāni
  paṭhamapārājikasamuṭṭhānānīti. Sabbasekhiyesu ābādhapaccayā
  anāpatti. Thūpīkatapiṇḍapāte sūpabyañjanapaṭicchādane ujjhānasaññamhīti
  tīsu sikkhāpadesu gilāno natthīti.
                 Sekhiyavaṇṇanā niṭṭhitā.
      Adhikaraṇasamathesu. Sattāti tesaṁ dhammānaṁ saṅkhyāparicchedo.
  Catubbidhaṁ adhikaraṇaṁ samenti vūpasamentīti adhikaraṇasamathā. Tesaṁ
  vitthāro khandhake ca parivāre ca vutto. Tassatthaṁ tattheva
  vaṇṇayissāma. Sesaṁ sabbattha uttānamevāti.
      Samantapāsādikāya vinayasaṁvaṇṇanāya bhikkhuvibhaṅgavaṇṇanā
  niṭṭhitā.
         Anantarāyena yathā niṭṭhitā vaṇṇanā ayaṁ
         anantarāyena tathā santiṁ pappontu pāṇinoti.
                   -------------
-------------------------------------------------
[page 508]
                     Bhikkhunīvibhaṅge
                   pārājikakaṇḍavaṇṇanā
         yo bhikkhūnaṁ vibhaṅgassa saṅgahito anantaraṁ
         bhikkhunīnaṁ vibhaṅgassa tassa saṁvaṇṇanākkamo
         patto yato tato tassa apubbapadavaṇṇanaṁ.
         Kātuṁ pārājike tāva hoti saṁvaṇṇanā ayaṁ.
      Tena samayena buddho bhagavā sāvatthiyaṁ viharati .pe. Sāḷho
  migāranattāti sāḷhoti tassa nāmaṁ migāramātāya pana nattā
  hoti. Tena vuttaṁ migāranattāti. Navakammikanti navakammaṁ
  adhiṭṭhāyikaṁ. Paṇḍitāti paṇḍiccena samannāgatā. Byattāti
  veyyattiyena samannāgatā. Medhāvinīti pāliggahaṇe satipubbaṅgamāya
  paññāya atthaggahaṇe paññāpubbaṅgamāya satiyā samannāgatā.
  Dakkhāti chekā avirajjhitvā sīghakattabbakārinīti attho.
  Analasāti ālasyavirahitā. Tatrūpāyāyāti tesu kammesu
  upāyabhūtāya. Vīmaṁsāyāti kattabbakammūpaparikkhāya. Samannāgatāti
  sampayuttā. Alaṁ kātunti samatthā taṁ taṁ kammaṁ kātuṁ.
  Alaṁ saṁvidhātunti evañca idaṁ evañca idaṁ hotūti evaṁ saṁvidahituṁpi
  samatthā. Katākataṁ jānitunti katañca katañca jānituṁ. Teti
  te ubho sā ca sundarīnandā so ca sāḷhoti attho.
  Bhattaggeti parivesanaṭṭhāne. Nikkuḍḍeti koṇasadisaṁ katvā
-------------------------------------------------
[page 509]
  Dassite gambhīre. Vissaro me bhavissatīti virūpo me saro
  bhavissati vippakārasaddo bhavissatīti attho. Paṭimānentīti
  apekkhamānā. Kyāhanti kiṁ ahaṁ. Jarādubbalāti jarāya
  dubbalā. Caraṇagilānāti pādarogena samannāgatā. Avassutāti
  kāyasaṁsaggarāgena avassutā tintā kilinnāti attho. Padabhājane
  panassa tameva rāgaṁ gahetvā sārattātiādi vuttaṁ. Tattha sārattāti
  vatthaṁ viya raṅgajātena kāyasaṁsaggarāgena suṭṭhu rattā.
  Apekkhavatīti tasseva rāgassa vasena tasmiṁ purise pavattāya
  apekkhāya samannāgatā. Paṭibaddhacittāti tena rāgena tasmiṁ
  purise bandhitvā ṭhapitacittā viya. Esa nayo dutiyapadavibhaṅgepi.
  Purisapuggalassāti purisasaṅkhātassa puggalassa. Adhakkhakanti akkhakānaṁ
  adho. Ubbhajānumaṇḍalanti jānumaṇḍalānaṁ upari. Padabhājane
  pana padapaṭipāṭiyāeva heṭṭhakkhakaṁ uparijānumaṇḍalanti vuttaṁ.
  Ettha ca ubbhakupparaṁpi ubbhajānumaṇḍaleneva saṅgahitaṁ. Sesaṁ
  mahāvibhaṅge vuttanayeneva veditabbaṁ. Purimāyo upādāyāti
  sādhāraṇapārājikehi pārājikāyo catasso upādāyāti attho.
  Ubbhajānumaṇḍalikāti idaṁ pana imissā pārājikāya nāmamattaṁ
  tasmā padabhājane na vicāritaṁ. Evaṁ uddiṭṭhasikkhāpadaṁ padānukkamena
  vibhajitvā idāni avassutādibhedena āpattibhedaṁ dassetuṁ ubhato
  avassutetiādimāha. Tattha ubhato avassuteti ubhato
  avassave. Bhikkhuniyā ceva purisassa ca kāyasaṁsaggarāgena avassutabhāve
-------------------------------------------------
[page 510]
  Satīti attho. Kāyena kāyaṁ āmasatīti bhikkhunī yathāparicchinnena
  kāyena purisassa yaṅkiñci kāyaṁ puriso vā yena kenaci
  kāyena bhikkhuniyā yathāparicchinnaṁ kāyaṁ āmasati ubhayathāpi
  bhikkhuniyā pārājikaṁ. Kāyena kāyapaṭibaddhanti vuttappakāreneva
  attano kāyena purisassa kāyapaṭibaddhaṁ. Āmasatīti ettha sayaṁ
  vā āmasatu tassa vā āmasanaṁ sādiyatu thullaccayameva.
  Kāyapaṭibaddhena kāyanti attano vuttappakārakāyapaṭibaddhena purisassa
  kāyaṁ. Āmasatīti idhāpi sayaṁ vā āmasatu tassa vā āmasanaṁ
  sādiyatu thullaccayameva. Avasesapadesupi imināva nayena vinicchayo
  veditabbo. Sace pana bhikkhu ceva bhikkhunī ca hoti tatra sace
  bhikkhunī āmasati bhikkhu niccalo hutvā cittena sādiyati bhikkhu
  āpattiyā na kāretabbo. Sace bhikkhu āmasati bhikkhunī niccalā
  hutvā citteneva adhivāseti kāyaṅgaṁ acopayamānāpi pārājikakkhette
  pārājikena thullaccayakkhette thullaccayena dukkaṭakkhette dukkaṭena
  kāretabbā. Kasmā. Kāyasaṁsaggaṁ sādiyeyyāti vuttattā.
  Ayaṁ aṭṭhakathāsu vinicchayo. Evaṁ pana sati kiriyāsamuṭṭhānatā
  na dissati tasmā tabbahulanayena sā vuttāti veditabbā.
  Ubbhakkhakanti akkhakānaṁ upari. Adhojānumaṇḍalanti jānumaṇḍalānaṁ
  heṭṭhā. Ettha ca adhokupparampi adhojānumaṇḍaleneva
  saṅgahitaṁ. Ekato avassuteti ettha kiñcāpi ekatoti
  avisesena vuttaṁ tathāpi bhikkhuniyāeva avassave sati ayaṁ
-------------------------------------------------
[page 511]
  Āpattibhedo vuttoti veditabbo. Tatrāyaṁ ādito paṭṭhāya
  vinicchayo. Bhikkhunī kāyasaṁsaggarāgena avassutā purisopi tatheva
  adhakkhake ubbhajānumaṇḍale kāyappadese kāyasaṁsaggasādiyane sati
  bhikkhuniyā pārājikaṁ. Bhikkhuniyā kāyasaṁsaggarāgo purisassa
  methunarāgo vā gehasitappemaṁ vā suddhacittaṁ vā hotu thullaccayameva.
  Bhikkhuninā methunarāgo purisassa kāyasaṁsaggarāgo vā methunarāgo
  vā gehasitappemaṁ vā suddhacittaṁ vā hotu dukkaṭaṁ. Bhikkhuniyā
  gehasitappemaṁ purisassa vuttesu catūsu yaṁ vā taṁ vā hotu
  dukkaṭameva. Bhikkhuniyā suddhacittaṁ purisassa vuttesu catūsu
  yaṁ vā taṁ vā hotu anāpatti. Sace pana bhikkhu ceva hoti
  bhikkhunī ca ubhinnaṁ kāyasaṁsaggarāgo bhikkhussa saṅghādiseso
  bhikkhuniyā pārājikaṁ. Bhikkhuniyā kāyasaṁsaggarāgo bhikkhussa
  methunarāgo vā gehasitappemaṁ vā bhikkhuniyā thullaccayaṁ bhikkhussa
  dukkaṭaṁ. Ubhinnaṁ methunarāgo vā gehasitappemaṁ vā ubhinnaṁpi
  dukkaṭameva. Yassa yattha suddhacittaṁ tassa tattha anāpatti.
  Ubhinnaṁpi suddhacittaṁ ubhinnaṁpi anāpatti. Anāpatti asañciccāti
  ādīsu virajjhitvā vā āmasantiyā aññāvihitāya vā ayaṁ
  puriso vā itthī vāti ajānantiyā vā tena phuṭṭhāyapi taṁ phasasaṁ
  asādiyantiyā vā āmasanepi sati anāpatti. Sesaṁ sabbattha
  uttānameva. Paṭhamapārājikasamuṭṭhānaṁ kiriyā saññāvimokkhaṁ
  sacittakaṁ lokavajjaṁ kāyakammaṁ akusalacittaṁ dvivedananti.
                  Paṭhamapārājikasikkhāpadaṁ.
-------------------------------------------------
[page 512]
      Dutiye pārājike. Kaccino sāti kaccinu sā.
  Avaṇṇoti aguṇo. Akittīti nindā. Ayasoti parivāravipatti
  parammukhagarahā vā. Sā vā ārocetīti yā pārājikaṁ āpannā
  sā sayaṁ vā āroceti. Aṭṭhannaṁ pārājikānaṁ aññataranti
  bhikkhūhi sādhāraṇānaṁ catunnaṁ asādhāraṇānaṁ ca catunnameva aññataraṁ.
  Idañca pārājikaṁ pacchā paññattaṁ tasmā aṭṭhannanti vibhaṅge
  vuttaṁ. Purimena pana saddhiṁ yugalakattā imasmiṁ okāse ṭhapitanti
  veditabbaṁ. Dhuraṁ nikkhittamatteti dhure nikkhittamatte. Vitthārakathā
  panettha sappāṇakavaggamhi duṭṭhullasikkhāpade vuttanayeneva veditabbā.
  Tatra hi pācittiyaṁ idha pārājikanti ayameva hi viseso.
  Sesaṁ tādisameva. Vajjapaṭicchādikāti idaṁpi imissā pārājikāya
  nāmamattameva tasmā padabhājane na vicāritaṁ. Sesamettha
  uttānameva. Dhuranikkhepasamuṭṭhānaṁ kāyavācācittato samuṭṭhāti
  akiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti.
                       Dutiyapārājikaṁ.
      Tatiye. Dhammenāti bhūtena vatthunā. Vinayenāti codetvā
  sāretvā. Padabhājanaṁ panassa yena dhammena yena vinayena ukkhitto
  sūkkhitto hotīti imaṁ adhippāyamattaṁ dassetuṁ vuttaṁ. Satthu
  sāsanenāti ñattisampadāya ceva anussāvanasampadāya ca. Padabhājane
  panassa jinasāsanena buddhasāsanenāti vevacanamattameva vuttaṁ. Saṅghaṁ
  vā gaṇaṁ vātiādīsu yena saṅghena kammaṁ kataṁ taṁ saṅghaṁ vā
-------------------------------------------------
[page 513]
  Tattha sambahulapuggalasaṅkhātaṁ gaṇaṁ vā ekapuggalaṁ vā taṁ vā kammaṁ
  na ādiyati na anuvattati na tattha ādaraṁ janetīti attho.
  Samānasaṁvāsakā bhikkhū vuccanti sahāyā so tehi saddhiṁ natthīti
  ettha ekakammaṁ ekuddeso samasikkhātāti ayaṁ tāva saṁvāso.
  Samāno saṁvāso etesanti samānasaṁvāsakā. Evarūpā bhikkhū
  bhikkhussa tasmiṁ saṁvāse saha ayanabhāvena sahāyāti vuccanti.
  Idāni yena saṁvāsena te samānasaṁvāsakāti vuttā so saṁvāso
  tassa ukkhittakassa tehi saddhiṁ natthi yehi ca saddhiṁ tassa so
  saṁvāso natthi na tena te bhikkhū attano sahāyā katā honti.
  Tasmā vuttaṁ samānasaṁvāsakā bhikkhū vuccanti sahāyā so tehi
  saddhiṁ natthi tena vuccati akatasahāyoti. Sesaṁ saṅghabhedasikkhāpadādīsu
  vuttanayattā uttānameva. Samanubhāsanasamuṭṭhānaṁ kāyavācācittato
  samuṭṭhāti akiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                       Tatiyapārājikaṁ.
      Catutthe. Avassutāti lokassādamittasanthavavasena
  kāyasaṁsaggarāgena avassutā. Dutiyapadepi eseva nayo. Purisapuggalassa
  hatthaggahaṇaṁ vātiādīsu pana yaṁ purisapuggalena hatthe gahaṇaṁ kataṁ
  taṁ purisapuggalassa hatthaggahaṇanti vuttaṁ. Eseva nayo
  saṅghāṭikaṇṇaggahaṇepi. Hatthaggahaṇanti ettha ca hatthaggahaṇañca aññaṁpi
  apārājikakkhette gahaṇañca ekajjhaṁ katvā hatthaggahaṇaṁ vuttanti
-------------------------------------------------
[page 514]
  Veditabbaṁ. Tenevassa padabhājane hatthaggahaṇaṁ vā sādiyeyyāti
  hattho nāma kupparaṁ upādāya yāva agganakhā etassa asaddhammassa
  paṭisevanatthāya ubbhakkhakaṁ adhojānumaṇḍalaṁ gahaṇaṁ sādiyati āpatti
  thullaccayassāti vuttaṁ. Ettha ca asaddhammoti kāyasaṁsaggo
  veditabbo na methunadhammo. Na hi methunassa sāmantā thullaccayaṁ
  hoti. Viññū paṭibalo kāyasaṁsaggaṁ samāpajjitunti vacanaṁpi cettha
  sādhakaṁ.
           Tissitthiyo methunantaṁ na seve
           tayo purise tayo ca anariyapaṇḍake na cācare
           methunaṁ byañjanasmiṁ chejjaṁ siyā methunadhammapaccayā
           pañhāmesā kusalehi cintitāti 1-
  imāya parivāre vuttāya sedamocanagāthāya virujjhatīti ce.
  Na methunadhammassa pubbabhāgattā. Parivāreyeva hi methunadhammassa
  pubbabhāgo jānitabboti vaṇṇo avaṇṇo kāyasaṁsaggo duṭṭhullavācā
  attakāmapāricariyā vanamanuppadānanti evaṁ sukkavisaṭṭhiādīni pañca
  sikkhāpadāni methunadhammassa pubbabhāgoti vuttāni. Tasmā
  kāyasaṁsaggo methunadhammassa pubbabhāgattā paccayo hoti. Iti chejjaṁ
  siyā methunadhammapaccayāti ettha iminā pariyāyena attho veditabbo.
  Etenūpāyena sabbapadesu vinicchayo veditabbo. Apica saṅketaṁ vā
  gaccheyyāti etassa padabhājane itthannāmaṁ āgacchāti evaṁ nāmakaṁ
  ṭhānaṁ āgacchāti attho. Aṭṭhamaṁ vatthuṁ paripūrentī assamaṇī

  *  *  *  *  *  *
  Footnote: 1. vi. parivāra. 8/534-535.
-------------------------------------------------
[page 515]
  Hotīti anulomato vā paṭilomato vā ekantarikāya vā yena
  tena nayena aṭṭhamavatthuṁ paripūrentīyeva assamaṇī hoti. Yā pana
  ekaṁ vā vatthuṁ satta vā vatthūni sattakkhattuṁpi pūrentī neva
  assamaṇī hoti āpannā āpattiyo desetvā muccati. Apicettha
  gaṇanūpikā āpatti veditabbā. Vuttaṁ hetaṁ atthāpatti desitā
  gaṇanūpikā atthāpatti desitā na gaṇanūpikāti. Tatrāyaṁ vinicchayo
  idāni nāpajjissāmīti dhuranikkhepaṁ katvā desitā gaṇanūpikā
  desitagaṇanaṁ upeti pārājikassa aṅgaṁ na hoti. Tasmā yā
  ekaṁ āpannā dhuranikkhepaṁ katvā desetvā puna kilesavasena
  āpajjati puna deseti evaṁ aṭṭha vatthūni pūrentīpi pārājikā
  na hoti. Yā pana āpajjitvā punapi aññaṁ vatthuṁ āpajjissāmīti
  saussāhāva deseti tassā sā āpatti agaṇanūpikā desitāpi
  adesitāva hoti desitagaṇanaṁ na gacchati pārājikasseva aṅgaṁ
  hoti aṭṭhame vatthumhi paripuṇṇamatte pārājikā hoti. Sesaṁ
  uttānamevāti. Dhuranikkhepasamuṭṭhānaṁ kāyavācācittato samuṭṭhāti
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dvivedananti.
      Catutthapārājikasikkhāpadaṁ samattaṁ vaṇṇanākkamenāti.
      Uddiṭṭhā kho ayyāyo aṭṭha pārājikā dhammāti bhikkhū
  ārabbha paññattā sādhāraṇā cattāro ime ca cattāroti evaṁ
  pāṭimokkhuddesamattena uddiṭṭhā kho ayyāyo aṭṭha pārājikā
-------------------------------------------------
[page 516]
  Dhammāti evamettha attho daṭṭhabbo. Sesaṁ mahāvibhaṅge
  vuttanayamevāti.
      Samantapāsādikāya vinayasaṁvaṇṇanāya bhikkhunīvibhaṅage pārājikakaṇḍavaṇṇanā
 niṭṭhitā.
                  ------------
                  Sattarasakaṇḍavaṇṇanā
          pārājikānantarassa ayaṁ dāni bhavissati
          saṅghādisesakaṇḍassa anuttānatthavaṇṇanā.
      Uddositanti bhaṇḍamālo. Māyyo evaṁ avacāti ayyo
  mā evaṁ avaca. Apinvayyāti apinu ayyā. Accāvadathāti
  atikkamitvā vadatha akkosathāti vuttaṁ hoti. Usūyavādikāti
  mānusūyavasena kodhusūyavasena vivadamānā. Yasmā pana sā atthato
  aṭṭakārikā hoti tasmā usūyavādikā nāma aṭṭakārikā vuccatīti
  padabhājane vuttaṁ. Ettha ca aṭṭoti vohārikavinicchayo vuccati
  yaṁ pabbajitā adhikaraṇantipi vadanti. Dutiyaṁ vā pariyesatīti sakkhiṁ
  vā sahāyaṁ vā pariyesati dukkaṭaṁ. Gacchati vāti upassayo vā
  hotu bhikkhācāramaggo vā yattha ṭhitāya aṭṭaṁ karissāmīti cittaṁ
  uppajjati tato vohārikānaṁ santikaṁ gacchantiyā padavāre padavāre
  dukkaṭaṁ. Ekassa ārocetīti dvīsu janesu yassa kassaci ekassa
  kathaṁ yo koci vohārikānaṁ āroceti. Dutiyassa ārocetīti
-------------------------------------------------
[page 517]
  Etthāpi eseva nayo. Ayaṁ panettha asammohatthāya vitthārakathā.
  Yattha katthaci antamaso bhikkhunīupassayaṁ āgatepi vohārike
  disvā bhikkhunī attano kathaṁ āroceti bhikkhuniyā dukkaṭaṁ.
  Upāsako attano kathaṁ āroceti bhikkhuniyā thullaccayaṁ. Paṭhamaṁ
  upāsako attano kathaṁ āroceti bhikkhuniyā dukkaṭaṁ. Atha sā
  attano kathaṁ āroceti thullaccayaṁ. Bhikkhunī upāsakaṁ vadati mama
  ca tava ca kathaṁ tvaṁyeva ārocehīti. So attano vā kathaṁ
  paṭhamaṁ ārocetu bhikkhuniyā vā paṭhamārocane dukkaṭaṁ dutiyārocane
  thullaccayaṁ. Upāsako bhikkhuniṁ vadati mama ca tava ca kathaṁ tvaṁyeva
  ārocehīti etthāpi eseva nayo. Bhikkhunī kappiyakārakena
  kathāpeti. Tattha kappiyakārako vā bhikkhuniyā kathaṁ paṭhamaṁ ārocetu
  itaro vā attano kathaṁ kappiyakārako vā ubhinnaṁpi kathaṁ itaro
  vā ubhinnaṁpi kathaṁ ārocetu yathā vā tathā vā ārociyamāne
  paṭhame ārocane bhikkhuniyā dukkaṭaṁ dutiye thullaccayaṁ.
  Yathā vā tathā vā ārocitaṁ pana ubhinnaṁpi kathaṁ sutvā
  vohārikehi vinicchaye kate aṭṭapariyosānaṁ nāma hoti tasmiṁ
  aṭṭapariyosāne bhikkhuniyā jayepi parājayepi saṅghādiseso. Sace pana
  gatigataṁ adhikaraṇaṁ hoti sutapubbaṁ vohārikehi atha te bhikkhuniñca
  aṭṭakārakañca disvāva tumhākaṁ kathanakiccaṁ natthi jānāma mayaṁ
  etamatthanti sayameva vinicchinitvā denti. Evarūpe aṭṭapariyosānepi
  bhikkhuniyā anāpatti. Paṭhamaṁ āpatti etassāti paṭhamāpattiko.
-------------------------------------------------
[page 518]
  Vītikkamakkhaṇeyeva āpajjitabboti attho. Taṁ paṭhamāpattikaṁ.
  Padabhājane pana adhippāyamattaṁ dassetuṁ saha vatthujjhācārā
  āpajjati asamanukāsanāyāti vuttaṁ. Ayañhettha attho. Saha
  vatthujjhācārā bhikkhunī āpajjati na tatiyāya samanubhāsanāya ayaṁ
  paṭhamameva saha vatthujjhācārena āpajjitabbattā paṭhamāpattikoti.
  Bhikkhunīsaṅghato nissāretīti nissāraṇīyo. Taṁ nissāraṇīyaṁ.
  Padabhājane pana adhippāyamattaṁ dassetuṁ saṅghamhā nissārīyatīti
  vuttaṁ. Tattha yaṁ āpannā bhikkhunī saṅghato nissārīyati so
  nissāraṇīyoti evamattho daṭṭhabbo. Na hi soeva dhammo
  saṅghamhā kenaci nissārīyati tena pana dhammena bhikkhunī nissārīyati
  tasmā so nissāretīti nissāraṇīyo. Ākaḍḍhīyamānā gacchatīti
  aṭṭakārakamanussehi sayaṁ vā āgantvā dūtaṁ vā pesetvā ehīti
  vuccamānā vohārikānaṁ santikaṁ gacchati. Tato aṭṭakārako attano
  vā kathaṁ paṭhamaṁ ārocetu bhikkhuniyā vā neva paṭhamārocane
  dukkaṭaṁ na dutiyārocane thullaccayaṁ. Amaccehi vinicchinitvā kate
  aṭṭapariyosānepi anāpattiyeva. Sacepi aṭṭakārako bhikkhuniṁ
  vadati mama ca tava ca kathaṁ tvameva kathehīti. Kathentiyāpi kathaṁ
  sutvā kate aṭṭapariyosānepi anāpattiyeva. Ārakkhaṁ yācatīti
  dhammikārakkhaṁ yācati anāpatti. Idāni yathā yācitārakkhā dhammikā
  hoti taṁ dassetuṁ anuddissa ācikkhatīti āha. Tattha atītaṁ
  ārabbha atthi uddissa ācikkhanā atthi anuddissa ācikkhanā
-------------------------------------------------
[page 519]
  Anāgataṁ ārabbhāpi atthi uddissa ācikkhanā atthi anuddissa
  ācikkhanā. Kathaṁ atītaṁ ārabbha uddissa ācikkhanā hoti. Bhikkhunīupassaye
  gāmadārakā dhuttādayo vā yekeci anācāraṁ vā ācaranti
  rukkhaṁ vā chindanti phalāphalaṁ vā haranti parikkhāre vā acchindanti.
  Bhikkhunī vohārike upasaṅkamitvā amhākaṁ upassaye idaṁ nāma katanti
  vadati. Kenāti vutte asukena ca asukena cāti ācikkhati. Evaṁ
  atītaṁ ārabbha uddissa ācikkhanā hoti. Sā na vaṭṭati. Tañce
  sutvā te vohārikā tesaṁ daṇḍaṁ karonti sabbaṁ bhikkhuniyā gīvā
  hoti. Daṇḍaṁ gaṇhissantīti adhippāyepi sati gīvāyeva hoti. Sace
  pana tassa daṇḍaṁ gaṇhāthāti vadati pañcamāsakamatte gahite
  pārājikaṁ hoti. Kenāti vutte pana asukenāti vattuṁ amhākaṁ
  na vaṭṭati tumheyeva jānissatha kevalaṁ hi mayaṁ rakkhaṁ yācāma
  taṁ no detha avahaṭabhaṇḍañca āharāpethāti vattabbaṁ. Evaṁ
  anuddissa ācikkhanā hoti. Sā vaṭṭati. Evaṁ vutte sacepi te
  vohārikā kārake gavesitvā tesaṁ daṇḍaṁ karonti. Sabbaṁ
  sāpateyyaṁpi gahitaṁ bhikkhuniyā neva gīvā na āpatti. Parikkhāraṁ
  harante disvā tesaṁ anatthakāmatāya corā corāti vattuṁpi na vaṭṭati.
  Evaṁ vuttepi hi yaṁ tesaṁ daṇḍaṁ karonti sabbaṁpi bhikkhuniyā gīvā
  hoti. Attano vacanakaraṁ pana iminā me parikkhāro gahito taṁ
  āharāpehi mā cassa daṇḍaṁ karohīti vattuṁ vaṭṭati.
  Dāsadāsīvāpīādīnaṁ atthāya aṭṭaṁ karonti. Ayaṁ akappiyāṭṭo nāma
-------------------------------------------------
[page 520]
  Na vaṭṭati. Kathaṁ anāgataṁ ārabbha uddissa ācikkhanā hoti.
  Vuttanayeneva parehi anācārādīsu katesu bhikkhunī vohārike evaṁ
  vadati amhākaṁ upassaye idañcīdañca karonti rakkhaṁ no detha
  āyatiṁ akaraṇatthāyāti. Kena evaṁ katanti vutte asukena ca
  asukena cāti ācikkhati. Evaṁ anāgataṁ ārabbha uddissa ācikkhanā
  hoti. Sāpi na vaṭṭati. Tesaṁ hi daṇḍe kate purimanayeneva
  sabbaṁ bhikkhuniyā gīvā. Sesaṁ purimasadisameva. Sace pana vohārikā
  bhikkhunīupassaye evarūpaṁ anācāraṁ karontānaṁ imaṁ nāma
  daṇḍaṁ karomāti bheriñcārāpetvā āṇāya atiṭṭhamāne pariyesitvā
  daṇḍenti bhikkhuniyā neva gīvā na āpatti. Yo cāyaṁ bhikkhunīnaṁ
  vutto bhikkhūnaṁpi eseva nayo. Bhikkhunopi hi uddissa ācikkhanā
  na vaṭṭati. Yaṁ tathā ācikkhite daṇḍaṁ karonti sabbaṁ gīvā
  hoti. Vuttanayeneva daṇḍaṁ gaṇhāpentassa pārājikaṁ.
  Yo pana daṇḍaṁ karissantīti jānantopi anuddissa katheti.
  Te ca pariyesitvā daṇḍaṁ karontiyeva na doso. Vihārasīmāya
  rukkhādīni chindantānaṁ vāsīpharasuādīni gahetvā pāsāṇehi koṭṭetuṁ
  na vaṭṭati. Sace dhārā bhijjati kārāpetvā dātabbā.
  Upadhāvitvā tesaṁ parikkhāre gaṇhanti. Taṁpi na kātabbaṁ.
  Lahuparivattaṁ hi cittaṁ theyyacetanāya uppannāya mūlacchejjaṁpi
  gaccheyya. Sesaṁ uttānameva. Kaṭhinasamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                   Sattarasake paṭhamasikkhāpadaṁ.
-------------------------------------------------
[page 521]
      Dutiye. Varabhaṇḍanti muttāmaṇiveḷuriyādimahagghabhaṇḍaṁ.
  Anapaloketvāti anāpucchitvā. Gaṇaṁ vāti mallagaṇabhaddiputtagaṇādikaṁ.
  Pūganti dhammagaṇaṁ. Seninti gandhikasenīdussikasenīādikaṁ. Yattha yattha hi
  rājāno gaṇādīnaṁ gāmanigame niyyādenti tumheva ettha anusāsathāti tattha
  tattha teeva issarā honti. Tasmā te sandhāya idaṁ vuttaṁ. Ettha ca
  rājānaṁ vā gaṇādike vā āpucchitvāpi bhikkhunīsaṅgho āpucchitabbova.
  Ṭhapetvā kappanti titthiyesu vā aññabhikkhunīsu vā pabbajitapubbaṁ
  kappagatikaṁ ṭhapetvā. Sesaṁ uttānameva. Corīvuṭṭhāpanasamuṭaṭhānaṁ
  kenaci karaṇīyena pakkantāsu bhikkhunīsu agantvā khaṇḍasīmaṁ
  yathānisinnaṭṭhāneyeva attano nissitakaparisāya saddhiṁ vuṭṭhāpentiyā
  vācācittato samuṭṭhāti khaṇḍasīmaṁ vā nadiṁ vā gantvā vuṭṭhāpentiyā
  kāyavācācittato samuṭṭhāti anāpucchāvuṭṭhāpanavasena kiriyākiriyaṁ
  saññāvimokkhaṁ sacittakaṁ paṇṇattivajjaṁ kāyakammaṁ vacīkammaṁ ticittaṁ
  tivedananti.
                       Dutiyasikkhāpadaṁ.
      Tatiye. Atikkāmentiyāti ettha ekaṁ pādaṁ atikkāmentiyā
  thullaccayaṁ dutiye atikkantamatte saṅghādiseso. Aparikkhittassa
  gāmassa upacāranti ettha parikkhepārahaṭṭhānaṁ ekena pādena
  atikkamati thullaccayaṁ dutiyena atikkantamatte saṅghādiseso. Api
  cettha sakagāmato nikkhamantiyā gāmantarapaccayā anāpatti.
-------------------------------------------------
[page 522]
  Nikkhamitvā pana gāmantaraṁ gacchantiyā padavāre padavāre dukkaṭaṁ.
  Ekena pādena itarassa gāmassa parikkhepe vā upacāre vā
  atikkante thullaccayaṁ dutiyena atikkantamatte saṅghādiseso.
  Tato nikkhamitvā puna sakagāmaṁ pavisantiyāpi eseva nayo. Sace
  pana khaṇḍapākārena vā vaticchiddena vā bhikkhunī vihārabhūmiṁyeva
  sakkā hoti pavisituṁ evaṁ pavisamānā kappiyabhūmiṁ nāma paviṭṭhā
  hoti tasmā vaṭṭati. Sacepi hatthipiṭṭhiādīhi vā iddhiyā vā
  pavisati vaṭṭatiyeva. Padasā gamanameva hi idhādhippetaṁ.
  Teneva paṭhamaṁ pādaṁ atikkāmentiyātiādimāha. Dve gāmā
  bhikkhunīvihārena sambaddhavatikā honti. Yasmiṁ gāme bhikkhunīvihāro
  tattha piṇḍāya caritvā puna vihāraṁ pavisitvā sace vihāramajjhena
  itarassa maggo atthi gantuṁ vaṭṭati. Tato pana gāmato
  teneva maggena paccāgantabbaṁ. Sace gāmadvārena nikkhamitvā
  āgacchati. Purimanayeneva āpattibhedo veditabbo. Sakagāmato
  kenaci karaṇīyena bhikkhunīhi saddhiṁ nikkhantāya puna pavisanakāle hatthī
  vā muccati ussāraṇā vā hoti itarā bhikkhuniyo sahasā gāmaṁ
  pavisanti yāva aññā bhikkhunī āgacchati tāva bahidvāre
  ṭhātabbaṁ. Sace na āgacchati dutiyikā bhikkhunī pakkantā nāma
  hoti pavisituṁ vaṭṭati. Pubbe mahāgāmo hoti majjhe
  bhikkhunīvihāro. Pacchā taṁ gāmaṁ cattāro janā labhitvā visuṁ visuṁ
  vatiparikkhepaṁ katvā vibhajitvā bhuñjanti. Vihārato ekaṁ gāmaṁ
-------------------------------------------------
[page 523]
  Gantuṁ vaṭṭati. Tato aparaṁ gāmadvārena vā vaticchiddena vā
  pavisituṁ na vaṭṭati. Puna vihārameva paccāgantuṁ vaṭṭati.
  Kasmā. Vihārassa catuggāmasādhāraṇattā. Antaravāsako
  temīyatīti yattha yathā timaṇḍalapaṭicchādanaṁ hoti evaṁ nivatthāya
  bhikkhuniyā vassakāle tiṭṭhena vā atiṭṭhena vā otaritvā yattha
  katthaci uttarantiyā ekadvaṅgulamattaṁpi antaravāsako temīyati.
  Sesaṁ nadīlakkhaṇaṁ nadīnimittakathāya āvibhavissati. Evarūpaṁ nadītiṭṭhena
  vā atiṭṭhena vā otaritvā uttaraṇakāle paṭhamaṁ pādaṁ uddharitvā
  tīre ṭhapentiyā thullaccayaṁ dutiyapāduddhāre saṅghādiseso.
  Setunā gacchati anāpatti. Padasā otaritvā uttaraṇakāle
  setuṁ ārohitvā uttarantiyāpi anāpatti. Setunā pana
  gantvā uttaraṇakāle padasā gacchantiyā āpattiyeva.
  Yānanāvāākāsagamanādīsupi eseva nayo. Orimatīrato
  paratīrameva akkamantiyā anāpatti. Rajanakammatthaṁ gantvā
  dārusaṅkaḍḍhanādikiccena dve tisso ubhayatīresu vicaranti vaṭṭati.
  Sace panettha kāci kalahaṁ katvā itaraṁ tīraṁ gacchati āpatti.
  Dve ekato uttaranti ekā majjhe nadiyā kalahaṁ katvā
  nivattitvā orimatīrameva āgacchati āpatti. Itarissā pana ayaṁ
  pakkantaṭṭhāne ṭhitā hoti tasmā paratīraṁ gacchantiyāpi anāpatti.
  Nahāyituṁ vā pātuṁ vā otiṇṇā tameva tīraṁ paccuttarati
  anāpatti. Saha aruṇuggamanāti ettha sace sajjhāyaṁ vā
-------------------------------------------------
[page 524]
  Padhānaṁ vā aññaṁ vā kiñci kammaṁ kurumānā pure aruṇaṁyeva
  dutiyikāya santikaṁ gamissāmīti ābhogaṁ karoti ajānantiyā eva
  cassā aruṇo uggacchati anāpatti. Atha pana yāva aruṇuggamanā
  idheva bhavissāmīti ābhogena vā anābhogena vā vihārassa
  ekadese acchati. Dutiyikāya hatthapāsaṁ na otarati aruṇuggamane
  saṅghādiseso. Hatthapāsoyeva hi idha pamāṇaṁ. Hatthapāsātikkame
  ekagabbhopi na rakkhati. Agāmake araññeti ettha
  nikkhamitvā bahi indakhīlā sabbametaṁ araññanti evaṁ vuttalakkhaṇameva
  araññaṁ. Taṁ panetaṁ kevalaṁ gāmābhāvena agāmakanti
  vuttaṁ na vijjhāṭavīsadisatāya. Tādise araññe okkante
  dassanūpacāre vijahite sacepi savanūpacāro atthi āpatti.
  Tena vuttaṁ aṭṭhakathāyaṁ sace bhikkhunīsu mahābodhiaṅgaṇaṁ pavisantīsu
  ekā bahi tiṭṭhati tassāpi āpatti. Lohapāsādaṁ pavisantīsupi
  pariveṇaṁ pavisantīsupi eseva nayo. Mahācetiyavandanādīsu ekā
  uttaradvārena nikkhamitvā gacchati tassāpi āpatti. Thūpārāmaṁ
  pavisantīsu ekā bahi tiṭṭhati tassāpi āpattīti.
  Ettha ca dassanūpacāro nāma yattha ṭhitaṁ dutiyikā passati.
  Sace pana sāṇipākārantarikāpi hoti dassanūpacāraṁ vijahati
  nāma. Savanūpacāro nāma yattha ṭhitā maggamuḷhasaddena viya
  dhammassavanārocanasaddena viya ca ayyeti saddāyantiyā saddaṁ
  suṇāti. Ajjhokāse dūrepi dassanūpacāro nāma hoti. So
-------------------------------------------------
[page 525]
  Evarūpe savanūpacāre vijahite na rakkhati vijahitamatteva āpatti
  saṅghādisesassa. Ekā maggaṁ gacchantī ohīyati saussāhā ce hutvā
  idāni pāpuṇissāmīti anubandhati anāpatti. Sace purimāyo
  aññena maggena gacchanti pakkantā nāma honti anāpattiyeva.
  Dvinnaṁ gacchantīnaṁ ekā anubandhituṁ asakkontī gacchatu ayanti
  ohīyati. Itarāpi ohīyatu ayanti gacchati. Dvinnaṁpi āpatti.
  Sace pana gacchantīsu purimāpi aññaṁ maggaṁ gaṇhāti pacchimāpi
  aññaṁ. Ekā ekissā pakkantaṭṭhāne tiṭṭhati dvinnaṁpi
  anāpatti. Pakkhasaṅkantā vāti tiṭṭhāyatanaṁ 1- saṅkantā. Sesaṁ
  uttānameva. Paṭhamapārājikasamuṭṭhānaṁ kiriyā saññāvimokkhaṁ
  sacittakaṁ paṇṇattivajjaṁ kāyakammaṁ ticittaṁ tivedananti.
                       Tatiyasikkhāpadaṁ.
      Catutthe. Pādapiṭhaṁ nāma dhotapādaṭṭhapanakaṁ. Pādakaṭhalikaṁ
  nāma adhotapādaṭṭhapanakaṁ. Anaññāya gaṇassa chandanti tasseva
  kārakagaṇassa chandaṁ ajānitvā. Vatte vattantinti
  tecattāḷīsappabhede netthāravatte vattamānaṁ. Sesaṁ uttānameva.
  Dhuranikkhepasamuṭṭhānaṁ kāyavācācittato samuṭṭhāti kiriyākiriyaṁ
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                      Catutthasikkhāpadaṁ.
      Pañcame. Ekato avassuteti ettha bhikkhuniyā avassutabhāvo

  *  *  *  *  *  *
  Footnote: 1. titthāyatanaṁ bhaveyYu.
-------------------------------------------------
[page 526]
  Daṭṭhabboti mahāpaccariyaṁ vuttaṁ. Mahāaṭṭhakathāyaṁ panetaṁ na
  vuttaṁ. Taṁ pāliyā sameti. Sesaṁ uttānameva. Paṭhamapārājikasamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ akusalacittaṁ
  dukkhavedananti.
                      Pañcamasikkhāpadaṁ.
      Chaṭṭhe. Yato tvanti yasmā tvaṁ. Uyyojeti āpatti
  dukkaṭassātiādikā saṅghādisesapariyosānā āpattiyo kassā
  hontīti. Uyyojikāya. Vuttaṁ cetaṁ parivārepi
             na deti na paṭigaṇhāti
             paṭiggaho tena na vijjati
             āpajjati garukaṁ na lahukaṁ tañca paribhogapaccayā
             pañhāmesā kusalehi cintitāti 1-
  ayaṁ hi gāthā imaṁ uyyojikaṁ sandhāya vuttā. Itarissā pana
  āpattibhedo paṭhamasikkhāpade vibhattoti. Sesaṁ uttānameva.
  Tisamuṭṭhānaṁ kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ tivedananti.
                       Chaṭṭhasikkhāpadaṁ.
      Sattame. Yāvatatiyakapadattho mahāvibhaṅge vuttanayeneva
  veditabbo. Sesaṁ uttānamevāti. Samanubhāsanasamuṭṭhānaṁ kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                      Sattamasikkhāpadaṁ.

  *  *  *  *  *  *
  Footnote: 1. vi. parivāra. 8/536.
-------------------------------------------------
[page 527]
      Aṭṭhame. Kismiṁcideva adhikaraṇeti catunnaṁ aññatarasmiṁ.
  Padabhājane pana kevalaṁ adhikaraṇavibhāgaṁ dassetuṁ adhikaraṇaṁ nāma
  cattāri adhikaraṇānītiādi vuttaṁ. Sesaṁ uttānameva saddhiṁ
  samuṭṭhānādīhīti.
                      Aṭṭhamasikkhāpadaṁ.
      Navame. Saṁsaṭṭhāti missībhūtā. Ananulomikenāti pabbajitānaṁ
  ananulomikena. Kāyikena vācasikena saṁsaṭṭhāti gihīnaṁ
  koṭṭanapacanagandhapiṁsanamālāgaṇṭhanādinā kāyikena sāsanapaṭisāsana-
  haraṇasañcarittādinā vācasikena ca saṁsaṭṭhā. Pāpo kittisaddo
  etāsanti pāpasaddā. Pāpo ājīvasaṅkhāto siloko etāsanti
  pāpasilokā. Sesaṁ uttānameva saddhiṁ samuṭṭhānādīhi.
                       Navamasikkhāpadaṁ.
      Dasame. Evācārāti evaṁācārā yādiso tumhākaṁ
  ācāro tādiso ācāroti attho. Esa nayo sabbattha.
  Aññāyāti avaññāya nīcaṁ katvā jānanāya. Paribhavenāti kiṁ
  imā karissantīti evaṁ paribhavitvā jānanena. Akkhantiyāti
  asahanatāya kopenāti attho. Vebhassāti balavabhassabhāvena attano
  attano balappakāsanasamutrāsanenāti attho. Dubalyāti tumhākaṁ
  dubbalabhāvena. Sabbattha uññāya ca paribhavena cāti evaṁ
  samuccayattho daṭṭhabbo. Viviccathāti vinā hotha. Sesaṁ uttānameva
  saddhiṁ samuṭṭhānādīhi.
                       Dasamasikkhāpadaṁ.
-------------------------------------------------
[page 528]
      Uddiṭṭhā kho ayyāyo sattarasa saṅghādisesāti ettha channaṁ
  paṭhamāpattikānaṁ anantarā sañcarittaṁ dve duṭṭhadosāti imāni
  tīṇi sikkhāpadāni mahāvibhaṅgato pakkhipitvā nava paṭhamāpattikā
  catunnaṁ yāvatatiyakānaṁ anantarā mahāvibhaṅgatopi cattāro yāvatatiyake
  pakkhipitvā aṭṭha yāvatatiyakā veditabbā. Evaṁ sabbepi
  pāṭimokkhuddesamattena uddiṭṭhā kho ayyāyo sattarasa
  saṅghādisesā dhammāti evamettha attho daṭṭhabbo. Sesaṁ uttānameva
  aññatra pakkhamānattā. Taṁ pana khandhake vitthārena vaṇṇayissāmāti.
      Samantapāsādikāya vinayasaṁvaṇṇanāya bhikkhunīvibhaṅge sattarasakaṇḍavaṇṇanā
 niṭṭhitā.
                   -------------
                    Tiṁsakakaṇḍavaṇṇanā
         tiṁsa nissaggiyā dhammā bhikkhunīnaṁ pakāsitā
         ye tesaṁ dāni bhavati ayaṁ saṁvaṇṇanākkamoti.
      Āmattikāpaṇanti āmattā vuccanti bhājanāni. Tāni ye
  vikkiṁṇanti te vuccanti āmattikā. Tesaṁ āpaṇo āmattikāpaṇo.
  Taṁ vā pasāressantīti attho. Pattasannicayaṁ kareyyāti
  pattasannidhiṁ kareyya. Ekāhaṁ anadhiṭṭhitvā avikappetvā vā
  pattaṁ ṭhapeyyāti attho. Sesaṁ mahāvibhaṅge vuttanayeneva
  veditabbaṁ. Ayameva hi viseso. Tattha dasāhaṁ parihāro
-------------------------------------------------
[page 529]
  Idha ekāhaṁpi natthi. Sesaṁ tādisameva. Idaṁpi kaṭhinasamuṭṭhānaṁ
  kāyavācato kāyavācācittato ca samuṭṭhāti kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                       Paṭhamasikkhāpadaṁ.
      Dutiye. Duccolāti virūpacolā jiṇṇacolāti attho.
  Apayyāhīti api ayyāhi. Ādissa dinnanti sampattā bhājentūti
  vatvāpi idaṁ gaṇassa idaṁ tumhākaṁ dammīti vatvā vā
  dātukamyatāya pādamūle ṭhapetvā vā dinnaṁpi ādissa dinnaṁ nāma
  hoti etaṁ sabbaṁpi akālacīvaraṁ. Ayyāya dammīti evaṁ paṭiladdhaṁ
  pana yathādāneyeva upanetabbaṁ. Sesaṁ uttānameva. Tisamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ tivedananti.
                       Dutiyasikkhāpadaṁ.
      Tatiye. Handāti gaṇha. Sayaṁ acchindatīti ekaṁ datvā
  ekaṁ acchindantiyā ekaṁ nissaggiyaṁ bahūsu bahūni. Sace saṁharitvā
  ṭhapitāni ekato acchindati vatthugaṇanāya āpattiyo. Bandhitvā
  ṭhapitesu pana ekā va āpatti. Sesaṁ uttānameva. Tisamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti.
                       Tatiyasikkhāpadaṁ.
      Catutthe. Kayenāti mūlena. Na me āvuso sappinā attho
-------------------------------------------------
[page 530]
  Telena me atthoti idaṁ kira sā āhaṭasappiṁ datvā telaṁpi āharissatīti
  maññamānā āha. Viññāpetvāti jānāpetvā idaṁ nāma
  āharāti yācitvā vā. Tañceva viññāpetīti yaṁ paṭhamaṁ
  viññattaṁ taṁ thokaṁ nappahoti tasmā puna tañceva
  viññāpetīti attho. Aññañca viññāpetīti sace paṭhamaṁ sappi
  viññattaṁ yamakaṁ pacitabbanti ca vejjena vuttattā telena attho
  hoti tato telenāpi me atthoti evaṁ aññaṁpi viññāpeti.
  Ānisaṁsaṁ dassetvā viññāpetīti sace kahāpaṇassa sappi ābhaṭaṁ
  hoti iminā mūlena diguṇaṁ telaṁ labbhati tenāpi ca idaṁ kiccaṁ
  niccaṁ nippajjati tasmā telaṁ āharāti evaṁ ānisaṁsaṁ dassetvā
  viññāpetīti. Sesaṁ uttānameva. Chassamuṭṭhānaṁ kiriyākiriyaṁ
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                      Catutthasikkhāpadaṁ.
      Pañcame. Sikkhamāneti idaṁ kira sā kuladhītā ayaṁ aḍḍhā
  evaṁ vuttā idaṁ telaṁ ṭhapetvā sappiṁpi me attano kulagharā
  āharissatīti maññamānā āha. Cetāpetvāti jānāpetvā
  icceva attho. Sesaṁ sabbaṁ catutthasadisamevāti.
                      Pañcamasikkhāpadaṁ.
      Chaṭṭhe. Chandakanti idaṁ nāma dhammakiccaṁ karissāma yaṁ
  sakukotha taṁ dethāti evaṁ paresaṁ chandaṁ ca ruciṁ ca uppādetvā
-------------------------------------------------
[page 531]
  Gahitaparikkhārassetaṁ adhivacanaṁ. Aññadatthikenāti aññassatthāya
  dinnena. Aññuddisikenāti aññaṁ uddisitvā dinnena.
  Saṅghikenāti saṅghassa pariccattena. Sesakaṁ upanetīti yadatthāya
  dinno taṁ cetāpetvā avasesaṁ aññassatthāya upaneti. Sāmike
  apaloketvāti tumhehi cīvaratthāya dinno amhākañca cīvaraṁ atthi
  telādīhi pana atthoti evaṁ āpucchitvā upaneti. Āpadāsūti
  tathārūpesu upaddavesu bhikkhuniyo vihāraṁ chaḍḍetvā pakkamanti
  evarūpāsu āpadāsu yaṁ vā taṁ vā cetāpetuṁ vaṭṭati. Sesaṁ
  uttānameva. Chassamuṭṭhānaṁ kiriyākiriyaṁ nosaññāvimokkhaṁ acittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                       Chaṭṭhasikkhāpadaṁ.
      Sattame. Saññācikenāti sayaṁ yācitakena. Etadevettha
  nānākaraṇaṁ. Sesaṁ chaṭṭhasadisamevāti.
                      Sattamasikkhāpadaṁ.
      Aṭṭhame. Mahājanikenāti gaṇassa pariccattena.
  Etadevettha nānākaraṇaṁ.
                      Aṭṭhamasikkhāpadaṁ.
      Navame. Saññācikenāti idaṁ padaṁ ito adhikataraṁ.
                       Navamasikkhāpadaṁ.
      Dasame. Pariveṇaṁ uddriyatīti pariveṇaṁ vinassati. Paripatatīti
  attho. Puggalikena saññācikenāti idañca ettakameva
-------------------------------------------------
[page 532]
  Nānākaraṇaṁ. Sesaṁ pubbasadisamevāti.
                       Dasamasikkhāpadaṁ.
      Ekādasame. Garupāpuraṇanti sītakāle pāpuraṇaṁ.
  Catukkaṁsaparamanti ettha kaṁso nāma catukkahāpaṇiko hoti tasmā
  padabhājane soḷasakahāpaṇagghanakanti vuttaṁ.
                     Ekādasamasikkhāpadaṁ.
  Dvādasame. Lahupāpuraṇanti uṇhakāle pāpuraṇaṁ. Sesaṁ
  sikkhāpadadvayepi uttānameva. Chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                     Dvādasamasikkhāpadaṁ.
      Uddiṭṭhā kho ayyāyo tiṁsa nissaggiyā pācittiyā dhammāti
  ettha mahāvibhaṅge cīvaravaggato dhovanañca paṭiggahaṇañcāti dve
  sikkhāpadāni apanetvā akālacīvaraṁ kālacīvaranti adhiṭṭhahitvā
  bhājitasikkhāpadena ca parivattetvā acchinnacīvarena ca paṭhamavaggo
  pūretabbo. Puna eḷakalomavaggassa ādito satta sikkhāpadāni
  apanetvā satta aññadatthikāni pakkhipitvā dutiyavaggo pūretabbo.
  Tatiyavaggato paṭhamapattaṁ vassikasāṭikaṁ āraññakasikkhāpadanti imāni
  tīṇi apanetvā pattasannicayagarupāpuraṇalahupāpuraṇasikkhāpadehi
  tatiyavaggo pūretabbo. Iti bhikkhunīnaṁ dvādasa sikkhāpadāni
  ekato paññattāni aṭṭhārasa ubhato paññattānīti evaṁ sabbepi
  pāṭimokkhuddesamaggena uddiṭṭhā kho ayyāyo tiṁsa nissaggiyā
-------------------------------------------------
[page 533]
  Pācittiyā dhammāti evamettha attho daṭṭhabbo. Sesaṁ
  vuttanayamevāti.
         Samantapāsādikāya vinayasaṁvaṇṇanāya bhikkhunīvibhaṅge tiṁsaka-
                    kaṇḍavaṇṇanā niṭṭhitā.
                     --------------
                      Khuddakakaṇḍavaṇṇanā
             tiṁsakānantaraṁ dhammā chassaṭṭhisatasaṅgahā
             saṅgītā ye ayaṁ dāni hoti tesaṁpi vaṇṇanā.
      Tattha lasuṇavaggassa tāva paṭhamasikkhāpade. Dve tayo
  bhaṇḍiketi dve vā tayo vā poṭṭalake. Sampuṇṇamiñjānametaṁ
  adhivacanaṁ. Na mattaṁ jānitvāti pamāṇaṁ ajānitvā khettapālassa
  vārentassa vārentassa bahulasuṇaṁ āharāpesi. Aññataraṁ
  haṁsayoninti suvaṇṇahaṁsayoniṁ. So tāsaṁ ekekanti so haṁso
  jātissaro ahosi. Atha pubbasinehena āgantvā tāsaṁ ekekaṁ
  pattaṁ deti. Taṁ tāpana tāḷanachedanakkhamaṁ suvaṇṇameva hoti.
  Māgadhikanti magadhesu jātaṁ. Magadharaṭṭhe jātaṁ lasuṇameva hi
  idha lasuṇanti adhippetaṁ. Taṁpi bhaṇḍikalasuṇameva na ekadvitimiñjakaṁ.
  Kurundiyaṁ pana jātidesaṁ avatvā māgadhikaṁ nāma bhaṇḍikalasuṇanti
  vuttaṁ. Ajjhohāre ajjhohāreti ettha sace dve tayo
  bhaṇḍike ekatoyeva saṅgharitvā ajjhoharati ekaṁ pācittiyaṁ.
-------------------------------------------------
[page 534]
  Bhinditvā ekekaṁ miñjaṁ khādantiyā pana payogagaṇanāya pācittiyānīti.
  Palaṇḍukādīnaṁ vaṇṇena vā miñjāya vā nānattaṁ veditabbaṁ.
  Vaṇṇena tāva palaṇḍuko nāma paṇḍuvaṇṇo hoti bhañjanako
  lohitavaṇṇo harītako harītapaṇṇavaṇṇo. Miñjāya pana
  palaṇḍukassa ekamiñjā hoti bhañjanakassa dve harītakassa tisso
  cāpalasuṇo amiñjako. Aṅkuramattameva hi tassa hoti.
  Mahāpaccariyādīsu pana palaṇḍukassa tīṇi miñjāni bhañjanakassa dve
  harītakassa ekanti vuttaṁ. Ete palaṇḍukādayo sabhāveneva
  vaṭṭanti. Sūpasampākādīsu pana māgadhikaṁpi vaṭṭati. Taṁ hi
  paccamānesu muggasūpādīsu vā macchamaṁsavikatiyā vā tele vā
  badarasālavādīsu vā ambilasākādīsu vā uttaribhaṅgesu vā yattha
  katthaci antamaso yāgubhattepi pakkhipituṁ vaṭṭati. Sesaṁ uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                     Lasuṇasikkhāpadaṁ paṭhamaṁ.
      Dutiye. Sambādheti paṭicchannokāse. Tassa vibhāgadassanatthaṁ
  pana ubho upakacchakā muttakaraṇanti vuttaṁ. Ekampi lomanti
  kattariyā vā saṇḍāsakena vā khurena vā yenakenaci ekappayogena
  ekaṁ vā bahūni vā saṁharāpentiyā payogagaṇanāya pācittiyāni
  na lomagaṇanāya. Ābādhapaccayāti gaṇḍukacchuādiābādhapaccayā
  saṁharāpentiyā anāpatti. Sesaṁ uttānameva. Catussamuṭṭhānaṁ
-------------------------------------------------
[page 535]
  Kāyato kāyavācato kāyacittato kāyavācācittato ca samuṭṭhāti
  kiriyā nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                       Dutiyasikkhāpadaṁ.
      Tatiye. Talaghāṭaketi muttakaraṇatalaghāṭake. Antamaso
  uppalapattenapīti ettha pattaṁ tāva mahantaṁ. Kesarenāpi pahāraṁ
  dentiyā āpattiyeva. Ābādhapaccayāti gaṇḍuṁ vā vaṇaṁ vā
  pariharituṁ vaṭṭati. Sesaṁ uttānameva. Paṭhamapārājikasamuṭṭhānaṁ
  kiriyā saññāvimokkhaṁ sacittakaṁ lokavajjaṁ kāyakammaṁ akusalacittaṁ
  dvivedananti.
                       Tatiyasikkhāpadaṁ.
      Catutthe. Purāṇarājorodhoti purāṇe gihibhāve rañño
  orodho. Cirāciraṁ gacchatīti cirena cirena gacchati. Dhārethāti
  sakkotha. Kassidaṁ kammanti vutte anārocitepi etā mayi āsaṅkaṁ
  karissantīti maññamānā evamāha mayhidaṁ kammanti. Jatumaṭṭhaketi
  jatunā kate maṭṭhadaṇḍake. Vatthuvasenevetaṁ vuttaṁ. Yaṅkiñci
  pana daṇḍakaṁ pavesentiyā āpattiyeva. Tenāha antamaso
  uppalapattaṁpi muttakaraṇaṁ pavesetīti ca etaṁpi ca atimahantaṁ
  kesaramattaṁpi pana pavesentiyā āpattieva. Sesaṁ uttānameva.
  Samuṭṭhānādīni talaghāṭake vuttasadisānevāti.
                      Catutthasikkhāpadaṁ.
-------------------------------------------------
[page 536]
  Pañcame. Atigambhīraṁ udakasuddhikaṁ ādīyatīti atianto
  pavesetvā udakadhovanaṁ kurumānā. Kesaggamattaṁpi atikkāmetīti
  vitthārato tatiyaṁ vā catutthaṁ vā aṅguliṁ gambhīrato dvinnaṁ pabbānaṁ
  upari kesaggamattaṁpi pavesentiyā pācittiyanti attho. Vuttaṁ hetaṁ
  mahāpaccariyaṁ ekaccissā aṅguliyā tīṇi pabbāni ādātuṁ na labhati
  tiṇṇaṁ vā catunnaṁ vā ekaṁpi pabbaṁ ādātuṁ na labhatīti. Sesaṁ
  uttānameva. Samuṭṭhānādīnipi talaghāṭake vuttasadisānevāti.
                      Pañcamasikkhāpadaṁ.
      Chaṭṭhe. Bhattavissagganti bhattakiccaṁ. Pānīyena ca vidhūpanena ca
  upatiṭṭhitvāti ekena hatthena pānīyathālakaṁ ekena vījaniṁ gahetvā
  vījamānā samīpe ṭhatvāti attho. Accāvadatīti pubbepi tumhe
  evaṁ bhuñjatha ahaṁ evaṁ upaṭṭhānaṁ karomīti pabbajitacārittaṁ
  atikkamitvā gehasitakathaṁ kathetīti attho. Yaṅkiñci pānīyanti suddhaudakaṁ
  vā hotu takkadadhimadhurasakhīrādīnaṁ vā aññataraṁ. Yākāci vījanīti
  antamaso cīvarakaṇṇopi. Hatthapāse tiṭṭhati āpatti pācittiyassāti
  idha ṭhānapaccayāva pācittiyaṁ vuttaṁ. Pahārapaccayā pana
  khandhake dukkaṭaṁ paññattaṁ. Deti dāpetīti pānīyaṁ vā sūpādiṁ
  vā imaṁ pivatha iminā bhuñjathāti deti. Tālavaṇṭaṁ iminā
  vījanto bhuñjāti deti. Aññena vā ubhayaṁpi dāpeti anāpatti.
  Anupasampannaṁ āṇāpetīti upatiṭṭhāpanatthaṁ sāmaṇeriṁ āṇāpeti
  anāpatti. Sesaṁ uttānameva. Eḷakalomasamuṭṭhānaṁ kiriyā
-------------------------------------------------
[page 537]
  Nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ tivedananti.
                       Chaṭṭhasikkhāpadaṁ.
      Sattame. Bhuñjissāmīti paṭiggaṇhāti āpatti dukkaṭassāti
  idaṁ payogadukkaṭaṁ nāma. Tasmā na kevalaṁ paṭiggahaṇeyeva hoti
  paṭiggaṇhitvā puna aññato āharaṇepi sukkhāpanepi vaddalidivase
  bhajjanatthāya uddhanasajjanepi kapallasajjanepi dabbisajjanepi dārūni
  ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi
  koṭṭanatthaṁ udukkhalamusalādisajjanesupi koṭṭanapapphoṭanadhovanādīsupi
  yāva mukhe ṭhapetvā ajjhoharaṇatthaṁ dantehi saṅkhādati tāva
  sabbappayogesu dukkaṭāni. Ajjhohārakāle pana ajjhohāragaṇanāya
  pācittiyāni. Ettha ca viññatti ceva bhojanañca pamāṇaṁ.
  Tasmā sayaṁ viññāpetvā aññāya bhajjanakoṭṭanapacanāni kārāpetvā
  bhuñjantiyāpi āpatti. Aññāya viññāpetvā sayaṁ
  bhajjanādīni katvā bhuñjantiyāpi āpatti. Mahāpaccariyaṁ pana
  vuttaṁ idaṁ āmakadhaññaṁ nāma mātaraṁpi viññāpetvā bhuñjantiyā
  pācittiyameva aviññattiyā laddhaṁ sayaṁ bhajjanādīni katvā vā
  kārāpetvā vā bhuñjantiyā dukkaṭaṁ aññāya viññattiyā laddhaṁ
  sayaṁ vā bhajjanādīni katvā tāya vā kārāpetvā aññāya
  vā kārāpetvā bhuñjantiyāpi dukkaṭamevāti. Punapi vuttaṁ
  aññāya viññattiyā laddhaṁ taṁ ce sayaṁ bhajjanādīni katvā
  bhuñjantiyā pācittiyameva bhajjanādīni kārāpetvā bhuñjantiyā pana
-------------------------------------------------
[page 538]
  Dukkaṭanti. Taṁ pubbāparaviruddhaṁ hoti. Na hi bhajjanādīnaṁ karaṇe
  vā kārāpane vā viseso atthi. Mahāaṭṭhakathāyaṁ pana aññāya
  viññattaṁ bhuñjantiyā dukkaṭanti avisesena vuttaṁ. Ābādhapaccayāti
  sedakammādīnaṁ atthāya dhaññaviññattiyā anāpatti. Aviññattiyā
  labbhamānaṁ pana navakammatthāya sampaṭicchituṁ vaṭṭatīti mahāpaccariyaṁ
  vuttaṁ. Aparaṇṇaṁ viññāpetīti ṭhapetvā satta dhaññāni
  muggamāsādiṁ vā alābukumbhaṇḍādiṁ vā aññaṁ vā yaṅkiñci
  ñātakapavāritaṭṭhāne viññāpentiyā anāpatti. Āmakadhaññaṁ
  pana ñātakapavāritaṭṭhānepi na vaṭṭati. Sesaṁ uttānameva.
  Catussamuṭṭhānaṁ kāyato vācato kāyacittato kāyavācācittato ca
  samuṭṭhāti kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                      Sattamasikkhāpadaṁ.
      Aṭṭhame. Nibbiṭṭho rājabhaṭo rañño bhati keṇī etenāti
  nibbiṭṭharājabhaṭo 1-. Ekaṁ ṭhānantaraṁ keṇiyā gahetvā tato
  laddhaudayoti attho. Taṁyeva bhaṭapathaṁ yācissāmīti rañño keṇiṁ
  datvā puna taṁyeva ṭhānantaraṁ yācissāmīti cintento. Paribhāsīti
  tā bhikkhuniyo māsu puna evaṁ karitthāti santajjesi. Sayaṁ
  chaḍḍetīti cattāripi vatthūni ekappayogena chaḍḍentiyā ekāva

  *  *  *  *  *  *
  Footnote: 1. nibbiṭṭho raññā nīhaṭo rājabhaṭo nibbiṭṭharājabhaṭo. tenāha taññeva bhaṭapathaṁ
  yācissāmīti ādinti amhākaṁ mati.
-------------------------------------------------
[page 539]
  Āpatti. Pāṭekkaṁ chaḍḍentiyā vatthugaṇanāya āpattiyo.
  Āṇattiyaṁpi eseva nayo. Dantakaṭṭhachaḍḍanepi bhikkhuniyā
  pācittiyameva. Bhikkhussa sabbattha dukkaṭaṁ. Sesaṁ uttānameva.
  Chassamuṭṭhānaṁ kiriyākiriyaṁ nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                      Aṭṭhamasikkhāpadaṁ.
      Navame. Yaṁ manussānaṁ upabhogaparibhogaṁ ropitanti khettaṁ vā
  hotu nāḷikerādiārāmo vā yatthakatthaci ropitaharitaṭṭhāne etāni
  vatthūni chaḍḍentiyā purimanayeneva āpattibhedo veditabbo.
  Khette vā ārāme vā nisīditvā bhuñjamānā ucchuādīni khādati
  gacchamānā ucchiṭṭhodakacalakādīni haritaṭṭhāne chaḍḍeti antamaso
  udakaṁ pivitvā matthakacchinnanāḷikeraṁpi chaḍḍeti pācittiyameva.
  Bhikkhuno dukkaṭaṁ. Kasitaṭṭhāne pana nikkhittabīje yāva aṅkuraṁ na
  uṭṭhahati tāva sabbesaṁ dukkaṭaṁ. Anikkhittabījesu khettakoṇādīsu
  vā asañjātaropitesu khettamariyādādīsu vā chaḍḍetuṁ vaṭṭati.
  Manussānaṁ kacavarachaḍḍanaṭṭhānepi vaṭṭati. Chaḍḍitakkhetteti manussesu
  sassaṁ uddharitvā gatesu chaḍḍitakkhettaṁ nāma hoti tattheva
  vaṭṭati. Yattha pana lāyitaṁ pubbaṇṇādi puna uṭṭhahissatīti
  rakkhanti tattha yathāvatthukameva. Sesaṁ uttānameva.
  Chassamuṭṭhānaṁ kiriyākiriyaṁ .pe. Tivedananti.
                       Navamasikkhāpadaṁ.
-------------------------------------------------
[page 540]
      Dasame. Yaṅkiñci naccanti naṭādayo vā naccantu soṇḍā
  vā antamaso morasuvamakkaṭādayopi sabbametaṁ naccameva.
  Yaṅkiñci gītanti naṭādīnaṁ vā gītaṁ hotu ariyānaṁ parinibbānakāle
  ratanattayaguṇopasaṁhitaṁ sādhukīḷitagītaṁ vā asaññatabhikkhūnaṁ
  dhammabhāṇakagītaṁ vā sabbametaṁ gītameva. Yaṅkiñci vāditanti
  tantibaddhādivādanīyabhaṇḍaṁ vā hotu kūṭabherīvāditaṁ vā antamaso
  udakabherīvāditaṁpi sabbametaṁ vāditameva. Dassanāya gacchati
  āpatti dukkaṭassāti padavāragaṇanāya āpatti dukkaṭassa.
  Yattha ṭhitā passati vā suṇāti vāti ekappayogena olokentī
  passati tesaṁyeva gītaṁ vāditaṁ suṇāti ekameva pācittiyaṁ. Sace
  pana ekaṁ disaṁ oloketvā naccaṁ passati puna aññato
  oloketvā gāyante passati aññato vādente pāṭekkā
  āpattiyo. Bhikkhunī sayaṁpi naccituṁ vā gāyituṁ vā vādituṁ vā
  na labhati. Aññe nacca gāya vādehīti vuttaṁpi na labhati.
  Cetiyassa upahāraṁ detha upāsakāti vattuṁpi tumhākaṁ cetiyassa
  upaṭṭhānaṁ karomāti vutte sādhūti sampaṭicchituṁpi na labhati.
  Sabbattha pācittiyanti sabbāṭṭhakathāsu vuttaṁ. Bhikkhuno dukkaṭaṁ.
  Tumhākaṁ cetiyassa upaṭṭhānaṁ karomāti vutte pana upāsaka
  upaṭṭhānakaraṇaṁ nāma sundaranti vattuṁ vaṭṭati. Ārāme ṭhitāti
  ārāme ṭhitā antoārāme vā bahiārāme vā naccādīni
  passati vā suṇāti vā anāpatti. Sati karaṇīyeti
-------------------------------------------------
[page 541]
  Salākabhattādīnaṁ vā atthāya aññena vā kenaci karaṇīyena gantvā
  gataṭṭhāne passati vā suṇāti vā anāpatti. Āpadāsūti
  tādisena upaddavena upaddūtā samajjaṭṭhānaṁ pavisati evaṁ pavisitvā
  passantiyā vā suṇantiyā vā anāpatti. Sesaṁ uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ lokavajjaṁ
  kāyakammaṁ akusalacittaṁ tivedananti.
                       Dasamasikkhāpadaṁ.
                      Lasuṇavaggo paṭhamo.
      Andhakāravaggassa paṭhamasikkhāpade. Appadīpeti padīpacandasuriyāggīsu
  ekenāpi anobhāsite. Tenevassa padabhājane anāloketi
  vuttaṁ. Sallapeyya vāti gehasitakathaṁ katheyya. Arahāpekkhā
  aññāvihitāti narahassādāpekkhā rahoassādato aññāvihitāva
  hutvā ñātiṁ vā pucchati dāne vā pūjāya vā manteti. Sesaṁ
  uttānameva. Theyyasatthasamuṭṭhānaṁ kāyacittato kāyavācācittato
  ca samuṭṭhāti kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dvivedananti.
                       Paṭhamasikkhāpadaṁ.
      Dutiye. Paṭicchanne okāseti idameva nānaṁ. Sesaṁ
  sabbaṁ purimasadisamevāti.
                       Dutiyasikkhāpadaṁ.
      Tatiye. Ajjhokāseti nānaṁ. Sesaṁ sabbaṁ tādisamevāti.
                       Tatiyasikkhāpadaṁ.
-------------------------------------------------
[page 542]
      Catutthe. Nikkaṇṇikanti 1- kaṇṇamūlaṁ vuccati. Kaṇṇamūle
  jappeyyāti vuttaṁ hoti. Sati karaṇīyeti salākabhattādīnaṁ
  āharaṇatthāya vihāre vā dunnikkhittapaṭisāmanatthāya. Sesaṁ
  uttānameva. Samuṭṭhānādi purimasadisamevāti.
                      Catutthasikkhāpadaṁ.
      Pañcame. Gharaṁ sodhentāti tesaṁ kira etadahosi theriyā
  koci kāyikavācasiko vītikkamo na dissati gharaṁpi tāva sodhemāti
  tato gharaṁ sodhentā naṁ addasaṁsu. Anovassikaṁ atikkamantiyāti
  paṭhamapādaṁ atikkāmentiyā dukkaṭaṁ dutiyaṁ atikkāmentiyā
  pācittiyaṁ. Upacārātikkamepi eseva nayo. Gilānāyāti tādisena
  gelaññena āpucchituṁ na sakkoti. Āpadāsūti ghare aggi vā
  uṭṭhito hoti corā vā evarūpe upaddave anāpucchā pakkamati
  anāpatti. Sesamettha uttānameva. Kaṭhinasamuṭṭhānaṁ kāyavācato
  kāyavācācittato ca samuṭṭhāti kiriyākiriyaṁ nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                      Pañcamasikkhāpadaṁ.
      Chaṭṭhe. Abhinisīdeyyāti nisīdeyya. Nisīditvā gacchantiyā ekā
  āpatti. Anisīditvā nipajjitvā gacchantiyā ekā. Nisīditvā
  nipajjantiyā dve. Dhuvapaññatteti bhikkhunīnaṁ atthāya niccappaññatte.

  *  *  *  *  *  *
  Footnote: 1. kaṇṇena savanaṁ kaṇṇikaṁ. nikkhantaṁ kaṇṇikaṁ etasmāti nikkaṇṇikaṁ. kintaṁ.
  jappanaṁ. jappeyyāti pade kiriyāvisesanametanti amhākaṁ mati.
-------------------------------------------------
[page 543]
  Sesaṁ uttānameva. Kaṭhinasamuṭṭhānaṁ .pe. Tivedananti.
                       Chaṭṭhsikkhāpadaṁ.
        Sattamepi sabbaṁ chaṭṭhe vuttanayeneva veditabbaṁ.
                      Sattamasikkhāpadaṁ.
      Aṭṭhame sabbaṁ uttānameva. Tisamuṭṭhānaṁ kiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                      Aṭṭhamasikkhāpadaṁ.
      Navame. Abhisapeyyāti sapathaṁ kareyya. Nirayena abhisapati
  nāma niraye nibbattāmi avīcimhi nibbattāmi niraye nibbattatu
  avīcimhi nibbattatūti evamādinā nayena akkosati paribhāsati.
  Brahmacariyena abhisapati nāma gihinī homi odātavatthā homi
  paribbājikā homi itarā vā edisā hotūti evamādinā nayena
  akkosati. Vācāya vācāya pācittiyaṁ. Ṭhapetvā pana nirayañca
  brahmacariyañca sunakhī sūkarī kāṇā kuṇītiādinā nayena akkosantiyā
  vācāya vācāya dukkaṭaṁ. Atthapurekkhārāyāti aṭṭhakathaṁ
  kathentiyā. Dhammapurekkhārāyāti pāliṁ vācentiyā.
  Anusāsanīpurekkhārāyāti idānipi tvaṁ edisā sādhu viramassu no ce
  viramasi addhā puna evarūpāni kammāni katvā niraye uppajjissasi
  tiracchānayoniyaṁ uppajjissasīti evaṁ anusāsaniyaṁ ṭhatvā vadantiyā
  anāpatti. Sesaṁ uttānameva. Tisamuṭṭhānaṁ kiriyā saññāvimokkhaṁ
-------------------------------------------------
[page 544]
  Sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                       Navamasikkhāpadaṁ.
      Dasame sabbaṁ uttānameva. Dhuranikkhepasamuṭṭhānaṁ kāyavācācittato
  samuṭṭhāti kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                        Dasamasikkhāpadaṁ
                    andhakāravaggo dutiyo.
      Naggavaggassa paṭhamasikkhāpade. Brahmacariyaṁ ciṇṇenāti
  brahmacariyena ciṇṇena. Athavā brahmacariyassa caraṇenāti
  evaṁ karaṇatthe vā sāmiatthe vā upayogavacanaṁ veditabbaṁ.
  Acchinnacīvarikāyāti idaṁ udakasāṭikaṁ sandhāya vuttaṁ na aññaṁ
  cīvaraṁ. Tasmā udakasāṭikāya acchinnāya vā naṭṭhāya vā naggāya
  nahāyantiyā anāpatti. Sacepi udakasāṭikacīvaraṁ mahagghaṁ hoti.
  Na sakkā nivāsetvā bahi gantuṁ evaṁpi naggā nahāyituṁ vaṭṭati.
  Sesamettha uttānameva. Eḷakalomasamuṭṭhānaṁ kiriyā nosaññāvimokkhaṁ
  acattakaṁ paṇṇattivajjaṁ kāyakammaṁ ticittaṁ tivedananti.
                       Paṭhamasikkhāpadaṁ.
      Dutiye sabbaṁ uttānameva. Chassamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                       Dutiyasikkhāpadaṁ.
-------------------------------------------------
[page 545]
      Tatiye. Anantarāyikinīti dasasu antarāyesu ekenāpi
  antarāyena anantarāyā. Dhuraṁ nikkhittamatteti dhuraṁ nikkhipitvā
  sacepi pacchā sibbati āpattiyevāti attho. Sesaṁ uttānameva.
  Dhuranikkhepasamuṭṭhānaṁ kiriyā saññāvimokkhaṁ sacittakaṁ lokavajjaṁ
  kāyakammaṁ vacīkammaṁ akusalacittaṁ dukkhavedananti.
                       Tatiyasikkhāpadaṁ.
      Catutthe. Pañca ahāni pañcāhaṁ. Pañcāhameva
  pañcāhikaṁ. Saṅghāṭīnaṁ vāro saṅghāṭivāro. Paribhogavasena vā
  otāpanavasena vā saṅghaṭitaṭṭhena saṅghāṭīti laddhanāmānaṁ pañcannaṁ
  cīvarānaṁ parivattananti attho. Tasmāyeva padabhājane pañcamaṁ
  divasaṁ pañca cīvarānītiādimāha. Āpatti pācittiyassāti
  ettha ca ekasmiṁ cīvare ekā āpatti pañcasu pañca.
  Āpadāsūti mahagghacīvaraṁ na sakkā hoti corabhayādīsu paribhuñjituṁ
  evarūpe upaddave anāpatti. Sesaṁ uttānameva. Kaṭhinasamuṭṭhānaṁ
  akiriyā nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                      Catutthasikkhāpadaṁ.
      Pañcame. Cīvarasaṅkamanīyanti saṅkametabbaṁ cīvaraṁ aññissā
  santakaṁ anāpucchā gahitaṁ puna paṭidātabbaṁ cīvaranti attho. Āpadāsūti
  sace apārutaṁ vā anivatthaṁ vā corā haranti evarūpāsu
  āpadāsu dhārentiyā anāpatti. Sesaṁ uttānameva. Kaṭhinasamuṭṭhānaṁ
-------------------------------------------------
[page 546]
  Kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                      Pañcamasikkhāpadaṁ.
      Chaṭṭhe. Aññaṁ parikkhāranti yaṅkiñci thālakādīnaṁ vā
  sappitelādīnaṁ vā aññataraṁ. Ānisaṁsanti kittakaṁ agghanakaṁ
  dātukāmatthāti pucchati ettakaṁ nāmāti vadanti. Āgametha tāva
  idāni vatthaṁ mahagghaṁ katipāhena kappāse āgate samagghaṁ
  bhavissatīti evaṁ vatvā nivārentiyā anāpatti. Sesaṁ
  uttānameva. Tisamuṭṭhānaṁ kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ tivedananti.
                       Chaṭṭhasikkhāpadaṁ.
      Sattame. Vippakkamiṁsūti aññāsaṁpi āgamanaṁ āgamenti
  addhā amhākaṁpi āgamessantīti tattha agamaṁsu. Paṭibāheyyāti
  paṭisedheyya. Ānisaṁsanti ekissā ekasāṭakaṁ nappahoti
  āgametha tāva katipāhena uppajjissati tato bhājessāmīti 1-
  evaṁ ānisaṁsaṁ dassetvā paṭibāhantiyā anāpatti. Sesaṁ
  uttānameva. Tisamuṭṭhānaṁ kiriyā saññāvimokkhaṁ sacittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                      Sattamasikkhāpadaṁ.
      Aṭṭhame. Naṭā nāma ye nāṭakaṁ nāṭenti. Naṭakā

  *  *  *  *  *  *
  Footnote: 1. bhājessāmāti.
-------------------------------------------------
[page 547]
  Nāma ye naccanti. Laṅghikā nāma ye vaṁsavarattādīsu laṅghanakammaṁ
  karonti. Sokajjhāyikā nāma māyākārā. Kumbhathūnikā nāma
  ghaṭakena kīḷanakā. Bibbisaṁkavādakātipi vadanti. Deti āpatti
  pācittiyassāti ettha cīvaragaṇanāya āpattiyo veditabbā.
  Sesaṁ uttānameva. Chassamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ vacīkammaṁ ticittaṁ tivedananti.
                         Aṭṭhamaṁ.
      Navame. Dubbalacīvarapaccāsāyāti dubbalāya cīvarapaccāsāya.
  Ānisaṁsanti kiñcāpi na mayaṁ ayye sakkomāti vadanti idāni
  tesaṁ kappāso āgamissati saddho pasanno puriso āgamissati
  addhā dassatīti evaṁ ānisaṁsaṁ dassetvā nivārentiyā anāpatti.
  Sesaṁ uttānameva. Tisamuṭṭhānaṁ kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ tivedananti.
                          Navamaṁ.
      Dasame. Kaṭhinuddhāraṁ na dassantīti ettha kīdiso kaṭhinuddhāro
  dātabbo kīdiso na dātabbo. Yassa atthāramūlako
  mahānisaṁso ubbhāramūlako appo evarūpo na dātabbo. Yassa
  pana atthāramūlako appānisaṁso ubbhāramūlako mahā evarūpo
  dātabbo. Samānisaṁsopi saddhāparipālanatthaṁ dātabbova.
  Ānisaṁsanti bhikkhunīsaṅgho jiṇṇacīvaro kaṭhinānisaṁsamūlako mahālābhoti
  evarūpaṁ ānisaṁsaṁ dassetvā paṭibāhantiyā anāpatti. Sesaṁ
-------------------------------------------------
[page 548]
  Uttānameva. Tisamuṭṭhānaṁ kiriyā saññāvimokkhaṁ sacittakaṁ lokavajjaṁ
  kāyakammaṁ vacīkammaṁ akusalacittaṁ tivedananti.
                       Dasamasikkhāpadaṁ.
                      Naggavaggo tatiyo.
      Tuvaṭṭavaggassa paṭhamasikkhāpade. Tuvaṭṭeyyunti nipajjeyyuṁ.
  Sesaṁ uttanameva. Eḷakalomasamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ ticittaṁ tivedananti.
                       Paṭhamasikkhāpadaṁ.
      Dutiye. Ekaṁ attharaṇaṁ ceva pāpuraṇañca etāsanti
  ekattharaṇapāpuraṇā. Saṁhārimānaṁ pāvārattharaka kaṭasārakādīnaṁ ekaṁ
  antaṁ attharitvā ekaṁ pārupitvā tuvaṭṭentīnametaṁ adhivacanaṁ.
  Vavaṭṭhānaṁ dassetvāti majjhe kāsāyaṁ vā kattarayaṭṭhiṁ vā
  antamaso kāyabandhanaṁpi ṭhapetvā nipajjantīnaṁ anāpattīti attho.
  Sesaṁ uttānameva. Eḷakalomasamuṭṭhānaṁ kiriyā saññāvimokkhaṁ
  acittakaṁ paṇṇattivajjaṁ kāyakammaṁ ticittaṁ tivedananti.
                          Dutiyaṁ.
      Tatiye. Uḷārasambhāvitāti uḷārakulā pabbajitattā guṇehi
  ca uḷārattā uḷārāti sambhāvitā. Issāpakatāti issāya
  pakatā abhibhūtāti attho. Saññatti bahulā etāsanti
  saññattibahulā. Divasaṁ mahājanaṁ saññāpayamānāti attho.
  Viññatti bahulā etāsanti viññattibahulā. Viññattīti
-------------------------------------------------
[page 549]
  Hetūdāharaṇādīhivividhehinayehiviññāpanā veditabbā na yācanā.
  Caṅkamane nivattanagaṇanāya āpattiyo veditabbā. Tiṭṭhati vāti
  ādīsu payogagaṇanāya. Uddisati vātiādīsu padādigaṇanāya.
  Sesaṁ uttānameva. Tisamuṭṭhānaṁ kiriyākiriyaṁ saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                          Tatiyaṁ.
      Catutthe. Sati antarāyeti dasavidhe antarāye sati.
  Pariyesitvā na labhatīti aññaṁ upaṭṭhāyikaṁ na labhati. Gilānāyāti
  sayaṁ gilānāya. Āpadāsūti tathārūpe upaddave sati anāpatti.
  Sesaṁ uttānameva. Dhuranikkhepasamuṭṭhānaṁ akiriyā saññāvimokkhaṁ
  sacittakaṁ lokavajjaṁ kāyakammaṁ vacīkammaṁ akusalacittaṁ dukkhavedananti.
                         Catutthaṁ.
      Pañcame. Aññaṁ āṇāpetīti ettha sace nikkaḍḍhāti
  āṇattā ekappayogena bahūnipi dvārāni atikkāmeti ekā
  āpatti. Atha imamimañca dvāraṁ atikkāmehīti evaṁ āṇattā
  atikkāmeti dvāragaṇanāya āpattiyo. Sesaṁ uttānameva.
  Tisamuṭṭhānaṁ kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                         Pañcamaṁ.
      Chaṭṭhe sabbaṁ uttānameva. Samanubhāsanasamuṭṭhānaṁ akiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
-------------------------------------------------
[page 550]
  Dukkhavedananti.
                          Chaṭṭhaṁ.
      Sattamaṭṭhamanavamesu sabbaṁ uttānameva. Sabbāni
  eḷakalomasamuṭṭhānāni kiriyā nosaññāvimokkhāni acittakāni
  paṇṇattivajjāni kāyakammāni ticittāni tivedanānīti.
                     Sattamaṭṭhamanavamāni.
      Dasame. Āhundarikāti sambādhā. Dhuraṁ nikkhittamatteti
  sacepi dhuraṁ nikkhipitvā pacchā pakkamati āpattiyevāti attho.
  Pavāretvā pañca yojanāni gacchantiyāpi anāpatti. Chasu
  vattabbameva natthi. Sace pana tīṇi gantvā teneva maggena
  paccāgacchati na vaṭṭati. Aññena maggena āgantuṁ vaṭṭati.
  Antarāyeti dasavidhe antarāye. Gacchissāmīti nikkhantā nadīpūro pana
  āgato corā vā magge honti megho vā uṭṭhāti nivattituṁ
  vaṭṭati. Sesaṁ uttānameva. Paṭhamapārājikasamuṭṭhānaṁ akiriyā
  saññāvimokkhaṁ sacittakaṁ lokavajjaṁ kāyakammaṁ akusalacittaṁ dukkhavedananti.
                          Dasamaṁ.
                    Tuvaṭṭavaggo catuttho.
      Cittāgāravaggassa paṭhamasikkhāpade. Rājāgāranti rañño
  kīḷāgāraṁ. Cittāgāranti kīḷanacittasālaṁ. Ārāmanti kīḷanaupavanaṁ.
  Uyyānanti kīḷanuyyānaṁ. Pokkharinti kīḷāpokkharaṇiṁ tasmāyeva
  padabhājane yattha katthaci rañño kīḷituntiādi vuttaṁ. Dassanāya
-------------------------------------------------
[page 551]
  Gacchati āpatti dukkaṭassāti ettha padavāragaṇanāya dukkaṭaṁ.
  Yattha ṭhitā passatīti ettha pana sace ekasmiṁyeva ṭhāne ṭhitā
  padaṁ anuddharamānā pañcapi passati ekameva pācittiyaṁ. Taṁ taṁ
  disābhāgaṁ oloketvā passantiyā pana pāṭekkā āpattiyo.
  Bhikkhussa pana sabbattha dukkaṭaṁ. Ārāme ṭhitāti ajjhārāme
  rājāgārādīni karonti tāni passantiyā anāpatti. Gacchantī
  vā āgacchantī vāti piṇḍapātādīnaṁ atthāya gacchantiyā maggo
  hoti 1- tāni passati anāpatti. Sati karaṇīye gantvāti rañño
  santikaṁ kenaci karaṇīyena gantvā passati anāpatti. Āpadāsūti
  kenaci upaddūtā pavisitvā passati anāpatti. Sesaṁ uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ lokavajjaṁ
  kāyakammaṁ akusalacittaṁ tivedananti.
                          Paṭhamaṁ.
      Dutiye. Abhinisīdanābhinipajjanesu payogagaṇanāya āpattiyo
  veditabbā. Sesaṁ uttānameva. Eḷakalomasamuṭṭhānaṁ kiriyā
  nosaññāvimokkhaṁ acittakaṁ paṇṇattivajjaṁ kāyakammaṁ ticittaṁ
  tivedananti.
                          Dutiyaṁ.
      Tatiye. Ujjavūjjaveti yattakaṁ hatthena añchitaṁ hoti
  tattakamhi veṭhite ekā āpatti. Kantanato pana pubbe kappāsavicinanaṁ

  *  *  *  *  *  *
  Footnote: 1.... gacchantī yāni magge hontīti.
-------------------------------------------------
[page 552]
  Ādiṁ katvā sabbappayogesu hatthavāragaṇanāya dukkaṭaṁ. Kantitasuttanti
  dasikasuttādiṁ saṅghāṭetvā kantati dukkantitaṁ vā paṭikantati.
  Sesaṁ uttānameva. Eḷakalomasamuṭṭhānaṁ kiriyā nosaññāvimokkhaṁ
  acittakaṁ paṇṇattivajjaṁ kāyakammaṁ ticittaṁ tivedananti.
                          Tatiyaṁ.
      Catutthe. Yāgu vātiādīsu taṇḍulakoṭṭanaṁ ādiṁ katvā
  sabbappayogesu payogagaṇanāya dukkaṭaṁ. Yāgubhattesu bhājanagaṇanāya
  khādanīyādīsu rūpagaṇanāya pācittiyāni. Yāgupāneti manussehi
  saṅghassatthāya kayiramāne yāgupāne vā saṅghabhatte vā tesaṁ sahāyabhāvena
  yaṅkiñci pacantiyā anāpatti. Cetiyapūjāya sahāyikā hutvā
  gandhādīni pūjeti vaṭṭati. Attano veyyāvaccakarassāti sacepi
  mātāpitaro āgacchanti yaṅkiñci vījaniṁ vā sammuñjanīdaṇḍakaṁ 1- vā
  kārāpetvā veyyāvaccakaraṭṭhāne ṭhapetvāva yaṅkiñci pacituṁ
  vaṭṭati. Sesaṁ uttānameva. Samuṭṭhānādīni tatiyasadisānevāti.
                         Catutthaṁ.
      Pañcame. Asati antarāyeti dasavidhe antarāye asati. Dhuraṁ
  nikkhipitvā pacchā vinicchinantī āpattiṁ āpajjitvāva vinicchināti.
  Pariyesitvā na labhatīti sahāyikā bhikkhuniyo na labhati. Sesaṁ
  uttānameva. Dhuranikkhepasamuṭṭhānaṁ akiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
                         Pañcamaṁ.

  *  *  *  *  *  *
  Footnote: 1. sammajjanīti vā sammuñjanīti vā pāṭhadvayaṁ atthato ekameva.
-------------------------------------------------
[page 553]
      Chaṭṭhe sabbaṁ naggavagge āgārikasikkhāpade vuttanayeneva
  veditabbaṁ. Ayaṁ pana viseso. Taṁ chassamuṭṭhānaṁ idaṁ sahatthāti
  vuttattā eḷakalomasamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                          Chaṭṭhaṁ.
      Sattame. Punapariyāyeti punavāre. Āpadāsūti mahagghaṁ
  cīvaraṁ sarīrato mocetvā supaṭisāmitaṁ corā haranti evarūpāsu
  āpadāsu anissajjitvā nivāsentiyā anāpatti. Sesaṁ
  uttānamevāti. Kaṭhinasamuṭṭhānaṁ kāyavācato kāyavācācittato ca
  samuṭṭhāti kiriyākiriyaṁ nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                         Sattamaṁ.
      Aṭṭhame. Anissajjitvāti rakkhaṇatthāya adatvā imaṁ
  jaggeyyāsīti evaṁ anāpucchitvāti attho. Pariyesitvā na
  labhatīti paṭijaggikaṁ na labhati. Gilānāyāti vacībhedaṁ kātuṁ
  asamatthāya. Āpadāsūti raṭṭhe bhijjante āvāse chaḍḍetvā
  gacchanti evarūpāsu āpadāsu anāpatti. Sesaṁ uttānameva.
  Samuṭṭhānādīni anantarasikkhāpadasadisānevāti.
                         Aṭṭhamaṁ.
      Navame. Bāhirakaṁ anatthasaṁhitanti hatthiassarathadhanutharu-
  sippāthabbanakhīlanavasīkaraṇasosāpanamantāgadappayogādibhedaṁ parūpaghātakaraṁ.
-------------------------------------------------
[page 554]
  Parittanti yakkhaparittanāgamaṇḍalādibhedaṁ sabbaṁpi vaṭṭati. Sesaṁ
  uttānameva. Padasodhammasamuṭṭhānaṁ vācato vācācittato ca samuṭṭhāti
  kiriyā nosaññāvimokkhaṁ acittakaṁ paṇṇattivajjaṁ vacīkammaṁ ticittaṁ
  tivedananti.
                          Navamaṁ.
      Dasame. Vāceyyāti padaṁ viseso. Sesaṁ navame vuttanayeneva
  veditabbaṁ saddhiṁ samuṭṭhānādīhīti.
                          Dasamaṁ.
                   Cittāgāravaggo pañcamo.
      Ārāmavaggassa paṭhamasikkhāpade. Parikkhepaṁ atikkamantiyā
  upacāraṁ okkamantiyāti ettha paṭhamapāde dukkaṭaṁ dutiyapāde
  pācittiyaṁ. Sīsānulokikāti paṭhamaṁ pavisantīnaṁ bhikkhunīnaṁ sīsaṁ anulokentī
  pavisati anāpatti. Yattha bhikkhuniyo paṭhamataraṁ pavisitvā
  sajjhāyacetiyavandanādīni karonti tattha tāsaṁ santikaṁ gacchāmīti
  gantuṁ vaṭṭati. Āpadāsūti kenaci upaddūtā hoti evarūpāsu
  āpadāsu pavisituṁ vaṭṭati. Sesaṁ uttānameva. Dhuranikkhepasamuṭṭhānaṁ
  kiriyākirayaṁ saññāvimokkhaṁ sacittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                          Paṭhamaṁ.
      Dutiye. Āyasmā kappitakoti ayaṁ jaṭilasahassassa abbhantaro
-------------------------------------------------
[page 555]
  Thero. Saṁharīti saṅkāmesi. Saṁhaṭoti saṅkāmito. Kasāvaṭoti
  nahāpito. Kāsāvaṁ nivāsetvā kammaṁ karonti 1- taṁ sandhāyāhaṁsu.
  Sesaṁ uttānameva. Tisamuṭṭhānaṁ kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti.
                          Dutiyaṁ.
      Tatiye. Anusāsanīpurekkhārāyāti idānipi tvaṁ bālā
  abyattātiādinā nayena anusāsanīpakkhe ṭhatvā vadantiyā
  anāpatti. Sesaṁ uttānameva. Samuṭṭhānādīni anantara-
  sikkhāpadasadisānevāti.
                          Tatiyaṁ.
      Catutthe sabbaṁ uttānameva. Catussamuṭṭhānaṁ kāyato
  kāyavācato kāyacittato kāyavācācittato ca samuṭṭhāti nimantitāya
  anāpucchā bhuñjantiyā āpattisambhavato siyā kiriyākiriyaṁ pavāritāya
  kappiyaṁ kāretvāpi akāretvāpi bhuñjantiyā āpattisambhavato
  siyā kiriyā nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                         Catutthaṁ.
      Pañcame. Kule maccharo kulamaccharo. Kulamaccharo
  etissā atthīti kulamaccharinī. Kulaṁ vā maccharāyatīti kulamaccharinī.
  Kulassa avaṇṇanti taṁ kulaṁ assaddhaṁ appasannanti. Bhikkhunīnaṁ

  *  *  *  *  *  *
  Footnote: 1. karoti.
-------------------------------------------------
[page 556]
  Avaṇṇanti bhikkhuniyo dussīlā pāpadhammāti. Santaṁyeva ādīnavanti
  kulassa vā bhikkhunīnaṁ vā santaṁ aguṇaṁ. Sesaṁ uttānameva.
  Tisamuṭṭhānaṁ kiriyā saññāvimokkhaṁ sacittakaṁ lokavajjaṁ kāyakammaṁ
  vacīkammaṁ akusalacittaṁ dukkhavedananti.
                         Pañcamaṁ.
      Chaṭṭhe. Ovādāyāti garudhammatthāya. Saṁvāsāyāti
  uposathappavāraṇāpucchanatthāya. Ayamettha saṅkhepo. Vitthāro
  pana bhikkhunovādakasikkhāpadavaṇṇanāyaṁ vuttoyeva. Eḷakalomasamuṭṭhānaṁ
  kiriyā nosaññāvimokkhaṁ acittakaṁ paṇṇattivajjaṁ kāyakammaṁ
  ticittaṁ tivedananti.
                          Chaṭṭhaṁ.
      Sattame. Pariyesitvā na labhatīti bhikkhuniṁ na labhati. Sesaṁ
  uttānameva. Imissāpi vitthāro bhikkhunovādake vuttoyeva.
  Dhuranikkhepasamuṭṭhānaṁ akiriyā saññāvimokkhaṁ sacittakaṁ lokavajjaṁ
  kāyakammaṁ vacīkammaṁ akusalacittaṁ dukkhavedananti.
                         Sattamaṁ.
      Aṭṭhame. Ekakammantiādīhi uposathappavāraṇāyeva vuttā.
  Sesaṁ uttānameva. Imissāpi vitthāro bhikkhunovādake vuttoyeva.
  Paṭhamapārājikasamuṭṭhānaṁ akiriyā saññāvimokkhaṁ sacittakaṁ lokavajjaṁ
  kāyakammaṁ akusalacittaṁ dukkhavedananti.
                         Aṭṭhamaṁ.
-------------------------------------------------
[page 557]
      Navame sabbaṁ uttānameva. Imissāpi vitthāro bhikkhunovādake
  vuttoyeva. Dhuranikkhepasamuṭṭhānaṁ akiriyā saññāvimokkhaṁ sacittakaṁ
  lokavajjaṁ kāyakamamaṁ vacīkammaṁ akusalacittaṁ dukkhavedananti.
                          Navamaṁ.
      Dasame. Pasākheti adhokāye. Adhokāyo hi yasmā
  tato rukkhassa sākhā viya ubho ūrū pabhijjitvā gatā tasmā
  pasākhāti vuccati. Bhindātiādīsu sace bhinda phālehīti
  sabbāni āṇāpeti so ca tatheva karoti cha āṇattidukkaṭāni
  cha ca pācittiyāni āpajjati. Athāpi evaṁ āṇāpeti upāsaka
  yaṅkiñci ettha kātabbaṁ taṁ sabbaṁ karohīti. So ca sabbānipi
  bhedanādīni karoti. Ekavācāya cha dukkaṭāni cha pācittiyānīti
  dvādasa āpattiyo. Sace pana bhedanādīsu ekaṁyeva vatvā imaṁ karohīti
  āṇāpeti so ca sabbāni karoti yaṁ āṇattaṁ tasseva
  karaṇe pācittiyaṁ sesesu anāpatti. Sesaṁ uttānameva.
  Kaṭhinasamuṭṭhānaṁ kiriyākiriyaṁ nosaññāvimokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                          Dasamaṁ.
                    Ārāmavaggo chaṭṭho.
      Gabbhinīvaggassa paṭhamasikkhāpade. Āpannasattāti kucchiṁ
  paviṭṭhasattā.
                          Paṭhamaṁ.
-------------------------------------------------
[page 558]
      Dutiye. Pāyantinti thaññaṁ pāyamānaṁ. Mātā vā hotīti
  yaṁ dārakaṁ pāyeti tassa mātā vā hoti dhātī vā. Sesaṁ
  uttānameva. Ubhayampi tisamuṭṭhānaṁ kiriyā saññāvimokkhaṁ sacittakaṁ
  paṇṇattivajjaṁ kāyakammaṁ vacīkammaṁ ticittaṁ tivedananti.
                          Dutiyaṁ.
      Tatiye. Sikkhāsammatiṁ dātunti kasmā dāpeti.
  Mātugāmo nāma lolo hoti dve vassāni chasu dhammesu
  asikkhitvā sīlāni pūrayamāno kilamati sikkhitvā pana pacchā
  na kilamissati nittharissatīti dāpesi. Pāṇātipātā veramaṇiṁ
  dve vassāni avītikkamasamādānaṁ samādiyāmīti yaṁ yaṁ pāṇātipātā
  veramaṇīti paññattaṁ sikkhāpadaṁ taṁ pāṇātipātā veramaṇīsikkhāpadaṁ
  dve vassāni avītikkamitabbasamādānaṁ katvā samādiyāmīti
  attho. Esa nayo sabbattha. Imā cha sikkhāyo
  saṭṭhivassāyapi pabbajitāya dātabbāyeva. Na etāsu asikkhitā
  upasampādetabbā.
                          Tatiyaṁ.
      Catutthe sabbaṁ uttānameva. Sace pana paṭhamaṁ sikkhāsammati
  na dinnā hoti upasampadamālakepi dātabbāyeva. Imā dvepi
  mahāsikkhamānā nāma.
                         Catutthaṁ.
      Pañcame. Kiñcāpi ūnadvādasavassaṁ paripuṇṇasaññāya
-------------------------------------------------
[page 559]
  Vuṭṭhāpentiyā anāpatti sā pana anupasampannāva hoti.
  Sesaṁ uttānameva.
                         Pañcamaṁ.
      Chaṭṭhe. Dasavassāya gihigatāya sikkhāsammatiṁ datvā
  paripuṇṇadvādasavassaṁ upasampādetuṁ vaṭṭati.
                          Chaṭṭhaṁ.
      Sattame sabbaṁ uttānameva. Samuṭṭhānādīnipi sabbesu
  dutiye vuttasadisāneva. Ayaṁ pana viseso. Yattha sammati
  atthi tattha kiriyākiriyaṁ hoti.
                         Sattamaṁ.
      Aṭṭhame. Na anuggaṇhāpeyyāti imissā ayye
  uddesādīni dehīti evaṁ uddesādīhi na anuggaṇhāpeyya.
  Pariyesitvāti aññaṁ pariyesitvā na labhati. Sayaṁ gilānā
  hoti na sakkoti uddesādīni dātuṁ tassā anāpatti.
  Sesaṁ uttānameva. Dhuranikkhepasamuṭṭhānaṁ akiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                         Aṭṭhamaṁ.
      Navame. Na upaṭṭhaheyyāti cuṇṇena mattikāya dantakaṭṭhena
  mukhodakenāti evaṁ tena tena karaṇīyena na upaṭṭhaheyya. Sesaṁ
  uttānameva. Paṭhamapārājikasamuṭṭhānaṁ akiriyā saññāvimokkhaṁ
-------------------------------------------------
[page 560]
  Sacittakaṁ lokavajjaṁ kāyakammaṁ akusalacittaṁ dukkhavedananti.
                          Navamaṁ.
      Dasame. Neva vūpakāseyyāti na gahetvā gaccheyya.
  Na vūpakāsāpeyyāti imaṁ ayye gahetvā gacchāti aññaṁ
  na āṇāpeyya. Sesamettha uttānameva. Dhuranikkhepasamuṭṭhānaṁ
  akiriyā saññāvimokkhaṁ sacittakaṁ lokavajjaṁ kāyakammaṁ vacīkammaṁ
  akusalacittaṁ dukkhavedananti.
                       Dasamasikkhāpadaṁ.
                    Gabbhinīvaggo sattamo.
      Kumārībhūtavaggassa paṭhamadutiyatatiyasikkhāpadāni tīhi
  gihigatasikkhāpadehi sadisāneva. Yā pana tā sabbapaṭhamā dve
  mahāsikkhamānā tā atikkantavīsavassāti veditabbā tā gihigatā
  vā hontu agihigatā vā sikkhamānā icceva vattabbā.
  Gihigatāti vā kumārībhūtāti vā na vattabbā. Gihigatāya dasavassakāle
  sikkhāsammatiṁ datvā dvādasavassakāle upasampadā kātabbā.
  Ekādasavassakāle datvā terasavassakāle kātabbā. Dvādasaterasa-
  cuddasapaṇṇarasasoḷasasattarasāṭṭhārasavassakāle sammatiṁ datvā
  vīsativassakāle upasampadā kātabbā. Aṭṭhārasavassakālato
  paṭṭhāya ca panāyaṁ gihigatātipi kumārībhūtātipi vattuṁ vaṭṭati.
  Kumārībhūtā pana gihigatāti na vattabbā. Kumārībhūtā icceva
  vattabbā. Mahāsikkhamānā pana gihigatātipi vattuṁ na vaṭṭati.
-------------------------------------------------
[page 561]
  Kumārībhūtātipi vattuṁ na vaṭṭati. Sikkhāsammatidānavasena pana tissopi
  sikkhamānāti vattuṁ vaṭṭati.
                          Tatiyaṁ.
      Catutthapañcamachaṭṭhesu sabbaṁ uttānameva. Sabbāni
  tisamuṭṭhānāni. Catutthaṁ kiriyā saññāvimokkhaṁ sacittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti. Pañcamaṁ kiriyākiriyaṁ
  saññāvimokkhaṁ sacittakaṁ paṇṇattivajjaṁ kāyakammaṁ vacīkammaṁ ticittaṁ
  tivedananti. Yañcettha saṅghena paricchinditabbāti vuttaṁ tassa
  upaparikkhitabbāti attho. Chaṭṭhaṁ kiriyā saññāvimokkhaṁ sacittakaṁ
  lokavajjaṁ kāyakammaṁ vacīkammaṁ akusalacittaṁ dukkhavedananti. Yaṁ panettha
  paricchinditvāti vuttaṁ tassa upaparikkhitvāti attho.
                          Chaṭṭhaṁ.
      Sattame sabbaṁ uttānameva. Dhuranikkhepasamuṭṭhānaṁ kiriyā
  saññāvimokkhaṁ sacittakaṁ lokavajjaṁ kāyakammaṁ vacīkammaṁ akusalacittaṁ
  dukkhavedananti.
                         Sattamaṁ.
      Aṭṭhamepi sabbaṁ uttānameva. Samuṭṭhānādīni anantarasadisānevāti.
                         Aṭṭhamaṁ.
      Navame. Sokavasanti saṅketaṁ katvā agacchamānā purisānaṁ
  anto sokaṁ pavesetīti sokavasā. Taṁ sokavasaṁ. Tenāha
-------------------------------------------------
[page 562]
  Sokavasā nāma paresaṁ dukkhaṁ uppādetīti. Athavā gharaṁ viya
  gharasāmikā ayaṁpi purisasamāgamaṁ alabhamānā sokaṁ āvisati iti yaṁ
  āvisati svāssā āvāso hotīti sokāvāsā. Tenāha sokaṁ
  āvisatīti. Ajānantīti īdisā ayanti ajānamānā. Sesaṁ
  uttānameva. Tisamuṭṭhānaṁ kiriyā saññāvimokkhaṁ sacittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
                          Navamaṁ.
      Dasame. Anāpucchāti anāpucchitvā. Bhikkhunīhi dvikkhattuṁ
  āpucchitabbaṁ pabbajjakāle ca upasampadakāle ca. Bhikkhūnaṁ pana
  sakiṁ āpucchitepi vaṭṭati. Ajānantīti mātādīnaṁ atthibhāvaṁ ajānantī.
  Sesaṁ uttānameva. Apubbasamuṭṭhānasīsaṁ catussamuṭṭhānaṁ vācato
  kāyavācato vācācittato kāyavācācittato ca samuṭṭhāti. Kathaṁ.
  Abbhānakammādīsu kenacideva karaṇīyena khaṇḍasīmāyaṁ nisinnā pakkosatha
  sikkhamānaṁ idheva naṁ upasampādessāmāti upasampādeti evaṁ vācato
  ca samuṭṭhāti. Upassayato paṭṭhāya upasampādessāmīti vatvā
  khaṇḍasīmaṁ gacchantiyā kāyavācato ca samuṭṭhāti. Dvasupi ṭhānesu
  paṇṇattibhāvaṁ jānitvāva vītikkamaṁ karontiyā vācācittato
  kāyavācācittato ca samuṭṭhāti. Ananujānāpetvā upasampādanato
  kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ
  vacīkammaṁ ticittaṁ tivedananti.
                          Dasamaṁ.
-------------------------------------------------
[page 563]
      Ekādasame. Parivāsiyachandadānenāti parivāsiyena
  chandadānena. Tattha catubbidhapārivāsiyaṁ parisapārivāsiyaṁ rattipārivāsiyaṁ
  chandapārivāsiyaṁ ajjhāsayapārivāsiyanti. Parisapārivāsiyaṁ nāma bhikkhū
  kenacideva karaṇīyena sannipatitā honti. Atha megho vā uṭṭheti
  ussāraṇā vā karīyati manussā vā ajjhottharantā āgacchanti
  bhikkhū anokāso mayaṁ aññattha gacchāmāti chandaṁ avissajjetvāva
  uṭṭhahanti. Idaṁ parisapārivāsiyaṁ. Kiñcāpi parisapārivāsiyaṁ chandassa
  pana avisaṭṭhattā kammaṁ kātuṁ vaṭṭati. Puna bhikkhū uposathādīni
  karissāmāti rattiṁ sannipatitvā yāva sabbe sannipatanti tāva
  dhammaṁ suṇissāmāti ekaṁ ajjhesanti. Tasmiṁ dhammakathaṁ kathenteyeva
  aruṇo uggacchi. Sace cātuddasikaṁ uposathaṁ karissāmāti nisinnā
  paṇṇarasoti kātuṁ vaṭṭati. Sace paṇṇarasikaṁ kātuṁ nisinnā
  pāṭipade anuposatho uposathaṁ kātuṁ na vaṭṭati. Aññaṁ pana
  saṅghakiccaṁ kātuṁ vaṭṭati. Idaṁ rattipārivāsiyaṁ nāma. Puna bhikkhū
  kiñcideva abbhānādisaṅghakammaṁ karissāmāti nisinnā honti. Tatreko
  nakkhattapāṭhako bhikkhu evaṁ vadeti ajja nakkhattaṁ dāruṇaṁ mā
  imaṁ kammaṁ karothāti. Te tassa vacanena chandaṁ vissajjetvā tatheva
  nisinnā honti. Athañño āgantvā nakkhattaṁ paṭimānentaṁ attho
  bālaṁ upaccagāti 1- vatvā kiṁ nakkhattena karothāti vadati. Idaṁ
  chandapārivāsiyañceva ajjhāsayapārivāsiyañca. Etasmiṁ pārivāsiye
  puna chandapārisuddhiṁ anānetvā kammaṁ kātuṁ na vaṭṭati. Vuṭṭhitāya

  *  *  *  *  *  *
  Footnote: 1. jā. kh. 27/16. tadaṭṭhakathā. 2/35.
-------------------------------------------------
[page 564]
  Parisāyāti chandaṁ vissajjetvā kāyena vā chandavissajjanamatteneva vā
  uṭṭhitāya. Anāpatti avuṭṭhitāya parisāyāti chandaṁ avissajjetvā
  avuṭṭhitāya anāpatti. Sesaṁ uttānameva. Tisamuṭṭhānaṁ kiriyā
  saññāvimokkhaṁ sacittakaṁ paṇṇattivajjaṁ kāyakammaṁ vacīkammaṁ ticittaṁ
  tivedananti.
                        Ekādasamaṁ.
      Dvādasame. Upassayo na sammatīti vasanokāso nappahoti.
  Sesaṁ uttānameva. Samuṭṭhānādīni anantarasadisānevāti.
                        Dvādasamaṁ.
      Terasame. Ekaṁ vassaṁ dveti ekantarike ekasmiṁ saṁvacchare
  dve vuṭṭhāpeti. Sesaṁ uttānameva. Samuṭṭhānādīnipi
  vuttasadisānevāti.
                      Terasamasikkhāpadaṁ.
                   Kumārībhūtavaggo aṭṭhamo.
      Chattavaggassa paṭhamasikkhāpade. Sakiṁpi dhāreti āpatti
  pācittiyassāti maggagamane ekappayogeneva divasaṁpi dhāreti ekāva
  āpatti. Sace kaddamādīni patvā upāhanā omuñcitvā
  chattameva dhārentī gacchati dukkaṭaṁ. Athāpi gacchādīni disvā
  chattaṁ apanāmetvā upāhanāruḷhāva gacchati dukkaṭameva. Sace
  chattaṁpi apanāmetvā upāhanāpi omuñcitvā puna dhāreti
  pācittiyaṁ. Evaṁ payogagaṇanāya āpattiyo veditabbā. Sesaṁ
-------------------------------------------------
[page 565]
  Uttānameva. Eḷakasamuṭṭhānaṁ kiriyā nosaññāvimokkhaṁ acittakaṁ
  paṇṇattivajjaṁ kāyakammaṁ ticittaṁ tivedananti.
                       Paṭhamasikkhāpadaṁ.
      Dutiye. Yānena yāyatīti etthāpi orohitvā punappunaṁ
  abhiruhantiyā payogagaṇanāya āpattiyo. Sesaṁ paṭhame vuttanayamevāti.
                          Dutiyaṁ.
      Tatiye. Vippakiriyiṁsūti mālāyo vippakiṇṇā. Idhāpi
  omuñcitvā dhārentiyā payogagaṇanāya āpattiyo. Samuṭṭhānādīni
  vuttanayāneva. Kevalaṁ idha akusalacittaṁ hotīti.
                          Tatiyaṁ.
      Catutthe. Sīsūpagādīsu yaṁ yaṁ dhāreti tassa tassa vasena
  vatthugaṇanāya āpattiyo veditabbā. Sesaṁ tatiye vuttanayameva.
                         Catutthaṁ.
      Pañcame. Gandhavaṇṇakenāti gandhena vaṇṇakena ca.
  Sesaṁ uttānameva. Samuṭṭhānādīni tatiyasadisānevāti.
                         Pañcamaṁ.
      Chaṭṭhe sabbaṁ pañcame vuttasadisamevāti.
                          Chaṭṭhaṁ.
      Sattame. Ummaddāpeti āpatti pācittiyassāti ettha
  hatthaṁ amocetvā ummajjane ekāva āpatti. Mocetvā
-------------------------------------------------
[page 566]
  Mocetvā ummajjane payogagaṇanāya āpattiyo. Sambāhanepi
  eseva nayo. Gilānāyāti antamaso maggagamanaparissamenāpi
  sābādhāya. Āpadāsūti corabhayādīhi sarīrakampanādīsu. Sesaṁ
  uttānameva. Samuṭṭhānādīni tatiyasadisānevāti.
                         Sattamaṁ.
      Aṭṭhamādīsu tīsu sikkhamānāya sāmaṇeriyā gihiniyāti idameva
  nānākaraṇaṁ. Sesaṁ sattame vuttasadisamevāti.
                          Dasamaṁ.
      Ekādasame. Bhikkhussa puratoti abhimukhamevāti attho.
  Idaṁ pana upacāraṁ sandhāya kathitanti veditabbaṁ. Sesaṁ uttānameva.
  Kaṭhinasamuṭṭhānaṁ kāyavācato kāyavācācittato ca samuṭṭhāti
  kiriyākiriyaṁ nosaññāvimokkhaṁ acittakaṁ paṇṇattivajjaṁ kāyakammaṁ vacīkammaṁ
  ticittaṁ tivedananti.
                        Ekādasamaṁ.
      Dvādasame. Anokāsakatanti asukasmiṁ nāma ṭhāne pucchāmīti
  evaṁ akataokāsaṁ. Tenevāha anokāsakatanti anāpucchāti.
  Anuddissāti asukasmiṁ nāma ṭhāne pucchāmīti evaṁ aniyametvā kevalaṁ
  pucchitabbaṁ atthi pucchāmi ayyāti evaṁ vatvā. Sesaṁ uttānameva.
  Padasodhammasamuṭṭhānaṁ vācato vācācittato ca samuṭṭhāti kiriyākiriyaṁ
  nosaññāvimokkhaṁ acittakaṁ paṇṇattivajjaṁ vacīkammaṁ ticittaṁ tivedananti.
                        Dvādasamaṁ.
-------------------------------------------------
[page 567]
      Terasame. Parikkhepaṁ atikkamantiyāti ekena pādena
  atikkante dukkaṭaṁ dutiyena pācittiyaṁ. Upacārepi eseva nayo.
  Acchinnacīvarikāyātiādīsu saṅkaccikacīvarameva cīvaranti veditabbaṁ.
  Āpadāsūti mahagghaṁ hoti saṅkaccikaṁ 1- pārupitvā gacchantiyāva upaddavo
  uppajjati evarūpāsu āpadāsu anāpatti. Sesaṁ uttānameva.
  Eḷakalomasamuṭṭhānaṁ kiriyā nosaññāvimokkhaṁ acittakaṁ paṇṇattivajjaṁ
  kāyakammaṁ ticittaṁ tivedananti.
                         Terasamaṁ.
                     Chattavaggo navamo.
      Uddiṭṭhā kho ayyāyo chassaṭṭhisatā pācittiyā dhammāti
  ettha sabbāneva bhikkhunīnaṁ khuddakesu channavuti bhikkhūnaṁ dvenavutīti
  aṭṭhāsītisatasikkhāpadāni tato sakalaṁ bhikkhunīvaggaṁ paramparabhojanaṁ
  anatirittabhojanaṁ anatirittena abhihaṭṭhuṁpavāraṇaṁ paṇītabhojanaviññatti
  acelakasikkhāpadaṁ duṭṭhullapaṭicchādanaṁ ūnavīsativassūpasampādanaṁ
  mātugāmena saddhiṁ saṁvidhāya addhānagamanaṁ rājantepurappavesanaṁ santaṁ
  bhikkhuṁ anāpucchā vikāle gāmappavesanaṁ nisīdanaṁ vassikasāṭikanti
  imāni dvāvīsati sikkhāpadāni apanetvā sesāni satañca
  chassaṭṭhī ca sikkhāpadāni pāṭimokkhuddesamaggena uddiṭṭhāni
  hontīti veditabbāni. Tenāha uddiṭṭhā kho ayyāyo chassaṭṭhisatā
  pācittiyā dhammāti .pe. Evametaṁ dhārayāmīti.
      Tatrāyaṁ saṅkhepato samuṭṭhānavinicchayo. Giraggasamajjaṁ cittāgāraṁ

  *  *  *  *  *  *
  Footnote: 1. pāliyaṁ saṅkacchikanti dissati
-------------------------------------------------
[page 568]
  Saṅghāṇiṁ itthālaṅkāro gandhavaṇṇako vāsitakapiññāko bhikkhunīādīhi
  ummaddanaparimaddanāni imāni dasa sikkhāpadāni acittakāni
  lokavajjāni. Ayaṁ panettha adhippāyo. Vināpi cittena
  āpajjitabbattā acittakāni citte pana sati akusaleneva āpajjitabbattā
  lokavajjāni avasesāni acittakāni paṇṇattivajjāneva.
  Corīvuṭṭhāpanaṁ gāmantarāarāmasikkhāpadaṁ gabbhinīvagge ādito paṭṭhāya
  satta kumārībhūtavagge ādito paṭṭhāya pañca purisasaṁsaṭṭhaṁ
  pārivāsiyacchandadānaṁ anuvassavuṭṭhāpanaṁ ekantarikavuṭṭhāpananti imāni
  ekūnavīsati sikkhāpadāni sacittakāni paṇṇattivajjāni avasesāni
  sacittakāni lokavajjānevāti.
      Samantapāsādikāya vinayasaṁvaṇṇanāya bhikkhunīvibhaṅge khuddakakaṇḍavaṇṇanā
  niṭṭhitā.
                   ------------
                 Pāṭidesanīyakaṇḍavaṇṇanā
        pāṭidesanīyā nāma khuddakānaṁ anantarā
        ye dhammā aṭṭha āruḷhā saṅkhepeneva saṅgahaṁ
        tesaṁ pavattate esā saṅkhepeneva vaṇṇanā.
      Yāni hi ettha pāliyaṁ sappitelādīni niddiṭṭhāni tāniyeva
  viññāpetvā bhuñjantiyā pāṭidesanīyā. Pālivinimuttakesu pana
  sabbesu dukkaṭaṁ. Sesamettha uttānameva. Aṭṭhavidhaṁ panetaṁ
-------------------------------------------------
[page 569]
  Pāṭidesanīyaṁ catussamuṭṭhānaṁ kāyato vācato kāyavācato
  kāyavācācittato ca samuṭṭhāti kiriyā nosaññāmokkhaṁ acittakaṁ paṇṇattivajjaṁ
  kāyakammaṁ vacīkammaṁ ticittaṁ tivedananti.
             Pāṭidesanīyakaṇḍavaṇṇanā niṭṭhitā.
        Sekhiyā pana uddiṭṭhā ye dhammā pañcasattati
        tesaṁ anantarāyeva sattādhikaraṇavhayā
        mahāvibhaṅge yo vutto tesaṁ atthavinicchayo
        bhikkhunīnaṁ vibhaṅgepi tādisaṁyeva taṁ vidū
        yasmā tasmā visuṁ tesaṁ dhammānaṁ atthavaṇṇanā.
        Na vuttā tattha yā vuttā vuttāyeva hi sā idhāti.
        Samantapāsādikāya vinayasaṁvaṇṇanāya bhikkhunīvibhaṅgavaṇṇanā
                     niṭṭhitā.
        Ubhatopāṭimokkhānaṁ vibhaṅgaṁ āha yaṁ jino
        anantarāyena ayaṁ niṭṭhitā tassa vaṇṇanā.
        Yathā tatheva sabbepi sattā sabbāsavāpahaṁ
        maggaṁ anantarāyena patvā passantu nibbutinti.
-------------------------------------------------

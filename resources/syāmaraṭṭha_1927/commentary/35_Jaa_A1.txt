[page 001]
                   Khuddakanikāya jātakaṭṭhakathā
                        paṭhamo bhāgo
                        ---------
            namo tassa bhagavato arahato sammāsambuddhassa.
                   ------------------
                        Paṇāmagāthā
           jātikoṭisahassehi pamāṇrahitaṁ hitaṁ
           lokassa lokanāthena kataṁ yena mahesinā,
           tassa pāde namassitvā katvā dhammassa cañjaliṁ
           saṁghañca patimānetvā sabbasammānabhājanaṁ,
           namassanādino assa puññassa ratanattaye
           pavattassānubhāvena chetvā sabbe upaddave,
           taṁ taṁ kāraṇamāgamma desitāni jutīmatā
           apaṇṇakādīni purā jātakāni mahesinā
           yāni yesu ciraṁ satthā lokanittharaṇatthiko
           anante bodhisambhāre paripācesi nāyako
           tāni sabbāni ekajjhaṁ āropentehi saṅgahaṁ
           jātakaṁ nāma saṅgītaṁ dhammasaṅgāhakehi yaṁ,
           buddhavaṁsassa etassa icchantena ciraṭṭhitiṁ
           yācito abhigantvāna therena atthadassinā
           asaṁsaṭṭhavihārena sadā suddhavihārinā
           tatheva buddhamittena santacittena viññunā
           mahiṁsāsakavaṁsamhi sambhūtena nayaññunā
           buddhadevena ca tathā bhikkhunā suddhabuddhinā
           mahāpurisacariyānaṁ ānubhāvaṁ acintiyaṁ
           tassa vijjotayantassa jātakassatthavaṇṇanaṁ
           mahāvihāravāsīnaṁ vācanāmagganissitaṁ
           bhāsissaṁ bhāsato taṁ me sādhu gaṇhantu sādhavoti.
                  --------------------
-------------------------------------------------
[page 002]
                         Nidānakathā
     sā panāyaṁ jātakassa atthavaṇṇanā dūrenidānaṁ avidūrenidānaṁ
 santikenidānanti imāni tīṇi nidānāni dassetvā vaṇṇiyamānā ye naṁ
 suṇanti, tehi samudāgamato paṭṭhāya viññātattā yasmā suṭṭhu
 viññātā nāma hoti, tasmā naṁ tāni nidānāni dassetvā vaṇṇayissāmi.
      Tattha ādito tāva tesaṁ nidānānaṁ paricchedo veditabbo.
 Dīpaṅkarapādamūlasmiṁ hi katābhinīhārassa mahāsattassa yāva
 vessantarattabhāvā cavitvā tusitapure nibbatti, tāva pavatto
 kathāmaggo dūrenidānaṁ nāma, tusitabhavanato pana cavitvā yāva
 bodhimaṇḍe sabbaññutappatti, tāva pavatto kathāmaggo avidūrenidānaṁ
 nāma, santikenidānaṁ pana tesu tesu ṭhānesu viharato tasmiṁ tasmiṁyeva
 ṭhāne labbhatīti.
                      1 Dūrenidānakathā
      tatridaṁ dūrenidānaṁ nāma:- ito kira kappasatasahassādhikānaṁ
 catunnaṁ asaṅkheyyānaṁ matthake amaravatī nāma nagaraṁ ahosi, tattha
 sumedho nāma brāhmaṇo paṭivasati, ubhato sujāto mātito ca pitito ca
 saṁsuddhagahaṇiko yāva sattamā kulaparivaṭṭā akkhitto anupakkuṭṭho
 jātivādena abhirūpo dassanīyo pāsādiko paramāya vaṇṇapokkharatāya
 samannāgato. So aññaṁ kammaṁ akatvā brāhmaṇasippameva uggaṇhi. Tassa
 daharakāleyeva mātāpitaro kālamakaṁsu. Athassa rāsivaḍḍhako amacco
 āyapotthakaṁ āharitvā suvaṇṇarajatamaṇimuttādibharite gabbhe vivaritvā
 "ettakante kumāra mātusantakaṁ, ettakaṁ pitusantakaṁ, ettakaṁ
 ayyakapeyyakānan"ti yāva sattamā kulaparivaṭṭā dhanaṁ ācikkhitvā
 "etaṁ paṭipajjāhī"ti āha.
-------------------------------------------------
[page 003]
      Sumedhapaṇḍito cintesi "imaṁ dhanaṁ saṁharitvā mayhaṁ
 pitupitāmahādayo paralokaṁ gacchantā ekaṁ kahāpaṇampi gahetvā gatā
 nāma natthi, mayā pana gahetvā gamanakāraṇaṁ kātuṁ vaṭṭatī"ti. So
 rañño ārocetvā nagare bheriñcārāpetvā mahājanassa dānaṁ datvā
 tāpasapabbajjaṁ pabbaji. Imassa panatthassa āvibhāvatthaṁ imasmiṁ
 ṭhāne sumedhakathā kathetabbā. Sā panesā kiñcāpi buddhavaṁse
 nirantaraṁ āgatāyeva, gāthāsambandhena pana āgatattā na suṭṭhu
 pākaṭā, tasmā taṁ antarantarā gāthāsambandhadīpakehi vacanehi saddhiṁ
 kathessāMa.
      Kappasatasahassādhikānaṁ catunnaṁ asaṅkheyyānaṁ matthake dasahi
 saddehi avivittaṁ "amaravatī"ti ca "amaran"ti ca laddhanāmaṁ nagaraṁ
 ahosi, yaṁ sandhāya buddhavaṁse vuttaṁ:-
           "kappe ca satasahasse caturo ca asaṅkhiye
            amaraṁ nāma nagaraṁ dassaneyyaṁ manoramaṁ
            dasahi saddehi avivittaṁ annapānasamāyutan"ti. 1-
      Tattha dasahi saddehi avivittanti hatthisaddena assasaddena
 rathasaddena bherisaddena mudiṅgasaddena vīṇāsaddena sammasaddena
 tāḷasaddena saṅkhasaddena " asatha 2- pivatha khādathā"ti dasamena
 saddenāti imehi dasahi saddehi avivittaṁ ahosi. Tesaṁ pana saddānaṁ
 ekadesameva gahetvā
           "hatthisaddaṁ assasaddaṁ bherisaṅkharathāni ca
            khādatha pivatha ceva annapānena ghositan"ti.
 Buddhavaṁse imaṁ gāthaṁ vatvā

  *  *  *  *  *  *
  Footnote:1 khu. buddha. 33/416 2 cha. asnātha
-------------------------------------------------
[page 004]
            Nagaraṁ sabbaṅgasampannaṁ sabbakammamupāgataṁ 1-
            sattaratanasampannaṁ nānājanasamākulaṁ
            samiddhaṁ devanagaraṁva āvāsaṁ puññakamminaṁ.
            Nagare amaravatiyā sumedho nāma brāhmaṇo
            anekakoṭisannicayo pahūtadhanadhaññavā
            ajjhāyako mantadharo tiṇṇaṁ vedāna pāragū
            lakkhaṇe itihāse ca sadhamme pāramiṁ gato"ti
  vuttaṁ.
      Athekadivasaṁ so sumedhapaṇḍito upari pāsādavaratale rahogato
  hutvā pallaṅkaṁ ābhujitvā nisinno cintesi "punabbhave paṇḍita
  paṭisandhigahaṇaṁ nāma dukkhaṁ, tathā nibbattanibbattaṭṭhāne
  sarīrabhedanaṁ, ahaṁ ca jātidhammo jarādhammo byādhidhammo
  maraṇadhammo, evaṁbhūtena mayā ajātiṁ ajaraṁ abyādhiṁ adukkhaṁ
  sukhaṁ sītalaṁ amatamahānibbānaṁ pariyesituṁ vaṭṭati, avassaṁ bhavato
  muccitvā nibbānagāminā ekena maggena bhavitabban"ti tena vuttaṁ:-
           "rahogato nisīditvā evaṁ cintesihantadā 2-
            dukkho punabbhavo nāma sarīrassa pabhedanaṁ. 3-
            Jātidhammo jarādhammo byādhidhammo cahantadā 4-
            ajaraṁ amaraṁ 5- khemaṁ pariyesissāmi nibbutiṁ.
            Yannūnimaṁ pūtikāyaṁ nānākuṇapapūritaṁ
            chaḍḍayitvāna gaccheyyaṁ anapekkho anatthiko.
            Atthi hehiti so maggo na so sakkā na hetuye
            pariyesissāmi taṁ maggaṁ bhavato parimuttiyā"ti.

  *  *  *  *  *  *
  Footnote:1 ka. sabbakāmamupāgataṁ
 2 cha. cintesahaṁ tadā 3 cha. sarīrassa ca bhedanaṁ
 4 cha. byādhidhammo sahaṁ tadā 5 cha. amataṁ
-------------------------------------------------
[page 005]
      Tato uttariṁpi 1- evaṁ cintesi "yathā hi loke dukkhassa
  paṭipakkhabhūtaṁ sukhaṁ nāma atthi, evaṁ bhave sati tappaṭipakkhena vibhavenāpi
  bhavitabbaṁ. Yathā ca uṇhe sati tassa vūpasamabhūtaṁ sītampi atthi, evaṁ
  rāgādīnaṁ aggīnaṁ vūpasamena nibbānenāpi bhavitabbaṁ. Yathā ca pāpakassa
  lāmakassa dhammassa paṭipakkhabhūto kalyāṇo anavajjadhammopi
  atthiyeva, evameva kho pāpikāya jātiyā sati sabbajātikhepanato
  ajātisaṅkhātena nibbānenāpi bhavitabbamevā"ti. Tena vuttaṁ:-
           "yathāpi dukkhe vijjante sukhaṁ nāmapi vijjati
            evaṁ bhave vijjamāne vibhavo 2- icchitabbako.
            Yathāpi uṇhe vijjante aparaṁ vijjati sīgalaṁ
            evaṁ tividhaggi vijjante nibbānaṁ icchitabbakaṁ
            yathāpi pāpe vijjante kalyāṇampi vijjati
            evameva jāti vijjante ajāti icchitabbakan"ti 3-.
      Aparaṁpi cintesi "yathā nāma gūtharāsimhi nimuggena purisena
  dūrato pañcavaṇṇapadumasañchannaṁ mahātaḷākaṁ disvā "katarena nu kho
  maggena ettha gantabban"ti taṁ taḷākaṁ gavesituṁ yuttaṁ. Yaṁ tassa
  agavesanaṁ, na so taḷākassa doso, purisasseva doso, evameva
  kilesamaladhovane amatamahānibbānataḷāke vijjante yaṁ 4- tassa
  agavesanaṁ, na so 5- amatanibbānamahātaḷākassa doso, purisasseva doso.
  Yathā ca corehi samparivārito puriso palāyanamagge vijjamānepi sace na
  palāyati, na so maggassa doso, purisasseva doso, evameva kilesehi
  parivāretvā gahitassa purisassa vijjamāneyeva nibbānagāmimhi sive

  *  *  *  *  *  *
  Footnote:1 cha. uttaripi. evamuparipi. 2 cha. vibhavopi
 3 cha. ajātipicchitabbakaṁ 4 cha. ayaṁ pāṭho natthi
 5 cha. ayaṁ pāṭho natthi
-------------------------------------------------
[page 006]
  Magge maggassa agavesanaṁ nāma na maggassa doso, puggalasseva doso.
  Yathā ca byādhipīḷito puriso vijjamāne byādhitikicchake vejje sace taṁ
  vejjaṁ gavesitvā byādhiṁ na tikicchāpeti, na so vejjassa doso,
  purisasseva doso, evameva yo kilesabyādhipīḷito puriso
  kilesavūpasamamaggakovidaṁ vijjamānameva ācariyaṁ na gavesati, tasseva
  doso, na kilesavināsakassa ācariyassā"ti. Tena vuttaṁ:-
           "yathā gūthagato puriso taḷākaṁ disvāna pūritaṁ
            na gavesati taṁ taḷākaṁ na doso taḷākassa so.
            Evaṁ kilesamaladhove vijjante amatantaḷe
            na gavesati taṁ taḷākaṁ na doso amatantaḷe.
            Yathā arīhi pariruddho vijjante gamanampathe
            na palāyati so puriso na doso añjasassa so,
            evaṁ kilesapariruddho vijjamāne sive pathe
            na gavesati taṁ maggaṁ na doso sivamañjase.
            Yathāpi byādhito puriso vijjamāne tikicchake
            na tikicchāpeti taṁ byādhiṁ na doso so tikicchake,
            evaṁ kilesabyādhīhi dukkhito paripīḷito
            na gavesati taṁ ācariyaṁ na so doso vināyake"ti.
      Aparaṁpi cintesi "yathā maṇḍanajātiko puriso kaṇṭhe āsattaṁ
  kuṇapaṁ chaḍḍetvā sukhī gaccheyya, 1- evaṁ mayāpi imaṁ pūtikāyaṁ
  chaḍḍetvā anapekkhena nibbānanagaraṁ pavisitabbaṁ.

  *  *  *  *  *  *
  Footnote:1 cha. gacchati.
-------------------------------------------------
[page 007]
      Yathā ca naranāriyo ukkārabhūmiyaṁ uccārapassāvaṁ katvā na taṁ
  ucchaṅgena vā ādāya dasantena vā veṭhetvā gacchanti, jigucchamānā pana
  anapekkhāva chaḍḍetvā gacchanti, evaṁ mayāpi imaṁ pūtikāyaṁ
  anapekkhena chaḍḍetvā amatanibbānanagaraṁ pavisituṁ vaṭṭati.
      Yathā ca nāvikā nāma jajjaranāvaṁ anapekkhā chaḍḍetvā gacchanti,
  evaṁ ahampi imaṁ navahi vaṇamukhehi paggharantaṁ kāyaṁ chaḍḍetvā
  anapekkho nibbānapuraṁ pavisissāmi.
      Yathā ca puriso nānāratanāni ādāya corehi saddhiṁ maggaṁ
  gacchanto attano ratananāsabhayena te chaḍḍetvā khemaṁ maggaṁ gaṇhāti,
  evaṁ ayampi karajakāyo ratanavilopakacorasadiso. Sacāhaṁ ettha taṇhaṁ
  karissāmi, ariyamaggakusaladhammaratanameva 1- nassissati, tasmā mayā
  imaṁ corasadisaṁ kāyaṁ chaḍḍetvā nibbānanagaraṁ pavisituṁ
  vaṭṭatī"ti. Tena vuttaṁ:-
           "yathāpi kuṇapaṁ puriso kaṇṭhe baddhaṁ jigucchiyaṁ 2-
            mocayitvāna gaccheyya sukhī serī sayaṁvasī,
            tathevimaṁ pūtikāyaṁ nānākuṇapasañcayaṁ
            chaḍḍayitvāna gaccheyyaṁ anapekkho anatthiko.
            Yathā uccāraṭṭhānamhi 3- karīsaṁ naranāriyo
            chaḍḍayitvāna gacchanti 4- anapekkhā anatthikā,
            evamevāhaṁ imaṁ kāyaṁ nānākuṇapapūritaṁ
            chaḍḍayitvāna gacchissaṁ vaccaṁ katvā yathā kuṭiṁ.
            Yathāpi jajjaraṁ nāvaṁ paluggaṁ udagāhiniṁ 5-
            sāmī chaḍḍetvā gacchanti 4- anapekkhā anatthikā,

  *  *  *  *  *  *
  Footnote:1 cha. ariyamaggakusaladhammaratanaṁ me. 2 cha. jigucchiya
 3 ka. ussāsaṭhānamhi 4 ka. sāmikā chaḍḍayitvāna 5 ka. udakagādiniṁ
-------------------------------------------------
[page 008]
            Evamevāhaṁ imaṁ kāyaṁ navacchiddaṁ dhuvassavaṁ
            chaḍḍayitvāna gacchissaṁ jiṇṇanāvaṁva sāmikā.
            Yathāpi puriso corehi gacchanto bhaṇḍamādiya
            bhaṇḍacchedabhayaṁ disvā chaḍḍayitvāna gacchati,
            evameva ayaṁ kāyo mahācorasamo viya
            pahāyimaṁ gamissāmi kusalacchedanābhayā"ti.
      Evaṁ sumedhapaṇḍito nānāvidhāhi upamāhi imaṁ nekkhammūpasaṁhitaṁ
  atthaṁ cintetvā sakanivesane aparimitabhogakkhandhaṁ heṭṭhā
  vuttanayena kapaṇaddhikādīnaṁ vissajjetvā mahādānaṁ datvā
  vatthukāme ca kilesakāme ca pahāya amaranagarato nikkhamitvā
  ekakova himavante dhammikaṁ nāma pabbataṁ nissāya assamaṁ katvā tattha
  paṇṇasālañca caṅkamañca māpetvā pañcahi nīvaraṇadosehi vivajjitaṁ
  "evaṁ samāhite citte"ti ādinā nayena vuttehi aṭṭhahi kāraṇaguṇehi
  samupetaṁ abhiññāsaṅkhātaṁ balaṁ āharituṁ tasmiṁ tassamapade
  navadosasamannāgataṁ sāṭakaṁ pajahitvā dvādasaguṇasamannāgataṁ
  vākacīraṁ nivāsetvā isipabbajjaṁ pabbaji. Evaṁ pabbajito
  aṭṭhadosasamākiṇṇaṁ taṁ paṇṇasālaṁ pahāya dasaguṇasamannāgataṁ
  rukkhamūlaṁ upagantvā sabbaṁ dhaññavikatiṁ pahāya pavattaphalabhojano
  hutvā nisajjaṭṭhānacaṅkamanavasena padhānaṁ padahanto
  sattāhabbhantareyeva aṭṭhannaṁ samāpattīnaṁ pañcannaṁ abhiññānaṁ lābhī
  ahosi. Evantaṁ yathāpatthitaṁ abhiññābalaṁ pāpuṇi. Tena vuttaṁ:-
-------------------------------------------------
[page 009]
           "evāhaṁ Cintayitvāna nekakoṭisataṁ dhanaṁ
            nāthānāthānaṁ datvāna himavantaṁ upāgamiṁ. 1-
            Himavantassāvidūre dhammiko nāma pabbato
            assamo sukato mayhaṁ paṇṇasālā sumāpitā.
            Caṅkamaṁ tattha māpesiṁ pañcadosavivajjitaṁ
            aṭṭhaguṇasamupetaṁ abhiññābalamāhariṁ.
            Sāṭakaṁ pajahiṁ tattha navadosamupāgataṁ
            vākacīraṁ nivāsesiṁ dvādasaguṇamupāgataṁ.
            Aṭṭhadosasamākiṇṇaṁ pajahiṁ paṇṇasālakaṁ
            upāgamiṁ rukkhamūlaṁ guṇehi 2- dasahupāgataṁ.
            Vāpitaṁ ropitaṁ dhaññaṁ pajahiṁ niravasesato
            anekaguṇasampannaṁ pavattaphalamādiyiṁ.
            Tatthappadhānaṁ padahiṁ nisajjaṭṭhānacaṅkame
            abbhantaramhi sattāhe abhiññābalapāpuṇin"ti.
      Tattha "assamo sukato mayhaṁ paṇṇasālā sumāpitā"ti imāya pāḷiyā
  sumedhapaṇḍitena assamapaṇṇasālācaṅkamā sahatthā māpitā viya vuttā.
  Ayaṁ panettha attho:- mahāsattaṁ "himavantaṁ ajjhogāhetvā ajja
  dhammikaṁ pabbataṁ pavisissāmī"ti nikkhantaṁ disvā sakko devānamindo
  vissukammadevaputtaṁ 3- āmantesi"tāta ayaṁ sumedhapaṇḍito
  `pabbajissāmī'ti nikkhanto, etassa vasanaṭṭhānaṁ māpehī"ti.

  *  *  *  *  *  *
  Footnote:1 cha. himavantampāgamiṁ 2 cha. guṇe 3 cha. vissakammadevaputtaṁ
-------------------------------------------------
[page 010]
  So tassa vacanaṁ sampaṭicchitvā ramaṇīyaṁ assamaṁ, sukataṁ paṇṇasālaṁ,
  manoramaṁ caṅkamañca māpesi. Bhagavā pana tadā attano puññānubhāvena
  nipphannaṁ taṁ assamapadaṁ sandhāya "sārīputta tasmiṁ dhammikapabbate
            assamo sukato mayhaṁ paññasālā sumāpitā
            caṅkamaṁ tattha māpesiṁ pañcadosavivajjitan"ti
  āha.
      Tattha sukato mayhanti sukato mayā. Paṇṇasālā sumāpitā"ti
  paṇṇacchadana sālāpi me sumāpitā ahosi. Pañcadosavivajjitanti pañcime
  caṅkamadosā nāma thaddhavisamatā antorukkhatā gahanacchannatā
  atisambādhatā ativisālatāti.
      Thaddhavisamabhūmibhāgasmiṁ hi caṅkame caṅkamantassa pādā
  rujjanti, phoṭā uṭṭhahanti, cittaṁ ekaggataṁ 1- na labhati,
  kammaṭṭhānaṁ vipajjati. Mudusamatale pana phāsuvihāraṁ āgamma
  kammaṭṭhānaṁ sampajjati. Tasmā thaddhavisamabhūmibhāgatā "eko doso"ti
  veditabbā. Caṅkamassa anto vā majjhe vā koṭiyaṁ vā rukkhe sati
  pamādamāgamma caṅkamantassa nalāṭaṁ vā sīsaṁ vā paṭihaññatīti
  antorukkhatā dutiyo doso. Tiṇalatādigahanacchanne caṅkame caṅkamanto
  andhakāravelāyaṁ uragādike pāṇe akkamitvā vā māreti,
  tehi vā daṭṭho dukkhaṁ āpajjatīti gahanacchannatā tatiyo doso.
  Atisambādhe caṅkame vitthārato ratanike vā aḍḍharatanike vā
  caṅkamantassa paricchede pakkhalitvā nakhāpi aṅguliyopi bhijjantīti
  atisambādhatā catuttho doso. Ativisāle caṅkame caṅkamantassa cittaṁ
  vidhāvati ekaggataṁ na labhatīti ativisālatā pañcamo doso.

  *  *  *  *  *  *
  Footnote:1 cha. ekaggaṁ
-------------------------------------------------
[page 011]
  Puthulato pana diyaḍḍharatanaṁ dvīsu passesu ratanamattānucaṅkamaṁ dīghato
  saṭṭhihatthaṁ mudutalaṁ samavippakiṇṇavālukaṁ caṅkamaṁ vaṭṭati cetiyagirimhi
  dīpapasādakamahindattherassa caṅkamanaṁ viya, tādisaṁ taṁ ahosi.
  Tena vuttaṁ:- "caṅkamaṁ tattha māpesiṁ pañcadosavivajjitan"ti.
  Aṭṭhaguṇasamupetanti aṭṭhahi samaṇasukhehi upetaṁ. Aṭṭhimāni samaṇasukhāni
  nāma dhanadhaññapariggahābhāvo, anavajjapiṇḍapātapariyesanabhāvo,
  nibbutapiṇḍapātabhuñjanabhāvo, raṭṭhaṁ pīḷetvā dhanasāraṁ vā
  sīsakahāpaṇādīni vā gaṇhantesu rājakulesu raṭṭhapīḷanakilesābhāvo,
  upakaraṇesu nicchandarāgabhāvo, coravilope nibbhayabhāvo,
  rājarājamahāmattehi asaṁsaṭṭhabhāvo, catūsu disāsu
  appaṭihatabhāvoti. Idaṁ vuttaṁ hoti:- "yathā tasmiṁ assame
  vasantena sakkā honti imāni aṭṭhasamaṇasukhāni vindituṁ, evaṁ
  aṭṭhaguṇasamupetaṁ taṁ assamaṁ māpesin"ti. Abhiññābalamāharinti
  pacchā tasmiṁ assame vasanto kasiṇaparikammaṁ katvā abhiññānañca
  samāpattīnañca uppādanatthāya aniccato dukkhato vipassanaṁ ārabhitvā
  thāmappattaṁ vipassanābalaṁ āhariṁ. "yathā Tasmiṁ vasanto taṁ balaṁ
  āharituṁ sakkomi, evaṁ taṁ assamaṁ tassa abhiññatthāya
  vipassanābalassa anucchavikaṁ katvā māpesin"ti attho.
      Sāṭakaṁ pajahiṁ tattha navadosamupāgatanti etthāyaṁ
  anupubbikathā. Tadā kira kuṭileṇacaṅkamādipaṭimaṇḍitaṁ
  pupphūpagaphalūpagarukkhasañchannaṁ ramaṇīyaṁ madhurasalilāsayaṁ
  apagatavāḷamigabhiṁsanakanānāsaddasakuṇaṁ 1- pavivekakkhamaṁ assamaṁ
  māpetvā alaṅkatacaṅkamassa ubhosu antesu ālambanaphalakaṁ saṁvidhāya
  nisīdanatthāya caṅkamavemajjhe samatalaṁ muggavaṇṇaṁ selaṁ 2- māpetvā

  *  *  *  *  *  *
  Footnote:1 cha. apagatavāḷamigabhiṁsanakasakuṇaṁ 2 cha. muggavaṇṇasilaṁ
-------------------------------------------------
[page 012]
  Antopaṇṇasālāyaṁ jaṭāmaṇḍalavākacīratidaṇḍakuṇḍikādike
  tāpasaparikkhāre, maṇḍape pānīyaghaṭapānīyasaṅkhapānīyasarāvakāni,
  aggisālāyaṁ aṅgārakapalladāruādīnīti evaṁ yaṁ yaṁ pabbajitānaṁ
  upakārāya saṁvattati, taṁ taṁ sabbaṁ māpetvā paṇṇasālāya
  bhittiyaṁ "ye keci pabbajitukāmā ime parikkhāre
  gahetvā pabbajantū"ti akkharāni chinditvā devalokameva
  gate vissukammadevaputte sumedhapaṇḍito himavantapabbatapāde
  girikandarānusārena attano nivāsanānurūpaṁ phāsukaṭṭhānaṁ
  olokento nadīnivattane vissukammanimmitaṁ 1- sakkadattiyaṁ ramaṇīyaṁ
  assamaṁ disvā caṅkamanakoṭiṁ gantvā padavalañjaṁ apassanto "dhuvaṁ
  pabbajitā dhuragāme bhikkhaṁ pariyesitvā kilantarūpā āgantvā
  paṇṇasālaṁ pavisitvā nisinnā bhavissantī"ti cintetvā thokaṁ
  āgametvā "ativiya cirāyanti, jānissāmī"ti paṇṇasālākuṭidvāraṁ
  vivaritvā anto pavisitvā ito cito ca olokento mahābhittiyaṁ
  akkharāni vācetvā "mayhaṁ kappiyaparikkhārā ete, ime
  gahetvā pabbajissāmī"ti attanā nivatthapārutaṁ sāṭakayugaṁ pajahi.
  Tenāha "sāṭakaṁ pajahiṁ tatthā"ti. Evaṁ paviṭṭho ahaṁ sārīputta
  tassaṁ paṇṇasālāyaṁ sāṭakaṁ pajahiṁ. Navadosamupāgatanti sāṭakaṁ
  pajahanto nava dose disvā pajahinti dīpeti. Tāpasapabbajjaṁ
  pabbajitānaṁ hi sāṭakasmiṁ nava dosā upaṭṭhahanti. Tesu tassa
  mahagghabhāvo eko doso, parapaṭibaddhatāya uppajjanabhāvo
  eko, paribhogena lahuṁ kilissanabhāvo eko. Kiliṭṭho hi
  dhovitabbo ca rajitabbo ca hoti. Paribhogena jīraṇabhāvo
  eko. Jiṇṇassa hi tunnaṁ vā aggaḷadānaṁ

  *  *  *  *  *  *
  Footnote:1 cha. vissakammanimmitaṁ
-------------------------------------------------
[page 013]
  Vā kātabbaṁ hoti. Puna pariyesanāya durabhisambhavabhāvo
  eko, tāpasapabbajjāya asāruppabhāvo eko, paccatthikānaṁ
  sādhāraṇabhāvo eko. Yathā hi naṁ paccatthikā na gaṇhanti, evaṁ
  gopetabbo hoti. Paribhuñjantassa vibhūsanaṭṭhānabhāvo eko, gahetvā
  vicarantassa khandhabhāramahicchabhāvo ekoti. Vākacīraṁ nivāsesinti
  tadā ahaṁ sārīputta ime nava dose disvā sāṭakaṁ pahāya vākacīraṁ
  nivāsesiṁ, muñjatiṇaṁ hīrahīraṁ katvā ganthetvā kataṁ vākacīraṁ
  nivāsanapārupanatthāya ādiyinti attho. Dvādasaguṇamūpāgatanti
  dvādasahi ānisaṁsehi samannāgataṁ. Vākacīrasmiṁ hi dvādasa
  ānisaṁsā:- appagghaṁ sundaraṁ kappiyanti ayaṁ tāva eko ānisaṁso,
  sahatthā kātuṁ sakkāti ayaṁ dutiyo, paribhogena saṇikaṁ kilissati,
  dhoviyamānepi papañco natthīti ayaṁ tatiyo, paribhogena jiṇṇepi
  sibbitabbābhāvo catuttho, puna pariyesantassa sukhena karaṇabhāvo
  pañcamo, tāpasapabbajjāya sāruppabhāvo chaṭṭho, paccatthikānaṁ
  nirupabhogabhāvo sattamo, paribhuñjantassa vibhūsanaṭṭhānābhāvo
  aṭṭhamo, dhāraṇe sallahukabhāvo navamo, cīvarapaccaye appicchabhāvo
  dasamo, vākuppattiyā dhammikānavajjabhāvo ekādasamo, vākacīre
  naṭṭhepi anapekkhabhāvo dvādasamoti.
      Aṭṭhadosasamākiṇṇaṁ pajahiṁ paṇṇasālakanti kathaṁ pajahiṁ? so kira
  Varasāṭakayugaṁ omuñcitvā cīvaravaṁse laggitaṁ anojapupphadāmasadisaṁ
  rattavākacīraṁ gahetvā nivāsetvā tassūpari aparaṁ
  suvaṇṇavaṇṇaṁ vākacīraṁ paridahitvā punnāgapupphasantharasadisaṁ
  sakhuraṁ ajinacammaṁ ekaṁsaṁ katvā jaṭāmaṇḍalaṁ paṭimuñcitvā
  cūḷāya saddhiṁ niccalabhāvakaraṇatthaṁ sārasūciṁ pavesetvā
-------------------------------------------------
[page 014]
  Muttājālasadisāya sikkāya pavāḷavaṇṇaṁ kuṇḍikaṁ odahitvā tīsu
  ṭhānesu vaṅkakājaṁ ādāya ekissāya kājakoṭiyā kuṇḍikaṁ, ekissāya
  aṅkusapacchitidaṇḍakādīni olaggetvā khāribhāraṁ aṁse katvā
  dakkhiṇena hatthena kattaradaṇḍaṁ gahetvā paṇṇasālato nikkhamitvā
  saṭṭhihatthe mahācaṅkame aparāparaṁ caṅkamanto attano vesaṁ oloketvā
  "mayhaṁ manoratho matthakaṁ patto, sobhati vata me pabbajjā,
  buddhapaccekabuddhādīhi sabbehi dhīrapurisehi vaṇṇitā thomitā ayaṁ
  pabbajjā nāma, pahīnaṁ me gihibandhanaṁ, nikkhantosmi nekkhammaṁ,
  laddhā me uttamapabbajjā, karissāmi samaṇadhammaṁ, labhissāmi
  maggaphalasukhan"ti ussāhajāto khārikājaṁ otāretvā
  caṅkamavemajjhe muggavaṇṇasilāpaṭṭe suvaṇṇapaṭimā viya nisinno
  divasabhāgaṁ vītināmetvā sāyaṇhasamayaṁ paṇṇasālaṁ pavisitvā
  vidalamañcakapasse 1- kaṭṭhattharikāya nipanno sarīraṁ utuṁ
  gāhāpetvā balavapaccūse pabujjhitvā attano āgamanaṁ
  āvajjesi "ahaṁ gharāvāse ādīnavaṁ disvā amitabhogaṁ anantaṁ
  yasaṁ pahāya araññaṁ pavisitvā nekkhammagavesako hutvā
  pabbajito, itodāni paṭṭhāya pamādacāraṁ carituṁ na vaṭṭati.
  Pavivekaṁ hi pahāya vicarantaṁ micchāvitakkamakkhikā khādanti, idāni
  mayā vivekamanubrūhetuṁ vaṭṭati. Ahaṁ hi gharāvāsaṁ palibodhato disvā
  nikkhanto, ayaṁ ca manāpā paṇṇasālā, veḷuvapakkavaṇṇā
  paribhaṇḍakatā bhūmi, rajatavaṇṇā setabhittiyo, kapotapādavaṇṇaṁ
  paṇṇacchadanaṁ, vicittattharaṇavaṇṇo vidalamañcako, 2- nivāsaphāsukaṁ
  vasanaṭṭhānaṁ, na etto atirekatarā viya me gehasampadā
  paññāyatī"ti paṇṇasālāya dose vicinanto aṭṭha dose passi.

  *  *  *  *  *  *
  Footnote:1 cha. bidalamañcakapasse 2 cha. bidalamañcako
-------------------------------------------------
[page 015]
      Paṇṇasālāparibhogasmiṁ hi aṭṭha ādīnavā:- mahāsamārambhena
  dabbasambhāre samodhānetvā karaṇapariyesanabhāvo eko ādīnavo,
  tiṇapaṇṇamattikāsu patitāsu tāsaṁ punappunaṁ ṭhapetabbatāya
  nibaddhajagganabhāvo dutiyo, senāsanaṁ nāma mahallakassa pāpuṇāti,
  avelāya vuṭṭhāpiyamānassa cittekaggatā na hotīti uṭṭhāpaniyabhāvo
  tatiyo, sītuṇhapaṭighātena kāyassa sukhumālakaraṇabhāvo catuttho,
  gehaṁ paviṭṭhena yaṅkiñci pāpaṁ sakkā kātunti garahapaṭicchādanabhāvo
  pañcamo, "mayhan"ti pariggahakaraṇabhāvo chaṭṭho, gehassa atthibhāvo
  nāma sadutiyakavāso 1- sattamo, ūkāmaṅkuṇagharagoḷikādīnaṁ 2-
  sādhāraṇatāya bahusādhāraṇabhāvo aṭṭhamo. Iti ime aṭṭha
  ādīnave disvā mahāsatto paṇṇasālaṁ pajahi. Tenāha
  "aṭṭhadosasamākiṇṇaṁ pajahiṁ paṇṇasālakan"ti upāgamiṁ rukkhamūlaṁ
  guṇehi dasahupāgatanti channaṁ paṭikkhipitvā dasahi guṇehi upetaṁ
  rukkhamūlaṁ upagatosmīti vadati. Tatrime dasa guṇā:- appasamārambhatā
  eko guṇo. Upagamanamattakameva hi tattha hoti. Appaṭijagganatā dutiyo.
  Taṁ hi sammaṭṭhaṁpi asammaṭṭhaṁpi paribhogaphāsukaṁ hotiyeva.
  Anuṭṭhāpanīyabhāvo tatiyo. Garahaṁ na paṭicchādeti. Tattha hi pāpaṁ
  karonto lajjatīti garahāya appaṭicchannabhāvo catuttho. Abbhokāsavāso
  viya kāyaṁ na santhambhetīti kāyassa asanthambhanabhāvo pañcamo,
  pariggahakaraṇābhāvo chaṭṭho, gehālayapaṭikkhepo sattamo,
  bahusādhāraṇe gehe viya "paṭijaggissāmi naṁ, nikkhamathā"ti
  nīharaṇakābhāvo aṭṭhamo, vasantassa sappītikabhāvo navamo,
  rukkhamūlasenāsanassa gatagataṭṭhāne sulabhatāya anapekkhabhāvo
  dasamoti ime dasa guṇe disvā rukkhamūlaṁ upagatosmīti vadati.

  *  *  *  *  *  *
  Footnote:1 cha. sadutiyakavāsoti 2 cha. kāmaṅgulagharagoḷikādīnaṁ
-------------------------------------------------
[page 016]
      Imāni ettakāni kāraṇāni sallakkhetvā mahāsatto punadivase
  bhikkhāya gāmaṁ pāvisi. Athassa sampattagāme manussā mahantena
  ussāhena bhikkhaṁ adaṁsu. So bhattakiccaṁ niṭṭhāpetvā assamaṁ āgamma
  nisīditvā cintesi "nāhaṁ `āhāraṁ na labhāmī'ti pabbajito,
  siniddhāhāro nāmesa mānamadapurisamade vaḍḍheti, āhāramūlakassa ca
  dukkhassa anto natthi, yannūnāhaṁ vāpitaropitadhaññanibbattaṁ
  āhāraṁ pajahitvā pavattaphalabhojano bhaveyyan"ti. So tato
  paṭṭhāya tathā katvā ghaṭento vāyamanto sattāhabbhantare
  aṭṭha samāpattiyo pañca abhiññāyo ca nibbattesi. Tena vuttaṁ:-
           "vāpitaṁ ropitaṁ dhaññaṁ pajahiṁ niravasesato
            anekaguṇasampannaṁ pavattaphalamādiyiṁ.
            Tatthappadhānaṁ padahiṁ nisajjaṭṭhānacaṅkame
            abbhantaramhi sattāhe abhiññābalapāpuṇin"ti.
      Evaṁ abhiññābalaṁ patvā sumedhatāpase samāpattisukhena
  vītināmente dīpaṅkaro nāma satthā loke udapādi. Tassa
  paṭisandhijātisambodhidhammacakkappavattanesu sakalāpi dasasahassī lokadhātu
  saṅkampi sampakampi sampavedhi, mahāviravaṁ viravi, dvattiṁsa
  pubbanimittāni pāturahesuṁ. Sumedhatāpaso samāpattisukhena vītināmento
  neva taṁ saddamassosi, na tānipi nimittāni addasa. Tena vuttaṁ:-
           "evaṁ me siddhipattassa vasībhūtassa sāsane
            dīpaṅkaro nāma jino uppajji lokanāyako.
            Uppajjante ca jāyante bujjhante dhammadesane
            caturo nimitte nāddasaṁ jhānaratisamappito"ti.
-------------------------------------------------
[page 017]
      Tasmiṁ kāle dīpaṅkaradasabalo catūhi khīṇāsavasatasahassehi
  parivuto anupubbena cārikaṁ caramāno rammaṁ nāma nagaraṁ patvā
  sudassanamahāvihāre paṭivasati. Rammanagaravāsino "dīpaṅkaro kira
  samaṇissaro paramābhisambodhiṁ patvā pavattitapavaradhammacakko
  anupubbena cārikaṁ caramāno rammanagaraṁ patvā sudassanamahāvihāre
  paṭivasatī"ti sutvā sappinavanītādīni ceva bhesajjāni vatthacchādanāni
  ca gāhāpetvā gandhamālādihatthā yena buddho,
  yena dhammo, yena saṁgho, tanninnatappoṇatappabbhārā hutvā
  satthāraṁ upasaṅkamitvā vanditvā gandhamālādīhi pūjetvā
  ekamantaṁ nisinnā dhammadesanaṁ sutvā svātanāya nimantetvā
  uṭṭhāyāsanā pakkamiṁsu.
      Te punadivase mahādānaṁ sajjetvā nagaraṁ alaṅkaritvā
  dasabalassa āgamanamaggaṁ alaṅkarontā udakabhinnaṭṭhānesu
  paṁsuṁ pakkhipitvā samaṁ bhūmitalaṁ katvā rajatapaṭṭavaṇṇavālukaṁ
  ākiranti, lājāni ceva pupphāni ca vikiranti, nānāvirāgehi
  vatthehi dhajapaṭāke ussāpenti, kadaliyo ceva puṇṇaghaṭapantiyo
  ca patiṭṭhāpenti. Tasmiṁ kāle sumedhatāpaso attano assamapadā.
  Uggantvā tesaṁ manussānaṁ uparibhāgena ākāsena gacchanto
  te haṭṭhatuṭṭhe manusse disvā "kiṁ nu kho kāraṇan"ti ākāsato
  oruyha ekamantaṁ ṭhito manusse pucchi "ambho kassa tumhe imaṁ
  maggaṁ alaṅkarothā"ti. Tena vuttaṁ:-
           "paccantadesavisaye nimantetvā tathāgataṁ
            tassa āgamanaṁ maggaṁ sodhenti tuṭṭhamānasā.
-------------------------------------------------
[page 018]
            Ahantena samayena nikkhamitvā sakassamā
            dhunanto vākacīrāni gacchāmi ambare tadā.
            Vedajātaṁ janaṁ disvā tuṭṭhahaṭṭhaṁ pamoditaṁ
            orohitvāna gaganā manusse pucchi tāvade.
           `tuṭṭhahaṭṭho Pamudito vedajāto mahājano
            kassa sodhīyati maggo añjasaṁ vaṭumāyanan'"ti.
      Manussā āhaṁsu "bhante sumedha na tvaṁ jānāsi, dīpaṅkaradasabalo
  sammāsambodhiṁ patvā pavattitapavaradhammacakko cārikaṁ caramāno
  amhākaṁ nagaraṁ patvā sudassanamahāvihāre paṭivasati, mayantaṁ
  bhagavantaṁ nimantayimhā, tassetaṁ buddhassa bhagavato āgamanamaggaṁ
  alaṅkaromā"ti. Sumedhatāpaso cintesi "buddho"ti kho ghosamattakaṁpi
  loke dullabhaṁ, pageva buddhuppādo, mayāpi imehi manussehi saddhiṁ
  dasabalassa maggaṁ alaṅkarituṁ vaṭṭatī"ti. So te manusse āha "sace bho
  tumhe etaṁ maggaṁ buddhassa alaṅkarotha, mayhaṁpi ekaṁ okāsaṁ detha,
  ahaṁpi tumhehi saddhiṁ maggaṁ alaṅkarissāmī"ti. Te "sādhū"ti
  sampaṭicchitvā "sumedhatāpaso iddhimā"ti jānantā udakabhinnokāsaṁ
  sallakkhetvā "tvaṁ imaṁ ṭhānaṁ alaṅkarohī"ti adaṁsu. Sumedhatāpaso
  buddhārammaṇapītiṁ gahetvā cintesi "ahaṁ imaṁ okāsaṁ iddhiyā
  alaṅkarituṁ sakkomi, evaṁ alaṅkato pana mama manaṁ na paritosessati,
  ajja mayā kāyaveyyāvaccaṁ kātuṁ vaṭṭatī"ti paṁsuṁ āharitvā tasmiṁ
  padese pakkhipi.
-------------------------------------------------
[page 019]
     Tassa tasmiṁ padese analaṅkateyeva dīpaṅkaradasabalo
  mahānubhāvānaṁ chaḷabhiññākhīṇāsavānaṁ catūhi satasahassehi
  parivuto devatāsu dibbagandhamālādīhi pūjayantīsu dibbasaṅgītesu
  pavattantesu manussesu mānusakagandhehi ceva mālādīhi ca pūjayantesu
  anantāya buddhalīḷhāya manosilātale vijambhamāno sīho viya taṁ
  alaṅkatapaṭiyattaṁ maggaṁ paṭipajji. Sumedhatāpaso akkhīni ummīletvā
  alaṅkatamaggena āgacchantassa dasabalassa dvattiṁsamahāpurisa-
  lakkhaṇapaṭimaṇḍitaṁ asītyānubyañjanehi anurañjitaṁ byāmappabhāya
  samparivāritaṁ maṇivaṇṇagaganatale nānappakārā vijjulatā viya
  āveḷāveḷabhūtā ceva yugalayugalabhūtā ca chabbaṇṇaghanabuddharasmiyo
  vissajjentaṁ rūpaggappattaṁ attabhāvaṁ oloketvā "ajja mayā dasabalassa
  jīvitapariccāgaṁ kātuṁ vaṭṭati, mā bhagavā kalalaṁ akkami, maṇiphalakasetuṁ
  pana akkamanto viya saddhiṁ catūhi khīṇāsavasatasahassehi mama
  piṭṭhiṁ maddamāno gacchatu, taṁ me bhavissati dīgharattaṁ hitāya
  sukhāyā"ti kese mocetvā ajinacammajaṭāmaṇḍalavākacīrāni
  kāḷavaṇṇe kalale pattharitvā maṇiphalakasetu viya kalalapiṭṭhe nipajji.
  Tena vuttaṁ:-
          "te me puṭṭhā viyākaṁsu `buddho loke anuttaro
           dīpaṅkaro nāma jino uppajji lokanāyako
           tassa sodhīyate maggo añjasaṁ vaṭumāyanaṁ'.
          `buddho'ti Mama sutvāna pīti uppajji tāvade
          `buddho buddho'ti kathayanto somanassaṁ pavedayiṁ.
-------------------------------------------------
[page 020]
           Tattha ṭhatvā vicintesiṁ tuṭṭho saṁviggamānaso
          `idha bījāni ropissaṁ khaṇo ve mā upaccagā'.
           Yadi buddhassa sodhetha ekokāsaṁ dadātha me
           ahampi sodhayissāmi añjasaṁ vaṭumāyanaṁ.
           Adaṁsu te mamokāse sodhetuṁ añjasaṁ tadā
          `buddho buddho'ti cintento maggaṁ sodhemahaṁ tadā.
           Aniṭṭhite mamokāse dīpaṅkaro mahāmuni
           catūhi satasahassehi chaḷabhiññehi tādihi
           khīṇāsavehi vimalehi paṭipajji añjasaṁ jino.
           Paccuggamanā vattanti vajjanti bheriyo bahū
           āmoditā naramarū sādhukāraṁ pavattayuṁ.
           Devā manusse passanti manussā passanti devatā
           ubhopi te pañjalikā anuyanti tathāgataṁ.
           Devā dibbehi turiyehi manussā mānusakehi ca
           ubhopi te vajjayantā anuyanti tathāgataṁ.
           Dibbaṁ mandāravaṁ pupphaṁ padumaṁ pārichattakaṁ
           disodisaṁ okiranti ākāse nabhagā marū. 1-
           Campakaṁ salaḷaṁ nīpaṁ nāgapunnāgaketakaṁ
           disodisaṁ ukkhipanti bhūmitalagatā naRā.
           Kese muñcitvāhaṁ tattha vākacīraṁ ca cammakaṁ
           kalale pattharitvāna avakujjo nipajjahaṁ.

  *  *  *  *  *  *
  Footnote:1 cha. ākāsanabhagatā marū.
-------------------------------------------------
[page 021]
           Akkamitvāna maṁ buddho saha sissehi gacchatu
           mā kalale akkamittha 1- hitāya me bhavissatī"ti.
      So kalalapiṭṭhe nipannakova puna akkhīni ummīletvā
  dīpaṅkaradasabalassa buddhasiriṁ sampassamāno evaṁ cintesi "sace ahaṁ
  iccheyyaṁ, sabbakilese jhāpetvā saṁghanavako hutvā rammanagaraṁ
  paviseyyaṁ, aññātakavesena pana me kilese jhāpetvā nibbānapattiyā
  kiccaṁ natthi. Yannūnāhaṁ dīpaṅkaradasabalo viya paramābhisambodhiṁ patvā
  dhammanāvaṁ āropetvā mahājanaṁ saṁsārasāgarā uttāretvā pacchā
  parinibbāyeyyaṁ, idaṁ mayhaṁ paṭirūpan"ti. Tato aṭṭha dhamme
  samodhānetvā buddhabhāvāya abhinīhāraṁ katvā nipajji. Tena vuttaṁ:-
          "paṭhaviyaṁ nipannassa evaṁ me āsi cetaso
          `icchamāno ahaṁ ajja kilese jhāpaye maMa.
           Kiṁ me aññātavesena dhammaṁ sacchikatenidha
           sabbaññutaṁ pāpuṇitvā mutto moce sadevake.
           Kiṁ me ekena tiṇṇena purisena thāmadassinā
           sabbaññutaṁ pāpuṇitvā santāressaṁ sadevake.
           Iminā me adhikārena katena purisuttame
           sabbaññutaṁ pāpuṇāmi tāremi janataṁ bahuṁ.
           Saṁsārasotaṁ chinditvā viddhaṁsetvā tayo bhave
           dhammanāvaṁ samāruyha santāressaṁ sadevake'"ti.

  *  *  *  *  *  *
  Footnote:1 cha. mā na kalale akkamittho
-------------------------------------------------
[page 022]
  Yasmā pana buddhattaṁ patthentassa
           manussattaṁ liṅgasampatti hetu satthāradassanaṁ
           pabbajjā guṇasampatti adhikāro ca chandatā
           aṭṭhadhammasamodhānā abhinīhāro samijjhati. 1-
      Manussattabhāvasmiṁyeva hi ṭhatvā buddhattaṁ patthentassa
  patthanā samijjhati, nāgassa vā supaṇṇassa vā devatāya vā patthanā
  no samijjhati. Manussattabhāvepi purisaliṅge ṭhitasseva patthanā
  samijjhati, itthiyā vā paṇḍakanapuṁsakaubhatobyañjanakānaṁ vā
  patthanā no samijjhati, purisassāpi tasmiṁ attabhāve arahattappattiyā
  hetusampannasseva patthanā samijjhati, no itarassa. Hetusampannassāpi
  jīvamānakabuddhasseva santike patthentassa patthanā samijjhati,
  parinibbute buddhe cetiyasantike vā bodhimūle vā patthentassa
  na samijjhati. Buddhānaṁ santike patthentassāpi pabbajjāliṅge
  ṭhitasseva samijjhati, no gihiliṅge ṭhitassa. Pabbajitassāpi
  pañcābhiññāaṭṭhasamāpattilābhinoyeva samijjhati, no itarassa imāya
  guṇasampattiyā virahitassa. Guṇasampannenāpi yena attano jīvitaṁ buddhānaṁ
  pariccattaṁ hoti, tassa iminā adhikārena adhikārasampannasseva
  samijjhati, na itarassa. Adhikārasampannassāpi yassa buddhakārakadhammānaṁ
  atthāya mahanto chando ca mahanto ussāho ca vāyāmo
  ca pariyeṭṭhi ca, tasseva samijjhati, na itarassa.

  *  *  *  *  *  *
  Footnote:1 khu.buddha. 33/422.
-------------------------------------------------
[page 023]
      Tatridaṁ chandamahantatāya opammaṁ:- sace hi evamassa "yo
  sakalacakkavāḷagabbhaṁ ekodakībhūtaṁ attano bāhubalena uttaritvā
  pāraṁ gantuṁ samattho, so buddhattaṁ pāpuṇāti. Yo vā pana
  sakalacakkavāḷagabbhaṁ veḷugumbasañchannaṁ byūhitvā madditvā padasā
  gacchanto pāraṁ gantuṁ samattho, so buddhattaṁ pāpuṇāti. Yo vā pana
  sakalacakkavāḷagabbhaṁ sattiyo ākoṭetvā nirantaraṁ sattiphalasamākiṇṇaṁ
  padasā akkamamāno pāraṁ gantuṁ samattho, so buddhattaṁ pāpuṇāti.
  Yo vā pana sakalacakkavāḷagabbhaṁ vītaccitaṅgārabharitaṁ pādehi
  maddamāno pāraṁ gantuṁ samattho, so buddhattaṁ pāpuṇātī"ti. Yo
  etesu ekampi attano dukkaraṁ na maññati, "ahaṁ etampi uttaritvā
  vā gantvā vā pāraṁ gahessasāmī"ti evaṁ mahantena chandena ca
  ussāhena ca vāyāmena ca pariyeṭṭhiyā ca samannāgato hoti, tassa
  patthanā samijjhati, na itarassa. Sumedhatāpaso pana ime aṭṭha dhamme
  samodhānetvā buddhabhāvāya abhinīhāraṁ katvā nipajji.
      Dīpaṅkaropi bhagavā āgantvā sumedhatāpasassa sīsabhāge ṭhatvā
  maṇisīhapañjaraṁ ugghāṭento viya pañcavaṇṇapasādasampannāni akkhīni
  ummīletvā kalalapiṭṭhe nipannaṁ sumedhatāpasaṁ disvā "ayaṁ tāpaso
  buddhattāya abhinīhāraṁ katvā nipanno, samijjhissati nu kho etassa tthanā,
  udāhu no"ti anāgataṁsañāṇaṁ pesetvā upadhārento "ito
  kappasatasahassādhikāni cattāri asaṅkheyyāni atikkamitvā gotamo nāma
  buddho bhavissasatī"ti ñatvā ṭhitakova parisamajjhe byākāsi "passatha
  no tumhe imaṁ uggatapaṁ tāpasaṁ kalalapiṭṭhe nipannan"ti.
-------------------------------------------------
[page 024]
  "evaṁ Bhante"ti. "ayaṁ Buddhattāya abhinīhāraṁ katvā nipanno, samijjhissati
  imassa patthanā, ito kappasatasahassādhikānaṁ catunnaṁ asaṅkheyyānaṁ
  matthake gotamo nāma buddho bhavissati. Tasmiṁ panassa attabhāve kapilavatthu
  nāma nagaraṁ nivāso bhavissati, māyā nāma devī mātā, suddhodano nāma
  rājā pitā, aggasāvako upatisso nāma thero, dutiyasāvako kolito
  nāma, buddhupaṭṭhāko ānando nāma, aggasāvikā khemā nāma therī,
  dutiyasāvikā uppalavaṇṇā nāma therī bhavissati, paripakkañāṇo
  mahābhinikkhamanaṁ katvā mahāpadhānaṁ padahitvā nigrodhamūle pāyāsaṁ
  paṭiggahetvā nerañjarāya tīre paribhuñjitvā bodhimaṇḍaṁ āruyha
  assattharukkhamūle abhisambujjhissatī"ti. Tena vuttaṁ:-
            "dīpaṅkaro lokavidū āhutīnaṁ paṭiggaho
             ussīsake maṁ ṭhatvāna idaṁ vacanamabravi
            `passatha imaṁ tāpasaṁ jaṭilaṁ uggatāpanaṁ
             aparimeyye ito kappe buddho loke bhavissati.
             Ahū kapilavhayā rammā nikkhamitvā tathāgato
             padhānaṁ padahitvāna katvā dukkarakārikaṁ.
             Ajapālarukkhamūlasmiṁ 1- nisīditvā tathāgato
             tattha pāyāsaṁ paggayha nerañjaramupehiti.
             Nerañjarāya tīramhi pāyāsaṁ adi 2- so jino
             paṭiyattavaramaggena bodhimūlamhi ehiti 3-
             tato padakkhiṇaṁ katvā bodhimaṇḍaṁ anuttaro
             assattharukkhamūlamhi bujjhissati mahāyaso.
             Imassa janikā mātā māyā nāma bhavissati
             pitā suddhodano nāma ayaṁ hessati gotamo.

  *  *  *  *  *  *
  Footnote:1 cha. ajapālarukkhamūle 2 cha. ada. 3 cha. bodhimūlamupehiti
-------------------------------------------------
[page 025]
             Kolito upatisso ca aggā hessanti sāvakā
             anāsavā vītarāgā santacittā samāhitā
             ānando nāmupaṭṭhāko upaṭṭhissatimaṁ jinaṁ. 1-
             Khemā uppalavaṇṇā ca aggā hessanti sāvikā
             anāsavā vītarāgā santacittā samāhitā.
             Bodhi tassa bhagavato `assattho'ti pavuccatī'"ti.
      Sumedhatāpaso "mayhaṁ kira patthanā samijjhissatī"ti
  somanassappatto ahosi. Mahājano dīpaṅkaradasabalassa vacanaṁ sutvā
  "sumedhatāpaso kira buddhabījaṁ buddhaṅkuro"ti haṭṭhatuṭṭho ahosi.
  Evañcassa ahosi "yathā nāma puriso nadiṁ taranto ujukena titthena
  uttarituṁ asakkonto heṭṭhā titthena uttarati, evameva mayampi
  dīpaṅkaradasabalassa sāsane maggaphalaṁ alabhamānā anāgate yadā tvaṁ
  buddho bhavissasi, tadā tava sammukhā maggaphalaṁ sacchikātuṁ samatthā
  bhaveyyāmā"ti patthanaṁ ṭhapayiṁsu. Dīpaṅkaradasabalopi bodhisattaṁ
  pasaṁsitvā aṭṭhahi pupphamuṭṭhīhi pūjetvā padakkhiṇaṁ katvā
  pakkāmi. Tepi catusatasahassasaṅkhyā khīṇāsavā bodhisattaṁ gandhehi
  ceva mālāhi ca pūjetvā padakkhiṇaṁ katvā pakkamiṁsu. Devamanussā pana
  tatheva pūjetvā vanditvā pakkantā.
      Bodhisatto sabbesaṁ paṭikkantakāle sayanā vuṭṭhāya "pāramiyo
  vicinissāmī"ti puppharāsimatthake pallaṅkaṁ ābhujitvā nisīdi. Evaṁ
  nisinne bodhisatte sakala dasasahassacakkavāḷadevatā sannipatitvā

  *  *  *  *  *  *
  Footnote:1 cha. upaṭṭhissati taṁ jinaṁ
-------------------------------------------------
[page 026]
  Sādhukāraṁ datvā "ayya sumedhatāpasa porāṇakabodhisattānaṁ pallaṅkaṁ
  ābhujitvā `pāramiyo vicinissāmā'ti nisinnakāle yāni pubbanimittāni
  nāma paññāyanti, tāni sabbānipi ajja pātubhūtāni, nissaṁsayena tvaṁ
  buddho bhavissasi, mayametaṁ jānāma `yassetāni nimittāni paññāyanti,
  ekantena so buddho hoti' tvaṁ attano vīriyaṁ daḷhaṁ katvā paggaṇhā"ti
  bodhisattaṁ nānappakārāhi thutīhi abhitthuniṁsu. Tena vuttaṁ:-
          "idaṁ sutvāna vacanaṁ asamassa mahesino
           āmoditā naramarū buddhabījaṅkuro ayaṁ. 1-
           Ukkuṭṭhisaddā vattanti apphoṭenti hasanti ca
           katañjalī namassanti dasasahassī sadevakā.
           Yadimassa lokanāthassa virajjhissāma sāsanaṁ
           anāgatamhi addhāne hessāma sammukhā imaṁ.
           Yathā manussā nadiṁ tarantā paṭititthaṁ virajjhiya
           heṭṭhātitthaṁ gahetvāna uttaranti mahānadiṁ
           evameva mayaṁ sabbe yadi muñcāmimaṁ jinaṁ
           anāgatamhi addhāne hessāma sammukhā imaṁ.
           Dīpaṅkaro lokavidū āhutīnaṁ paṭiggaho
           mama kammaṁ pakittetvā dakkhiṇapādamuddhari. 2-
           Ye tattha āsuṁ 3- jinaputtā sabbe padakkhiṇamakaṁsu maṁ
           devā manussā asurā yakkhā 4- abhivādetvāna pakkamuṁ.
           Dassanaṁ me atikkante sasaṁghe lokanāyake
           sayanā vuṭṭhahitvāna pallaṅkaṁ ābhujiṁ tadā. 5-
           Sukhena sukhito homi pāmojjena pamodito
           pītiyā ca abhissanno pallaṅkaṁ ābhujiṁ tadā.

  *  *  *  *  *  *
  Footnote:1 cha. buddhabījaṁ kira ayaṁ 2 cha. dakkhiṇaṁ
 3 cha. tatthāsuṁ 4 cha. narā nāgā ca gandhabbā
 5 cha. haṭṭhatuṭṭhena cittena āsanā vuṭṭhahiṁ tadā.
-------------------------------------------------
[page 027]
           Pallaṅkena nisīditvā evaṁ cintesihaṁ tadā
          `vasībhūto ahaṁ jhāne abhiññāpāramiṁ gato
           sahassiyamhi lokamhi isayo natthi me samā
           asamo iddhidhammesu alabhiṁ īdisaṁ sukhaṁ'.
           Pallaṅkābhujane mayhaṁ dasasahassādhivāsino
           mahānādaṁ pavattesuṁ dhuvaṁ buddho bhavissasi.
           Yā pubbe bodhisattānaṁ pallaṅkavaramābhuje
           nimittāni padissanti tāni ajja padissare.
           Sītaṁ byāpagataṁ hoti uṇhañca vūpasammati
           tāni ajja padissanti dhuvaṁ buddho bhavissasi.
           Dasasahassī lokadhātū nissaddā honti nirākulā
           tāni ajja padissanti dhuvaṁ buddho bhavissasi.
           Mahāvātā na vāyanti na sandanti savantiyo
           tāni ajja padissanti dhuvaṁ buddho bhavissasi.
           Thalajā jalajā pupphā sabbe pupphanti tāvade
           tepajja pupphitā sabbe dhuvaṁ buddho bhavissasi.
           Latā vā yadivā rukkhā phalaṁ dhārenti 1- tāvade
           tepajja phalitā sabbe dhuvaṁ buddho bhavissasi.
           Ākāsaṭṭhā ca bhummaṭṭhā ratanā jotanti tāvade
           tepajja ratanā jotanti dhuvaṁ buddho bhavissasi.
           Mānusakā ca dibbā ca turiyā vajjanti tāvade
           tepajjubho abhiravanti dhuvaṁ buddho bhavissasi.

  *  *  *  *  *  *
  Footnote:1 cha. phalabhārā honti
-------------------------------------------------
[page 028]
           Vicittapupphā gaganā abhivassanti tāvade
           tepi ajja padissanti 1- dhuvaṁ buddho bhavissasi.
           Mahāsamuddo ābhujati dasasahassī pakampati
           tepajjubho abhiravanti dhuvaṁ buddho bhavissasi.
           Nirayepi dasasahasse aggī nibbanti tāvade
           tepajja nibbutā aggī dhuvaṁ buddho bhavissasi.
           Vimalo hoti suriyo sabbā dissanti tārakā
           tepi ajja padissanti dhuvaṁ buddho bhavissasi.
           Anovaṭṭhena udakaṁ mahiyā ubbhijji tāvade
           tampajjubbhijjate mahiyā dhuvaṁ buddho bhavissasi.
           Tārāgaṇā virocanti nakkhattā gaganamaṇḍale
           visākhā candimāyuttā dhuvaṁ buddho bhavissasi.
           Bilāsayā darīsayā nikkhamanti sakāsayā
           tepajja āsayā chuddhā dhuvaṁ buddho bhavissasi.
           Na hoti arati sattānaṁ santuṭṭhā honti tāvade
           tepajja sabbe santuṭṭhā dhuvaṁ buddho bhavissasi.
           Rogā tadūpasammanti jighacchā ca vinassati
           tānipajja padissanti dhuvaṁ buddho bhavissasi.
           Rāgo tadā tanu hoti doso moho vinassati
           tepajja vigatā sabbe dhuvaṁ buddho bhavissasi.
           Bhayaṁ tadā na bhavati ajjapetaṁ padissati
           tena liṅgena jānāma dhuvaṁ buddho bhavissasi.

  *  *  *  *  *  *
  Footnote:1 cha. pavassanti
-------------------------------------------------
[page 029]
           Rajo nuddhaṁsati uddhaṁ ajjapetaṁ padissati
           tena liṅgena jānāma dhuvaṁ buddho bhavissasi.
           Aniṭṭhagandho pakkamati dibbagandho pavāyati
           sopajja vāyati gandho dhuvaṁ buddho bhavissasi.
           Sabbe devā padissanti ṭhapetvā ca arūpino 1-
           tepajja sabbe dissanti dhuvaṁ buddho bhavissasi.
           Yāvatā nirayā nāma sabbe dissanti tāvade
           tepajja sabbe dissanti dhuvaṁ buddho bhavissasi.
           Kuṭā 2- kavāṭā selā ca na hontāvaraṇā tadā
           ākāsabhūtā tepajja dhuvaṁ buddho bhavissasi.
           Cutī ca upapatti ca khaṇe tasmiṁ na vijjati
           tāni ajja padissanti dhuvaṁ buddho bhavissasi.
           Daḷhaṁ paggaṇha vīriyaṁ mā nivatta abhikkama
           mayampetaṁ vijānāma dhuvaṁ buddho bhavissasī"ti.
     Bodhisatto dīpaṅkaradasabalassa ca dasasahassacakkavāḷadevatānaṁ
  ca vacanaṁ sutvā bhiyyoso mattāya sañjātussāho hutvā cintesi "buddhā
  nāma amoghavacanā, natthi buddhānaṁ kathāya aññathattaṁ. Yathā hi
  ākāse khittaleḍḍussa patanaṁ, jātassa maraṇaṁ, aruṇe uggate suriyassa
  uṭṭhānaṁ, āsayā nikkhantasīhassa sīhanādanadanaṁ, garugabbhāya
  itthiyā bhāramocanaṁ dhuvaṁ avassaṁbhāvī, evameva buddhānaṁ vacanaṁ
  nāma dhuvaṁ amoghaṁ, addhā ahaṁ buddho bhavissāmī"ti. Tena vuttaṁ:-
          "buddhassa vacanaṁ sutvā dasasahassīna cūbhayaṁ
           tuṭṭhahaṭṭho pamodito evaṁ cintesihantadā.
           Advejjhavacanā buddhā amoghavacanā jinā

  *  *  *  *  *  *
  Footnote:1 cha. ṭhapayitvā arūpino 2 cha. kuṭṭā
-------------------------------------------------
[page 030]
           Vitathaṁ natthi buddhānaṁ dhuvaṁ buddho bhavāmihaṁ.
           Yathā khittaṁ nabhe leḍḍu dhuvaṁ patati bhūmiyaṁ
           tatheva buddhaseṭṭhānaṁ vacanaṁ dhuvasassataṁ
           vitathaṁ natthi buddhānaṁ dhuvaṁ buddho bhavāmihaṁ.
           Yathāpi sabbasattānaṁ maraṇaṁ dhuvasassataṁ
           tatheva buddhaseṭṭhānaṁ vacanaṁ dhuvasassataṁ.
           Yathā rattikkhaye patte suriyassuggamanaṁ dhuvaṁ
           tatheva buddhaseṭṭhānaṁ vacanaṁ dhuvasassataṁ.
           Yathā nikkhantasayanassa sīhassa nadanaṁ dhuvaṁ
           tatheva buddhaseṭṭhānaṁ vacanaṁ dhuvasassataṁ.
           Yathā āpannasattānaṁ bhāramoropanaṁ dhuvaṁ
           tatheva buddhaseṭṭhānaṁ vacanaṁ dhuvasassatan"ti.
     So "dhuvāhaṁ buddho bhavissāmī"ti evaṁ katasanniṭṭhāno
  buddhakārake dhamme upadhāretuṁ "kahaṁ nu kho buddhakārakā dhammā kiṁ
  uddhaṁ, udāhu adho, disāsu, vidisāsū"ti anukkamena sakalaṁ
  dhammadhātuṁ vicinanto porāṇakabodhisattehi āsevitanisevitaṁ paṭhamaṁ
  dānapāramiṁ disvā evaṁ attānaṁ ovadi "sumedhapaṇḍita tvaṁ ito
  paṭṭhāya paṭhamaṁ dānapāramiṁ pūreyyāsi. Yathā hi nikkujjito
  udakakumbho nissesaṁ katvā udakaṁ vamatiyeva, na puna paccāharati,
  evameva tvaṁpi dhanaṁ vā yasaṁ vā puttaṁ vā dāraṁ vā aṅgapaccaṅgaṁ
  vā anoloketvā sampattayācakānaṁ sabbaṁ icchiticchitaṁ nissesaṁ katvā
  dadamāno bodhirukkhamūle nisīditvā buddho bhavissasī"ti.
  Paṭhamaṁ dānapāramiṁ daḷhaṁ katvā adhiṭṭhāsi. Tena vuttaṁ:-
-------------------------------------------------
[page 031]
          "handa Buddhakare dhamme vicināmi itocito
           uddhaṁ adho dasa disā yāvatā dhammadhātuyā.
           Vicinanto tadādakkhiṁ paṭhamaṁ dānapāramiṁ
           pubbakehi mahesīhi anuciṇṇaṁ mahāpathaṁ.
           Imaṁ tvaṁ paṭhamaṁ tāva daḷhaṁ katvā samādiya
           dānapāramitaṁ gaccha yadi bodhiṁ pattumicchasi.
           Yathāpi kumbho sampuṇṇo yassa kassaci adhokato
           vamate udakaṁ nissesaṁ na tattha parirakkhati
           tatheva yācake disvā hīnamukkaṭṭhamajjhime
           dadāhi dānaṁ nissesaṁ kumbho viya adhokato"ti.
     Athassa "na ettakeheva buddhakārakadhammehi bhavitabban"ti
  uttariṁpi 1- upadhārayato dutiyaṁ sīlapāramiṁ disvā etadahosi
  "sumedhapaṇḍita tvaṁ ito paṭṭhāya sīlapāramiṁpi pūreyyāsi.
  Yathā hi camarīmigo nāma jīvitampi anoloketvā attano
  vālameva rakkhati, evaṁ tvampi ito paṭṭhāya jīvitampi anoloketvā
  sīlameva rakkhanto buddho bhavissasī"ti. Dutiyaṁ sīlapāramiṁ daḷhaṁ
  katvā adhiṭṭhāsi. Tena vuttaṁ:-
          "na hete ettakāyeva buddhadhammā bhavissare
           aññepi vicinissāmi ye dhammā bodhipācanā.
           Vicinanto tadādakkhiṁ dutiyaṁ sīlapāramiṁ
           pubbakehi mahesīhi āsevitanisevitaṁ.
           Imaṁ tvaṁ dutiyaṁ tāva daḷhaṁ katvā samādiya
           sīlapāramitaṁ gaccha yadi bodhiṁ pattumicchasi.

  *  *  *  *  *  *
  Footnote:1 cha. uttaripi. evaṁ sabbattha.
-------------------------------------------------
[page 032]
           Yathāpi camarī vālaṁ kismiñci paṭilaggitaṁ
           upeti maraṇaṁ tattha na vikopeti vāladhiṁ
           tatheva catūsu bhūmīsu sīlāni paripūraya
           parirakkha sabbadā sīlaṁ camarī viya vāladhin"ti.
     Athassa "na ettakeheva buddhakārakadhammehi bhavitabban"ti
  uttariṁpi upadhārayato tatiyaṁ nekkhammapāramiṁ disvā etadahosi
  "sumedhapaṇḍita tvaṁ ito paṭṭhāya nekkhammapāramiṁpi pūreyyāsi.
  Yathā hi ciraṁ bandhanāgāre vasamāno puriso na tattha sinehaṁ karoti,
  atha kho ukkaṇṭhitoyeva avasitukāmo hoti, evameva tvaṁpi sabbabhave
  bandhanāgārasadise katvā sabbabhavehi ukkaṇṭhito muccitukāmo hutvā
  nekkhammābhimukhova hohi, evaṁ buddho bhavissasī"ti. Tatiyaṁ
  nekkhammapāramiṁ daḷhaṁ katvā adhiṭṭhāsi. Tena vuttaṁ:-
          "na hete ettakāyeva buddhadhammā bhavissare
           aññepi vicinissāmi ye dhammā bodhipācanā.
           Vicinanto tadādakkhiṁ tatiyaṁ nekkhammapāramiṁ
           pubbakehi mahesīhi āsevitanisevitaṁ.
           Imaṁ tvaṁ tatiyaṁ tāva daḷhaṁ katvā samādiya
           nekkhammapāramitaṁ gaccha yadi bodhiṁ pattumicchasi.
           Yathā aṭṭaghare 1- puriso ciraṁ vuṭṭho dukkhaddito 2-
           na tattha rāgaṁ janeti muttiṁyeva gavesati.
           Tatheva tvaṁ sabbabhave passa aṭṭaghare 3- viya
           nekkhammābhimukho hohi bhavato parimuttiyā"ti.

  *  *  *  *  *  *
  Footnote:1 cha. andughare 2 cha. dukhaṭṭito. 3 cha. andughare
-------------------------------------------------
[page 033]
     Athassa "na ettakeheva buddhakārakadhammehi bhavitabban"ti
  uttariṁpi upadhārayato catutthaṁ paññā pāramiṁ disvā etadahosi
  "sumedhapaṇḍita tvaṁ ito paṭṭhāya paññāpāramiṁpi pūreyyāsi,
  hīnamajjhimukkaṭṭhesu kañci avajjetvā sabbepi paṇḍite upasaṅkamitvā
  pañhaṁ puccheyyāsi. Yathā hi piṇḍapātacāriko bhikkhu hīnādibhedesu
  kulesu kiñci avajjetvā paṭipāṭiyā piṇḍāya caranto khippaṁ yāpanaṁ
  labhati, evaṁ tvampi sabbapaṇḍite upasaṅkamitvā pañhaṁ pucchanto
  buddho bhavissasī"ti. Catutthaṁ paññāpāramiṁ daḷhaṁ katvā
  adhiṭṭhāsi. Tena vuttaṁ:-
          "na hete ettakāyeva buddhadhammā bhavissare
           aññepi vicinissāmi ye dhammā bodhipācanā.
           Vicinanto tadādakkhiṁ catutthaṁ paññāpāramiṁ
           pubbakehi mahesīhi āsevitanisevitaṁ.
           Imaṁ tvaṁ catutthaṁ tāva daḷhaṁ katvā samādiya
           paññāpāramitaṁ gaccha yadi bodhiṁ pattumicchasi.
           Yathāpi bhikkhu bhikkhanto hīnamukkaṭṭhamajjhime
           kulāni na vivajjento evaṁ labhati yāpanaṁ,
           tatheva tvaṁ sabbakālaṁ paripucchanto budhaṁ janaṁ
           paññāpāramitaṁ gantvā sambodhiṁ pāpuṇissasī"ti.
     Athassa "na ettakeheva buddhakārakadhammehi bhavitabban"ti
  uttariṁpi upadhārayato pañcamaṁ vīriyapāramiṁ disvā etadahosi
  "sumedhapaṇḍita tvaṁ ito paṭṭhāya vīriyapāramiṁpi pūreyyāsi. Yathā
  hi sīho migarājā sabbairiyāpathesu daḷhavīriyo hoti, evaṁ tvaṁpi
  sabbabhavesu sabbairiyāpathesu daḷhavīriyo anolīnavīriyo samāno buddho
  bhavissasī"ti. Pañcamaṁ vīriyapāramiṁ daḷhaṁ katvā adhiṭṭhāsi. Tena vuttaṁ:-
-------------------------------------------------
[page 034]
           "na Hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ pañcamaṁ vīriyapāramiṁ
            pubbakehi mahesīhi āsevitanisevitaṁ.
            Imaṁ tvaṁ pañcamaṁ tāva daḷhaṁ katvā samādiya
            vīriyapāramitaṁ gaccha yadi bodhiṁ pattumicchasi.
            Yathāpi sīho migarājā nisajjaṭṭhānacaṅkame
            alīnavīriyo hoti paggahitamano sadā
            tatheva tvaṁ sabbabhave paggaṇha 1- vīriyaṁ daḷhaṁ
            vīriyapāramitaṁ gantvā sambodhiṁ pāpuṇissasī"ti.
      Athassa "na ettakeheva buddhakārakadhammehi bhavitabban"ti
  uttariṁpi upadhārayato chaṭṭhaṁ khantipāramiṁ disvā etadahosi
  "sumedhapaṇḍita tvaṁ ito paṭṭhāya khantipāramiṁpi pūreyyāsi,
  sammānanepi avamānanepi khamova bhaveyyāsi, yathā hi paṭhaviyaṁ nāma
  suciṁpi pakkhipanti, asuciṁpi, na tena paṭhavī sinehaṁ, na paṭighaṁ
  karoti, jamati sahati adhivāsetiyeva, evameva tvaṁpi sammānanepi
  avamānanepi khamova samāno buddho bhavissasī"ti. Chaṭṭhaṁ
  khantipāramiṁ daḷhaṁ katvā adhiṭṭhāsi. Tena vuttaṁ:-
           "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ chaṭṭhamaṁ khantipāramiṁ
            pubbakehi mahesīhi āsevitanisevitaṁ.

  *  *  *  *  *  *
  Footnote:1 ka. paggayha
-------------------------------------------------
[page 035]
            Imaṁ tvaṁ chaṭṭhamaṁ tāva daḷhaṁ katvā samādiya
            tattha advejjhamānaso sambodhiṁ pāpuṇissasi.
            Yathāpi paṭhavī nāma suciṁpi asuciṁpi ca
            sabbaṁ sahati nikkhepaṁ na karoti paṭighaddayaṁ 1-
            tatheva tvaṁpi sabbesaṁ sammānāvamānakkhamo
            khantipāramitaṁ gantvā sambodhiṁ pāpuṇissasī"ti.
        Athassa "na ettakeheva buddhakārakadhammehi bhavitabban"ti
  uttariṁpi upadhārayato sattamaṁ saccapāramiṁ disvā etadahosi
  "sumedhapaṇḍita tvaṁ ito paṭṭhāya saccapāramiṁpi pūreyyāsi, asaniyā
  matthake patamānāyapi dhanādīnaṁ atthāya chandādivasena
  sampajānamusāvādaṁ nāma mā akāsi, yathā hi osadhitārakā nāma
  sabbautūsu attano gamanavīthiṁ jahitvā aññāya vīthiyā na gacchati,
  sakavīthiyāva gacchati, evameva tvaṁpi saccaṁ pahāya musāvādaṁ nāma
  akarontoyeva buddho bhavissasi"ti sattamaṁ saccapāramiṁ daḷhaṁ katvā
  adhiṭṭhāsi. Tena vuttaṁ:-
           "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ sattamaṁ saccapāramiṁ
            pubbakehi mahesīhi āsevitanisevitaṁ.
            Imaṁ tvaṁ sattamaṁ tāva daḷhaṁ katvā samādiya
            tattha advejjhavacano sambodhiṁ pāpuṇissasi.

  *  *  *  *  *  *
  Footnote:1 cha. paṭighaṁ tayā
-------------------------------------------------
[page 036]
            Yathāpi osadhī nāma tulābhūtā sadevake
            samaye utuvasse vā na vokkamati vīthito
            tatheva tvaṁpi saccesu mā vokkamasi vīthito
            saccapāramitaṁ gantvā sambodhiṁ pāpuṇissasī"ti.
        Athassa "na ettakeheva buddhakārakadhammehi bhavitabban"ti
  uttariṁpi upadhārayato aṭṭhamaṁ adhiṭṭhānapāramiṁpi disvā etadahosi
  "sumedhapaṇḍita tvaṁ ito paṭṭhāya adhiṭṭhānapāramiṁpi pūreyyāsi,
  yaṁ adhiṭṭhāsi, tasmiṁ adhiṭṭhāne niccalo bhaveyyāsi. Yathā hi
  pabbato nāma sabbadisāsu vātesu paharantesu 1- na kampati na calati,
  attano ṭhāneyeva tiṭṭhati, evameva tvaṁpi attano adhiṭṭhāne niccalo
  hontova buddho bhavissasī"ti. Aṭṭhamaṁ adhiṭṭhānapāramiṁ daḷhaṁ
  katvā adhiṭṭhāsi. Tena vuttaṁ:-
           "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ aṭṭhamaṁ adhiṭṭhānapāramiṁ
            pubbakehi mahesīhi āsevitanisevitaṁ.
            Imaṁ tvaṁ aṭṭhamaṁ tāva daḷhaṁ katvā samādiya
            tattha tvaṁ acalo hutvā sambodhiṁ pāpuṇissasi.
            Yathāpi pabbato selo acalo supatiṭṭhito
            na kampati bhusavātehi sakaṭṭhāneva tiṭṭhati
            tatheva tvaṁ adhiṭṭhāne sabbadā acalo bhava
            adhiṭṭhānapāramitaṁ gantvā sambodhiṁ pāpuṇissasī"ti.
        Athassa "na ettakeheva buddhakārakadhammehi bhavitabban"ti
  uttariṁpi upadhārayato navamaṁ mettāpāramiṁ disvā etadahosi
  "sumedhapaṇḍita tvaṁ ito paṭṭhāya navamaṁ mettāpāramiṁpi pūreyyāsi,

  *  *  *  *  *  *
  Footnote:1 cha. vātehi pahaṭopi
-------------------------------------------------
[page 037]
  Ahitesupi hitesupi ekacitto bhaveyyāsi. Yathā hi udakannāma
  pāpajanassapi kalyāṇajanassapi sītabhāvaṁ 1- ekasadisaṁ katvā pharati,
  evameva tvaṁpi sabbasattesu mettacittena ekacittova honto buddho
  bhavissasī"ti. Navamaṁ mettāpāramiṁ daḷhaṁ katvā adhiṭṭhāsi. Tena vuttaṁ:-
           "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ navamaṁ mettāpāramiṁ
            pubbakehi mahesīhi āsevitanisevitaṁ.
            Imaṁ tvaṁ navamaṁ tāva daḷhaṁ katvā samādiya
            mettāya asamo hohi yadi bodhiṁ pattumicchasi.
            Yathāpi udakaṁ nāma kalyāṇe pāpake jane
            samaṁ pharati sītena pavāheti rajomalaṁ
            tatheva tvaṁpi hitāhite 2- samaṁ mettāya bhāvaya
            mettāpāramitaṁ gantvā sambodhiṁ pāpuṇissasī"ti.
  Uttariṁpi upadhārayato dasamaṁ upekkhāpāramiṁ disvā etadahosi
  "sumedhapaṇḍita tvaṁ ito paṭṭhāya upekkhāpāramiṁpi pūreyyāsi,
  sukhepi dukkhepi majjhattova bhaveyyāsi. Yathā hi paṭhavī nāma sucimpi
  asucimpi pakkhipamāne majjhattāva hoti, evameva tvaṁpi sukhadukkhesu
  majjhattova honto buddho bhavissasī"ti. Dasamaṁ upekkhāpāramiṁ daḷhaṁ
  katvā adhiṭṭhāsi. Tena vuttaṁ:-
           "na hete ettakāyeva buddhadhammā bhavissare
            aññepi vicinissāmi ye dhammā bodhipācanā.
            Vicinanto tadādakkhiṁ dasamaṁ upekkhāpāramiṁ
            pubbakehi mahesīhi āsevitanisevitaṁ.

  *  *  *  *  *  *
  Footnote:1 cha. sītibhāvaṁ 2 cha. ahitahite
-------------------------------------------------
[page 038]
            Imaṁ tvaṁ dasamaṁ tāva daḷhaṁ katvā samādiya
            tulābhūto daḷho hutvā sambodhiṁ pāpuṇissasi.
            Yathāpi paṭhavī nāma nikkhittaṁ asuciṁ suciṁ
            upekkhati ubhopete kodhānunayavajjitā 1-
            tatheva tvaṁ sukhadukkhe tulābhūto sadā bhava
            upekkhāpāramitaṁ gantvā sambodhiṁ pāpuṇissasī"ti.
      Tato cintesi "imasmiṁ loke bodhisattehi pūretabbā bodhiparipācanā
  buddhakārakadhammā ettakāyeva, dasa pāramiyo ṭhapetvā aññe natthi,
  imāpi dasa pāramiyo uddhaṁ ākāsepi natthi, heṭṭhā paṭhaviyaṁpi,
  puratthimādīsu disāsupi natthi, mayhaṁyeva pana hadayamaṁsabbhantare
  patiṭṭhitā"ti.
      Evaṁ tāsaṁ hadaye patiṭṭhitabhāvaṁ disvā sabbāpi tā daḷhaṁ katvā
  adhiṭṭhāya punappunaṁ sammasanto anulomapaṭilomaṁ sammasati, pariyante
  gahetvā ādiṁ pāpeti, ādimhi gahetvā pariyante ṭhapeti, majjhe
  gahetvā ubhato osāpeti, ubhato koṭīsu gahetvā majjhe
  osāpeti. Bāhirakabhaṇḍapariccāgo dānapāramī nāma, aṅgapariccāgo
  dānaupapāramī nāma, jīvitapariccāgo dānaparamatthapāramī nāmāti dasa
  pāramiyo dasa upapāramiyo dasa paramatthapāramiyo yantatelaṁ
  vinivaṭṭento viya mahāmeruṁ matthaṁ 2- katvā cakkavāḷamahāsamuddaṁ
  āluḷento viya ca sammasi. Tassevaṁ dasa pāramiyo sammasantassa
  dhammatejena catunahutādhikadviyojanasatasahassabahalā ayaṁ
  mahāpaṭhavī hatthinā akkantanaḷakalāpo viya, pīḷiyamānaṁ ucchuyantaṁ
  viya ca mahāviravaṁ viravamānā saṅkampi sampakampi sampavedhi,
  kulālacakkaṁ viya telayantacakkaṁ viya ca paribbhami. Tena vuttaṁ:-

  *  *  *  *  *  *
  Footnote:1 cha. kopānunayavajjitā 2 ka. mahāsinerumatthakaṁ
-------------------------------------------------
[page 039]
         "ettakāyeva Te loke ye dhammā bodhipācanā
          taduddhaṁ 1- natthi aññatra daḷhaṁ tattha patiṭṭhaha.
          Ime dhamme sammasato sabhāvasarasalakkhaṇe
          dhammatejena vasudhā dasasahassī pakampatha.
          Calatī ravatī paṭhavī ucchuyantaṁva pīḷitaṁ
          telayante yathā cakkaṁ evaṁ kampati medanī"ti.
        Mahāpaṭhaviyā kampamānāya rammanagaravāsino saṇṭhātuṁ
  asakkontā yugantavātabbhāhatā mahāsālā viya mucchitamucchitāva
  papatiṁsu. Ghaṭādīni kulālabhājanāni pavaṭṭantāni aññamaññaṁ
  paharantāni cuṇṇavicuṇṇāni ahesuṁ. Mahājano bhītatasito satthāraṁ
  upasaṅkamitvā "kinnu kho bhagavā `nāgāvaṭṭo ayaṁ, bhūtayakkhadevatāsu
  aññatarāvaṭṭo'ti na hi mayaṁ etaṁ jānāma, apica kho sabbopi ayaṁ
  mahājano upadduto, kinnu kho imassa lokassa pāpakaṁ bhavissati, udāhu
  kalyāṇaṁ, kathetha no etaṁ kāraṇan"ti āha.
        Atha satthā tesaṁ kathaṁ sutvā "tumhe mā kho bhāyittha, mā
  cintayittha, natthi vo itonidānaṁ bhayaṁ, yo so mayā ajja
  sumedhapaṇḍito `anāgate gotamo nāma buddho bhavissatī'ti byākato, so
  idāni dasa pāramiyo sammasati, tassa dasa pāramiyo sammasantassa
  vilokentassa 2- dhammatejena sakaladasasahassī lokadhātu ekappahārena
  kampati ceva ravati cā"ti āha. Tena vuttaṁ:-
           "yāvatā parisā āsi buddhassa parivesane
            pavedhamānā sā tattha mucchitā sesi bhūmiyaṁ.
            Ghaṭānekasahassāni kumbhīnañca satā bahū
            sañcuṇṇamathitā tattha aññamaññaṁ paghaṭṭitā.

  *  *  *  *  *  *
  Footnote:1 cha. tatuddhaṁ 2 cha. viloḷentassa
-------------------------------------------------
[page 040]
            Ubbiggā tasitā bhītā bhantā byathitamānasā
            mahājanā samāgamma dīpaṅkaramupāgamuṁ.
            Kiṁ bhavissati lokassa kalyāṇaṁ atha pāpakaṁ
            sabbo upadduto loko taṁ vinodehi cakkhuMa.
            Tesaṁ tahā saññāpesi dīpaṅkaro mahāmuni
            vissaṭṭhā 1- hotha mā bhātha imasmiṁ paṭhavikampane.
            Yamahaṁ ajja byākāsiṁ buddho loke bhavissati
            eso sammasatī dhammaṁ buddhabhūmimasesato
            tenāyaṁ kampitā paṭhavī dasasahassī sadevake"ti.
        Mahājano tathāgatassa vacanaṁ sutvā haṭṭhatuṭṭho
  mālāgandhavilepanaṁ ādāya rammanagarā nikkhamitvā bodhisattaṁ
  upasaṅkamitvā mālādīhi pūjetvā vanditvā padakkhiṇaṁ katvā
  rammanagarameva pāvisi. Bodhisattopi dasa pāramiyo sammasitvā vīriyaṁ
  daḷhaṁ katvā adhiṭṭhāya nisinnāsanā vuṭṭhāsi. Tena vuttaṁ:-
           "buddhassa vacanaṁ sutvā mano nibbāyi tāvade
            sabbe maṁ upasaṅkamma punapi abhivandisuṁ.
            Samādiyitvā buddhaguṇaṁ daḷhaṁ katvāna mānasaṁ
            dīpaṅkaraṁ namassitvā āsanā vuṭṭhahiṁ tadā"ti.
        Atha bodhisattaṁ āsanā vuṭṭhahantaṁ sakaladasasahassacakkavāḷadevatā
  sannipatitvā dibbehi mālāgandhehi pūjetvā vanditvā "ayya
  sumedhatāpasa tayā ajja dīpaṅkaradasabalassa pādamūle mahatī
  patthanā patthitā, sā te anantarāyena samijjhatu, mā te
  bhayaṁ vā chambhitattaṁ vā ahosi, sarīre appamattakopi rogo mā

  *  *  *  *  *  *
  Footnote:1 cha. vissatthā
-------------------------------------------------
[page 041]
  Uppajji, khippaṁ pāramiyo pūretvā sammāsambodhiṁ paṭibujjha 1-,
  yathā pupphūpagā phalūpagā rukkhā samaye pupphanti ceva phalanti ca,
  tatheva tvaṁpi taṁ samayaṁ anatikkamitvā khippaṁ sambodhimuttamaṁ
  phusassū"ti ādīni thutimaṅgalāni payirudāhaṁsu, evaṁ payirudāhitvā
  attano attano devaṭṭhānameva agamaṁsu. Bodhisattopi
  devatāhi abhitthuto "ahaṁ dasa pāramiyo pūretvā kappasatasahassādhikānaṁ
  catunnaṁ asaṅkheyyānaṁ matthake buddho bhavissāmī"ti vīriyaṁ daḷhaṁ katvā
  adhiṭṭhāya nabhaṁ abbhuggantvā himavantameva agamāsi. Tena vuttaṁ:-
         "dibbaṁ mānusakaṁ pupphaṁ devā mānusakā ubho
          samokiranti pupphehi vuṭṭhahantassa āsanā.
          Vedayanti ca te tuṭṭhiṁ devā mānusakā ubho
          mahantaṁ patthitaṁ tuyhaṁ taṁ labhassu yathicchitaṁ.
          Sabbītiyo vivajjantu soko rogo vinassatu
          mā te bhavatvantarāyo 2- phusa khippaṁ bodhimuttamaṁ.
          Yathā samaye sampatte 3- pupphanti pupphino dumā
          tatheva tvaṁ mahāvīra buddhañāṇena pupphasu.
          Yathā ye keci sambuddhā pūrayuṁ dasa pāramī
          tatheva tvaṁ mahāvīra pūraya dasapāramī.
          Yathā ye keci sambuddhā bodhimaṇḍamhi bujjhare
          tatheva tvaṁ mahāvīra bujjhassu jinabodhiyaṁ.

  *  *  *  *  *  *
  Footnote:1 cha. paṭivijjha 2 cha. bhavanatvantarāyā
 3 cha. yathāpi samaye patte
-------------------------------------------------
[page 042]
          Yathā ye keci sambuddhā dhammacakkaṁ pavattayuṁ
          tatheva tvaṁ mahāvīra dhammacakkaṁ pavattaya.
          Puṇṇamāye yathā cando paripuṇṇo 1- virocati
          tatheva tvaṁ puṇṇamano viroca dasasahassiyaṁ.
          Rāhumutto yathā suriyo tāpena atirocati
          tatheva lokā muccitvā viroca siriyā tuvaṁ.
          Yathā yā kāci nadiyo osaranti mahodadhiṁ
          evaṁ sadevakā lokā osarantu tavantike
          tehi thutappasattho so dasa dhamme samādiya
          te dhamme paripūrento pavanaṁ pāvisī tadā"ti.
       Rammanagaravāsinopi kho nagaraṁ pavisitvā buddhappamukhassa
  bhikkhusaṁghassa mahādānaṁ adaṁsu. Satthā tesaṁ dhammaṁ desetvā
  mahājanaṁ saraṇādīsu patiṭṭhāpetvā rammanagaramhā nikkhamitvā tato
  uddhaṁpi yāvatāyukaṁ tiṭṭhanto sabbaṁ buddhakiccaṁ katvā anukkamena
  anupādisesāya nibbānadhātuyā parinibbāyi. Tattha yaṁ vattabbaṁ, taṁ
  sabbaṁ buddhavaṁse vuttanayeneva veditabbaṁ. Vuttaṁ hi tattha:-
         "tadā te bhojayitvāna sasaṁghaṁ lokanāyakaṁ
          upagañchuṁ 2- saraṇaṁ tassa dīpaṅkarassa satthuno.
          Saraṇāgamane kañci niveseti tathāgato
          kañci pañcasu sīlesu sīle dasavidhe paraṁ.
          Kassaci deti sāmaññaṁ caturo phalamuttame
          kassaci asame dhamme deti so paṭisambhidā.

  *  *  *  *  *  *
  Footnote:1 cha. parisuddho. 2 cha. upagacchu
-------------------------------------------------
[page 043]
          Kassaci varasamāpattiyo aṭṭha deti narāsabho
          tisso kassaci vijjāyo chaḷabhiññā pavecchati.
          Tena yogena janakāyaṁ ovadati mahāmuni
          tena vitthārikaṁ āsi lokanāthassa sāsanaṁ.
          Mahāhanusabhakkhandho 1- dīpaṅkarasanāmako
          bahū jane tārayati parimoceti duggatiṁ.
          Bodhaneyyaṁ janaṁ disvā satasahassepi yojane
          khaṇena upagantvāna bodheti taṁ mahāmuni.
          Paṭhamābhisamaye buddho koṭisatamabodhayi
          dutiyābhisamaye nātho navutikoṭimabodhayi.
          Yadā ca devabhavanamhi buddho dhammamadesayi
          navutikoṭisahassānaṁ tatiyābhisamayo ahu.
          Sannipātā tayo āsuṁ dīpaṅkarassa satthuno
          koṭisatasahassānaṁ paṭhamo āsi samāgamo.
          Puna nāradakūṭamhi pavivekagate jine
          khīṇāsavā vītamalā samiṁsu satakoṭiyo.
          Yamhi kāle mahāvīro sudassanasiluccaye
          navutikoṭisahassehi pavāresi mahāmuni.
          Ahaṁ tena samayena jaṭilo uggatāpano
          antalikkhamhi caraṇo pañcābhiññāsu pāragū.

  *  *  *  *  *  *
  Footnote:1 ka. mahāhan usabhakkhandho
-------------------------------------------------
[page 044]
          Dasavīsasahassānaṁ dhammābhisamayo ahu
          ekadvinnaṁ abhisamayo gaṇanāto asaṅkhiyo 1-
          vitthārikaṁ bāhujaññaṁ iddhaṁ phītaṁ ahū tadā
          dīpaṅkarassa bhagavato sāsanaṁ suvisodhitaṁ.
          Cattāri satasahassāni chaḷabhiññā mahiddhikā
          dīpaṅkaraṁ lokaviduṁ parivārenti sabbadā.
          Ye keci tena samayena jahanti mānusambhavaṁ
          appattamānasā sekhā garahitā bhavanti te.
          Supupphitaṁ pāvacanaṁ arahantehi tādihi
          khīṇāsavehi vimalehi upasobhati sadevake.
          Nagaraṁ rammavatī nāma sudevo nāma khattiyo
          sumedhā nāma janikā dīpaṅkarassa satthuno.
          Dasa vassasahassāni agāraṁ ajjhāvasī jino
          haṁsā koñcā māyurā kkhya 2- tayo pāsādamuttamā.
          Tīṇi satasahassāni nāriyo samalaṅkatā
          padumā nāma sā nārī usabhakkhandho ca atrajo.
          Nimitte caturo disvā hatthiyānena nikkhami
          anūnadasamāsāni padhānaṁ padahī jino.
          Padhānacāraṁ caritvāna abujjhi mānasā muni
          brahmunā yācito santo dīpaṅkaro mahāmuni.

  *  *  *  *  *  *
  Footnote:1 cha. asaṅkhiyā 2 cha. mayūrākhyā
-------------------------------------------------
[page 045]
          Vattacakko mahāvīro nandārāme vasī jino
          nisinno sirisamūlamhi akāsi titthiyamaddanaṁ.
          Sumaṅgalo ca tisso ca ahesuṁ aggasāvakā
          sāgato nāmupaṭṭhāko dīpaṅkarassa satthuno.
          Nandā ceva sunandā ca ahesuṁ aggasāvikā
          bodhi tassa bhagavato pipphalīti pavuccati.
          Asītihatthamubbedho dīpaṅkaro mahāmuni
          sobhati dīparukkhova sālarājāva phullito.
          Satasahassavassāni āyu tassa mahesino
          tāva tiṭṭhamāno so tāresi janataṁ bahuṁ.
          Jotayitvāna saddhammaṁ santāretvā mahājanaṁ
          jalitvā aggikkhandhova nibbuto so sasāvako.
          Sā ca iddhī so ca yaso tāni ca pādesu cakkaratanāni
          sabbaṁ tamantarahitaṁ nanu rittā sabbasaṅkhārā"ti.
       Dīpaṅkarassa pana bhagavato aparabhāge ekaṁ asaṅkheyyaṁ
  atikkamitvā koṇḍañño nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte koṭisatasahassaṁ, dutiye
  koṭisahassaṁ, tatiye navutikoṭiyo. Tadā bodhisatto vijitācī nāma
  cakkavattī hutvā koṭisatasahassasaṅkhassa buddhappamukhassa bhikkhusaṁghassa
  mahādānaṁ adāsi. Satthā bodhisattaṁ "buddho bhavissasī"ti byākaritvā
  dhammaṁ desesi. So satthu dhammakathaṁ sutvā rajjaṁ niyyādetvā pabbaji.
  So tīṇi piṭakāni uggahetvā aṭṭha samāpattiyo pañca abhiññāyo ca
-------------------------------------------------
[page 046]
  Uppādetvā aparihīnajjhāno brahmaloke nibbatti. Koṇḍaññabuddhassa
  pana rammavatī nāma nagaraṁ, sunando nāma khattiyo pitā, sujātā nāma
  devī mātā, bhaddo ca subhaddo ca dve aggasāvakā, anuruddho nāma
  upaṭṭhāko, tissā ca upatissā ca dve aggasāvikā, sālakalyāṇī
  bodhi, aṭṭhāsītihatthubbedhaṁ sarīraṁ, vassasatasahassaṁ āyuppamāṇaṁ ahosi.
          Dīpaṅkarassa aparena koṇḍañño nāma nāyako
          anantatejo amitayaso appameyyo durāsadoti.
        Tassa aparabhāge ekaṁ asaṅkheyyaṁ atikkamitvā ekasmiṁyeva
  kappe cattāro buddhā nibbattiṁsu maṅgalo sumano revato sobhitoti.
  Maṅgalassa bhagavato tayo sāvakasannipātā ahesuṁ. Tesu paṭhamasannipāte
  koṭisatasahassabhikkhū ahesuṁ, dutiye koṭisahassaṁ, tatiye
  navutikoṭiyo. Vemātikabhātā kirassa ānandakumāro nāma
  navutikoṭisaṅkhāya parisāya saddhiṁ dhammassavanatthāya satthu santikaṁ
  agamāsi. Satthā tassa anupubbikathaṁ kathesi. So saddhiṁ parisāya
  saha paṭisambhidāhi arahattaṁ pāpuṇi. Satthā tesaṁ kulaputtānaṁ
  pubbacaritaṁ olokento iddhimayapattacīvarassa upanissayaṁ disvā
  dakkhiṇahatthaṁ pasāretvā "etha bhikkhavo"ti āha. Sabbe taṁ
  khaṇaṁyeva 1- iddhimayapattacīvaradharā saṭṭhivassikattherā viya
  ākappasampannā hutvā satthāraṁ vanditvā parivārayiṁsu. Ayamassa
  tatiyo sāvakasannipāto ahosi.
-------------------------------------------------
[page 047]
       Yathā pana aññesaṁ buddhānaṁ samantā asītihatthappamāṇāyeva
  sarīrappabhā ahosi, na evaṁ tassa. Tassa pana bhagavato sarīrappabhā
  niccakālaṁ dasasahassīlokadhātuṁ pharitvā aṭṭhāsi. Rukkhapaṭhavī-
  pabbatasamuddādayo antamaso ukkhalikādīni upādāya suvaṇṇapaṭṭa-
  pariyonaddhā viya ahesuṁ. Āyuppamāṇaṁ panassa navutivassasahassāni
  ahosi. Ettakaṁ kālaṁ candimasuriyādayo attano pabhāya virocituṁ
  nāsakkhiṁsu. Rattindivassa paricchedo na paññāyittha. Divā
  suriyālokena viya sattā niccaṁ buddhālokeneva vicariṁsu. Sāyaṁ
  pupphitakusumānaṁ pāto ravanakasakuṇādīnañca vasena loko
  rattindivaparicchedaṁ sallakkhesi.
       Kiṁ pana aññesaṁ buddhānaṁ ayamānubhāvo natthīti? no natthīti.
  Tepi hi ākaṅkhamānā dasasahassiṁ vā lokadhātuṁ tato vā bhiyyo ābhāya
  phareyyuṁ. Maṅgalassa pana bhagavato pubbapatthanāvasena aññesaṁ
  byāmappabhā viya sarīrappabhā niccakālameva dasasahassīlokadhātuṁ
  pharitvā aṭṭhāsi. So kira bodhisattacariyakāle vessantarasadise
  attabhāve ṭhito saputtadāro vaṅkapabbatasadise pabbate vasi. Atheko
  kharadāṭhiko nāma yakkho mahāpurisassa dānajjhāsayataṁ sutvā
  brāhmaṇavaṇṇena upasaṅkamitvā mahāsattaṁ dve dārake yāci.
  Mahāsatto "dadāmi brāhmaṇassa puttake"ti haṭṭhapahaṭṭho udakapariyantaṁ
  paṭhaviṁ kampento dvepi dārake adāsi. Yakkho caṅkamanakoṭiyaṁ

  *  *  *  *  *  *
  Footnote:1 cha. taṅkhaṇaṁyeva
-------------------------------------------------
[page 048]
  Ālambanaphalakaṁ nissāya ṭhatvā passantasseva mahāsattassa mūlakalāpe
  viya dve dārake khādi. Mahāpurisassa yakkhaṁ oloketvā mukhe
  vivaṭamatte aggijālaṁ viya lohitadhāraṁ uggiramānaṁ tassa mukhaṁ
  disvāpi kesaggamattaṁpi domanassaṁ na uppajji. "sudinnaṁ Vata me
  dānan"ti cintayamānassa panassa sarīre mahantaṁ pītisomanassaṁ
  udapādi. So "imassa me nissandena anāgate imināva nīhārena rasmiyo
  nikkhamantū"ti patthanaṁ akāsi. Tassa taṁ patthanaṁ nissāya
  buddhabhūtassa sarīrato rasmiyo nikkhamitvā ettakaṁ ṭhānaṁ phariṁsu.
        Aparaṁpissa pubbacaritaṁ atthi. So kira bodhisattakāle ekassa
  buddhassa cetiyaṁ disvā "imassa buddhassa mayā jīvitaṁ pariccajituṁ
  vaṭṭatī"ti daṇḍadīpikāveṭhananiyāmena sakalasarīraṁ pariveṭhetvā
  ratanamattamakulaṁ satasahassagghanikaṁ suvaṇṇapātiṁ sappissa
  pūrāpetvā tattha sahassavaṭṭiyo jāletvā taṁ sīsenādāya
  sakalasarīraṁ jālāpetvā cetiyaṁ padakkhiṇaṁ karonto sakalarattiṁ
  vītināmesi. Evaṁ yāva aruṇuggamanā vāyamantassāpissa lomakūpamattaṁpi
  usumaṁ na gaṇhi. Padumagabbhaṁ paviṭṭhakālo viya ahosi. Dhammo hi
  nāmesa attānaṁ rakkhantaṁ rakkhati. Tenāha bhagavā
                 "dhammo have rakkhati dhammacāriṁ
                 dhammo suciṇṇo sukhamāvahāti
                 esānisaṁso dhamme suciṇṇe
                 na duggatiṁ gacchati dhammacārī"ti 1-.
        Imassapi kammassa nissandena tassa bhagavato sarīrobhāso
  dasasahassīlokadhātuṁ pharitvā aṭṭhāsi.

  *  *  *  *  *  *
  Footnote:1 khu. thera. 26/314. khu. jā. 27/290.
-------------------------------------------------
[page 049]
        Tadā amhākaṁ bodhisatto suruci nāma brāhmaṇo hutvā "satthāraṁ
  nimantessāmī"ti upasaṅkamitvā madhuradhammakathaṁ sutvā "sve mayhaṁ
  bhikkhaṁ gaṇhatha bhante"ti āha. "brāhmaṇa Kittakehi te bhikkhūhi
  attho"ti. "kittakā Pana vo bhante parivārā bhikkhū"ti āha. Tadā pana
  satthu paṭhamasannipātoyeva hoti, tasmā "koṭisatasahassan"ti āha.
  "bhante Sabbehipi saddhiṁ mayhaṁ gehe bhikkhaṁ gaṇhathā"ti. Satthā
  adhivāsesi. Brāhmaṇo svātanāya nimantetvā gehaṁ gacchanto cintesi
  "ahaṁ ettakānaṁ bhikkhūnaṁ yāgubhattavatthādīni dātuṁ sakkomi,
  nisīdanaṭṭhānaṁ pana kathaṁ bhavissatī"ti.
        Tassa sā cintā caturāsītiyojanasahassamatthake ṭhitassa
  devarañño paṇḍukambalasilāsanassa uṇhabhāvaṁ janesi. Sakko "ko nu kho
  maṁ imasmā ṭhānā cāvetukāmo"ti dibbacakkhunā olokento mahāpurisaṁ
  disvā "suruci nāma brāhmaṇo buddhappamukhaṁ bhikkhusaṁghaṁ nimantetvā
  nisīdanaṭṭhānatthāya cintesi, mayāpi tattha gantvā puññakoṭṭhāsaṁ
  gahetuṁ vaṭṭatī"ti vaḍḍhakivaṇṇaṁ nimminitvā vāsipharasuhattho
  mahāpurisassa purato pāturahosi. So "atthi nu kho kassaci bhatiyā
  kattabban"ti āha. Mahāpuriso taṁ disvā "kiṁ kammaṁ karissasī"ti āha.
  "mama Ajānanasippaṁ nāma natthi, gehaṁ vā maṇḍapaṁ vā yo yaṁ kāreti,
  tassa taṁ kātuṁ jānāmī"ti. "tenahi Mayhaṁ kammaṁ atthī"ti. "kiṁ
  Ayyā"ti. "svātanāya Me koṭisatasahassabhikkhū nimantitā, tesaṁ
  nisīdanamaṇḍapaṁ karissasī"ti. "ahaṁ Nāma kareyyaṁ, sace me bhatiṁ
  dātuṁ sakkhissathā"ti. "sakkhissāmi Tātā"ti. "sādhu Karissāmī"ti
  gantvā ekaṁ padesaṁ olokesi. Dvādasaterasayojanappamāṇo padeso
  kasiṇamaṇḍalaṁ viya samatalo ahosi. So "ettake ṭhāne sattaratanamayo
-------------------------------------------------
[page 050]
  Maṇḍapo uṭṭhahatū"ti cintetvā olokesi, tāvadeva paṭhaviṁ bhinditvā
  maṇḍapo uṭṭhahi, tassa sovaṇṇamayesu thambhesu rajatamayā ghaṭakā
  ahesuṁ, rajatamayesu sovaṇṇamayā, maṇitthambhesu pavāḷamayā,
  pavāḷamayesu thambhesu maṇimayā, sattaratanamayesu sattaratanamayāva
  ghaṭakā ahesuṁ. Tato "maṇḍapassa antarantarena kiṅkiṇikajālaṁ
  olambatū"ti olokesi, saha olokaneneva kiṅkiṇikajālaṁ olambi,
  yassa mandavāteritassa pañcaṅgikasseva turiyassa madhurasaddo
  niggacchati, dibbasaṅgītappavattanakālo viya hoti. "antarantarā
  Gandhadāmamālādāmāni olambantū"ti cintesi, gandhadāmamālādāmāni
  olambiṁsu. "koṭisatasahassasaṅkhānaṁ Bhikkhūnaṁ āsanāni ca ādhārakāni ca
  paṭhaviṁ bhinditvā uṭṭhahantū"ti cintesi, tāvadeva uṭṭhahiṁsu. "koṇe Koṇe
  ekekā udakacāṭiyo uṭṭhahantū"ti cintesi, udakacāṭiyo uṭṭhahiṁsu.
       Ettakaṁ māpetvā brāhmaṇassa santikaṁ gantvā "ehi ayya, tava
  maṇḍapaṁ oloketvā mayhaṁ bhatiṁ dehī"ti āha. Mahāpuriso gantvā
  maṇḍapaṁ olokesi, olokentassevassa sakalasarīraṁ pañcavaṇṇāya pītiyā
  nirantaraṁ phuṭṭhaṁ ahosi. Athassa maṇḍapaṁ olokayato etadahosi "nāyaṁ
  maṇḍapo manussabhūtena kato, mayhaṁ pana ajjhāsayaṁ mayhaṁ guṇaṁ
  āgamma addhā sakkassa bhavanaṁ uṇhaṁ ahosi, tato sakkena devaraññā
  ayaṁ maṇḍapo kato bhavissatī"ti. "na Kho pana me yuttaṁ evarūpe
  maṇḍape ekadivasaṁyeva dānaṁ dātuṁ, sattāhaṁ dassāmī"ti cintesi.
       Bāhirakadānaṁ hi kittakaṁpi samānaṁ bodhisattānaṁ tuṭṭhiṁ
  kātuṁ na sakkoti, alaṅkatasīsaṁ pana chinditvā añjitākkhīni
  uppāṭetvā hadayamaṁsaṁ vā ubbattetvā dinnakāle bodhisattānaṁ cāgaṁ
  nissāya tuṭṭhi nāma hoti. Amhākaṁpi hi bodhisattassa sivirājajātake
-------------------------------------------------
[page 051]
  Devasikaṁ pañcasatasahassakahāpaṇāni vissajjetvā catūsu dvāresu
  nagaramajjhe ca dānaṁ dentassa taṁ dānaṁ cāgatuṭṭhiṁ uppādetuṁ
  nāsakkhi. Yadā panassa brāhmaṇavaṇṇena āgantvā sakko devarājā
  akkhīni yāci, tadā tāni uppāṭetvā dadamānasseva hāso uppajji,
  kesaggamattaṁpi cittassa aññathattaṁ nāhosi. Evaṁ dinnadānaṁ nissāya
  bodhisattānaṁ titti nāma natthi.
       Tasmā sopi mahāpuriso "sattāhaṁ mayā koṭisatasahassasaṅkhānaṁ
  bhikkhūnaṁ dānaṁ dātuṁ vaṭṭatī"ti cintetvā tasmiṁ maṇḍape
  buddhappamukhaṁ bhikkhusaṁghaṁ nisīdāpetvā sattāhaṁ gavapānannāma
  dānaṁ adāsi. Gavapānanti mahante mahante kolambe khīrassa pūretvā
  uddhanesu āropetvā ghanapākapakke khīre thoke taṇḍule pakkhipitvā
  pakkamadhusakkarācuṇṇasappīhi abhisaṅkhataṁ bhojanaṁ vuccati.
  Manussāyeva pana parivisituṁ nāsakkhiṁsu, devāpi ekantarikā hutvā
  parivisiṁsu. Dvādasaterasayojanappamāṇaṭṭhānampi bhikkhū gaṇhituṁ
  nappahosiyeva, te pana bhikkhū attano attano ānubhāvena nisīdiṁsu.
  Pariyosānadivase sabbabhikkhūnaṁ patte dhovāpetvā bhesajjatthāya
  sappinavanītamadhuphāṇitādīni pūretvā ticīvarehi saddhiṁ adāsi,
  saṅghanavakabhikkhunā laddhacīvarasāṭakā satasahassagghanakā adāsi.
       Satthā anumodanaṁ karonto "ayaṁ puriso evarūpaṁ mahādānaṁ adāsi.
  Ko nu kho bhavissatī"ti upadhārento "anāgate kappasatasahassādhikānaṁ
  dvinnaṁ asaṅkheyyānaṁ matthake gotamo nāma buddho bhavissatī"ti
  disvā mahāpurisaṁ āmantetvā "tvaṁ ettakaṁ nāma kālaṁ atikkamitvā
  gotamo nāma buddho bhavissasī"ti byākāsi. Mahāpuriso byākaraṇaṁ
  sutvā "ahaṁ kira buddho bhavissāmi, ko me gharāvāsena
-------------------------------------------------
[page 052]
  Attho, pabbajissāmī"ti cintetvā tathārūpaṁ sampattiṁ kheḷapiṇḍaṁ
  viya chaḍḍetvā satthu santike pabbaji, pabbajitvā buddhavacanaṁ
  uggaṇhitvā abhiññā ca samāpattiyo ca nibbattetvā āyupariyosāne
  brahmaloke nibbatti.
         Maṅgalassa pana bhagavato nagaraṁ uttaraṁ nāma ahosi, mātāpi
  uttarā nāma devī, pitāpi uttaro nāma khattiyo, sudevo ca dhammaseno ca
  dve aggasāvakā, pālito nāma upaṭṭhāko, sīvalī ca asokā ca dve
  aggasāvikā, nāgarukkho nāma bodhi, aṭṭhāsītihatthubbedhaṁ sarīraṁ ahosi.
  Navutivassasahassāni ṭhatvā parinibbāyi. Parinibbute pana tasmiṁ
  bhagavati ekappahāreneva dasacakkavāḷasahassāni ekandhakārāni ahesuṁ,
  sabbacakkavāḷesu manussānaṁ mahantaṁ ārodanaparidevanaṁ ahosi.
            Koṇḍaññassa aparena maṅgalo nāma nāyako
            tamaṁ loke nihantvāna dhammokkamabhidhārayīti.
       Evaṁ dasasahassīlokadhātuṁ andhakāraṁ katvā parinibbutassa
  tassa bhagavato aparabhāge sumano nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte koṭisatasahassabhikkhū
  ahesuṁ, dutiye kañcanapabbatamhi navutikoṭisahassāni, tatiye
  asītikoṭisahassāni. Tadā mahāsatto atulo nāma nāgarājā ahosi
  mahiddhiko mahānubhāvo. So "buddho uppanno"ti sutvā ñātisaṁghaparivuto
  nāgabhavanā nikkhamitvā koṭisatasahassabhikkhuparivārassa tassa bhagavato
  dibbaturiyehi upahāraṁ kāretvā mahādānaṁ pavattetvā paccekaṁ
  dussayugāni datvā saraṇesu patiṭṭhāsi. Sopi naṁ satthā "anāgate buddho
  bhavissasī"ti byākāsi. Tassa bhagavato nagaraṁ khemaṁ nāma ahosi, sudatto
  nāma rājā pitā, sirimā nāma mātā, saraṇo ca bhāvitatto ca dve
-------------------------------------------------
[page 053]
  Aggasāvakā, udeno nāma upaṭṭhāko, soṇā ca upasoṇā ca dve
  aggasāvikā, nāgarukkho ca bodhi, navutihatthubbedhaṁ sarīraṁ,
  navutiyeva vassasahassāni āyuppamāṇaṁ ahosi.
            Maṅgalassa aparena sumano nāma nāyako
            sabbadhammehi asamo sabbasattānamuttamoti.
       Tassa aparabhāge revato nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte gaṇanā nāma natthi, dutiye
  koṭisatasahassabhikkhū ahesuṁ, tathā tatiye. Tadā bodhisatto atidevo
  nāma brāhmaṇo hutvā satthu dhammadesanaṁ sutvā saraṇesu patiṭṭhāya
  sirasi añjaliṁ ṭhapetvā tassa satthuno kilesappahāne vaṇṇaṁ vatvā
  uttarāsaṅgena pūjaṁ akāsi. Sopi taṁ "buddho bhavissasī"ti byākāsi.
  Tassa pana bhagavato nagaraṁ sudhaññavatī nāma ahosi, pitāpi vipulo
  nāma khattiyo, mātā vipulā nāma devī, varuṇo ca brahmadevo ca dve
  aggasāvakā, sambhavo nāmupaṭṭhāko, bhaddā ca subhaddā ca dve
  aggasāvikā, nāgarukkhova bodhi, sarīraṁ asītihatthubbedhaṁ ahosi, āyu
  saṭṭhi vassasahassānīti.
            Sumanassa aparena revato nāma nāyako
            anūpamo asadiso atulo uttamo jinoti.
       Tassa aparabhāge sobhito nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte koṭisatabhikkhū ahesuṁ,
  dutiye navutikoṭiyo, tatiye asītikoṭiyo. Tadā bodhisatto ajito nāma
  brāhmaṇo hutvā satthu dhammadesanaṁ sutvā saraṇesu patiṭṭhāya
  buddhappamukhassa bhikkhusaṁghassa mahādānaṁ adāsi. Sopi naṁ "buddho
  bhavissasī"ti byākāsi. Tassa pana bhagavato nagaraṁ sudhammannāma
-------------------------------------------------
[page 054]
  Ahosi, pitāpi sudhammo nāma rājā, mātāpi sudhammā nāma devī, asamo
  ca sunetto ca dve aggasāvakā, anomo nāmupaṭṭhāko, nakulā ca sujātā
  ca dve aggasāvikā, nāgarukkhova bodhi, aṭṭhapaññāsahatthubbedhaṁ sarīraṁ
  ahosi, navuti vassasahassāni āyuppamāṇanti.
           Revatassa aparena sobhito nāma nāyako
           samāhito santacitto asamo appaṭipuggaloti.
        Tassa aparabhāge ekaṁ asaṅkheyyaṁ atikkamitvā ekasmiṁyeva kappe
  tayo buddhā nibbattiṁsu anomadassī padumo nāradoti. Anomadassissa
  bhagavato tayo sāvakasannipātā ahesuṁ. Paṭhamasannipāte
  aṭṭhabhikkhusatasahassāni ahesuṁ, dutiye satta, tatiye cha. Tadā
  bodhisatto eko yakkhasenāpati ahosi mahiddhiko mahānubhāvo
  anekakoṭisatasahassānaṁ yakkhānaṁ adhipati. So "buddho uppanno"ti
  sutvā āgantvā buddhappamukhassa bhikkhusaṁghassa mahādānaṁ adāsi.
  Satthāpi naṁ "anāgate buddho bhavissasī"ti byākāsi. Anomadassissa pana
  bhagavato candavatī nāma nagaraṁ ahosi, yasavā nāma rājā pitā,
  yasodharā nāma mātā, nisabho ca anomo ca dve aggasāvakā, varuṇo
  nāmupaṭṭhāko, sundarī ca sumanā ca dve aggasāvikā, ajjunarukkho bodhi,
  sarīraṁ aṭṭhapaññāsahatthubbedhaṁ ahosi, vassasatasahassaṁ āyūti.
           Sobhitassa aparena sambuddho dipaduttamo
           anomadassī amitayaso tejasī duratikkamoti.
        Tassa aparabhāge padumo nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte koṭisatasahassabhikkhū
  ahesuṁ, dutiye tīṇi satasahassāni, tatiye agāmake araññe
  mahāvanasaṇḍavāsīnaṁ bhikkhūnaṁ dve satasahassāni. Tadā tathāgate
-------------------------------------------------
[page 055]
  Tasmiṁ vanasaṇḍe vasante bodhisatto sīho hutvā satthāraṁ
  nirodhasamāpattiṁ samāpannaṁ disvā pasannacitto vanditvā padakkhiṇaṁ
  katvā pītisomanassajāto tikkhattuṁ sīhanādaṁ naditvā sattāhaṁ
  buddhārammaṇapītiṁ avijahitvā pītisukheneva gocarāya apakkamitvā
  jīvitapariccāgaṁ katvā payirupāsamāno aṭṭhāsi. Satthā sattāhaccayena
  nirodhā vuṭṭhito sīhaṁ oloketvā "bhikkhusaṁghepi cittaṁ pasādetvā
  saṁghaṁ vandissatī"ti "bhikkhusaṁgho āgacchatū"ti cintesi. Bhikkhū tāvadeva
  āgamiṁsu. Sīho saṁghe cittaṁ pasādesi. Satthā tassa manaṁ oloketvā
  "anāgate buddho bhavissasī"ti byākāsi. Padumassa pana bhagavato
  campakannāma nagaraṁ ahosi, asamo nāma rājā pitā, asamā nāma devī
  mātā, sālo ca upasālo ca dve aggasāvakā, varuṇo nāmupaṭṭhāko,
  rāmā ca surāmā ca dve aggasāvikā, soṇarukkho nāma bodhi,
  aṭṭhapaññāsahatthubbedhaṁ sarīraṁ ahosi, āyu vassasatasahassanti.
            Anomadassissa aparena sambuddho dipaduttamo
            padumo nāma nāmena asamo appaṭipuggaloti.
         Tassa aparabhāge nārado nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte koṭisatasahassabhikkhū
  ahesuṁ, dutiye navutikoṭisahassāni, tatiye asītikoṭisahassāni.
  Tadā bodhisatto isipabbajjaṁ pabbajitvā pañcasu abhiññāsu
  aṭṭhasu ca samāpattīsu ciṇṇavasī hutvā buddhappamukhassa
  bhikkhusaṁghassa mahādānaṁ datvā lohitacandanena pūjaṁ akāsi.
  Sopi taṁ "anāgate buddho bhavissasī"ti byākāsi.
-------------------------------------------------
[page 056]
  Tassa bhagavato dhaññavatī nāma nagaraṁ ahosi, sudevo nāma khattiyo
  pitā, anomā nāma mātā, bhaddapālo ca jitamitto ca dve
  aggasāvakā, vāseṭṭho nāmupaṭṭhāko, uttarā ca phagguṇī ca dve
  aggasāvikā, mahāsoṇarukkho nāma bodhi, sarīraṁ aṭṭhāsītihatthubbedhaṁ
  ahosi, navutivassasahassāni āyūti.
            Padumassa aparena sambuddho dipaduttamo
            nārado nāma nāmena asamo appaṭipuggaloti.
         Nāradabuddhassa aparabhāge ekaṁ asaṅkheyyaṁ atikkamitvā ito
  satasahassakappamatthake ekasmiṁ kappe ekova padumuttarabuddho nāma udapādi.
  Tassāpi tayo sāvakasannipātā ahesuṁ. Paṭhame koṭisatasahassabhikkhū
  ahesuṁ, dutiye vebhārapabbate navutikoṭisahassāni, tatiye
  asītikoṭisahassāni. Tadā bodhisatto jaṭilo nāma mahāraṭṭhiyo hutvā
  buddhappamukhassa bhikkhusaṁghassa sacīvaraṁ dānaṁ adāsi. Sopi naṁ
  "anāgate buddho bhavissasī"ti byākāsi. Padumuttarassa pana bhagvato
  kāle titthiyā nāma nāhesuṁ, sabbe devamanussā buddhameva saraṇaṁ
  agamaṁsu. Tassa nagaraṁ haṁsavatī nāma ahosi, pitā ānando nāma
  khattiyo, mātā sujātā nāma devī, devalo ca sujāto ca dve aggasāvakā,
  sumano nāmupaṭṭhāko, amitā ca asamā ca dve aggasāvikā, salaḷarukkho
  bodhi, sarīraṁ aṭṭhapaṇṇāsahatthubbedhaṁ ahosi, sarīrappabhā
  samantato dvādasa yojanāni gaṇhi, vassasatasahassaṁ āyūti.
            Nāradassa aparena sambuddho dipaduttamo
            padumuttaro nāma jino akkhobho sāgarūpamoti.
-------------------------------------------------
[page 057]
         Tassa aparabhāge sattati kappasahassāni atikkamitvā sumedho ca
  sujāto cāti ekasmiṁ kappe dve buddhā nibbattiṁsu. Sumedhassāpi
  tayo sāvakasannipātā ahesuṁ. Paṭhamasannipāte sudassananagare
  koṭisatakhīṇāsavā ahesuṁ, dutiye pana navutikoṭiyo, tatiye asītikoṭiyo.
  Tadā bodhisatto uttaro nāma māṇavo hutvā nidahitvā ṭhapitaṁyeva
  asītikoṭidhanaṁ vissajjetvā buddhappamukhassa bhikkhusaṁghassa mahādānaṁ
  datvā dhammaṁ sutvā saraṇesu patiṭṭhāya nikkhamitvā pabbaji. Sopi naṁ
  "anāgate buddho bhavissasī"ti byākāsi. Sumedhassa bhagavato sudassanannāma
  nagaraṁ ahosi, sudatto nāma rājā pitā, mātāpi sudattā nāma, saraṇo ca
  sabbakāmo ca dve aggasāvakā, sāgaro nāmupaṭṭhāko, rāmā ca surāmā
  ca dve aggasāvikā, mahānimbarukkho bodhi, sarīraṁ aṭṭhāsītihatthubbedhaṁ
  ahosi, āyu navuti vassasahassānīti.
         Padumuttarassa aparena sumedho nāma nāyako
         durāsado uggatejo sabbalokuttamo munīti.
       Tassa aparabhāge sujāto nāma satthā udapādi. Tassāpi tayo
  sāvakasannipāta ahesuṁ. Paṭhamasannipāte saṭṭhi bhikkhusatasahassāni
  ahesuṁ, dutiye paññāsaṁ, tatiye cattāḷīsaṁ. Tadā bodhisatto
  cakkavattirājā hutvā "buddho uppanno"ti sutvā upasaṅkamitvā dhammaṁ
  sutvā buddhappamukhassa bhikkhusaṁghassa saddhiṁ sattahi ratanehi
  catumahādīparajjaṁ datvā satthu santike pabbaji. Sakalaraṭṭhavāsino
  raṭṭhuppādaṁ gahetvā ārāmikakiccaṁ sādhentā buddhappamukhassa
-------------------------------------------------
[page 058]
  Bhikkhusaṁghassa niccaṁ mahādānaṁ adaṁsu. Sopi naṁ satthā "anāgate buddho
  bhavissasī"ti byākāsi. Tassa bhagavato nagaraṁ sumaṅgasaṁ nāma ahosi, uggato
  nāma rājā pitā, pabhāvatī nāma mātā, sudassano ca sudevo ca dve
  aggasāvakā, nārado nāmupaṭṭhāko, nāgā ca nāgasamālā ca dve
  aggasāvikā, mahāveḷurukkho bodhi. So kira mandacchiddo ghanakkhandho
  upari niggatāhi mahāsākhāhi morapiñchakalāpo viya virocittha. Tassa
  bhagavato sarīraṁ paṇṇāsahatthubbedhaṁ ahosi, āyu navuti vassasahassānīti.
            Tattheva maṇḍakappamhi sujāto nāma nāyako
            sīhahanusabhakkhandho 1- appameyyo durāsadoti.
         Tassa aparabhāge ito aṭṭhārasakappasatamatthake ekasmiṁ kappe
  piyadassī atthadassī dhammadassīti tayo buddhā nibbattiṁsu.
  Piyadassissāpi tayo sāvakasannipātā ahesuṁ. Paṭhame koṭisatasahassabhikkhū
  ahesuṁ, dutiye navutikoṭiyo, tatiye asītikoṭiyo. Tadā bodhisatto
  kassapo nāma māṇavo tiṇṇaṁ vedānaṁ pāraṅgato hutvā satthu
  dhammadesanaṁ sutvā koṭisatasahassadhanapariccāgena saṁghārāmaṁ
  kāretvā saraṇesu ca sīlesu ca patiṭṭhāsi. Atha naṁ satthā
  "aṭṭhārasakappasataccayena buddho bhavissasī"ti byākāsi. Tassa bhagavato
  anomannāma nagaraṁ ahosi, pitā sudinno nāma rājā, mātā candā
  nāma devī, pālito ca sabbadassī ca dve aggasāvakā, sobhito
  nāmupaṭṭhāko, sujātā ca dhammadinnā ca dve aggasāvikā, kakudharukkho
  bodhi, sarīraṁ asītihatthubbedhaṁ ahosi, navuti vassasahassāni āyūti.

  *  *  *  *  *  *
  Footnote:1 ka. sīhahanu usabhakkhandho
-------------------------------------------------
[page 059]
            Sujātassa aparena sayambhū lokanāyako
            durāsado asamasamo piyadassī mahāyasoti.
         Tassa aparabhāge atthadassī nāma satthā udapādi. Tassāpi
  tayo sāvakasannipātā ahesuṁ. Paṭhame aṭṭhanavuti bhikkhusatasahassāni
  ahesuṁ, dutiye aṭṭhāsītisatasahassāni, tathā tatiye. Tadā bodhisatto
  susīmo nāma mahiddhikatāpaso hutvā devalokato mandāravapupphacchattaṁ
  āharitvā satthāraṁ pūjesi. Sopi naṁ "anāgate buddho bhavissasī"ti
  byākāsi. Tassa bhagavato sobhitaṁ nāma nagaraṁ ahosi, sāgaro nāma rājā
  pitā, sudassanā nāma mātā, santo ca upasanto ca dve aggasāvakā,
  abhayo nāmupaṭṭhāko, dhammā ca sudhammā ca dve aggasāvikā,
  campakarukkho bodhi, sarīraṁ asītihatthubbedhaṁ ahosi, sarīrappabhā samantato
  sabbakālaṁ yojanamattaṁ pharitvā aṭṭhāsi, āyu vassasatasahassanti.
            Tattheva maṇḍakappamhi atthadassī narāsabho
            mahātamaṁ nihantvāna patto sambodhimuttamanti.
         Tassa aparabhāge dhammadassī nāma satthā udapādi. Tassāpi tayo
  sāvakasannipātā ahesuṁ. Paṭhame koṭisatabhikkhū ahesuṁ, dutiye
  sattatikoṭiyo, tatiye asītikoṭiyo. Tadā bodhisatto sakko devarājā
  hutvā dibbagandhapupphehi ca dibbaturiyehi ca pūjaṁ akāsi. Sopi naṁ
  "anāgate buddho bhavissasī"ti byākāsi. Tassa bhagavato saraṇannāma
  nagaraṁ ahosi, pitā saraṇo nāma rājā, mātā sunandā nāma, padumo ca
-------------------------------------------------
[page 060]
  Phussadevo ca dve aggasāvakā, sunetto nāmupaṭṭhāko, khemā ca
  sabbanāmā ca dve aggasāvikā, timbajālarukkho 1- bodhi, "bimbijālotipi
  vuccati, sarīraṁ panassa asītihatthubbedhaṁ ahosi, vassasatasahassaṁ āyūti.
            Tattheva maṇḍakappamhi dhammadassī mahāyaso
            tamandhakāraṁ vidhamitvā atirocati sadevaketi.
         Tassa aparabhāge ito catunavutikappamatthake ekasmiṁ kappe
  ekova siddhattho nāma buddho udapādi. Tassāpi tayo sāvakasannipātā
  ahesuṁ. Paṭhamasannipāte koṭisatasahassabhikkhū ahesuṁ, dutiye
  navutikoṭiyo, tatiye asītikoṭiyo. Tadā bodhisatto uggatejo
  abhiññābalasampanno maṅgalo nāma tāpaso hutvā mahājambūphalaṁ
  āharitvā tathāgatassa adāsi. Satthāpi taṁ phalaṁ paribhuñjitvā
  "catunavutikappamatthake tvaṁ buddho bhavissasī"ti bodhisattaṁ
  byākāsi. Tassa bhagavato nagaraṁ vebhārannāma ahosi, pitā jayaseno
  nāma rājā, mātā suphassā nāma, sambalo ca sumitto ca dve
  aggasāvakā, revato nāmupaṭṭhāko, sīvalā ca surāmā ca dve
  aggasāvikā, kaṇṇikārarukkho bodhi, sarīraṁ saṭṭhihatthubbedhaṁ ahosi,
  vassasatasahassaṁ āyūti.

  *  *  *  *  *  *
  Footnote:1 cha. rattaṅkurarukkho
-------------------------------------------------
[page 061]
           Dhammadassissa aparena siddhattho lokanāyako
           nihantvāna tamaṁ sabbaṁ suriyo abbhuggato yathāti.
         Tassa aparabhāge ito dvānavutikappamatthake tisso pussoti
  ekasmiṁ kappe dve buddhā nibbattiṁsu. Tissassa bhagavato tayo
  sāvakasannipātā ahesuṁ. Paṭhamasannipāte bhikkhūnaṁ koṭisataṁ ahosi, dutiye
  navutikoṭiyo, tatiye asītikoṭiyo. Tadā bodhisatto mahābhogo mahāyaso
  sujāto nāma khattiyo hutvā isipabbajjaṁ pabbajitvā mahiddhikabhāvaṁ patvā
  "buddho uppanno"ti sutvā dibbamandāravapadumapāricchattakapupphāni
  ādāya catupparisamajjhe gacchantaṁ tathāgataṁ pūjesi, ākāse pupphavitānaṁ
  akāsi. Sopi naṁ satthā "ito dvānavutikappe buddho bhavissasī"ti
  byākāsi. Tassa bhagavato khemannāma nagaraṁ ahosi, pitā janasandho
  nāma khattiyo, mātā padumā nāma, brahmadevo ca udayo ca
  dve aggasāvakā, samaṅgo nāma upaṭṭhāko, phussā ca sudattā ca
  dve aggasāvikā, asanarukkho bodhi, sarīraṁ saṭṭhihatthubbedhaṁ ahosi,
  vassasatasahassaṁ āyūti.
           Siddhatthassa aparena asamo appaṭipuggalo
           anantasīlo amitayaso tisso lokagganāyakoti.
         Tassa aparabhāge pusso nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte saṭṭhi bhikkhusatasahassāni
  ahesuṁ, dutiye paṇṇāsa, tatiye dvattiṁsa. Tadā bodhisatto vijitāvī
  nāma khattiyo hutvā mahārajjaṁ pahāya satthu santike pabbajitvā tīṇi
-------------------------------------------------
[page 062]
  Piṭkāni uggahetvā mahājanassa dhammakathaṁ kathesi, sīlapāramiṁ ca
  pūresi. Sopi naṁ "buddho bhavissasī"ti tatheva byākāsi. Tassa
  bhagavato kāsi nāma nagaraṁ ahosi, jayaseno nāma rājā pitā, sirimā
  nāma mātā, surakkhito ca dhammaseno ca dve aggasāvakā, sabhiyo
  nāmupaṭṭhāko, cālā ca upacālā ca dve aggasāvikā, āmalakarukkho
  bodhi, sarīraṁ aṭṭhapaṇṇāsahatthubbedhaṁ ahosi, navutivassasahassāni
  āyūti.
          Tattheva maṇḍakappamhi ahu satthā anuttaro
          anūpamo asamasamo pusso lokagganāyakoti.
        Tassa aparabhāge ito ekanavutikappe vipassī nāma bhagavā
  udapādi. Tassāpi tayo sāvakasannipātā ahesuṁ. Paṭhamasannipāte
  aṭṭhasaṭṭhi bhikkhusatasahassāni ahesuṁ. Dutiye ekasatasahassaṁ, tatiye
  asītisahassāni. Tadā bodhisatto mahiddhiko mahānubhāvo atulo
  nāma nāgarājā hutvā sattaratanakhacitaṁ sovaṇṇamayaṁ mahāpīṭhaṁ
  bhagavato adāsi. Sopi naṁ "ito ekanavutikappe buddho bhavissasī"ti
  byākāsi. Tassa bhagavato bandhumatī nāma nagaraṁ ahosi, bandhumā nāma
  rājā pitā, bandhumatī nāma mātā, khaṇḍo ca tisso ca dve aggasāvakā,
  asoko nāmupaṭṭhāko, candā ca candamittā ca dve aggasāvikā,
  pātalirukkho bodhi, sarīraṁ asītihatthubbedhaṁ ahosi, sarīrappabhā
  sadā satta yojanāni pharitvā aṭṭhāsi, asīti vassasahassāni āyūti.
-------------------------------------------------
[page 063]
           Pussassa aparena sambuddho dipaduttamo
           vipassī nāma nāmena loke uppajji cakkhumāti.
        Tassa aparabhāge ito ekattiṁsakappe sikhī ca vessabhū cāti
  dve buddhā ahesuṁ. Sikhissāpi bhagavato tayo sāvakasannipātā
  ahesuṁ. Paṭhamasannipāte bhikkhusatasahassaṁ ahosi, dutiye asītisahassāni,
  tatiye sattatisahassāni. Tadā bodhisatto arindamo nāma rājā
  hutvā buddhappamukhassa bhikkhusaṁghassa sacīvaraṁ mahādānaṁ pavattetvā
  sattaratanapaṭimaṇḍitaṁ hatthiratanaṁ datvā hatthippamāṇaṁ katvā
  kappiyabhaṇḍaṁ adāsi. Sopi naṁ "ito ekattiṁsakappe buddho
  bhavissasī"ti byākāsi. Tassa bhagavato aruṇavatī nāma nagaraṁ
  ahosi, aruṇo nāma khattiyo pitā, pabhāvatī nāma mātā,
  abhibhū ca sambhavo ca dve aggasāvakā, khemaṅkaro nāmupaṭṭhāko,
  sakhilā ca padumā ca dve aggasāvikā, puṇḍarīkarukkho
  bodhi, sarīraṁ sattatihatthubbedhaṁ ahosi, sarīrappabhā yojanattayaṁ
  pharitvā aṭṭhāsi, sattati vassasahassāni āyūti.
        Vipassissa aparena
            sikhīvhayo nāma jino asamo appaṭipuggaloti.
-------------------------------------------------
[page 064]
        Tassa aparabhāge vessabhū nāma satthā udapādi. Tassāpi tayo
  sāvakasannipātā ahesuṁ. Paṭhamasannipāte asīti bhikkhusahassāni
  ahesuṁ, dutiye sattati, tatiye saṭṭhi. Tadā bodhisatto sudassano nāma
  rājā hutvā buddhappamukhassa bhikkhusaṁghassa sacīvaraṁ mahādānaṁ
  datvā tassa santike pabbajitvā ācāraguṇasampanno buddharatane
  cittīkārapītibahulo ahosi. Sopi naṁ bhagavā "ito ekattiṁsakappe
  buddho bhavissasī"ti byākāsi. Tassa pana bhagavato anomannāma nagaraṁ
  ahosi, suppatīto nāma rājā pitā, yasavatī nāma mātā,
  soṇo ca uttaro ca dve aggasāvakā, upasanto nāmupaṭṭhāko,
  dāmā ca sumālā ca dve aggasāvikā, sālarukkho bodhi, sarīraṁ
  saṭṭhihatthubbedhaṁ ahosi, saṭṭhi vassasahassāni āyūti.
            Tattheva maṇḍakappamhi asamo appaṭipuggalo
            vessabhū nāma nāmena loke uppajji so jinoti.
         Tassa aparabhāge imasmiṁ kappe cattāro buddhā nibbattiṁsu
  kakusandho konāgamano kassapo amhākaṁ bhagavāti. Kakusandhassa
  bhagavato ekova sāvakasannipāto, tattha cattāḷīsa bhikkhusahassāni
  ahesuṁ. Tadā bodhisatto khemo nāma rājā hutvā buddhappamukhassa
  bhikkhusaṁghassa sapattacīvaraṁ mahādānañceva añjanādīni bhesajjāni ca
-------------------------------------------------
[page 065]
  Datvā satthu dhammadesanaṁ sutvā pabbaji. Sopi naṁ satthā byākāsi.
  Kakusandhassa pana bhagavato khemaṁ nāma nagaraṁ ahosi, aggidatto
  nāma brāhmaṇo pitā, visākhā nāma brāhmaṇī mātā, vidhuro
  ca sañjīvo ca dve aggasāvakā, buddhijo nāmupaṭṭhāko, sāmā ca
  campakā ca dve aggasāvikā, mahāsirīsarukkho bodhi, sarīraṁ
  cattāḷīsahatthubbedhaṁ ahosi, cattāḷīsa vassasahassāni āyūti.
            Vessabhussa aparena sambuddho dipaduttamo
            kakusandho nāma nāmena appameyyo durāsadoti.
         Tassa aparabhāge konāgamano nāma satthā udapādi. Tassāpi
  eko sāvakasannipāto. Tattha tiṁsa bhikkhusahassāni ahesuṁ. Tadā
  bodhisatto pabbato nāma rājā hutvā amaccagaṇaparivuto satthu santikaṁ
  gantvā dhammadesanaṁ sutvā buddhappamukhaṁ bhikkhusaṁghaṁ nimantetvā
  mahādānaṁ pavattetvā pattuṇṇacīnapaṭṭakoseyyakambaladukūlāni ceva
  suvaṇṇapādukañca datvā satthu santike pabbaji. Sopi naṁ byākāsi. Tassa
  bhagavato sobhavatī nāma nagaraṁ ahosi, yaññadatto nāma brāhmaṇo pitā,
  uttarā nāma brāhmaṇī mātā, bhiyyoso ca uttaro ca dve aggasāvakā,
  sotthijo nāmupaṭṭhāko, samuddā ca uttarā ca dve aggasāvikā,
  udumbararukkho bodhi, sarīraṁ tiṁsahatthubbedhaṁ ahosi, tiṁsa vassasahassāni āyūti.
-------------------------------------------------
[page 066]
           Kakusandhassa aparena sambuddho dipaduttamo
           konāgamano 1- nāma jino lokajeṭṭho narāsabhoti.
        Tassa aparabhāge kassapo nāma satthā udapādi. Tassāpi ekova
  sāvakasannipāto. Tattha vīsati bhikkhusahassāni ahesuṁ. Tadā
  bodhisatto jotipālo nāma māṇavo hutvā tiṇṇaṁ vedānaṁ pāragū
  bhūmiyaṁ ca antalikkhe ca pākaṭo ghaṭīkārassa kumbhakārassa mitto
  ahosi. So tena saddhiṁ satthāraṁ upasaṅkamitvā dhammakathaṁ sutvā
  pabbajitvā āraddhavīriyo tīṇi piṭakāni uggahetvā vattapaṭivatta-
  sampattiyā buddhassa sāsanaṁ sobhesi. Sopi naṁ satthā byākāsi. Tassa
  bhagavato jātanagaraṁ bārāṇasī nāma ahosi, brahmadatto nāma brāhmaṇo
  pitā, dhanavatī nāma brāhmaṇī mātā, tisso ca bhāradvājo ca dve
  aggasāvakā, sabbamitto nāmupaṭṭhāko, anuḷā ca uruveḷā ca dve
  aggasāvikā, nigrodharukkho bodhi, sarīraṁ vīsatihatthubbedhaṁ ahosi,
  vīsati vassasahassāni āyūti.
           Konāgamanassa 2- aparena sambuddho dipaduttamo
           kassapo nāma nāmena 3- dhammarājā pabhaṅkaroti.
        Yasmiṁ pana kappe dīpaṅkaradasabalo udapādi, tasmiṁ aññepi tayo
  buddhā ahesuṁ. Tesaṁ santikā bodhisattassa byākaraṇaṁ

  *  *  *  *  *  *
  Footnote:1 cha. koṇāgamano. evamuparipi. 2 cha. koṇāgamanassa.
 3 cha. kassapo nāma gottena.
-------------------------------------------------
[page 067]
  Natthi, tasmā te idha na dassitā. Aṭṭhakathāyaṁ pana tamhā kappā
  paṭṭhāya sabbepi buddhe dassetuṁ idaṁ vuttaṁ:-
          "taṇhaṅkaro medhaṅkaro athopi saraṇaṅkaro
           dīpaṅkaro ca sambuddho koṇḍañño dipaduttamo
           maṅgalo ca sumano ca revato sobhito muni
           anomadassī padumo nārado padumuttaro
           sumedho ca sujāto ca piyadassī mahāyaso
           atthadassī dhammadassī siddhattho lokanāyako
           tisso pusso ca sambuddho vipassī sikhi vessabhū
           kakusandho konāgamano kassapo cāpi nāyako
           ete ahesuṁ sambuddhā dhutarāgā samāhitā.
           Sataraṁsīva uppannā mahātamavinodanā
           jalitvā aggikhandhāva nibbutā te sasāvakā"ti.
        Tattha amhākaṁ bodhisatto dīpaṅkarādīnaṁ catuvīsatiyā buddhānaṁ
  santike adhikāraṁ karonto kappasatasahassādhikāni cattāri
  asaṅkheyyāni āgato. Kassapassa pana bhagavato orabhāge ṭhapetvā
  imaṁ sammāsambuddhaṁ añño buddho nāma natthi. Iti dīpaṅkarādīnaṁ
  catuvīsatiyā buddhānaṁ santike laddhabyākaraṇo pana bodhisatto yenena:-
-------------------------------------------------
[page 068]
          "manussattaṁ Liṅgasampatti hetu satthāradassanaṁ
           pabbajjā guṇasampatti adhikāro ca chandatā
           aṭṭhadhammasamodhānā abhinīhāro samijjhatī"ti 1-
  ime aṭṭha dhamme samodhānetvā dīpaṅkarapādamūle katābhinīhārena
  "handa buddhakare dhamme vicināmi ito cito"ti ussāhaṁ katvā "vicinanto
  tadādakkhiṁ paṭhamaṁ dānapāramin"ti dānapāramitādayo buddhakārakā
  dhammā diṭṭhā, te pūrentoyeva yāva vessantarattabhāvā āgami.
  Āgacchanto ca ye te katābhinīhārānaṁ bodhisattānaṁ ānisaṁsā
  saṁvaṇṇitā:-
           evaṁ sabbaṅgasampannā bodhiyā niyatā narā
           saṁsaraṁ dīghamaddhānaṁ kappakoṭisatehipi.
           Avīcimhi nuppajjanti tathā lokantaresu ca
           nijjhāmataṇhā khuppipāsā na honti kālakañjikā.
           Na honti khuddakā pāṇā uppajjantāpi duggatiṁ
           jāyamānā manussesu jaccandhānabhavantite.

  *  *  *  *  *  *
  Footnote:1 khu. buddha. 33/422.
-------------------------------------------------
[page 069]
           Sotavekallatā natthi na bhavanti mūgapakkhikā
           itthībhāvaṁ na gacchanti ubhatobyañjanapaṇḍakā.
           Na bhavanti pariyāpannā bodhiyā niyatā narā
           muttā ānantarikehi sabbattha suddhagocaRā.
           Micchādiṭṭhiṁ na sevanti kammakiriyadassanā
           vasamānāpi saggesu asaññaṁ nūpapajjare.
           Suddhāvāsesu devesu hetu nāma na vijjati
           nekkhammaninnā sappurisā visaṁyuttā bhavābhave
           caranti lokatthacariyāyo pūrenti sabbapāramī"ti
       te ānisaṁse adhigantvāva āgato.
       Pāramiyo pūrentassa cassa akittibrāhmaṇakāle saṅkhabrāhmaṇakāle
  dhanañjayarājakāle mahāsudassanakāle mahāgovindakāle nimimahārājakāle
  candakumārakāle visayhaseṭṭhikāle sivirājakāle vessantarakāleti
  dānapāramitāya pūritattabhāvānaṁ parimāṇaṁ nāma natthi. Ekantena
  panassa sasapaṇḍitajātake:-
-------------------------------------------------
[page 070]
          "bhikkhāya Upagataṁ disvā sakattānaṁ pariccajiṁ
           dānena me samo natthi esā me dānapāramī"ti. 1-
  Evaṁ attapariccāgaṁ karontassa dānapāramitā paramatthapāramī nāma jātā.
        Tathā sīlavarājakāle campeyyanāgarājakāle bhūridattanāgarājakāle
  chaddantanāgarājakāle jayaddisarājaputtakāle alīnasattukumārakāleti
  sīlapāramitāya pūritattabhāvānaṁ parimāṇaṁ nāma natthi. Ekantena
  panassa saṅkhapālajātake:-
         "sūlehi vijjhiyantepi koṭṭiyantepi sattibhi 2-
          bhojaputte na kuppāmi esā me sīlapāramī"ti. 3-
  Evaṁ attapariccāgaṁ karontassa sīlāpāramitā paramatthapāramī nāma jātā.

  *  *  *  *  *  *
  Footnote:1 khu. cariyā. 33/567. 2 cha. sūlehi vijjhiyantopi koṭṭiyantopi
 sattihi. 3 khu. cariyā. 33/578.
-------------------------------------------------
[page 071]
        Tathā somanassakumārakāle hatthipālakumārakāle ayogharapaṇḍita-
  kāleti mahārajjaṁ pahāya nekkhammapāramitāya pūritattabhāvānaṁ parimāṇaṁ nāma
  natthi. Ekantena panassa cullasutasomajātake 1-:-
         "mahārajjaṁ hatthagataṁ kheḷapiṇḍaṁva chaḍḍayiṁ
          cajato na hoti lagganaṁ 2- esā me nekkhammapāramī"ti
        evaṁ nissaṅgatāya rajjaṁ chaḍḍetvā nikkhamantassa nekkhammapāramitā
  paramatthapāramī nāma jātā.
        Tathā vidhurapaṇḍitakāle mahāgovindapaṇḍitakāle kuddālapaṇḍitakāle
  arakapaṇḍitakāle bodhiparibbājakakāle mahosadhapaṇḍitakāleti
  paññāpāramitāya pūritattabhāvānaṁ parimāṇaṁ nāma natthi. Ekantena panassa
  senakajātake 3- senakapaṇḍitakāle:-

  *  *  *  *  *  *
  Footnote:1 ka. cūḷasutasomajātake 2 cha. laggaṁ
 3 cha. sattubhastajātake
-------------------------------------------------
[page 072]
          "paññāya Vicinantohaṁ brāhmaṇaṁ mocayiṁ dukhā
           paññāya me samo natthi esā me paññāpāramī"ti
  antobhastagataṁ sappaṁ dassentassa paññāpāramitā paramatthapāramī nāma jātā.
        Tathā vīriyapāramitādīnampi pūritattabhāvānaṁ parimāṇaṁ nāma
  natthi. Ekantena panassa mahājanakajātake:-
          "atīradassī jalamajjhe hatā sabbeva mānusā
           cittassa aññathā natthi esā me vīriyapāramī"ti
       evaṁ mahāsamuddaṁ tarantassa pavattā vīriyapāramitā
  paramatthapāramī nāma jātā. Khantivādījātake:-
          "acetanaṁva koṭṭente tiṇhena pharasunā mamaṁ
           kāsirāje na kuppāmi esā me khantipāramī"ti.
  Evaṁ acetanabhāvena 1- viya mahādukkhaṁ adhivāsentassa khantipāramitā
  paramatthapāramī nāma jātā. Mahāsutasomajātake:-

  *  *  *  *  *  *
  Footnote:1 ka. acetanābhāvena
-------------------------------------------------
[page 073]
          "saccavācaṁ Anurakkhanto cajitvā mama jīvitaṁ
           mocesiṁ ekasataṁ khattiye esā me saccapāramī"ti 1-
        evaṁ jīvitaṁ cajitvā saccamanurakkhantassa saccapāramitā paramatthapāramī
  nāma jātā. Mūgapakkhajātake:-
          "mātā pitā na me dessā attā me na ca dessiyo
           sabbaññutaṁ piyaṁ mayhaṁ tasmā vatamadhiṭṭhahin"ti 2-.
  Evaṁ jīvitaṁpi cajitvā vataṁ adhiṭṭhahantassa adhiṭṭhānapāramitā paramatthapāramī
  nāma jātā. Suvaṇṇasāmajātake:-
          "na maṁ koci uttasati napihaṁ bhāyāmi kassaci
           mettābalenupatthaddho ramāmi pavane tadā"ti 3-
        evaṁ jīvitaṁpi anoloketvā mettāyantassa mettāpāramitā
  paramatthapāramī nāma jātā. Lomahaṁsajātake:-
          "susāne seyyaṁ kappemi chavaṭṭhikaṁ upadhāyahaṁ 4-
           gāmamaṇḍalā 5- upāgantvā rūpaṁ dassentinappakan"ti 6-

  *  *  *  *  *  *
  Footnote:1 cariyāpiaka "saccavācānurakkhanto jīvitaṁ cajitumupāgamiṁ
  saccena me samo natthi esā me saccapāramī"ti.
 2 khu.cariyā. 33/586.
 3 khu.cariyā. 33/593. 4 khu.cariyā. upanidhāya
 5 cha. gāmaṇḍalā. jātakaṭīkā gomaṇḍalā.
 6 khu. cariyā. 33/594.
-------------------------------------------------
[page 074]
  Evaṁ gāmadārakesu niṭṭhubhanādīhi ceva mālāgandhūpahārādīhi ca
  sukhadukkhaṁ uppādentesupi upekkhaṁ anativattantassa upekkhāpāramitā
  paramatthapāramī nāma jātā.
        Ayamettha saṅkhePo. Vitthārato panesa attho cariyāpiṭakato
  gahetabbo. Evaṁ pāramiyo pūretvā vessantarattabhāve ṭhito:-
         "acetanāyaṁ paṭhavī aviññāya sukhaṁ dukkhaṁ 1-
          sāpi dānabalā mayhaṁ sattakkhattumakampathā"ti 2-
       evaṁ mahāpaṭhavikampanāni 3- mahāpuññāni katvā āyupariyosāne 4-
  tato cuto tusitabhavane nibbatti. Iti dīpaṅkarapādamūlato paṭṭhāya
  yāva ayaṁ tusitapure nibbatti, ettakaṁ ṭhānaṁ "dūrenidānaṁ nāmā"ti
  veditabbaṁ.
                    Dūrenidānakathā niṭṭhitā.

  *  *  *  *  *  *
  Footnote:1 cha. dukhaṁ 2 khu. cariyā. 33/565.
 3 cha. mahāpathavikampanādīni. 4 ka. āyuhapariyosāne
-------------------------------------------------
[page 075]
                        Avidūrenidānaṁ
       tusitapure vasanteyeva pana bodhisatte buddhakolāhalannāma
  udapādi. Lokasmiṁ hi tīṇi kolāhalāni uppajjanti kappakolāhalaṁ
  buddhakolāhalaṁ cakkavattikolāhalanti. Tassa vassasatasahassassa
  accayena kappuṭṭhānaṁ bhavissatīti lokabyūhā nāma kāmāvacaradevā
  muttasirā vikiṇṇakesā rudamukhā assūni hatthehi puñchamānā
-------------------------------------------------
[page 076]
  Rattavatthanivatthā ativiya virūpavesadhārino hutvā manussapathe vicarantā
  evaṁ ārocenti mārisā ito vassasatasahassassa accayena kappuṭṭhānaṁ
  bhavissati ayaṁ lokopi nassissati mahāsamuddopi nassissati ayañca
  mahāpaṭhavī sineru ca pabbatarājā uḍḍayhissanti vinassissanti yāva
  brahmalokā vināso bhavissati mettaṁ mārisā bhāvetha karuṇaṁ muditaṁ
  upekkhaṁ mārisā bhāvetha mātaraṁ upaṭṭhahatha kulejeṭṭhāpacāyino
  hothāti. Idaṁ kappakolāhalannāma. Vassasahassassa accayena
  pana sabbaññubuddho loke uppajjissatīti lokapāladevatā ito
  mārisā vassasahassassa accayena buddho loke uppajjissatīti
  ugghosentiyo āhiṇḍanti. Idaṁ buddhakolāhalannāma. Vassasatassa
  accayena cakkavattirājā uppajjissatīti devatāyeva ito mārisā
  vassasatassa accayena cakkavattirājā loke uppajjissatīti
  ugghosentiyo āhiṇḍanti. Idaṁ cakkavattikolāhalannāma. Imāni
  tīṇi kolāhalāni mahantāni honti. Tesu buddhakolāhalasaddaṁ
  sutvā sakaladasasahassacakkavāḷadevatā ekato sannipatitvā asuko
  nāma satto buddho bhavissatīti ñatvā taṁ upasaṅkamitvā āyācanti
  āyācamānā ca pubbanimittesu uppannesu āyācanti. Tadā pana
  sabbāpi devatā ekekacakkavāḷe cātummahārājasakkasuyāmasantusita-
  nimmānaratiparanimmitavasavattimahābrahmehi saddhiṁ ekacakkavāḷe
  sannipatitvā tusitabhavane bodhisattassa santikaṁ gantvā mārisa
  tumhehi dasa pāramiyo pūrentehi na sakkasampattiṁ na mārasampattiṁ na
-------------------------------------------------
[page 077]
  Cakkavattisampattiṁ na brahmasampattiṁ paṭṭhentehi pūritā lokanittharaṇatthāya
  pana sabbaññutaṁ paṭṭhentehi pūritā so vo idāni kālo mārisa
  buddhattāya samayo mārisa buddhattāyāti yāciṁsu.
       Atha mahāsatto devatānaṁ paṭiññaṁ adatvā kāladīpadesakula-
  janettiāyuparicchedavasena pañca mahāvilokanāni viloketi. Tattha
  kālo nu kho akālo nu khoti paṭhamaṁ kālaṁ vilokesi. Tattha
  vassasatasahassato uddhaṁ vaḍḍhito āyukālo kālo nāma na hoti.
  Kasmā. Tadā hi sattānaṁ jātijarāmaraṇāni na paññāyanti
  buddhānañca dhammadesanā tilakkhaṇavinimuttā natthi tesaṁ aniccaṁ
  dukkhamanattāti kathentānaṁ kathannāmetaṁ kathentīti neva sotabbaṁ na
  saddahitabbaṁ maññanti tato abhisamayo na hoti tasmiṁ asati aniyyānikaṁ
  sāsanaṁ hoti tasmā akālo. Vassasatato onaṁ āyukālopi
  kālo na hoti. Kasmā. Tadā sattā ussannakilesā honti
  ussannakilesānañca dinno ovādo ovādaṭṭhāne
  na tiṭṭhati udake daṇḍarāji viya so khippaṁ vigacchati tasmā
  sopi akālo. Vassasatasahassato paṭṭhāya heṭṭhā vassasatato
  paṭṭhāya uddhaṁ āyukālo kālo nāma. Tadā ca vassasatakālo. Atha
  mahāsatto nibbattitabbakāloti passi. Tato dīpaṁ vilokento
  cattāro mahādīpe oloketvā tīsu dīpesu buddhā na nibbattanti
  jambūdīpeyeva nibbattantīti dīpaṁ passi. Tato jambūdīpo nāma
  mahā dasayojanasahassaparimāṇo katarasmiṁ nu kho padese buddhā
-------------------------------------------------
[page 078]
  Nibbattantīti okāsaṁ vilokento majjhimadesaṁ passi. Majjhimadeso
  nāma puratthimāya disāya kajaṅgalaṁ nāma nigamo tassa aparena
  mahāsālo tato paraṁ paccantimā janapadā orato majjhe
  pubbadakkhiṇāya sallavatī nāma nadī tato paraṁ paccantimā janapadā
  orato majjhe dakkhiṇāya disāya setakaṇṇikannāma nigamo
  tato paraṁ paccantimā janapadā orato majjhe pacchimāya
  disāya thūnannāma brāhmaṇagāmo tato paraṁ paccantimā janapadā
  orato majjhe uttarāya disāya usīraddhajo nāma pabbato
  tato paraṁ paccantimā janapadā orato majjheti evaṁ vinaye
  vutto padeso. So āyāmato tīṇi yojanasatāni vitthārato
  aḍḍhateyyāni parikkhepato navayojanasatānīti. Etasmiṁ padese buddhā
  ca paccekabuddhā ca aggasāvakā ca cakkavattirājāno ca aññe ca
  mahesakkhā khattiyabrāhmaṇagahapatimahāsālā uppajjanti idaṁ cettha
  kapilavatthuṁ nāma nagaraṁ tattha mayā nibbattitabbanti niṭṭhaṁ agamāsi.
  Tato kulaṁ vilokento buddhā nāma vessakule vā suddakule
  vā na nibbattanti lokasammate pana khattiyakule vā brāhmaṇakule
  vā dvīsuyeva kulesu nibbattanti idāni ca khattiyakulaṁ lokasammataṁ
  tattha nibbattissāmi suddhodanamahārājā pitā me bhavissatīti
  kulaṁ passi. Tato mātaraṁ vilokento buddhamātā nāma purisalolā
  surādhuttā na hoti kappasatasahassaṁ pana pūritapāramī jātito
  paṭṭhāya akhaṇḍapañcasīlāyeva hoti ayañca mahāmāyā nāma devī
-------------------------------------------------
[page 079]
  Edisī ayaṁ me mātā bhavissatīti kittakaṁ panassā āyūti dasannaṁ
  māsānaṁ upari satta divasāni passi.
       Iti imaṁ pañcamahāvilokanaṁ viloketvā kālo me mārisa
  buddhabhāvāyāti devatānaṁ saṅgahaṁ karonto paṭiññaṁ datvā gacchatha
  tumheti tā devatā uyyojetvā tusitadevatāhi parivuto tusitapure
  nandavanaṁ pāvisi. Sabbadevalokesu hi nandavanaṁ atthiyeva. Tatra
  nandavane devatā ito cuto mārisa sugatiṁ gacchāti pubbekata-
  kusalakammokāsaṁ sārayamānā vicaranti. So evaṁ devatāhi kusalaṁ
  sārayamānāhi parivuto tattha vicaranto cavitvā mahāmāyāya deviyā
  kucchismiṁ paṭisandhiṁ gaṇhi. Yena pana vidhānena gaṇhi tassāvibhāvatthaṁ
  ayaṁ anupubbikathā.
       Tadā kira kapilavatthunagare āsāḷhanakkhattaṁ saṅghuṭṭhaṁ ahosi.
  Mahājano nakkhattaṁ kīḷati. Mahāmāyāpi devī pure puṇṇamāya
  sattamadivasato paṭṭhāya vigatasurāpānaṁ mālāgandhavibhūsanasampannaṁ
  nakkhattakīḷaṁ anubhavamānā sattamadivase pātova uṭṭhāya gandhodakena
  nhāyitvā cattāri satasahassāni vissajjetvā mahādānaṁ datvā
  sabbālaṅkāravibhūsitā varabhojanaṁ bhuñjitvā uposathaṅgāni
  adhiṭṭhāya alaṅkatapaṭiyattaṁ sirigabbhaṁ pavisitvā sirisayane nipannā
  niddaṁ okkamamānā imaṁ supinaṁ addasa cattāro kira naṁ mahārājāno
  sayaneneva saddhiṁ ukkhipitvā himavantaṁ pavisitvā saṭṭhiyojanike
  silātale sattayojanikassa mahāsālarukkhassa heṭṭhā ṭhapetvā ekamantaṁ
  aṭṭhaṁsu. Atha nesaṁ
-------------------------------------------------
[page 080]
  Deviyo āgantvā deviṁ anotattadahaṁ netvā manussamalaharaṇatthaṁ
  nhāpetvā dibbavatthaṁ nivāsāpetvā dibbagandhehi vilimpāpetvā
  dibbapupphāni pilandhāpetvā tato avidūre eko rajatapabbato tassa
  anto kanakavimānaṁ atthi tattha pācīnato uccaīsakaṁ dibbasayanaṁ
  paññāpetvā nisajjāpesuṁ. Atha bodhisatto setavaravāraṇo hutvā
  tato avidūre eko suvaṇṇapabbato tattha vicaritvā tato oruyha
  rajatapabbataṁ āruhitvā uttaradisato āgamma rajatadāmavaṇṇāya
  soṇḍāya setapadumaṁ gahetvā koñcanādaṁ naditvā kanakavimānaṁ
  pavisitvā mātusayanaṁ tikkhattuṁ padakkhiṇaṁ katvā dakkhiṇapassaṁ
  padāletvā kucchippaviṭṭhasadiso ahosi. Evaṁ uttarāsāḷhanakkhatte
  paṭisandhiṁ gaṇhi.
       Punadivase pabuddhā devī taṁ supinaṁ rañño ārocesi. Rājā
  catusaṭṭhimatte brāhmaṇapāmokkhe pakkosāpetvā gomayaharitupalittāya
  lājādīhi katamaṅgalasakkārāya bhūmiyā mahārahāni āsanāni paññāpetvā
  tattha nisinnānaṁ brāhmaṇānaṁ sappimadhusakkarābhisaṅkhatassa varapāyāsassa
  suvaṇṇarajatapātiyo pūretvā suvaṇṇarajatapātīhi paṭikujjitvā adāsi
  aññehi ca ahatavatthakapilagāvīdānādīhi saddhiṁ te santappesi
  atha tesaṁ sabbakāmasantappitānaṁ supinaṁ ārocetvā kiṁ bhavissatīti
  pucchi. Brāhmaṇā āhaṁsu mā cintayittha mahārāja
  deviyā te kucchimhi gabbho patiṭṭhito so ca kho
  purisagabbho patiṭṭhito na itthīgabbho putto te bhavissati
-------------------------------------------------
[page 081]
  So sace agāraṁ ajjhāvasissati rājā bhavissati cakkavatti sace
  agārā nikkhamma pabbajissati buddho bhavissati loke vivaṭacchadoti.
      Bodhisattassa pana mātukucchimhi paṭisandhigahaṇakkhaṇeyeva
  ekappahāreneva sakaladasasahassī lokadhātu saṅkampi sampakampi
  sampavedhi. Dvattiṁsa pubbanimittāni pāturahesuṁ. Dasasu cakkavāḷasahassesu
  appamāṇo obhāso phari. Tassa taṁ siriṁ daṭṭhukāmā viya andhā cakkhūni
  paṭilabhiṁsu. Badhirā saddaṁ suṇiṁsu. Mūgā sammālapiṁsu. Khujjā
  ujugattā ahesuṁ. Paṅgulā padasā gamanaṁ paṭilabhiṁsu. Bandhanagatā
  sabbasattā andubandhanādīhi mucciṁsu. Sabbanarakesu aggi nibbāyi.
  Pittivisaye khuppipāsā vūpasamiṁsu. Tiracchānagatānaṁ bhayaṁ nāhosi.
  Sabbasattānaṁ rogo ceva rāgādikilesaggi ca vūpasamiṁsu. Sabbasattā
  piyavācā ahesuṁ. Madhurenākārena assā hasiṁsu vāraṇā gajjiṁsu.
  Sabbaturiyāni sakasakaninnādaṁ muñciṁsu aghaṭṭitāniyeva. Manussānaṁ
  hatthūpagāni ābharaṇāni viraviṁsu. Sabbā disā vippasannā ahesuṁ.
  Sattānaṁ sukhaṁ uppādayamāno mudu sītalo vāto pavāyi. Akālamegho
  pavassi. Paṭhavitopi udakaṁ ubbhijjitvāpi sandati. Pakkhino
  ākāsagamanaṁpi vijahiṁsu. Nadiyo asandamānā aṭṭhaṁsu. Mahāsamudde
  madhuraṁ udakaṁ ahosi. Sabbatthakameva pañcavaṇṇehi padumehi sañchannaṁ
  talaṁ ahosi. Thalajajalajādīni sabbapupphāni pupphiṁsu. Rukkhānaṁ
  khandhesu khandhapadumāni sākhāsu sākhapadumāni latāsu latāpadumāni
  pupphiṁsu. Thale silātalāni bhinditvā uparupari satta satta hutvā
-------------------------------------------------
[page 082]
  Daṇḍapadumāni nāma nikkhamiṁsu. Ākāse olambitapadumāni nibbattiṁsu.
  Samantato pupphavassaṁ vassi. Ākāse dibbaturiyāni vajjiṁsu.
  Sakaladasasahassī lokadhātu vaṭṭetvā vissaṭṭhamālāguḷaṁ viya uppīḷetvā
  bandhamālākalāpo viya alaṅkatapaṭiyattamālāsayanaṁ viya ca ekamālāmālinī
  vipphurantavālavījanī pupphadhūpagandhaparivāsitā paramasobhaggappattā
  ahosi.
      Evaṁ gahitapaṭisandhikassa bodhisattassa paṭisandhito paṭṭhāya
  bodhisattassa ceva bodhisattassa mātuyā ca upaddavanivāraṇatthaṁ
  khaggahatthā cattāro devaputtā ārakkhaṁ gaṇhiṁsu. Bodhisattamātuyā
  purisesu rāgacittaṁ nuppajji. Lābhaggayasaggappattā ca ahosi
  sukhinī akilantakāyā bodhisattañca antokucchigataṁ vippasanne maṇiratane
  āvutapaṇḍarasuttaṁ viya passati. Yasmā bodhisattena vasitakucchi
  nāma cetiyagabbhasadisā na sakkā hoti aññena sattena āvasituṁ
  vā paribhuñjituṁ vā tasmā bodhisattamātā sattāhajāte bodhisatte
  kālaṁ katvā tusitapure nibbatti. Yathā ca aññā itthiyo dasamāse
  appatvāpi atikkamitvāpi nisinnāpi nipannāpi vijāyanti na evaṁ
  bodhisattamātā. Sā pana bodhisattaṁ dasamāse kucchiyā pariharitvā
  ṭhitā ca vijāyati. Ayañcesā bodhisattamātu dhammatā.
  Mahāmāyāpi devī pattena telaṁ viya dasamāse kucchiyā bodhisattaṁ
  pariharitvā paripuṇṇagabbhā ñātigharaṁ gantukāmā suddhodanamahārājassa
  ārocesi icchāmahaṁ deva kulasantakaṁ devadahanagaraṁ
-------------------------------------------------
[page 083]
  Gantunti. Rājā sādhūti sampaṭicchitvā kapilavatthuto yāva
  devadahanagarā maggaṁ samaṁ kāretvā kaddalipuṇṇaghaṭadhajapaṭākāhi
  alaṅkārāpetvā deviṁ suvaṇṇasīvikāya nisīdāpetvā amaccasahassena
  ukkhipāpetvā mahantena parivārena pesesi. Dvinnaṁ pana nagarānaṁ
  antare ubhayanagaravāsīnaṁpi lumbinivanaṁ nāma maṅgalasālavanaṁ atthi.
  Tasmiṁ samaye mūlato yāva aggasākhā sabbaṁ ekaphāliphullaṁ ahosi.
  Sākhantarehi ceva pupphantarehi ca pañcavaṇṇā bhamaravaṇṇā
  nānappakārā ca sakuṇasaṅghā madhurassarena vikūjantā vicaranti.
  Sakalaṁ lumbinivanaṁ cittalatāvanasadisaṁ mahānubhāvassa rañño susajjitaṁ
  āpānatalamaṇḍalaṁ viya hoti. Deviyā taṁ disvā sālavanakīḷaṁ
  kīḷitukāmatā udapādi. Amaccā deviṁ gahetvā sālavanaṁ pavisiṁsu. Sā
  maṅgalasālamūlaṁ gantvā sālasākhāyaṁ gaṇhitukāmā ahosi. Sālasākhā
  suseditavettaggaṁ viya onamitvā deviyā hatthapathaṁ upagacchi. Sā
  hatthaṁ pasāretvā sākhaṁ aggahesi.
      Tāvadeva cassā kammajavātā caliṁsu. Athassā sāṇiyā
  parikkhipitvā mahājano paṭikkami. Sālasākhaṁ gahetvā tiṭṭhamānāyaeva
  cassā gabbhavuṭṭhānaṁ ahosi. Taṁ khaṇaṁyeva cattāro visuddhacittā
  mahābrahmāno suvaṇṇajālaṁ ādāya sampattā tena suvaṇṇajālena
  bodhisattaṁ sampaṭicchitvā mātu purato ṭhapetvā attamanā devi
  hohi mahesakkho te putto uppannoti āhaṁsu. Yathā pana
  aññe sattā mātukucchito nikkhamantā paṭikkūlena asucinā makkhitā
-------------------------------------------------
[page 084]
  Nikkhamanti na evaṁ bodhisatto. So pana dhammāsanato otaranto
  dhammakathiko viya nisseṇito otaranto puriso viya dve hatthe ca
  pāde ca pasāretvā ṭhitakova mātukucchisambhavena kenaci asucinā
  amakkhito suddho visuddho kāsikavatthe nikkhittamaṇiratanaṁ viya jotayanto
  mātukucchito nikkhami. Evaṁ santepi bodhisattassa ca bodhisattamātuyā
  ca sakkāratthaṁ ākāsato dve udakadhārā nikkhamitvā bodhisattassa
  ca mātuyā ca sarīre utuṁ gāhāpesuṁ. Atha naṁ suvaṇṇajālena
  paṭiggahetvā ṭhitānaṁ brahmānaṁ hatthato cattāro mahārājāno
  maṅgalasammatāya sukhasamphassāya ajinappaveṇiyā gaṇhiṁsu. Tesaṁ
  hatthato manussā dukūlacumbaṭakena paṭiggaṇhiṁsu. Manussānaṁ
  hatthato muccitvā paṭhaviyaṁ patiṭṭhāya puratthimadisaṁ olokesi.
  Anekāni cakkavāḷasahassāni ekaṅgaṇāni ahesuṁ. Tattha devamanussā
  gandhamālādīhi pūjayamānā mahāpurisa idha tumhehi sadiso añño
  natthi kuto uttaritaroti āhaṁsu. Evaṁ catasso disā anudisā
  heṭṭhā uparīti dasapi disā vidisā anuviloketvā attanā sadisaṁ
  adisvā ayaṁ uttaradisāti sattapadavītihārena agamāsi mahābrahmunā
  setacchattaṁ dhārayamānena suyāmena devaputtena vālavījaniṁ aññāhi
  ca devatāhi sesarājakakudhabhaṇḍahatthāhi anugammamāno tato sattamapade
  ṭhito aggohamasmi lokassāti ādikaṁ āsabhivācaṁ nicchārento
  sīhanādaṁ nadi.
      Bodhisatto hi tīsu attabhāvesu mātukucchito nikkhantamattova
-------------------------------------------------
[page 085]
  Vācaṁ nicchāresi mahosadhattabhāve vessantarattabhāve imasmiṁ
  attabhāveti. Mahosadhattabhāve kirassa mātukucchito nikkhamantasseva
  sakko devarājā āgantvā candanasāraṁ hatthe ṭhapetvā gato.
  So taṁ muṭṭhiyaṁ katvā nikkhamanto. Atha naṁ mātā tāta kiṁ
  gahetvā āgatosīti pucchi. Osadhaṁ ammāti. Iti osadhaṁ
  gahetvā āgatattā osadhadārakotvevassa nāmaṁ akaṁsu. Taṁ osadhaṁ
  gahetvā cāṭiyaṁ pakkhipiṁsu. Āgatāgatānaṁ andhabadhirādīnaṁ tadeva
  sabbarogavūpasamāya bhesajjaṁ ahosi. Tato mahantaṁ idaṁ osadhaṁ
  mahantaṁ idaṁ osathanti uppannavacanaṁ upādāya mahosadhotvevassa
  nāmaṁ jātaṁ. Vessantarattabhāve pana mātukucchito nikkhantamatto
  dakkhiṇahatthaṁ pasāretvāva atthi nu kho amma kiñci dhanaṁ gehasmiṁ
  dānaṁ dassāmīti vadanto nikkhami. Athassa mātā sadhane kule
  nibbattosi tātāti puttassa hatthaṁ attano hatthatale katvā
  sahassatthavikaṁ ṭhapāpesi. Imasmiṁ attabhāve imaṁpi sīhanādaṁ nadīti.
      Evaṁ bodhisatto tīsu attabhāvesu mātukucchito nikkhantamattova
  vācaṁ nicchāresi. Yathā ca paṭisandhikkhaṇe evaṁ jātakkhaṇepissa
  dvattiṁsa pubbanimittāni pāturahesuṁ. Yasmiṁ pana samaye amhākaṁ
  bodhisatto lumbinivane jāto tasmiṁyeva samaye rāhulamātā devī
  channo amacco kāḷudāyi amacco ānando rājakumāro kanthako
  assarājā mahābodhirukkho cattāri nidhikumbhiyo ca jātā. Tattha
  ekā gāvutappamāṇā ekā aḍḍhayojanappamāṇā ekā
-------------------------------------------------
[page 086]
  Tigāvutappamāṇā ekā yojanappamāṇā ahosīti ime satta sahajātā
  nāma. Ubhayanagaravāsino bodhisattaṁ gahetvā kapilavatthunagarameva
  agamaṁsu. Taṁ divasaṁyeva kapilavatthunagare suddhodanamahārājassa
  putto jāto ayaṁ kumāro bodhitale nisīditvā buddho bhavissatīti
  tāvatiṁsabhavane haṭṭhatuṭṭhā devasaṅghā celukkhepādīni pavattentā
  kīḷiṁsu.
      Tasmiṁ samaye suddhodanamahārājassa kulūpako aṭṭhasamāpattilābhī
  kāḷadevalo nāma tāpaso. So bhattakiccaṁ katvā divāvihāratthāya
  tāvatiṁsabhavanaṁ gantvā tattha divāvihāraṁ nisinno tā devatā disvā
  kiṁkāraṇā tumhe evaṁ tuṭṭhamānasā kīḷittha mayhametaṁ kāraṇaṁ
  kathethāti pucchi. Taṁ devatā āhaṁsu mārisa suddhodanarañño
  putto jāto so tadā bodhitale nisīditvā buddho hutvā dhammacakkaṁ
  pavattessati tassa anantaṁ buddhalīḷhaṁ daṭṭhuṁ dhammañca sotuṁ lacchāmāti
  iminā kāraṇena tuṭṭhamhāti. So tāsaṁ vacanaṁ sutvā khippaṁ
  devalokato oruyha rājanivesanaṁ pavisitvā paññattāsane nisinno
  putto kira te mahārāja jāto passissāmi nanti āha. Rājā
  alaṅkatapaṭiyattaṁ kumāraṁ ānāpetvā tāpasaṁ vandāpetuṁ abhihari.
  Bodhisattassa pādā parivattetvā tāpasassa jaṭāsu patiṭṭhahiṁsu.
  Bodhisattassa hi tenattabhāvena vanditabbayuttako nāma añño
  puggalo natthi. Sace ajānantā bodhisattassa sīsaṁ tāpasassa pādamūle
  ṭhapeyyuṁ sattadhā tassa muddhā phaleyyuṁ. Tāpaso na me attānaṁ
-------------------------------------------------
[page 087]
  Nāsetuṁ yuttanti uṭṭhāyāsanā bodhisattassa añjaliṁ paggahesi.
  Rājā taṁ acchariyaṁ disvā attano puttaṁ vandi. Tāpaso atīte
  cattāḷīsa kappe anāgate cattāḷīsāti asīti kappe anussarati
  bodhisattassa lakkhaṇasampattiṁ disvā bhavissati nu kho buddho udāhu
  noti upadhārento nissaṁsayena buddho bhavissatīti ñatvā
  acchariyapuriso ayanti sitaṁ akāsi tato ahaṁ imaṁ buddhabhūtaṁ daṭṭhuṁ
  labhissāmi nu kho noti upadhārento na labhissāmi antarāyeva
  kālaṁ katvā buddhasatenapi buddhasahassenapi gantvā bodhetuṁ asakkuṇeyyaṁ
  arūpabhave nibbattissāmīti disvā evarūpaṁ nāma acchariyapurisaṁ buddhabhūtaṁ
  daṭṭhuṁ na labhissāmi mahatī ca me hāni bhavissatīti parodi. Manussā
  disvā amhākaṁ ayyo idāneva hasitvā puna roditumupaṭṭhito
  kinnu kho bhante amhākaṁ ayyaputtassa koci antarāyo bhavissatīti
  pucchiṁsu. Natthetassa antarāyo nissaṁsayena buddho bhavissatīti.
  Atha kasmā paroditthāti. Evarūpaṁ mahāpurisaṁ buddhabhūtaṁ daṭṭhuṁ na
  labhissāmi mahatī vata me hāni bhavissatīti attānaṁ anusocanto
  rodāmīti āha. Tato kiṁ nu kho me ñātikesu koci etaṁ
  buddhabhūtaṁ daṭṭhuṁ labhissatīti upadhārento bhāgineyyaṁ nālakadārakaṁ
  addasa. So bhaginiyā gehaṁ gantvā kahante putto nālakoti.
  Atthi gehe ayyāti. Pakkosāhi nanti pakkosāpetvā attano
  santikaṁ āgataṁ āha tāta suddhodanamahārājassa kule putto
  jāto buddhaṅkuro esa pañcatiṁsa vassāni atikkamitvā buddho
-------------------------------------------------
[page 088]
  Bhavissati tvaṁ etaṁ daṭṭhuṁ labhissasi ajjeva pabbajāhīti. Sattāsīti-
  koṭidhane kule nibbattadārako na maṁ mātulo anatthe niyojessatīti
  cintetvā tāvadeva antarāpaṇato kāsāyāni ceva mattikāpattaṁ ca
  āharāpetvā kesamassuṁ ohāretvā kāsāyāni vatthāni acchādetvā
  yo loke uttamapuggalo taṁ uddissa mayhaṁ pabbajjāti bodhisattābhimukhaṁ
  añjaliṁ paggayha pañcapatiṭṭhitena vanditvā pattaṁ thavikāyaṁ pakkhipitvā
  aṁsakūṭe laggetvā himavantaṁ pavisitvā samaṇadhammaṁ akāsi. So
  paṭhamābhisambodhippattaṁ tathāgataṁ upasaṅkamitvā nālakapaṭipadaṁ
  kathāpetvā puna himavantaṁ pavisitvā arahattaṁ patvā ukkaṭṭhapaṭipadaṁ
  paṭipanno satta māse āyuṁ pāletvā ekaṁ suvaṇṇapabbataṁ
  nissāya ṭhitakova anupādisesāya nibbānadhātuyā parinibbāyi.
      Bodhisattaṁpi pañcamadivase sīsaṁ nhāpetvā nāmagahaṇaṁpassa
  gaṇhissāmāti rājabhavanaṁ catujjātigandheti vilimpitvā lājapañcamakāni
  pupphāni vikiritvā asambhinnapāyāsaṁ pacāpetvā tiṇṇaṁ vedānaṁ
  pāragate aṭṭhasatabrāhmaṇe nimantetvā rājabhavane nisīdāpetvā
  subhojanaṁ bhojetvā mahāsakkāraṁ katvā kinnu kho bhavissatīti
  lakkhaṇāni paṭiggaṇhāpesuṁ. Tesu
              rāmo dhajo lakkhaṇo sujātimantī
              bhojo suyāmo koṇḍañño sudatto
              ete tadā aṭṭha ahesu brāhmaṇā
              chaḷaṅgavā manta byākariṁsūti
-------------------------------------------------
[page 089]
  Ime aṭṭha brāhmaṇā lakkhaṇapaṭiggāhakā ahesuṁ. Paṭisandhigahaṇadivase
  supinopi eteheva paṭiggahito. Tesu satta janā dve aṅguliyo
  ukkhipitvā dvedhā byākariṁsu imehi lakkhaṇehi samannāgato agāraṁ
  ajjhāvasamāno rājā hoti cakkavatti pabbajamāno buddhoti sabbaṁ
  cakkavattiraññe sirivibhavaṁ ācikkhiṁsu. Tesaṁ pana sabbadaharo gottena
  koṇḍañño nāma māṇavo bodhisattassa lakkhaṇānaṁ nipphattiṁ
  oloketvā etassa agāramajjhe ṭhānakāraṇaṁ natthi ekanteneva
  vivaṭacchado buddho bhavissatīti ekameva aṅguliṁ ukkhipitvā ekaṁ byākaraṇaṁ
  akāsi. Ayaṁ hi katādhikāro pacchimabhavikasatto paññāya itare satta
  jane abhibhavitvā imehi lakkhaṇehi samannāgatassa agāramajjhe ṭhānaṁ
  nāma natthi asaṁsayaṁ buddho bhavissatīti ekameva gatiṁ addasa tasmā
  ekaṁ aṅguliṁ ukkhipitvā ekaṁ byākāsi. Atha te brāhmaṇā
  attano gharāni gantvā putte āmantayiṁsu tātā amhe mahallakā
  suddhodanamahārājassa puttaṁ sabbaññutappattaṁ mayaṁ labheyyāma vā
  no vā tumhe tasmiṁ kumāre sabbaññutaṁ sampatte tassa sāsane
  pabbajeyyāthāti. Te sattapi janā yāvatāyukaṁ ṭhatvā yathākammaṁ
  gatā. Koṇḍaññamāṇavo arogo ahosi. So mahāsatte
  vuḍḍhimanvāya mahābhinikkhamanaṁ abhinikkhamitvā anukkamena uruvelaṁ
  gantvā ramaṇīyo vata ayaṁ bhūmibhāgo alaṁ vatidaṁ kulaputtassa
  padhānatthikassa padhānāyāti cittaṁ uppādetvā tattha vāsaṁ upagate
-------------------------------------------------
[page 090]
  Mahāpuriso pabbajitoti sutvā tesaṁ brāhmaṇānaṁ putte upasaṅkamitvā
  evamāha siddhatthakumāro kira pabbajito so nissaṁsayaṁ buddho
  bhavissati sace tumhākaṁ pitaro arogā assuṁ ajja nikkhamitvā
  pabbajeyyuṁ sace tumhe taṁpi iccheyyātha etha ahaṁ taṁ mahāpurisaṁ
  anupabbajissāmīti. Te sabbe ekacchandā bhavituṁ nāsakkhiṁsu.
  Tayo janā pabbajiṁsu. Koṇḍaññabrāhmaṇaṁ jeṭṭhakaṁ katvā
  itare cattāro pabbajiṁsu. Te pañcajanā pañcavaggiyattherā nāma
  jātā.
      Tadā pana rājā kiṁ disvā mayhaṁ putto pabbajissatīti pucchi.
  Cattāri pubbanimittānīti. Katarañca katarañcāti. Jarājiṇṇaṁ
  byādhitaṁ mataṁ pabbajitanti. Rājā ito paṭṭhāya evarūpānaṁ mama
  puttassa santikaṁ upasaṅkamituṁ mā adattha mayhaṁ puttassa buddhabhāvena
  kammaṁ natthi ahaṁ mama puttaṁ dvisahassaparittadīpaparivārānaṁ
  catunnaṁ mahādīpānaṁ issariyādhipaccaṁ rajjaṁ kārentaṁ
  chattiṁsayojanaparimaṇḍalāya parisāya parivutaṁ gaganatale vicaramānaṁ
  passitukāmomhīti. Evañca pana vatvā imesaṁ catuppakārānaṁ parisānaṁ
  kumārassa cakkhupathe āgamananivāraṇatthaṁ catūsu disāsu gāvute gāvute
  ārakkhaṁ ṭhapesi. Taṁ divasañca pana maṅgalaṭṭhāne sannipatitesu
  asītiyā ñātikulasahassesu ekamekova ekamekaṁ puttaṁ paṭijāniṁsu ayaṁ
  buddho vā hotu rājā vā mayaṁ ekamekaṁ puttaṁ dassāma sacepi buddho
  bhavissati khattiyasamaṇeheva purakkhitaparivārito vicarissati sacepi
-------------------------------------------------
[page 091]
  Rājā bhavissati khattiyakumāreheva purakkhitaparivārito vicarissatīti. Rājāpi
  bodhisattassa uttamarūpadharā vigatasabbadosā dhātiyo paccupaṭṭhapesi.
  Bodhisatto anantena parivārena mahantena sirisobhaggena vaḍḍhati.
      Athekadivasaṁ rañño vappamaṅgalaṁ nāma ahosi. Taṁ divasaṁ
  sakalanagaraṁ devavimānaṁ viya alaṅkaronti. Sabbe dāsakammakarādayo
  ahatavatthanivatthā gandhamālāpaṭimaṇḍitā rājakule sannipatanti.
  Rañño kammante naṅgalasahassaṁ yojīyati. Tasmiṁ pana divase ekena
  ūnāni aṭṭhasatanaṅgalāni saddhiṁ balibaddarasmiyottehi rajataparikkhittāni
  honti. Rañño ālambananaṅgalaṁ pana rattasuvaṇṇaparikkhittaṁ hoti.
  Balibaddānaṁ siṅgāni rasmiyottapaṭodāni suvaṇṇaparikkhittāneva
  honti. Rājā mahāparivārena nagarā nikkhamanto puttaṁ gahetvā
  agamāsi. Kammantaṭṭhāne eko jambūrukkho bahalapalāso sandacchāyo
  ahosi. Tasseva heṭṭhā kumārassa sayanaṁ paññāpetvā upari
  suvaṇṇatārakakhacitavitānaṁ bandhāpetvā sāṇipākārena parikkhipāpetvā
  ārakkhaṁ ṭhapetvā rājā sabbālaṅkārena alaṅkaritvā amaccagaṇaparivuto
  naṅgalakaraṇaṭṭhānaṁ agamāsi. Tattha rājā suvaṇṇanaṅgalaṁ gaṇhāti
  amaccā ekenūnaṭṭhasatāni rajatanaṅgalāni kasakā sesanaṅgalāni.
  Te tāni gahetvā ito cito ca kasanti. Rājā pana
  orato pāraṁ gacchati pārato oraṁ gacchati. Etasmiṁ ṭhāne
  mahāsampatti hoti. Bodhisattaṁ parivāretvā nisinnadhātiyo rañño
-------------------------------------------------
[page 092]
  Sampattiṁ passissāmāti antosāṇito bahi nikkhantā. Bodhisatto
  ito citopi olokento kañci adisvā vegena uṭṭhāya pallaṅkaṁ
  ābhujitvā ānāpāne pariggahetvā paṭhamajjhānaṁ nibbattesi.
  Dhātiyo khajjabhojjantare vicaramānā thokaṁ cirāyiṁsu. Sesarukkhānaṁ
  chāyā nivattā tassa pana rukkhassa parimaṇḍalā hutvā aṭṭhāsi.
  Dhātiyo ayyaputto ekakoti vegena sāṇiṁ ukkhipitvā anto
  pavisamānā bodhisattaṁ sayane pallaṅkena nisinnaṁ tañca pāṭihāriyaṁ
  disvā gantvā rañño ārocesuṁ deva kumāro evaṁ nisinno
  evaṁ aññesaṁ rukkhānaṁ chāyā nivattā jambūrukkhassa parimaṇḍalā
  ṭhitāti. Rājā vegenāgantvā pāṭihāriyaṁ disvā idaṁ te tāta
  dutiyavandananti puttaṁ vandi.
      Atha anukkamena bodhisatto soḷasavassuddesiko jāto. Rājā
  bodhisattassa tiṇṇaṁ utūnaṁ anucchavike tayo pāsāde kāresi ekaṁ
  navabhūmikaṁ ekaṁ sattabhūmikaṁ ekaṁ pañcabhūmikaṁ cattāḷīsasahassā ca
  nāṭakitthiyo upaṭṭhāpesi. Bodhisatto devo viya accharāsaṅghaparivuto
  alaṅkatanāṭakaparivuto nippurisehi turiyehi paricāriyamāno mahāsampattiṁ
  anubhavanto utuvārena tesu pāsādesu viharati. Rāhulamātā
  panassa aggamahesī ahosi. Tasseva mahāsampattiṁ anubhavantassa
  ekadivasaṁ ñātisaṅghassa abbhantare ayaṁ kathā udapādi siddhattho
  kīḷāpasutova viharati na kiñci sippaṁ sikkhati saṅgāme paccupaṭṭhite
  kiṁ karissatīti. Rājā bodhisattaṁ pakkosāpetvā tāta tava ñātakā
-------------------------------------------------
[page 093]
  Siddhattho kiñci sippaṁ asikkhitvā kīḷāpasuto vicaratīti vadanti
  ettakaṁ pattakālaṁ maññasīti. Deva mama sippaṁ sikkhanakiccaṁ natthi
  nagare mama sippadassanatthaṁ bheriñcārāpetha ito sattame divase
  ñātakānaṁ sippaṁ dassessāmīti. Rājā tathā akāsi. Bodhisatto
  akkhaṇavedhivālavedhisaravedhisaddavedhipuṅkānapuṅkadhanuggahe sannipātā-
  petvā mahājanassa majjhe aññehi dhanuggahehi asādhāraṇaṁ ñātakānaṁ
  dvādasasippaṁ dassesi. Taṁ sarabhaṅgajātake āgatanayeneva veditabbaṁ.
  Tadā tassa ñātisaṅgho nikkaṅkho ahosi.
      Athekadivasaṁ bodhisatto uyyānabhūmiṁ gantukāmo sārathiṁ āmantetvā
  rathaṁ yojehīti āha. So sādhūti paṭissuṇitvā mahārahaṁ uttamarathaṁ
  sabbālaṅkārena alaṅkaritvā kumudapattavaṇṇe cattāro maṅgalasindhave
  yojetvā bodhisattassa paṭinivedesi. Bodhisatto devavimānasadisaṁ
  rathaṁ abhiruhitvā uyyānābhimukho agamāsi. Devatā siddhatthakumārassa
  abhisambujjhanakālo āsanno pubbanimittaṁ dassessāmāti ekaṁ
  devaputtaṁ jarājajjaraṁ khaṇḍadantaṁ palitakesaṁ gopāṇasivaṅkaṁ
  obhaggasarīraṁ daṇḍahatthaṁ pavedhamānaṁ katvā dassesuṁ. Taṁ bodhisatto
  ceva sārathi ca passanti. Tato bodhisatto sārathiṁ samma ko
  nāmeso puriso kesāpissa na yathā aññesanti mahāpadāne
  āgatanayeneva pucchitvā tassa vacanaṁ sutvā dhiratthu vata bho
  jāti yatra hi nāma jātassa jarā paññāyissatīti saṁviggahadayo
  tato ca paṭinivattitvā pāsādameva abhiruhi. Rājā kiṁkāraṇā
-------------------------------------------------
[page 094]
  Mama putto khippaṁ paṭinivattatīti pucchi. Jiṇṇapurisaṁ disvā devāti
  āhaṁsu. Jiṇṇakaṁ disvā pabbajissatīti kasmā maṁ nāsetha sīghaṁ
  me puttassa nāṭakāni sajjetha sampattiṁ anubhavanto pabbajjāya
  satiṁ na karissatīti vatvā ārakkhaṁ vaḍḍhetvā sabbadisāsu aḍḍhayojane
  aḍḍhayojane ṭhapesi. Punekadivasaṁ bodhisatto tatheva uyyānaṁ
  gacchanto devatābhinimmitaṁ byādhitapurisaṁ disvā purimanayeneva pucchitvā
  saṁviggahadayo nivattitvā pāsādaṁ abhiruhi. Rājāpi pucchitvā
  heṭṭhā vuttanayeneva saṁvidahitvā puna vaḍḍhetvā samantato
  tigāvutappamāṇe padese ārakkhaṁ ṭhapesi. Aparaṁ ekadivasaṁ bodhisatto
  tatheva uyyānaṁ gacchanto devatābhinimmitaṁ kālakataṁ disvā purimanayeneva
  pucchitvā saṁviggahadayo puna nivattitvā pāsādaṁ abhiruhi. Rājāpi
  pucchitvā heṭṭhā vuttanayeneva saṁvidahitvā puna vaḍḍhetvā samantato
  yojanappamāṇe padese ārakkhaṁ ṭhapesi. Aparaṁ pana ekadivasaṁ
  uyyānaṁ gacchanto tatheva devatābhinimmitaṁ sunivatthasupārutaṁ pabbajitaṁ
  disvā ko nāmeso sammāti sārathiṁ pucchi. Sārathi kiñcāpi
  buddhuppādassa abhāvā pabbajitaṁ vā pabbajitaguṇe vā na jānāti
  devānubhāvena pana pabbajito nāmesa devāti vatvā pabbajjāya
  guṇe vaṇṇesi. Bodhisatto pabbajjāya ruciṁ uppādetvā taṁ
  divasaṁ uyyānaṁ agamāsi. Dīghabhāṇakā panāhu cattāri nimittāni
  ekadivaseneva disvā agamāsīti. Tattha divasabhāgaṁ kīḷitvā
  maṅgalapokkharaṇiyaṁ nhātvā aṭṭhaṅgate suriye maṅgalasilāpaṭṭe nisīdi
-------------------------------------------------
[page 095]
  Attānaṁ alaṅkārāpetukāmo. Athassa paricārikā nānāvaṇṇāni
  dussāni nānappakārā ābharaṇavikatiyo mālāgandhavilepanāni ca
  ādāya samantā parivāretvā aṭṭhaṁsu. Tasmiṁ khaṇe sakkassa
  nisinnāsanaṁ uṇhaṁ ahosi. So ko nu kho maṁ imamhā ṭhānā
  cāvetukāmoti upadhārento bodhisattassa alaṅkaraṇakālaṁ disvā
  vissakammaṁ āmantesi samma vissakamma siddhatthakumāro ajja
  aḍḍharattikasamaye mahābhinikkhamanaṁ nikkhamissati ayamassa pacchimo
  alaṅkāro uyyānaṁ gantvā mahāpurisaṁ disvā sabbālaṅkārehi
  alaṅkarohīti. So sādhūti paṭissuṇitvā devānubhāvena taṁ khaṇaṁyeva
  upasaṅkamitvā tasseva kappakasadiso hutvā kappakassa hatthato
  veṭhanadussaṁ gahetvā bodhisattassa sīsaṁ veṭhesi. Bodhisatto
  hatthasamphasseneva nāyaṁ manusso devaputto esoti aññāsi.
  Veṭhane veṭhitamatte sīsamoliyaṁ maṇiratanākārena dussasahassaṁ abbhuggacchi
  puna veṭhentassa dussasahassanti dasakkhattuṁ veṭhentassa dasa
  dussasahassāni abbhuggacchiṁsu. Sīsaṁ khuddakaṁ dussāni bahūni kathaṁ
  abbhuggatānīti na cintetabbaṁ. Tesu hi sabbamahantaṁ sāmalatā-
  pupphappamāṇaṁ avasesāni kutumbakapupphappamāṇāni ahesuṁ.
  Bodhisattasīsaṁ kesehi ākiṇṇaṁ kiñjakkhagavacchitaṁ viya kuyyakapupphaṁ
  ahosi. Athassa sabbālaṅkārapaṭimaṇḍitassa sabbatālāvacaresu
  sakāni sakāni paṭibhāṇāni dassayantesu brāhmaṇesu jaya narindāti-
  ādīhi vacanehi sūtamāghatandhakādīsu ca nānappakārehi
-------------------------------------------------
[page 096]
  Maṅgalavacanathutighosehi sambhāventesu sabbālaṅkārapaṭimaṇḍitaṁ rathavaraṁ abhiruhi.
      Tasmiṁ samaye rāhulamātā puttaṁ vijāyīti sutvā suddhodanamahārājā
  puttassa me tuṭṭhiṁ nivedethāti sāsanaṁ pahiṇi. Bodhisatto taṁ sutvā
  rāhulo jāto bandhanaṁ jātanti āha. Rājā kiṁ me putto avacāti
  pucchitvā taṁ vacanaṁ sutvā ito paṭṭhāya me nattā rāhulakumārotveva
  nāma hotūti āha. Bodhisattopi kho rathavaraṁ āruyha mahantena yasena
  atimanoramena sirisobhaggena nagaraṁ pāvisi. Tasmiṁ samaye kisāgotamī nāma
  khattiyakaññā uparipāsādavaratalagatā nagaraṁ padakkhiṇaṁ kurumānassa bodhisattassa
  rūpasiriṁ disvā pītisomanassajātā imaṁ udānaṁ udānesi
         nibbutā nūna sā mātā nibbuto nūna so pitā
         nibbutā nūna sā nārī yassāyaṁ īdiso patīti.
  Bodhisatto taṁ sutvā cinatesi ayaṁ evaṁ āha evarūpaṁ attabhāvaṁ
  passantiyā mātu hadayaṁ nibbāyati pitu hadayaṁ nibbāyati pajāpatiyā
  hadayaṁ nibbāyatīti kasmiṁ nu kho nibbute hadayaṁ nibbutannāma
  hotīti. Athassa kilesesu virattamānasassa etadahosi rāgaggimhi
  nibbute nibbutannāma hoti dosaggimhi nibbute nibbutannāma hoti
  mohaggimhi nibbute nibbutannāma hoti mānadiṭṭhiādīsu sabbakilesesu
  darathesu nibbutesu nibbutannāma hoti ayaṁ me suvacanaṁ sāvesi
  ahaṁ hi nibbānaṁ gavesanto carāmi ajjeva mayā gharāvāsaṁ
  chaḍḍetvā nikkhamma pabbajitvā nibbānaṁ gavesituṁ vaṭṭatīti.
-------------------------------------------------
[page 097]
  Ayaṁ imissā ācariyabhāgo hotūti kaṇṭhato omuñcitvā kisāgotamiyā
  sahassagghanikaṁ muttāhāraṁ pesesi. Sā cintesi siddhatthakumāro
  mayi paṭibaddhacitto hutvā paṇṇākāraṁ pesesīti pītisomanassajātā
  ahosi.
      Bodhisattopi mahantena sirisobhaggena attano pāsādaṁ āruhitvā
  sirisayane nipajji. Tāvadeva naṁ sabbālaṅkārapaṭimaṇḍitā naccagītādīsu
  susikkhitā devakaññā viya rūpasobhaggappattā itthiyo nānāturiyāni
  gahetvā samparivāretvā abhiramāpentiyo naccagītavāditāni
  payojayiṁsu. Bodhisatto kilesesu virattacittatāya naccādīsu
  anabhirato muhuttaṁ niddaṁ okkami. Tā itthiyo yassatthāya
  mayaṁ naccādīni payojema so niddaṁ upagato idāni kimatthaṁ
  kilamāmāti gahitagahitāni turiyāni ajjhottharitvā nipajjiṁsu.
  Gandhatelapadīpā jhāyanti. Bodhisatto pabujjhitvā sayanapiṭṭhe
  pallaṅkena nisinno addasa tā itthiyo turiyabhaṇḍāni avattharitvā
  niddāyantiyo ekaccā paggharitakheḷā lālākilinnagattā ekaccā
  dante khādantiyo ekaccā kākacchantiyo ekaccā vippalapantiyo
  ekaccā vivaṭamukhā ekaccā apagatavatthā pākaṭavibhacchasambādhaṭṭhānā.
  So tāsaṁ vippakāraṁ disvā bhiyyoso mattāya kāmesu virattacitto
  ahosi. Tassa alaṅkatapaṭiyattaṁ sakkabhavanasadisaṁpi taṁ mahātalaṁ
  apaviṭṭhanānākuṇapabharitaṁ āmakasusānaṁ viya upaṭṭhāsi tayo
-------------------------------------------------
[page 098]
  Bhavā ādittagehasadisā khāyiṁsu upaddūtaṁ vata bho upasaggaṁ vata
  bhoti udānaṁ pavattati ativiya pabbajjāya cittaṁ nami.
      So ajjeva mahābhinikkhamanaṁ nikkhamituṁ vaṭṭatīti sayanā vuṭṭhāya
  dvārasamīpaṁ gantvā ko etthāti āha. Ummāre sīsaṁ katvā
  nipanno channo ahaṁ ayyaputta channoti āha. Channa ahaṁ
  ajja mahābhinikkhamanaṁ nikkhamitukāmo ekaṁ me assaṁ kappehīti.
  So sādhu devāti assabhaṇḍakaṁ gahetvā assasālaṁ gantvā
  gandhateladīpesu jalantesu samantato pasāritavitānassa heṭṭhā ramaṇīye
  bhūmibhāge ṭhitaṁ kanthakaṁ assarājaṁ disvā ajja mayā tameva kappetuṁ
  vaṭṭatīti kanthakaṁ kappesi. So kappiyamāno aññāsi ayaṁ me
  kappanā atidaḷhā aññesu divasesu uyyānakīḷādigamanakāle kappanā
  viya na hoti mayhaṁ ayyaputto ajja mahābhinikkhamanaṁ nikkhamitukāmo
  bhavissatīti tato tuṭṭhamānaso mahāhasitaṁ hasi. So saddo
  sakalanagaraṁ pattharitvā gaccheyya. Devatā pana sannirumhitvā na
  kassaci sotuṁ adaṁsu. Bodhisattopi kho channaṁ pesetvāva
  puttaṁ tāva passissāmīti cintetvā nisinnapallaṅkato vuṭṭhāya
  rāhulamātusayanaṭṭhānaṁ gantvā gabbhadvāraṁ vivari. Tasmiṁ khaṇe antogabbhe
  gandhatelabharitadīpo jhāyati. Rāhulamātāpi kho sumanamallikādīnaṁ
  pupphānaṁ ammaṇamattena abhippakiṇṇe sayane puttassa matthake
  hatthaṁ ṭhapetvā niddāyi. Bodhisatto ummāre pādaṁ ṭhapetvā
  ṭhitakova oloketvā sacāhaṁ deviyā hatthaṁ apanetvā mama puttaṁ
-------------------------------------------------
[page 099]
  Gaṇhissāmi devī pabujjhissati evaṁ me gamanantarāyo bhavissati
  ahaṁpi buddho hutvā ca āgantvā puttaṁ passissāmīti pāsādatalato
  otari. Yaṁ pana jātakaṭṭhakathāyaṁ tadā sattāhajāto rāhulakumāro
  hotīti vuttaṁ taṁ sesaṭṭhakathāsu natthi. Tasmā idameva gahetabbaṁ.
      Evaṁ bodhisatto pāsādatalā otaritvā assasamīpaṁ gantvā
  evamāha tāta kanthaka ajja ekarattiṁ maṁ tāraya ahaṁ taṁ nissāya
  buddho hutvā sadevakaṁ lokaṁ tāressāmīti. Tadā ullaṅghitvā
  kanthakassa piṭṭhiṁ abhiruhi. Kanthako gīvato paṭṭhāya āyāmena
  aṭṭhārasahatthova hoti tadanucchavikena ubbedhena samannāgato
  thāmajavasampanno sabbaseto dhotasaṅkhasadiso. So sace haseyya vā
  padasaddaṁ vā kareyya saddo sakalanagaraṁ avatthareyya tasmā devatā
  attano ānubhāvena tassa yathā na koci suṇāti evaṁ hasitasaddaṁ
  sannirumhitvā akkamanapadavāre hatthatalāni upanāmesuṁ. Bodhisatto
  assapiṭṭhivaragato channaṁ assassa bāladhiṁ gāhāpetvā aḍḍharattikasamaye
  mahādvārasamīpaṁ patto. Tadā pana rājā evaṁ bodhisatto yāya
  kāyaci velāya nagaradvāraṁ vivaritvā nikkhamituṁ nāsakkhissatīti dvīsu
  dvārakavāṭesu ekekaṁ purisasahassena vivaritabbaṁ kārāpesi. Bodhisatto
  yathābalasampanno hatthigaṇanāya koṭisahassahatthīnaṁ balaṁ dhāreti
  purisagaṇanāya purisakoṭidasasatasahassabalaṁ dhāreti. Tasmā so cintesi
  sace dvāraṁ na vivareyya ajja kanthakassa piṭṭhe nisinnova bāladhiṁ
-------------------------------------------------
[page 100]
  Gahetvā ṭhitena channena saddhiṁyeva kanthakaṁ ūrūhi nippīḷetvā
  aṭṭhārasahatthubbedhaṁ pākāraṁ uppatitvā atikkamissāmīti. Channo
  cintesi sace dvāraṁ na vivarissati ahaṁ ayyaputtaṁ mama khandhe
  nisīdāpetvā kanthakaṁ dakkhiṇena hatthena kucchiyaṁ parikkhipanto upakacchantare
  katvā pākāraṁ uppatitvā atikkamissāmīti. Kanthakopi cintesi sace
  dvāraṁ na vivarissati ahaṁ attano sāmikaṁpi piṭṭhiyaṁ yathānisinnameva
  channena bāladhiṁ gahetvā ṭhitena saddhiññeva ukkhipitvā pākāraṁ
  uppatitvā atikkamissāmīti. Sace dvāraṁ na apārupayittha
  yathācintitameva tīsu janesu aññataro sampādeyya. Dvāre adhivaṭṭhā
  devatā pana dvāraṁ vivari.
      Tasmiṁyeva khaṇe māro pāpimā bodhisattaṁ nivattessāmīti
  āgantvā ākāse ṭhito āha bho mārisa mā nikkhami ito te
  sattame divase cakkaratanaṁ pātubhavissati dvisahassaparittadīpaparivārānaṁ
  catunnaṁ mahādīpānaṁ rajjaṁ kāressasi nivattehi mārisāti.
  Kosi tvanti. Ahaṁ vasavattī māromhīti. Māra jānāmahaṁ mayhaṁ
  cakkaratanapātubhāvaṁ anatthikohaṁ rajjena dasasahassīlokadhātuṁ unnādetvā
  buddho bhavissāmīti āha. Māro itodāni paṭṭhāya kāmavitakkaṁ
  vā byāpādavitakkaṁ vā vihiṁsāvitakkaṁ vā cintitakāle jānissāmīti
  otārāpekkho chāyā viya taṁ anugacchanto anubandhi.
      Bodhisattopi hatthagataṁ cakkavattirajjaṁ kheḷapiṇḍaṁ viya anapekkho
  chaḍḍetvā mahantena sakkārena nagarā nikkhami āsāḷhapuṇṇamāyaṁ
-------------------------------------------------
[page 101]
  Uttarāsāḷhanakkhatte vattamāne nikkhamitvā ca pana nagaraṁ
  apaloketukāmo jāto. Evañca panassa citte uppannamatteyeva
  mahāpurisa na tayā nivattitvā olokanakammaṁ katanti vadamānā viya paṭhavī
  kulālacakkaṁ viya bhijjitvā parivatti. Bodhisatto nagarābhimukho ṭhatvā
  nagaraṁ oloketvā tasmiṁ ṭhāne kanthakanivattanacetiyaṭṭhānaṁ dassetvā
  gantabbamaggābhimukhaṁ kanthakaṁ katvā pāyāsi mahantena sakkārena
  oḷārena sirisobhaggena. Tadā kirassa devatā purato
  saṭṭhiukkāsahassāni dhārayiṁsu pacchato saṭṭhi dakkhiṇapassato saṭṭhi
  vāmapassato saṭṭhi. Aparā devatā cakkavāḷamukhavaṭṭiyaṁ appamāṇā
  ukkā dhārayiṁsu. Aparā devatā ca nāgasupaṇṇādayo ca dibbehi
  gandhehi mālāhi cuṇṇehi dhūpehi pūjayamānā gacchanti.
  Pāricchattakapupphehi ceva mandāravapupphehi ca ghanameghavuṭṭhikālo viya
  nabhatalaṁ nirantaraṁ ahosi. Dibbāni saṅgītāni pavattiṁsu. Samantato
  aṭṭhasaṭṭhituriyasahassāni pavajjiṁsu. Samuddakucchiyaṁ meghagajjitakālo viya
  yugandharakucchiyaṁ sāgaranigghosakālo viya vattati.
      Iminā sirisobhaggena gacchanto bodhisatto ekaratteneva tīṇi
  rajjāni atikkamma tiṁsayojanamatthake anomānadītīraṁ pāpuṇi. Kiṁ pana
  asso tato paraṁ gantuṁ na sakkotīti. No na sakkoti so hi
  evaṁ cakkavāḷagabbhaṁ nābhiyā ṭhitacakkassa nemivaṭṭaṁ maddanto viya
  anantena caritvā pure pātarāsameva āgantvā attano sampāditaṁ
  bhattaṁ bhuñjituṁ samattho. Tadā pana devatānāgasupaṇṇādīhi ākāse
-------------------------------------------------
[page 102]
  Ṭhatvā ossaṭṭhehi gandhamālādīhi yāva ūruppadesā sañchannaṁ sarīraṁ
  ākaḍḍhitvā gandhamālājaṭaṁ chindantassa atipapañco ahosi tasmā
  tiṁsayojanamattameva agamāsi. Bodhisatto nadītīre ṭhatvā channaṁ
  pucchi kinnāma ayaṁ nadīti. Anomā nāma devāti. Yadeva
  amhākaṁpi pabbajjā anomā bhavissatīti paṇhiyā ghaṭṭento assassa
  saññaṁ adāsi. Asso upatitvā aṭṭhausabhavitthārāya nadiyā
  pārimatīre aṭṭhāsi. Bodhisatto assassa piṭṭhito oruyha
  rajatapaṭṭasadise vālukāpuline ṭhatvā channaṁ āmantesi samma channa
  tvaṁ mayhaṁ ābharaṇāni ceva kanthakañca ādāya gaccha idhevāhaṁ
  pabbajissāmīti. Ahaṁpi deva tayā saddhiṁ pabbajissāmīti. Bodhisatto
  na labbhā tayā pabbajituṁ gaccheva tavanti tikkhattuṁ paṭibāhitvā
  ābharaṇāni ceva kanthakañca paṭicchādetvā cintesi ime mayhaṁ
  kesā samaṇasāruppā na hontīti. Añño bodhisattassa kese
  chindituṁ yuttarūpo natthi tato sayameva tena khaggena chindissāmīti
  dakkhiṇena hatthena asiṁ gaṇhitvā vāmahatthena moliyā saddhiṁ cūḷaṁ
  gahetvā chindi. Kesā dvaṅgulamattā hutvā dakkhiṇato āvattamānā
  sīsaṁ alliyiṁsu. Tesaṁ yāvajīvaṁ tadeva pamāṇaṁ ahosi massu ca
  tadanurūpaṁ. Puna kesamassuohāraṇakiccaṁ nāma nāhosi. Bodhisatto
  saha moliyā cūḷaṁ gahetvā sacāhaṁ buddho bhavissāmi ākāse
  tiṭṭhatu no ce bhūmiyaṁ patatūti antalikkhe khipi. Taṁ cūḷāmaṇiveṭhanaṁ
  yojanappamāṇaṭṭhānaṁ gantvā ākāse aṭṭhāsi. Sakko devarājā
-------------------------------------------------
[page 103]
  Dibbacakkhunā oloketvā yojaniyaratanacaṅkoṭakena sampaṭicchitvā
  tāvatiṁsabhavane cūḷāmaṇicetiye nāma patiṭṭhāpesi. Yathā āha
                 chetvāna moliṁ varagandhavāsitaṁ
                 vehāyasaṁ ukkhipi aggapuggalo
                 sahassanetto sirasā paṭiggahi
                 suvaṇṇacaṅkoṭavarena vāsavoti.
  Puna bodhisatto cintesi imāni kāsikavatthāni mayhaṁ na samaṇasāruppānīti.
  Atha kassapabuddhakāle purāṇasahāyako ghaṭīkāramahābrahmā ekabuddhantaraṁ
  appattena mittabhāvena cintesi ajja me sahāyako mahābhinikkhamanaṁ
  nikkhanto samaṇaparikkhāramassa gahetvā gacchissāmīti.
           Ticīvarañca patto ca vāsi sūci ca bandhanaṁ
           parissāvanena aṭṭhete yuttayogassa bhikkhunoti.
  Ime aṭṭha parikkhāre āharitvā adāsi. Bodhisatto arahattaddhajaṁ
  nivāsetvā uttamapabbajjāvesaṁ gaṇhitvā channa mama vacanena
  mātāpitūnamārogyaṁ vadehīti uyyojesi. Channo bodhisattaṁ vanditvā
  padakkhiṇaṁ katvā pakkāmi. Kanthako pana channena saddhiṁ mantayamānassa
  bodhisattassa vacanaṁ suṇanto ṭhatvā natthidāni mayhaṁ puna sāmino
  dassananti cakkhupathaṁ vijahanto sokaṁ adhivāsetuṁ asakkonto hadaye
  phalite kālaṁ katvā tāvatiṁsabhavane kanthako nāma devaputto hutvā
  nibbatti. Channassa paṭhamaṁ ekova soko ahosi. Kanthakassa pana
-------------------------------------------------
[page 104]
  Kālakiriyāya dutiyena sokena pīḷito rodanto paridevanto agamāsi.
      Bodhisattopi pabbajitvā tasmiṁyeva padese anupiyannāma ambavanaṁ
  atthi tattha sattāhaṁ pabbajjāsukhena vītināmetvā ekadivaseneva
  tiṁsayojanamaggaṁ padasā gantvā rājagahaṁ pāvisi pavisitvā ca pana
  sapadānaṁ piṇḍāya cari. Sakalanagaraṁ bodhisattassa rūpadassanena
  dhanapālakena paviṭṭharājagahaṁ viya asurindena paviṭṭhadevanagaraṁ viya ca
  saṅkhobhitaṁ agamāsi. Atha rājapurisā āgantvā deva evarūpo
  nāma satto nagare piṇḍāya vicarati devo vā manusso vā
  nāgo vā supaṇṇo vā ko nāma esoti na jānāmāti ārocesuṁ.
  Rājā pāsādatale ṭhatvā mahāpurisaṁ disvā acchariyabbhutajāto
  purise āṇāpesi gacchatha bhaṇe vīmaṁsatha sace amanusso bhavissati
  nagarā nikkhamitvā antaradhāyissati sace devatā bhavissati ākāsena
  gacchissati sace pana nāgo bhavissati paṭhaviyaṁ nimujjitvā gamissati
  sace manusso bhavissati yathāladdhaṁ bhikkhaṁ paribhuñjatīti. Mahāpurisopi
  kho missakabhattaṁ saṁharitvā alaṁ me ettakaṁ yāpanāyāti ñatvā
  paviṭṭhadvāreneva nagarā nikkhamitvā paṇḍavapabbatacchāyāya
  puratthābhimukho nisīditvā āhāraṁ paribhuñjituṁ āraddho. Athassa
  antāni parivattitvā mukhena nikkhamanākārappattāni ahesuṁ. Tato
  tena attabhāvena evarūpassa āhārassa cakkhunāpi adiṭṭhapubbatāya
  paṭikkūlāhārena aṭṭiyamāno evaṁ attanāva attānaṁ ovadi siddhattha
  tvaṁ bahusulabhānnapāne kule
-------------------------------------------------
[page 105]
  Tivassikagandhasālibhojananānaggarasabhojanaṭṭhāne nibbattitvā ekaṁ paṁsukūlikaṁ
  disvā kadā nu kho ahaṁpi evarūpo hutvā piṇḍāya caritvā paribhuñjissāmi
  bhavissati nu kho me so kāloti cintetvā nikkhamanto idāni kinnāmetaṁ
  karosīti evaṁ attānaṁ ovaditvā nibbikāro hutvā āhāraṁ
  paribhuñji. Rājapurisā taṁ pavuttiṁ disvā gantvā rañño ārocesuṁ.
  Rājā dūtasseva vacanaṁ sutvā vegena nagarā nikkhamitvā bodhisattassa
  santikaṁ gantvā iriyāpathasmiṁyeva pasīditvā bodhisattassa issariyaṁ
  niyyādesi. Bodhisatto mayhaṁ mahārāja vatthukāmehi vā kilesakāmehi
  vā attho natthi ahaṁ paramābhisambodhiṁ paṭṭhayanto nikkhantoti.
  Rājā anekappakāraṁ yācantopi tassa cittaṁ alabhitvā addhā
  tvaṁ buddho bhavissasi buddhabhūtena pana te paṭhamaṁ mama vijitaṁ
  āgantabbanti. Ayamettha saṅkhepo. Vitthāro pana pabbajjaṁ
  kittayissāmi yathā pabbaji cakkhumāti imaṁ pabbajjāsuttasaddaṁ
  aṭṭhakathāya oloketvā veditabbo.
      Bodhisattopi rañño paṭiññaṁ datvā anupubbena cārikañcaramāno
  āḷāraṁ ca kālāmaṁ uddakaṁ ca rāmaputtaṁ upasaṅkamitvā samāpattiyo
  nibbattetvā nāyaṁ maggo sambodhāyāti taṁpi samāpattibhāvanaṁ
  analaṅkaritvā sadevakassa lokassa attano thāmaviriyasandassanatthaṁ
  mahāpadhānaṁ padahitukāmo uruvelaṁ gantvā ramaṇīyo vatāyaṁ
  bhūmibhāgoti tattheva vāsaṁ upagantvā mahāpadhānaṁ padahi. Tepi
-------------------------------------------------
[page 106]
  Kho koṇḍaññappamukhā pañca pabbajitā gāmanigamarājadhānīsu
  bhikkhāya carantā tattha bodhisattaṁ sampāpuṇiṁsu. Atha naṁ cha vassāni
  mahāpadhānaṁ padahantaṁ idāni buddho bhavissati idāni buddho bhavissatīti
  pariveṇasammajjanādikāya vattapaṭipattiyā upaṭṭhahayamānā santikāvacarā
  cassa ahesuṁ. Bodhisattopi kho koṭippattaṁ dukkarakārikaṁ karissāmīti
  ekatilataṇḍulādīhipi vītināmesi sabbaso āhārupacchedaṁ akāsi.
  Devatāpi lomakūpehi ojaṁ upasaṁharamānā pakkhipi. Athassa tāya
  nirāhāratāya paramakasimānappattakāyassa suvaṇṇavaṇṇo kāyo
  kāḷavaṇṇo ahosi. Dvattiṁsa mahāpurisalakkhaṇāni paṭicchannāni ahesuṁ.
  Appekadā appāṇakajjhānaṁ jhāyanto mahāvedanāhi abhibhūto
  visaññībhūto caṅkamakoṭiyaṁ pati. Atha naṁ ekaccā devatā kālakato
  samaṇo gotamoti vadanti ekaccā devatā vihārova eso
  arahatanti āhaṁsu. Tattha yāsaṁ kālakato ahosīti tā gantvā
  suddhodanamahārājassa ārocesuṁ tumhākaṁ putto kālakatoti.
  Mama putto buddho hutvā kālakato ahutvāti. Buddho bhavituṁ
  nāsakkhi padhānabhūmiyaṁva patitvā kālakatoti. Idaṁ sutvā rājā
  nāhaṁ saddahāmi mama puttassa bodhiṁ appatvā kālakiriyā nāma
  natthīti paṭikkhipi. Kasmā pana rājā na saddahatīti. Kāḷadevalassa
  tāpasassa vandāpanadivase jambūrukkhamūle ca pāṭihāriyānaṁ diṭṭhattā.
  Puna bodhisatto saññaṁ paṭilabhitvā uṭṭhitova. Uṭṭhite mahāsatte
  tā devatā āgantvā arogo te mahārāja puttoti rañño
-------------------------------------------------
[page 107]
  Ārocenti. Rājā jānāmahaṁ puttassa amaraṇabhāvanti vadati.
      Mahāsattassa cha vassāni dukkarakārikaṁ karontassa ākāse
  gaṇṭhikaraṇakālo viya ahosi. So ayaṁ dukkarakārikā nāma
  maggo na hotīti oḷārikaṁ āhāraṁ āhāretuṁ gāmanigamesu piṇḍāya
  caritvā āhāraṁ āhari. Athassa dvattiṁsa mahāpurisalakkhaṇāni
  pākatikāni ahesuṁ kāyo suvaṇṇavaṇṇo ahosi. Pañcavaggiyā
  bhikkhū ayaṁ cha vassāni dukkarakārikaṁ karontopi sabbaññutaṁ
  paṭibujjhituṁ nāsakkhi idāni gāmādīsu piṇḍāya caritvā oḷārikaṁ
  āhāraṁ āharayamāno kiṁ sakkhissati bāhulliko eso padhānavibbhanto
  sīsaṁ nhāyitukāmassa ussāvavindutakkaṁ viya amhākaṁ etassa santikā
  visesatakkannāma kinno imināti mahāpurisaṁ pahāya attano pattacīvaraṁ
  gahetvā aṭṭhārasayojanamaggaṁ gantvā isipatanaṁ pavisiṁsu.
      Tena kho pana samayena uruvelāyaṁ senānigame senākuṭumbikassa
  gehe nibbattā sujātā nāma dārikā vayappattā ekasmiṁ
  nigrodharukkhe paṭṭhanaṁ akāsi sace samajātikaṁ kulagharaṁ gantvā
  paṭhamagabbhe puttaṁ labhissāmi anusaṁvaccharaṁ te satasahassapariccāgena
  balikammaṁ karissāmīti. Tassā sā patthanā samijjhi. Sā mahāsattassa
  dukkarakārikaṁ karontassa chaṭṭhe vasse paripuṇṇe visākhapuṇṇamāyaṁ
  balikammaṁ kātukāmā hutvā puretaraṁyeva ca dhenusahassaṁ
  laṭṭhimadhukavane cārāpetvā tāsaṁ khīraṁ pañca dhenusatāni pāyetvā
  tāsaṁ khīraṁ aḍḍhatiyānīti evaṁ yāva soḷasannaṁ dhenūnaṁ khīraṁ aṭṭha
-------------------------------------------------
[page 108]
  Dhenuyo pivanti tāva khīrassa bahalataṁ ca ojavantaṁ ca paṭṭhayamānā
  khīraparivattanannāma akāsi. Sā visākhapuṇṇamīdivase pātova
  balikammaṁ karissāmīti rattiyā paccūsasamayaṁ paccuṭṭhāya tā aṭṭha dhenuyo
  duhāpesi. Vacchakā dhenūnaṁ thanamūlaṁ na agamaṁsu. Thanamūle pana
  navabhājanesu upanītamattesu attano dhammatāya khīradhārā pavattiṁsu.
  Taṁ acchariyaṁ disvā sujātā sahattheneva khīraṁ gahetvā navabhājane
  pakkhipitvā sahattheneva aggiṁ katvā pacituṁ ārabhi. Tasmiṁyeva
  pāyāse paccamāne mahantā pubbulā uṭṭhahitvā dakkhiṇāvattā
  hutvā sañcaranti. Ekaphusitaṁpi bahi na patati. Uddhanato
  appamattakopi dhumo na uṭṭhati. Tasmiṁ samaye cattāro lokapālā
  āgantvā uddhane ārakkhaṁ gaṇhiṁsu. Mahābrahmā chattaṁ dhāresi.
  Sakko alātāni samānento aggiṁ jālesi. Devatā hi
  dvisahassadīpaparivāresu catūsu dīpesu devānaṁ manussānaṁ ca
  opakappanakaojaṁ attano devatānubhāvena daṇḍakabaddhamadhupaṭalaṁ pīḷetvā
  madhuṁ gaṇhamānā viya saṁharitvā tattha pakkhipanti. Aññesu hi kālesu
  devatā kabaḷe ojaṁ pakkhipanti sambodhidivase ca pana parinibbānadivase
  ca ukkhaliyaṁyeva pakkhipanti. Sujātā ekadivaseneva tattha
  attano pākaṭāni anekāni acchariyāni disvā puṇṇaṁ nāma dāsiṁ
  āmantesi amma puṇṇe ajja amhākaṁ devatā ativiya pasannā
  mayā ettake kāle evarūpaṁ acchariyaṁ nāma na diṭṭhapubbaṁ vegena
  gantvā devaṭṭhānaṁ paṭijaggāhīti. Sādhu ayyeti sā tassā vacanaṁ
-------------------------------------------------
[page 109]
  Sampaṭicchitvā turitaturitāyeva rukkhamūlaṁ agamāsi. Bodhisattopi
  kho tasmiṁ rattibhāge pañca mahāsupine disvā parigaṇhanto
  nissaṁsayenāhaṁ ajja buddho bhavissāmīti katasanniṭṭhāno tassā
  rattiyā accayena katasarīrapaṭijaggano bhikkhācāravelaṁ āgamayamāno
  pātova āgantvā tasmiṁ rukkhamūle nisīdi attano pabhāya sakalaṁ
  rukkhamūlaṁ obhāsayamāno. Atha kho sā puṇṇā āgantvā
  addasa bodhisattaṁ rukkhamūlaṁ pācīnalokadhātuṁ olokayamānaṁ nisinnaṁ.
  Sarīrato cassa nikkhantāhi pabhāhi sakalaṁ rukkhaṁ suvaṇṇavaṇṇaṁ
  disvā tassā etadahosi ajja amhākaṁ devatā rukkhato oruyha
  sahattheneva balikammaṁ sampaṭicchituṁ nisinnā maññeti saṁvegappattā
  hutvā vegena gantvā sujātāya etamatthaṁ ārocesi. Sujātā
  tassā vacanaṁ sutvā tuṭṭhamānasā hutvā ajja idāni paṭṭhāya
  mama jeṭṭhadhītuṭṭhāne tiṭṭhāhīti dhītu anucchavikaṁ sabbālaṅkāraṁ adāsi.
  Yasmā pana buddhabhāvaṁ pāpuṇanadivase satasahassagghanikaṁ suvaṇṇapātiṁ
  laddhuṁ vaṭṭati tasmā sā suvaṇṇapātiyaṁ pāyāsaṁ pakkhipissāmīti
  cittaṁ uppādetvā satasahassagghanikaṁ suvaṇṇapātiṁ nīharāpetvā
  tattha pāyāsaṁ pakkhipitukāmā pakkabhojanaṁ āvajjesi. Sabbo
  pāyāso padumapattato udakaṁ viya nivattitvā pātiyaṁ patiṭṭhāsi
  ekapātipūraṇamattova ahosi. Sā taṁ pātiṁ aññāya suvaṇṇapātiyā
  paṭikujjitvā odātavatthena veṭhetvā sabbālaṅkārehi
  attabhāvaṁ alaṅkaritvā taṁ pātiṁ attano sīse ṭhapetvā mahantena
-------------------------------------------------
[page 110]
  Ānubhāvena nigrodharukkhamūlaṁ gantvā bodhisattaṁ oloketvā
  balavasomanassajātā rukkhadevatāti saññāya diṭṭhaṭṭhānato paṭṭhāya
  onatonatā gantvā sīsato otaritvā vivaritvā suvaṇṇabhiṅgārena
  gandhapupphavāsitaṁ udakaṁ gahetvā bodhisattaṁ upagantvā aṭṭhāsi.
  Ghaṭīkāramahābrahmunā dinno mattikāpatto ettakaṁ addhānaṁ bodhisattaṁ
  avijahitvā tasmiṁ khaṇe adassanaṅgato. Bodhisatto pattaṁ apassanto
  dakkhiṇahatthaṁ pasāretvā udakaṁ sampaṭicchi. Sujātā suvaṇṇapātipāyāsaṁ
  mahāpurisassa hatthe ṭhapesi. Mahāpuriso sujātaṁ olokesi. Sā
  ākāraṁ sallakkhetvā ayya mayā tumhākaṁ pariccattaṁ gahetvā
  yathāruciṁ gacchathāti vanditvā yathā mayhaṁ manoratho nipphanno evaṁ
  tumhākaṁ nippajjatūti vatvā satasahassagghanikāya suvaṇṇapātiyā
  purāṇaṁ mattikaṁ viya anapekkhā hutvā pakkāmi.
      Bodhisattopi kho nisinnaṭṭhānā vuṭṭhāya rukkhaṁ padakkhiṇaṁ katvā pātiṁ
  ādāya nerañjarāya tīraṁ gantvā anekesaṁ bodhisattasatasahassānaṁ
  sambujjhanadivase otaritvā nhānaṭṭhānaṁ suppatiṭṭhitatiṭṭhannāma
  atthi tassa tīre pātiṁ ṭhapetvā otaritvā anekabuddhasatasahassānaṁ
  nivāsanaṁ arahattaddhajaṁ nivāsetvā puratthābhimukho nisīditvā
  ekaṭṭhitālapakkappamāṇe ekūnapaṇṇāsapiṇḍe katvā sabbaṁ
  appodakamadhupāyāsaṁ paribhuñjati. So evaṁ hissa buddhabhūtassa
  sattasattāhaṁ bodhimaṇḍe vasantassa ekūnapaññāsa divasāni āhāro
-------------------------------------------------
[page 111]
  Ahosi. Tattake kāle neva añño āhāro atthi na nhānaṁ na
  mukhadhovanaṁ na sarīravalañjaṁ jhānasukhena maggasukhena phalasukheneva vītināmeti.
  Taṁ pana pāyāsaṁ bhuñjitvā suvaṇṇapātiṁ gahetvā sacāhaṁ ajja buddho
  bhavituṁ sakkhissāmi ayaṁ me pāti paṭisotaṁ gacchatu no ce sakkhissāmi
  anusotaṁ gacchatūti pakkhipi. Sā sotaṁ chindamānā nadīmajjhaṁ gantvā
  majjhaṭṭhāneva javasampanno asso viya asītihatthamattaṭṭhānaṁ
  paṭisotaṁ gantvā ekasmiṁ āvatte nimujjitvā kālanāgarājabhavanaṁ
  gantvā tiṇṇaṁ buddhānaṁ paribhogapātiyo kili kilīti ravaṁ kārayamānā
  paharitvā tāsaṁ sabbaheṭṭhimā hutvā aṭṭhāsi. Kālo nāgarājā
  taṁ saddaṁ sutvā hiyyo eko buddho nibbatti puna ajja
  eko nibbattoti anekehi padasatehi thutiyo vadamāno aṭṭhāsi.
  Tassa kira mahāpaṭhaviyā ekayojanatigāvutappamāṇaṁ nabhaṁ pūretvā
  ārohanakālo ajja vā hiyyo vāti sadiso ahosi.
      Bodhisattopi nadītīramhi supupphitasālavane divāvihāraṁ katvā
  sāyaṇhasamaye pupphānaṁ vaṇḍato muccanakāle devatāhi alaṅkatena
  aṭṭhusabhavitthārena maggena sīho viya vijambhamāno bodhirukkhābhimukho
  pāyāsi. Nāgayakkhasupaṇṇādayo dibbehi gandhapupphādīhi pūjayiṁsu.
  Dasasahassīlokadhātu ekagandhā ekamālā ekasādhukārā ahosi.
  Tasmiṁ samaye brāhmaṇo sotthiyo nāma tiṇahārako tiṇaṁ ādāya
  paṭipathe āgacchanto mahāpurisassa ākāraṁ ñatvā aṭṭha tiṇamuṭṭhiyo
-------------------------------------------------
[page 112]
  Tassa adāsi. Bodhisatto tiṇaṁ gahetvā bodhimaṇḍaṁ āruyha
  dakkhiṇadisābhāge uttarābhimukho aṭṭhāsi. Tasmiṁ khaṇe dakkhiṇacakkavāḷaṁ
  osīditvā heṭṭhā avīcisampattaṁ viya ahosi. Uttaracakkavāḷaṁ
  ullaṅghitvā upari bhavaggappattaṁ viya ahosi. Bodhisatto nayidaṁ
  sambodhipāpuṇanaṭṭhānaṁ bhavissati maññeti padakkhiṇaṁ karonto
  pacchimadisābhāgaṁ gantvā puratthābhimukho aṭṭhāsi. Tato pacchimacakkavāḷaṁ
  osīditvā heṭṭhā avīcisampattaṁ viya ahosi. Puratthimacakkavāḷaṁ
  ullaṅghitvā yāva upari bhavaggappattaṁ viya ahosi. Ṭhitaṭhitaṭṭhāne
  kirassa nemivaṭṭapariyante akkantanābhiyā patiṭṭhitaṁ mahāsakaṭacakkaṁ
  viya mahāpaṭhavī onatunnatā ahosi. Bodhisatto nayidaṁ
  sambodhipāpuṇanaṭṭhānaṁ bhavissati maññeti padakkhiṇaṁ karonto uttaradisābhāgaṁ
  gantvā dakkhiṇābhimukho aṭṭhāsi. Tato uttaracakkavāḷaṁ osīditvā
  heṭṭhā avīcisampattaṁ viya ahosi. Dakkhiṇacakkavāḷaṁ ullaṅghitvā upari
  bhavaggappattaṁ viya ahosi. Bodhisatto idaṁpi sambodhipāpuṇanaṭṭhānaṁ
  na bhavissati maññeti padakkhiṇaṁ karonto puratthimadisābhāgaṁ gantvā
  pacchimābhimukho aṭṭhāsi. Puratthimadisābhāge pana sabbabuddhānaṁ
  pallaṅkaṭṭhānaṁ taṁ neva chambhati na kampati. Mahāsatto idaṁ
  sabbabuddhānaṁ avijahitaṁ acalaṭṭhānaṁ kilesapañjaraviddhaṁsanaṭṭhānanti
  ñtavā tāni tiṇāni agge gahetvā cālesi. Tāvadeva
  cuddasahattho pallaṅko ahosi. Tānipi kho tiṇāni
  tathārūpena santhārena saṇṭhahiṁsu yathārūpe sukusalopi cittakāro vā
-------------------------------------------------
[page 113]
  Potthakāro vā ālikhituṁ samattho natthi.
      Bodhisatto bodhirukkhakkhandhaṁ piṭṭhito katvā puratthābhimukho
  daḷhamānaso hutvā
            kāmaṁ taco nahārū ca aṭṭhi ca avasissatu
            sabbaṁpi hidaṁ sarīre maṁsalohitaṁ upasussatu
  tattheva sammāsambodhiṁ appatvā imaṁ pallaṅkaṁ na bhindissāmīti
  asanisatasannipātenāpi abhejjarūpaṁ aparājitaṁ pallaṅkaṁ ābhujitvā nisīdi.
      Tasmiṁ samaye māro devaputto siddhatthakumāro mayhaṁ vasaṁ
  atikkamitukāmo na dānimassa atikkamituṁ dassāmīti mārabalassa
  santikaṁ gantvā etamatthaṁ ārocetvā māraghosanannāma ghosāpetvā
  mārabalaṁ ādāya nikkhami. Sā pana mārasenā mārassa purato
  dvādasayojanā hoti dakkhiṇato ca vāmato ca dvādasayojanā
  hoti. Pacchato pana cakkavāḷapariyantaṁ katvā ṭhitā uddhaṁ
  navayojanubbedhā mārasenā yassā unnadantiyā unnādasaddo pana
  yojanasahassato paṭṭhāya paṭhaviyā udriyanasaddo viya suyyati. Atha
  māro devaputto diyaḍḍhayojanasatikaṁ girimekhalannāma hatthiṁ abhiruyhitvā
  bāhusahassaṁ māpetvā nānāvudhāni aggahesi. Avasesāyapi
  māraparisāya dve janā ekasadisaṁ āvudhaṁ na gaṇhiṁsu nānappakāramukhā
  hutvā mahāsattaṁ ajjhottharamānā viya āgamiṁsu. Dasasahassacakkavāḷadevatā
  pana mahāsattassa thutiyo vadamānā aṭṭhaṁsu. Sakko pana
  devarājā vijayuttarasaṅkhaṁ dhamamāno aṭṭhāsi. So kira saṅkho
-------------------------------------------------
[page 114]
  Vīsatihatthasatiko hoti sakiṁ vātaṁ gāhāpetvā dhamanto cattāro
  māse saddaṁ karitvā nissaddo hoti. Mahākālanāgarājā atirekaṁ
  padasatena vaṇṇaṁ vadamāno aṭṭhāsi. Mahābrahmā setacchattaṁ
  dhārayamāno aṭṭhāsi. Mārabale pana bodhimaṇḍaṁ upasaṅkamante
  tesu ekopi ṭhātuṁ nāsakkhi. Sammukhasammukhaṭṭhāneva palāyiṁsu.
  Kālanāgarājā paṭhaviyaṁ nimujjitvā pañcayojanasatikamandiraṁ nāgabhavanaṁ
  gantvā ubhohi hatthehi mukhaṁ pidahitvā nipanno. Sakko vijayuttarasaṅkhaṁ
  piṭṭhiyaṁ katvā cakkavāḷamukhavaṭṭiyaṁ aṭṭhāsi. Mahābrahmā setacchattaṁ
  koṭiyaṁ gahetvā brahmalokameva agamāsi. Ekadevatāpi ṭhātuṁ
  samatthā nāma nāhosi. Mahāpuriso ekakova nisīdi.
      Māropi attano parisaṁ āha tātā suddhodanaputtena siddhatthena
  sadiso añño puriso nāma natthi mayaṁ sammukhā yuddhaṁ dātuṁ na
  sakkhissāma pacchābhāgena dassāmāti. Mahāpurisopi tīṇipi
  passāni oloketvā sabbadevatānaṁ palātattā suññāni addasa.
  Puna uttarapassena mārabalaṁ ajjhottharamānaṁ disvā ayaṁ ettako
  jano maṁ ekakaṁ sandhāya mahantaṁ vāyāmaṁ parakkamaṁ karoti imasmiṁ
  ṭhāne mātāpitaro vā dhītā vā bhātā vā añño vā koci
  ñātako natthi imā pana dasapāramiyova mayhaṁ dīgharattaṁ puttaparijanasadisā
  tasmā pāramiyopi phalakaṁ katvā pāramisattheneva paharitvā imaṁ
  balakāyaṁ mayā viddhaṁsetuṁ vaṭṭatīti dasapāramiyo āvajjamāno
  nisīdi. Atha māro devaputto eteneva siddhatthaṁ
-------------------------------------------------
[page 115]
  Palāpessāmīti vātamaṇḍalaṁ samuṭṭhāpesi. Taṁ khaṇaṁyeva puratthimādibhedā
  vātā samuṭṭhahitvā aḍḍhayojanatiyojanappamāṇāni pabbatakūṭāni
  padāletvā vanagaccharukkhādīni ummūletvā samantā gāmanigame
  cuṇṇavicuṇṇe kātuṁ samatthāpi mahāpurisassa puññatejena vihatānubhāvā
  bodhisattaṁ patvā cīvarakaṇṇamattaṁpi cāletuṁ nāsakkhiṁsu. Tato udakena
  ajjhottharitvā māressāmīti mahāvassaṁ samuṭṭhāpesi. Tassānubhāvena
  upari satapaṭalasahassapaṭalādibhedā valāhakā uṭṭhahitvā vassiṁsu.
  Vuṭṭhidhāravegena paṭhavī chiddā ahosi. Vanarukkhādīnaṁ uparibhāgena
  mahāmegho āgantvā mahāsattassa cīvare ussāvavindupatanamattaṁpi
  temetuṁ nāsakkhi. Tato pāsāṇavassaṁ samuṭṭhāpesi. Mahantāni
  pabbatakūṭāni dhūmāyantāni pajjalantāni ākāsenāgantvā
  bodhisattaṁ patvā dibbamālāguḷabhāvaṁ āpajjiṁsu. Tato paharaṇavassaṁ
  samuṭṭhāpesi. Ekatodhārā ubhatodhārā asisattikhurappādayo
  dhūmāyantā pajjalantā ākāsenāgantvā bodhisattaṁ patvā
  dibbapupphāni ahesuṁ. Tato aṅgāravassaṁ samuṭṭhāpesi. Kiṁsukavaṇṇā
  aṅgārā ākāsenāgantvā bodhisattassa pādamūle dibbapupphāni
  hutvā vikiriṁsu. Tato kukkuḷavassaṁ samuṭṭhāpesi. Accuṇho
  aggivaṇṇo kukkuḷo ākāsenāgantvā bodhisattassa pādamūle
  candanacuṇṇaṁ hutvā nipati. Tato vālukāvassaṁ samuṭṭhāpesi. Atisukhumā
  vālukā dhūmāyantā pajjalantā ākāsenāgantvā bodhisattassa
  pādamūle dibbapupphāni hutvā nipatiṁsu. Tato kalalavassaṁ samuṭṭhāpesi.
-------------------------------------------------
[page 116]
  Kalalaṁ dhūmāyantaṁ pajjalantaṁ ākāsenāgantvā bodhisattassa pādamūle
  dibbavilepanaṁ hutvā nipati. Tato imināhaṁ bhiṁsetvā siddhatthaṁ palāpessāmīti
  andhakāraṁ samuṭṭhāpesi. Taṁ caturaṅgasamannāgataṁ viya mahātamaṁ hutvā
  bodhisattaṁ patvā suriyappabhāvihataṁ viya andhakāraṁ antaradhāyi. Evaṁ māro
  imāhi navahi vātavassapāsāṇapaharaṇaṅgārakukkuḷavālukakalalāndhakāravuṭṭhīhi
  bodhisattaṁ palāpetuṁ asakkonto kiṁ bhaṇe tiṭṭhatha imaṁ siddhatthakumāraṁ gaṇhatha
  hanatha palāpethāti taṁ parisaṁ āṇāpetvā sayaṁpi girimekhalassa hatthino
  khandhe nisinno cakkāvudhaṁ ādāya bodhisattaṁ upasaṅkamitvā siddhattha
  uṭṭhehi etasmā pallaṅkā nāyaṁ tuyhaṁ pāpuṇāti mayhaṁ eso
  pāpuṇātīti āha. Mahāsatto tassa vacanaṁ sutvā avoca māra neva
  tayā dasa pāramiyo pūritā na upapāramiyo na paramatthapāramiyo nāpi
  pañca mahāpariccāgā pariccattā na ñātatthacariyā na lokatthacariyā
  na buddhatthacariyā pūritā nāyaṁ pallaṅko tuyhaṁ pāpuṇāti mayhaṁ
  eso pāpuṇātīti āha. Māro kuddho kodhavegaṁ asahanto
  mahāpurisassa cakkāvudhaṁ vissajjesi. Tantassa dasa pāramiyo
  āvajjentassa uparibhāge mālāvitānaṁ hutvā aṭṭhāsi. Taṁ kira khuradhāraṁ
  cakkāvudhaṁ aññesu tena kuddhena vissaṭṭhaṁ ekaghane pāsāṇathambhe
  vaṁsakaḷīraṁ viya chindantaṁ gacchati. Idāni pana tasmiṁ mālāvitānaṁ
  hutvā ṭhite avasesā māraparisā idāni pallaṅkato vuṭṭhāya
  palāyissatīti mahantamahantāni selakūṭāni vissajjesuṁ. Tānipi
-------------------------------------------------
[page 117]
  Mahāpurisassa dasa pārimiyo āvajjentassa mālāguḷabhāvaṁ āpajjitvā
  bhūmiyaṁ patiṁsu. Devatā cakkavāḷamukhavaṭṭiyaṁ ṭhitā gīvaṁ pasāretvā
  sīsaṁ ukkhipitvā naṭṭho vata bho siddhatthakumārassa rūpasobhaggappatto
  attabhāvo kiṁ nu kho karissatīti olokenti.
      Tato mahāpuriso pūritapāramīnaṁ bodhisattānaṁ abhisambujjhanadivase
  pallaṅko mayhaṁ pāpuṇātīti vatvā ṭhitaṁ māraṁ āha māra tuyhaṁ dānassa
  dinnabhāve ko sakkhīti. Māro ime ettakā sakkhinoti
  māragaṇābhimukhaṁ hatthaṁ pasāresi. Tasmiṁ khaṇe māraparisāya ahaṁ
  sakkhī ahaṁ sakkhīti pavattasaddo paṭhavīudriyanasaddasadiso ahosi.
  Atha māro mahāpurisaṁ āha siddhattha tuyhaṁ dānassa dinnabhāve ko
  sakkhīti. Mahāpuriso tuyhaṁ tāva dānassa dinnabhāve sacetanā
  sakkhino mayhaṁ pana imasmiṁ ṭhāne sacetano koci sakkhī nāma natthi
  tiṭṭhatu tāva me avasesattabhāvesu dinnadānaṁ vessantarattabhāve
  pana ṭhatvā sattasatakamahādānassa tāva dinnabhāve ayaṁ acetanāpi
  ghanamahāpaṭhavī sakkhīti cīvaragabbhantarato dakkhiṇahatthaṁ abhinīharitvā
  vessantarattabhāve ṭhatvā mayhaṁ sattasatakamahādānassa dinnabhāve
  tvaṁ sakkhī na sakkhīti mahāpaṭhavyābhimukhaṁ hatthaṁ pasāresi. Mahāpaṭhavī
  ahante tadā sakkhīti virāvasatena virāvasahassena mārabalaṁ avattharamānā
  viya unnādinī ahosi. Tato mahāpaṭhavī dinnante siddhattha
  mahādānaṁ uttamadānanti. Vessantarattabhāvena dinnadānaṁ sammasante
  sammasante diyaḍḍhayojanasatiko girimekhalahatthī jannukehi patiṭṭhāsi.
-------------------------------------------------
[page 118]
  Māraparisā disāvidisā palāyi. Dve ekamaggena gatā nāma natthi.
  Sīsābharaṇāni ceva nivatthavasanāni ca pahāya sammukhasammukhā disāhiyeva
  palāyiṁsu. Tato devasaṅghā palāyamānaṁ mārabalaṁ disvā mārassa
  parājayo jāto siddhatthakumārassa jayo jayapūjaṁ karissāmāti nāgā
  nāgānaṁ supaṇṇā supaṇṇānaṁ devatā devatānaṁ brahmāno brahmānaṁ
  ugghosetvā vijjādharā gandhamālādihatthā mahāpurisassa santikaṁ
  bodhipallaṅkaṁ āgamiṁsu. Evaṁ gatesu pana tesu
                 jayo hi budadhassa sirīmato ayaṁ
                 mārassa ca pāpimato parājayo
                 ugghosayuṁ bodhimaṇḍe pamoditā
                 jayaṁ tadā nāgagaṇā mahesino.
                 Jayo hi buddhassa sirīmato ayaṁ
                 mārassa ca pāpimato parājayo
                 ugghosayuṁ bodhimaṇḍe pamoditā
                 supaṇṇasaṅghāpi jayaṁ mahesino.
                 Jayo hi buddhassa sirīmato ayaṁ
                 mārassa ca pāpimato parājayo
                 ugghosayuṁ bodhimaṇḍe pamoditā
                 jayaṁ tadā devagaṇā mahesino.
                 Jayo hi buddhassa sirīmato ayaṁ
                 mārassa ca pāpimato parājayo
-------------------------------------------------
[page 119]
                 Ugghosayuṁ bodhimaṇḍe pamoditā
                 jayaṁ tadā brahmagaṇāpi tādinoti.
      Avasesā dasasu cakkavāḷasahassesu devatā mālāgandhavilepanādīhi
  pūjayamānā nānappakārā thutiyo vadamānāyo aṭṭhaṁsu. Evaṁ
  dharamāneyeva suriye mahāpuriso mārabalaṁ vidhametvā cīvarūpari patamānehi
  bodhirukkhaṅkurehi rattapavāḷadalehi viya pūjiyamāno paṭhamayāme
  pubbenivāsañāṇaṁ anussaritvā majjhimayāme dibbacakkhuṁ visodhetvā
  pacchimayāme paṭiccasamuppāde ñāṇaṁ otāresi. Athassa dvādasaṅgikaṁ
  paccayākāraṁ vaṭṭavivaṭṭavasena anulomapaṭilomato sammasantassa
  dasasahassīlokadhātu udakapariyantaṁ katvā dvādasakkhattuṁ saṅkampi.
  Mahāpuriso pana dasasahassīlokadhātuṁ unnādetvā aruṇuggamanavelāya
  sabbaññutañāṇaṁ paṭivijjhi. Tasmiṁ sabbaññutaṁ patte sakaladasasahassīlokadhātu
  alaṅkatapaṭiyattā ahosi. Pācīnacakkavāḷamukhavaṭṭiyaṁ ussāpitānaṁ
  dhajānaṁ paṭākānaṁ raṁsiyo pacchimacakkavāḷamukhavaṭṭiyaṁ paharanti
  tathā pacchimacakkavāḷamukhavaṭṭiyaṁ ussāpitānaṁ pācīnacakkavāḷamukhavaṭṭiyaṁ
  uttaracakkavāḷamukhavaṭṭiyaṁ ussāpitānaṁ dakkhiṇacakkavāḷamukhavaṭṭiyaṁ
  dakkhiṇacakkavāḷamukhavaṭṭiyaṁ ussāpitānaṁ uttaracakkavāḷamukhavaṭṭiyaṁ
  paharanti. Paṭhavītale ussāpitānaṁ pana dhajānaṁ paṭākānaṁ
  brahmalokaṁ āhacca aṭṭhaṁsu. Brahmaloke patiṭṭhitā paṭhavītale
  patiṭṭhahiṁsu. Dasasahassacakkavāḷesu pupphūpagarukkhā pupphaṁ gaṇhiṁsu.
  Phalūpagarukkhā phalapiṇḍibhārabharitā ahesuṁ. Khandhesu khandhapadumāni pupphiṁsu
-------------------------------------------------
[page 120]
  Sākhāsu sākhapadumāni latāsu latāpadumāni ākāse olambakapadumāni.
  Silālatāni bhinditvā uparupari sattasatta hutvā daṇḍakapadumāni uṭṭhahiṁsu.
  Dasasahassīlokadhātu vaṭṭetvā vissaṭṭhamālāguḷā viya susaṇṭhitasanthāro
  viya ca ahosi. Cakkavāḷantaresu aḍḍhayojanasahassalokantanirayā
  sattasuriyappabhāhi anobhāsitapubbā ekobhāsā ahesuṁ.
  Caturāsītiyojanasahassagambhīro mahāsamuddo madhurodako
  ahosi. Nadiyo nappavattiṁsu. Jaccandhā rūpāni passiṁsu.
  Jātibadhirā saddaṁ suṇiṁsu. Jātipīṭhasappino padasā gacchiṁsu.
  Andubandhanādīnaṁ bandhanādīni chijjitvā pavattiṁsu. Evaṁ aparimāṇena
  sirivibhavena pūjayamāno nānappakāresu acchariyadhammesu pātubhūtesu
  sabbaññutaṁ paṭivijjhitvā sabbabuddhānaṁ avijjahitaṁ udānaṁ udānesi
          anekajātisaṁsāraṁ sandhāvissaṁ anibbisaṁ
          gahakāraṁ gavesanto dukkhā jāti punappunaṁ.
          Gahakāraka diṭṭhosi puna gehaṁ na kāhasi
          sabbā te phāsukā bhaggā gahakūṭaṁ visaṅkhataṁ
          visaṅkhāragataṁ cittaṁ taṇhānaṁ khayamajjhagāti.
      Iti tusitapurato paṭṭhāya yāva ayaṁ bodhimaṇḍe sabbaññutappatti
  tāva ettakaṁ ṭhānaṁ avidūrenidānaṁ nāmāti veditabbaṁ.
                  -----------------
-------------------------------------------------
[page 121]
                        Santikenidānaṁ
      santikenidānaṁ pana bhagavā sāvatthiyaṁ viharati jetavane anāthapiṇḍikassa
  ārāme vesāliyaṁ viharati mahāvane kūṭāgārasālāyanti evaṁ tesu
  tesu ṭhānesu viharanto tasmiṁ tasmiṁ ṭhāneyeva labbhatīti vuttaṁ. Kiñcāpi
  evaṁ vuttaṁ atha kho pana taṁ ādito paṭṭhāya evaṁ veditabbaṁ.
      Imaṁ udānaṁ udānetvā jayapallaṅke nisinnassa hi bhagavato
  etadahosi ahaṁ kappasatasahassādhikāni cattāri asaṅkheyyāni imassa
  pallaṅkassa kāraṇā sandhāviṁ ettakaṁ me kālaṁ imassa pallaṅkassa
  kāraṇā mayā alaṅkatasīsaṁ gīvāya chinditvā dinnaṁ suañjitāni
  akkhīni hadayamaṁsaṁ ubbattetvā dinnaṁ jālikumārasadisā puttā
  kaṇhājinākumārikāsadisā dhītaro maddidevisadisā bhariyāyo ca paresaṁ
  dāsatthāya dinnā ayaṁ me pallaṅko jayapallaṅko varapallaṅko ettha
  me nisinnassa saṅkappo na paripuṇṇo na tāva ito vuṭṭhahissāmīti.
  Anekakoṭisatasahassā samāpattiyo samāpajjanto sattāhaṁ tattheva
  nisīdi yaṁ sandhāya vuttaṁ atha kho bhagavā sattāhaṁ ekapallaṅkena
  nisīdi vimuttisukhaṁ paṭisaṁvedīti. Athekaccānaṁ devatānaṁ ajjāpi nūna
  siddhatthassa kattabbakiccaṁ atthi pallaṅkasmiṁ hi ālayaṁ na vijahatīti
  parivitakko udapādi. Satthā devatānaṁ vitakkaṁ ñatvā tāsaṁ
-------------------------------------------------
[page 122]
  Vitakkavūpasamanatthaṁ vehāsaṁ abbhuggantvā yamakapāṭihāriyaṁ dassesi.
  Mahābodhimaṇḍasmiṁ hi katayamakapāṭihāriyañca ñātisamāgame katapāṭihāriyañca
  pāṭaliputtasamāgame katapāṭihāriyañca sabbaṁ gaṇḍāmbarukkhamūle
  yamakapāṭihāriyasadisaṁ ahosi. Evaṁ satthā iminā pāṭihāriyena
  devatānaṁ vitakkaṁ vūpasametvā pallaṅkato īsakaṁ pācīnanissitena
  uttaradisābhāgena ṭhatvā imasmiṁ vata me pallaṅke sabbaññutañāṇaṁ
  paṭividdhanti cattāri asaṅkheyyāni kappasatasahassañca pūritānaṁ pāramīnaṁ
  phalādhigamanaṭṭhānaṁ pallaṅkaṁ animisehi akkhīhi olokayamāno sattāhaṁ
  vītināmesi. Taṁ ṭhānaṁ animisacetiyaṁ nāma jātaṁ. Atha pallaṅkassa
  ca ṭhitaṭṭhānassa ca antare caṅkamaṁ māpetvā puratthimapacchimato
  āyate ratanacaṅkame caṅkamanto sattāhaṁ vītināmesi. Taṁ ṭhānaṁ
  ratanacaṅkamacetiyannāma jātaṁ. Catutthe pana sattāhe bodhito
  pacchimuttaradisābhāge devatā ratanagharaṁ māpayiṁsu. Tattha pallaṅke
  nisīditvā abhidhammapiṭakaṁ visesato cettha anantanayaṁ samantapaṭṭhānaṁ
  vicinanto sattāhaṁ vītināmesi. Ābhidhammikā panāhu ratanagharannāma
  ratanamayaṁ gehaṁ sattannaṁ pakaraṇānaṁ sammasitaṭṭhānaṁ ratanagharanti.
  Yasmā panettha ubhopete pariyāyā yujjanti tasmā ubhayametaṁ
  gahetabbameva. Tato paṭṭhāya pana taṁ ṭhānaṁ ratanagharacetiyannāma
  jātaṁ. Evaṁ bodhisamīpeyeva cattāri sattāhāni vītināmetvā
  pañcame sattāhe bodhirukkhamūlā yena ajapālanigrodho tenupasaṅkami
  tatrāpi dhammaṁ vicinantoyeva vimuttisukhañca paṭisaṁvedento nisīdi.
-------------------------------------------------
[page 123]
      Tasmiṁ samaye māro devaputto ettakaṁ kālaṁ anubandhanto
  otārāpekkhopi imassa kiñci khalitaṁ nāddasa atikkantodāni esa
  mama visayanti domanassappatto mahāmagge nisīditvā soḷasa kāraṇāni
  cintento bhūmiyaṁ soḷasa lekhā nikaḍḍhi ahaṁ eso viya dānapāramiṁ na
  pūresiṁ tenamhi iminā sadiso na jātoti ekaṁ lekhaṁ ākaḍḍhi tathāhaṁ eso
  viya sīlapāramiṁ nekkhammapāramiṁ paññāpāramiṁ viriyapāramiṁ khantipāramiṁ
  saccapāramiṁ adhiṭṭhānapāramiṁ mettāpāramiṁ upekkhāpāramiṁ na pūresiṁ
  tenamhi iminā sadiso na jātoti dasamaṁ lekhaṁ ākaḍḍhi tathāhaṁ eso
  viya asādhāraṇassa āsayānusayañāṇassa indriyaparopariyañāṇassa
  mahākaruṇāsamāpattiñāṇassa yamakapāṭihāriyañāṇassa anāvaraṇañāṇassa
  sabbaññutañāṇassa paṭivedhāya upanissayabhūtā dasa pāramiyo na pūresiṁ
  tenamhi iminā sadiso na jātoti soḷasamaṁ lekhaṁ ākaḍḍhi. Evaṁ
  imehi kāraṇehi mahāmagge soḷasa lekhā ākaḍḍhiyamāne nisinne
  tasmiṁ samaye taṇhā aratī rāgā cāti tisso māradhītaro pitā
  no na paññāyati kahaṁ nu kho etarahīti olokayamānā taṁ
  domanassappattaṁ bhūmiyaṁ vilekhamānaṁ disvā pitu santikaṁ gantvā
  kasmā tāta dukkhī dummanosīti pucchiṁsu. Ammā ayaṁ mahāsamaṇo
  mayhaṁ vasaṁ atikkanto ettakaṁ olokento otāramassa daṭṭhuṁ
  nāsakkhiṁ tenāhaṁ dukkhī dummanoti. Yadi evaṁ mā cintayittha
  mayametaṁ attano vase pavattaṁ katvā ādāya āgamissāmāti. Na
  sakkā ammā esa kenaci vase kātuṁ acalāya saddhāya patiṭṭhito
-------------------------------------------------
[page 124]
  Esa purisoti. Tāta mayaṁ itthiyo nāma idāneva taṁ rāgapāsādīhi
  bandhitvā ānessāma tumhe mā cintayitthāti. Tā ito
  bhagavantaṁ upasaṅkamitvā pāde te samaṇa paricāressāmāti āhaṁsu.
  Bhagavā neva tāsaṁ vacanaṁ manasi akāsi na akkhīni ummiletvā
  olokesi anuttare upadhisaṅkhaye vimuttamānaso vivekasukhañceva anubhavanto
  nisīdi. Puna māradhītaro uccāvacā kho purisānaṁ adhippāyā kesañci
  kumārikāsu pemaṁ ahosi kesañci paṭhamavaye ṭhitāsu kesañci majjhimavaye
  kesañci pacchimavaye ṭhitāsu yannūna mayaṁ nānappakārehi rūpehi
  palobheyyāmāti ekamekā kumārivaṇṇādivasena sataṁ sataṁ attabhāve
  abhinimminitvā kumāriyo avijātā sakiṁvijātā duvijātā majjhamitthiyo
  mahāitthiyo ca hutvā chakkhattuṁ bhagavantaṁ upasaṅkamiṁsu pāde te
  samaṇa paricāressāmāti āhaṁsu. Taṁpi bhagavā na manasākāsi yathātaṁ
  anuttare upadhisaṅkhaye vimutto. Keci panācariyā vadanti tā
  mahitthībhāvena upagatā disvā bhagavā evamevaṁ etā khaṇḍadantā
  palitakesā hontūti adhiṭṭhāsīti. Taṁ na gahetabbaṁ. Na hi
  satthā evarūpaṁ adhiṭṭhānaṁ karoti bhagavā pana apetha tumhe
  kīdisā evaṁ vāyamatha evarūpaṁ nāma avītarāgādīnaṁ purato kātuṁ
  vaṭṭati tathāgatassa pana rāgo pahīno doso mohoti attano
  kilesappahānaṁ ārabhati.
                 Yassa jitaṁ nāvajiyati
                 jitamassa noyāti koci loke
-------------------------------------------------
[page 125]
                 Taṁ buddhamanantagocaraṁ
                 apadaṁ kena padena nessatha.
                 Yassa jālinī visattikā
                 taṇhā natthi kuhiñci netave
                 taṁ buddhamanantagocaraṁ
                 apadaṁ kena padena nessathāti
  imā dhammapade buddhavagge dve gāthā vadanto dhammaṁ kathesi. Tā
  saccaṁ kira no pitā avoca arahaṁ sugato loke na rāgena suvānayoti
  ādīni vatvā pitu santikaṁ agamaṁsu. Bhagavāpi tattha sattāhaṁ
  vītināmetvā muccalindamūle agamāsi tattha sattāhaṁ vaddalikāya
  uppannāya sītādipaṭivāhanatthaṁ muccalindena nāma nāgarājena sattakkhattuṁ
  bhogehi parikkhitto asambādhāya gandhakuṭiyaṁ viharanto viya vimuttisukhaṁ
  paṭisaṁvedayamāno sattāhaṁ vītināmetvā rājāyatanaṁ upasaṅkamitvā
  tatthāpi sattāhaṁ vimuttisukhapaṭisaṁvedīyeva nisīdi. Ettāvatā sattāhāni
  paripuṇṇāni. Etthantare neva mukhadhovanaṁ na sarīrapaṭijagganaṁ na
  āhārakiccaṁ ahosi. Jhānasukhena maggasukhena phalasukhena ca
  vītināmesi. Athassa tasmiṁ sattasattāhamatthake ekūnapaññāsamadivase
  tattha nisinnassa mukhaṁ dhovissāmīti cittaṁ udapādi. Sakko
  devānamindo attanā harītakaṁ āharitvā adāsi. Satthā taṁ
  paribhuñji. Tenassa sarīravalañjaṁ ahosi. Athassa sakkoyeva
  nāgalatādantakaṭṭhañceva mukhadhovanaudakañca adāsi. Satthā dantakaṭṭhaṁ
-------------------------------------------------
[page 126]
  Khāditvā anotattadahaudakena mukhaṁ dhovitvā tattheva rājāyatanamūle
  nisīdi.
      Tasmiṁ samaye tapussabhallikā nāma dve vāṇijā pañcahi sakaṭasatehi
  ukkalājanapadā majjhimappadesaṁ gacchanto attano ñātisālohitāya
  devatāya sakaṭāni sannirumhitvā satthu āhārasampādane ussāhitā
  manthañca madhupiṇḍikañca ādāya paṭiggaṇhātu no bhante bhagavā imaṁ
  āhāraṁ anukampaṁ upādāyāti satthāraṁ upasaṅkamitvā aṭṭhaṁsu.
  Bhagavā pana pāyāsapaṭiggahaṇadivaseyeva pattassa antarahitattā
  na kho tathāgatā hatthesu paṭiggaṇhanti kiṁ nu kho ahaṁ paṭiggaṇheyyanti
  cintesi. Athassa cittaṁ ñatvā catūhi disāhi cattāro mahārājāno
  indanīlamaṇimaye patte upanāmesuṁ. Bhagavā te paṭikkhipi. Puna
  muggavaṇṇaselamaye cattāro patte upanāmesuṁ. Bhagavā catunnaṁpi
  devaputtānaṁ anukampāya cattāro pattepi paṭiggahetvā uparupari
  ṭhapetvā eko hotūti adhiṭṭhahi. Cattāropi mukhavaṭṭiyaṁ paññāyamānā
  lekhā hutvā majjhimena pamāṇena ekattaṁ upagamiṁsu. Bhagavā
  tasmiṁ paccakkhe selamaye patte āhāraṁ paṭiggaṇhitvā paribhuñjitvā
  anumodanaṁ akāsi. Dve bhātaro vāṇijā buddhañca dhammañca
  saraṇaṁ gantvā dvevācikā upāsakā ahesuṁ. Atha nesaṁ ekanno
  bhante paricāritabbaṭṭhānaṁ dethāti vadantānaṁ dakkhiṇahatthena attano
  sīsaṁ parāmasitvā kesadhātuyo adāsi. Te attano nagare kesadhātuyo
-------------------------------------------------
[page 127]
  Anto pakkhipitvā cetiyaṁ patiṭṭhāpesuṁ.
      Sammāsambuddhopi kho tato paṭṭhāya puna ajapālanigrodhameva gantvā
  nigrodhamūle nisīdi. Athassa tattha nisinnamattasseva attanā adhigatassa
  dhammassa gambhīrataṁ paccavekkhantassa sabbabuddhānaṁ āciṇṇo adhigato
  kho mayāyaṁ dhammoti paresaṁ dhammaṁ adesetukāmyatākārappatto
  vitakko udapādi. Atha brahmā sahampati nassati vata bho
  loko vinassati vata bho lokoti dasahi cakkavāḷasahassehi
  sakkasuyāmasantusitavasavattimahābrahmāno ādāya satthu santikaṁ
  gantvā desetu bhante bhagavā dhammanti ādinā nayena dhammadesanaṁ
  āyāci. Satthā tassa paṭiññaṁ datvā kassa nu kho ahaṁ
  paṭhamaṁ dhammaṁ deseyyanti cintento āḷāro paṇḍito so imaṁ
  dhammaṁ khippaṁ ājānissatīti cittaṁ uppādetvā puna olokento
  tassa sattāhaṁ kālakatabhāvaṁ ñatvā uddakaṁ āvajjesi tassāpi
  abhidosakālakatabhāvaṁ ñatvā bahupakārā kho me pañcavaggiyā
  bhikkhūti pañcavaggiye ārabbha manasikāraṁ katvā kahaṁ nu kho te
  etarahi viharantīti āvajjento bārāṇasiyaṁ migadāyeti ñatvā tattha
  gantvā dhammacakkaṁ pavattessāmīti katipāhaṁ bodhimaṇḍasāmantāyeva
  piṇḍāya caranto āsāḷhapuṇṇamāsiyaṁ bārāṇasiṁ gamissāmīti cātuddasiyaṁ
  paccūsasamaye pabhātāya rattiyā kālasseva pattacīvaramādāya
  aṭṭhārasayojanamaggaṁ paṭipanno antarāmagge upakannāma ājīvakaṁ
  disvā tassa taṁ attano buddhabhāvaṁ ācikkhitvā taṁ divasaṁyeva
-------------------------------------------------
[page 128]
  Sāyaṇhasamaye isipatanaṁ agamāsi.
      Pañcavaggiyā therā tathāgataṁ dūratova āgacchantaṁ disvā ayaṁ
  āvuso samaṇo gotamo paccayabāhullāya āvattitvā paripuṇṇakāyo
  piṇindriyo suvaṇṇavaṇṇo hutvā āgacchati imassa abhivādanādīni na
  karissāma mahākulappasūto kho panesa āsanābhihāraṁ arahati tenassa
  āsanamattaṁ paññāpessāmāti katikaṁ akaṁsu. Bhagavā sadevakassa
  lokassa cittavāraṁ jānanasamatthena ñāṇena kiṁ nu kho ime cintayiṁsūti
  āvajjetvā cittaṁ aññāsi. Atha ne sabbadevamanussesu
  anodissakavasena pharaṇasamatthaṁ mettacittaṁ saṅkhipitvā
  odissakavasena mettacittena phari. Te bhagavatā mettena
  cittena phuṭṭhā tathāgate upasaṅkamante sakāya katikāya saṇṭhātuṁ
  asakkontā abhivādanapaccuṭṭhānādīni sabbakiccāni akaṁsu
  sammāsambuddhabhāvaṁ panassa ajānamānā kevalaṁ nāmena ca āvusovādena
  ca vācaṁ samudācaranti. Atha ne bhagavā mā bhikkhave tathāgataṁ nāmena ca
  āvusovādena ca samudācaratha arahaṁ bhikkhave tathāgato sammāsambuddhoti
  attano buddhabhāvaṁ saññāpetvā paññattapavarabuddhāsane nisinno
  uttarāsāḷhanakkhattayoge vattamāne aṭṭhārasabrahmakoṭīhi parivuto
  pañcavaggiye there āmantesi dhammacakkappavattanasuttantaṁ desesi.
  Tesu aññākoṇḍaññatthero desanānusārena ñāṇaṁ pesento
  suttapariyosāne aṭṭhārasahi brahmakoṭīhi saddhiṁ sotāpattiphale
  patiṭṭhāsi. Satthā tattheva vassaṁ upagantvā
-------------------------------------------------
[page 129]
  Punadivase vappattheraṁ ovadanto vihāreyeva nisīdi. Sesā cattāro
  piṇḍāya cariṁsu. Vappatthero pubbaṇheyeva sotāpattiphalaṁ pāpuṇi.
  Eteneva upāyena ca punadivase bhaddiyattheraṁ punadivase mahānāmattheraṁ
  punadivase assajittheranti sabbe sotāpattiphale patiṭṭhāpetvā
  pañcamiyaṁ pakkhassa pañcapi jane sannipātetvā anattalakkhaṇasuttantaṁ
  desesi. Desanāpariyosāne pañcapi therā arahatte patiṭṭhahiṁsu.
      Atha satthā yasassa kulaputtassa upanissayaṁ disvā taṁ rattibhāge
  nibbijjitvā gehaṁ pahāya nikkhantaṁ ehi yasāti pakkositvā tasmiṁyeva
  rattibhāge sotāpattiphale patiṭṭhāpesi. Punadivase arahatte
  patiṭṭhāpetvā aparepi tassa sahāyake catuppaññāsa jane
  ehibhikkhupabbajjāya pabbājetvā arahattaṁ pāpesi. Evaṁ hi loke
  ekasaṭṭhiyā arahantesu jātesu satthā vutthavasso pavāretvā caratha
  bhikkhave cārikanti saṭṭhibhikkhū disāsu pesetvā sayaṁ uruvelaṁ gacchanto
  antarāmagge kappāsikavanasaṇḍe tiṁsajane bhaddavaggiyakumāre vinesi.
  Tesu sabbapacchimako sotāpanno sabbauttamo anāgāmī ahosi.
  Tepi sabbe ehibhikkhubhāveneva pabbājetvā disāsu pesetvā uruvelaṁ
  gantvā aḍḍhuḍḍhāni pāṭihāriyasahassāni dassetvā uruvelakassapādayo
  sahassajaṭilaparivāre tebhātikajaṭile vinetvā ehibhikkhubhāveneva
  pabbājetvā gayāsīse nisīdāpetvā ādittapariyāyadesanāya
  arahatte patiṭṭhāpetvā tena arahantasahassena parivuto
-------------------------------------------------
[page 130]
  Bimbisārarañño dinnapaṭiññaṁ mocessāmīti rājagahanagarūpacāre laṭṭhivanuyyānaṁ
  agamāsi. Rājā uyyānapālassa santikā satthā āgatoti sutvā
  dvādasanahutehi brāhmaṇagahapatikehi parivuto satthāraṁ upasaṅkamitvā
  cakkavicittatalesu suvaṇṇapaṭṭavitānaṁ viya pabhāya samudayaṁ vissajjentesu
  tathāgatassa pādesu sirasā nipatitvā ekamante nisīdi saddhiṁ parisāya.
  Atha kho tesaṁ brāhmaṇagahapatikānaṁ etadahosi kiṁ nu kho mahāsamaṇo
  uruvelakassape brahmacariyaṁ carati udāhu uruvelakassapo mahāsamaṇeti.
  Bhagavā tesaṁ cetoparivitakkamaññāya theraṁ gāthāya ajjhabhāsi
                kimeva disvā uruvelavāsi
                pahāsi aggiṁ kisako vadāno
                pucchāmi taṁ kassapa etamatthaṁ
                kathaṁ pahīnaṁ tava aggihuttanti.
                Theropi bhagavato adhippāyaṁ viditvā
                rūpe ca sadde ca atho rase ca
                kāmitthiyo cāpi vadanti yaññā
                etaṁ malanti upadhīsu ñatvā
                tasmā na yiṭṭhe na hute arañjinti
  imaṁ gāthaṁ vatvā attano sāvakabhāvappakāsanatthaṁ tathāgatassa
  pādapiṭṭhe sīsaṁ ṭhapetvā satthā me bhante bhagavā
  sāvakohamasmīti vatvā ekatālaṁ dvitālanti yāva sattatālappamāṇaṁ
-------------------------------------------------
[page 131]
  Sattakkhattuṁ vehāsaṁ abbhuggantvā oruyha tathāgataṁ vanditvā
  ekamantaṁ nisīdi. Taṁ pāṭihāriyaṁ disvā mahājano aho mahānubhāvo
  buddho evaṁ thāmagatadiṭṭhiko nāma attānaṁ arahāti maññamāno
  uruvelakassapopi diṭṭhijālaṁ bhinditvā tathāgatena damitoti satthu
  guṇakathaṁyeva kathesi. Bhagavā nāhaṁ idāneva uruvelakassapaṁ damemi
  atītepi esa mayā damitoyevāti imissā atthuppattiyā
  mahānāradakassapajātakaṁ kathetvā cattāri saccāni pakāsesi.
  Magadharājā ekādasanahutehi saddhiṁ sotāpattiphale patiṭṭhāsi. Ekanahutaṁ
  upāsakattaṁ paṭivedesi. Rājā satthu santike nisinnoyeva pañca
  assāsake pavedetvā saraṇaṁ gantvā svātanāya nimantetvā āsanā
  vuṭṭhāya bhagavantaṁ padakkhiṇaṁ katvā pakkāmi. Punadivase yehi ca bhagavā
  diṭṭho yehi ca adiṭṭho sabbepi rājagahavāsino aṭṭhārasakoṭisaṅkhā
  manussā tathāgataṁ daṭṭhukāmā pātova rājagahato laṭṭhivanaṁ agamaṁsu.
  Tigāvuto maggo nappahosi. Sakalaṁ laṭṭhivanuyyānaṁ nirantaraṁ phuṭṭhaṁ
  ahosi. Mahājano dasabalassa rūpasobhaggappattaṁ attabhāvaṁ passanto
  tittiṁ kātuṁ nāsakkhi. Vaṇṇarūpino nāmesā evarūpesupi ṭhānesu
  tathāgatassa lakkhaṇānubyañjanādippabhedā sabbāpi rūpakāyasiri
  vaṇṇetabbā. Evaṁ rūpasobhaggappattaṁ dasabalassa sarīraṁ passamānena
  mahājanena nirantaraṁ phuṭṭho uyyāne ca magge ca ekabhikkhussapi
  nikkhamanokāso nāhosi. Taṁ divasaṁ kira bhagavato chinnabhattaṁ bhaveyya
  taṁ mā ahosīti sakkassa nisinnāsanaṁ uṇhākāraṁ dassesi. So
-------------------------------------------------
[page 132]
  Āvajjamāno taṁ kāraṇaṁ ñatvā māṇavakavaṇṇaṁ abhinimminitvā
  buddhadhammasaṅghapaṭisaṁyuttā thutiyo vadamāno dasabalassa purato otaritvā
  devānubhāvena okāsaṁ katvā
         danto dantehi saha purāṇajaṭilehi vippamuttehi
         siṅginikkhasuvaṇṇo rājagahaṁ pāvisi bhagavā.
         Mutto muttehi saha purāṇajaṭilehi
         siṅginikkhasuvaṇṇo rājagahaṁ pāvisi bhagavā.
         Tiṇṇo tiṇṇehi saha purāṇajaṭilehi
         siṅginikkhasuvaṇṇo rājagahaṁ pāvisi bhagavā.
         Dasavāso dasabalo dasadhammavidū dasahi ca upeto
         so dasasataparivāro rājagahaṁ pāvisi bhagavāti
  imāhi gāthāhi satthu vaṇṇaṁ vadamāno purato pāyāsi. Mahājano
  māṇavakassa rūpasiriṁ disvā ativiya abhirūpo ayaṁ māṇavako na kho
  panamhehi diṭṭhapubboti cintetvā kuto ayaṁ māṇavako kassa
  vā ayanti āha. Taṁ sutvā māṇavako
       yo dhīro sabbadhī danto seṭṭho appaṭipuggalo
       arahaṁ sugato loke tassāhaṁ paricārikoti
  gāthaṁ āha. Satthā sakkena katokāsaṁ maggaṁ paṭipajjitvā bhikkhusahassaparivuto
  rājagahaṁ pāvisi. Rājā buddhappamukhassa saṅghassa mahādānaṁ datvā
  ahaṁ bhante tīṇi ratanāni vinā vattituṁ na sakkhissāmi
  velāya vā avelāya vā bhagavato santikaṁ āgamissāmi
-------------------------------------------------
[page 133]
  Laṭṭhivanuyyānañca nāma atidūre idaṁ pana amhākaṁ veḷuvanannāma
  uyyānaṁ nātidūre nāccāsanne gamanāgamanasampannaṁ buddhārahaṁ senāsanaṁ
  imaṁ me bhagavā paṭiggaṇhātūti suvaṇṇabhiṅgārena pupphagandhavāsitaṁ
  maṇivaṇṇaṁ udakaṁ ādāya veḷuvanaṁ uyyānaṁ pariccajanto dasabalassa
  hatthe udakaṁ pāpesi. Tasmiṁ ārāmapaṭiggahaṇe buddhasāsanassa
  mūlāni otiṇṇānīti mahāpaṭhavī kampi. Jambūdīpasmiṁ hi ṭhapetvā
  veḷuvanaṁ aññaṁ paṭhaviṁ kampetvā gahitasenāsanannāma natthi.
  Tāmbapaṇṇidīpepi ṭhapetvā mahāvihāraṁ aññaṁ paṭhaviṁ kampetvā
  gahitasenāsanannāma natthi. Satthā veḷuvanārāmaṁ paṭiggahetvā
  rañño anumodanaṁ katvā uṭṭhāyāsanā bhikkhusaṅghaparivuto veḷuvanaṁ
  agamāsi.
      Tasmiṁ kho pana samaye sārīputto moggallāno cāti dvepi
  paribbājakā rājagahaṁ upanissāya viharanti amataṁ pariyesamānā.
  Tesu sārīputto assajittheraṁ piṇḍāya paviṭṭhaṁ disvā pasannacitto
  payirupāsitvā ye dhammā hetuppabhavāti gāthaṁ sutvā sotāpattiphale
  patiṭṭhāya attano sahāyakassa moggallānassa paribbājakassāpi
  tameva gāthaṁ abhāsi. Sopi sotāpattiphale patiṭṭhahi. Te ubhopi
  sañjayaṁ oloketvā attano parisāya saddhiṁ satthu santike pabbajitvā
  tesu mahāmoggallāno sattāhena arahattaṁ pāpuṇi sārīputtatthero
  aḍḍhamāsena. Ubhopi jane aggasāvakaṭṭhāne ṭhapesi sārīputtattherena
  arahattappattadivaseyeva ca sāvakasannipātaṁ akāsi.
-------------------------------------------------
[page 134]
      Tathāgate pana tasmiññeva veḷuvanuyyāne viharante
  suddhodanamahārājā putto kira me cha vassāni dukkarakārikaṁ caritvā
  paramābhisambodhiṁ patvā pavattitapavaradhammacakko rājagahaṁ nissāya
  veḷuvane viharatīti sutvā aññataraṁ amaccaṁ āmantesi ehi bhaṇe
  purisasahassaparivāro rājagahaṁ gantvā mama vacanena pitā te
  suddhodanamahārājā daṭṭhukāmoti vatvā puttaṁ me gaṇhitvā
  ehīti āha. So evaṁ devāti rañño vacanaṁ sirasā sampaṭicchitvā
  purisasahassaparivāro khippameva saṭṭhiyojanamaggaṁ gantvā dasabalassa
  catuparisamajjhe nisīditvā dhammadesanavelāya vihāraṁ pāvisi. So
  tiṭṭhatu tāva rañño pahitasāsananti parisapariyante ṭhito satthu
  dhammadesanaṁ sutvā yathāṭhitova saddhiṁ purisasahassena arahattaṁ patvā
  pabbajjaṁ yāci. Bhagavā etha bhikkhavoti hatthaṁ pasāresi.
  Sabbe taṁ khaṇaṁyeva iddhimayapattacīvaradharā vassasatikattherā viya
  ahesuṁ. Arahattappattakālato paṭṭhāya pana ariyā nāma majjhattāva
  honti. Tasmā rañño pahitasāsanaṁ dasabalassa na kathesi.
  Rājā neva gatova āgacchati na sāsanaṁ suyyati ehi bhaṇe
  tvaṁ gacchāti teneva niyāmena aññaṁ amaccaṁ pesesi. Sopi
  gantvā purimanayeneva saddhiṁ parisāya arahattaṁ patvā tuṇhī ahosi.
  Rājā eteneva niyāmena purisasahassaparivāre nava amacce pesesi.
  Sabbe attano kiccaṁ niṭṭhāpetvā tuṇhībhūtā tattheva vihariṁsu.
  Rājā sāsanamattaṁpi āharitvā ācikkhantaṁ alabhitvā cintesi ettakā
-------------------------------------------------
[page 135]
  Ca janā mayi sinehābhāvena sāsanamattaṁpi na paccāhariṁsu ko nu
  kho me vacanaṁ karissatīti sabbarājabalaṁ olokento kāḷudāyiṁ addasa.
  So kira rañño sabbatthasādhako amacco abbhantariko ativiyavissāsiko
  bodhisattena saddhiṁ ekadivase jāto sahapaṁsukīḷako sahāyo.
  Atha naṁ rājā āmantesi tāta udāyi ahaṁ mama puttaṁ passitukāmo
  nava purisasahassāni pesesiṁ ekapurisopi āgantvā sāsanamattaṁ
  ārocentopi natthi dujjāno kho pana me jīvitantarāyo ahaṁ
  jīvamāno ca puttaṁ duṭṭhuṁ icchāmi sakkhissasi nu kho me puttaṁ
  dassetunti. Sakkhissāmi deva sace pabbajituṁ labhissāmīti.
  Tāta tvaṁ pabbajitvā vā apabbajitvā vā mama puttaṁ dassehīti āha.
  So sādhu devāti rañño sāsanaṁ ādāya rājagahaṁ gantvā satthu
  dhammadesanavelāya parisapariyante ṭhito dhammaṁ sutvā saparivāro
  arahattaphalaṁ patvā ehibhikkhubhāve patiṭṭhāsi.
      Satthāpi buddho hutvā paṭhamaṁ antovassaṁ isipatane vasitvā
  vutthavasso pavāretvā uruvelaṁ gantvā tattha tayo māse vasanto
  tebhātikajaṭile vinetvā bhikkhusahassaparivāro pussamāse puṇṇamāyaṁ
  rājagahaṁ gantvā dve māse vasi. Ettāvatā bārāṇasito
  nikkhamantassa pañca māsā jātā sakalahemanto atikkanto
  udāyittherassa āgatadivasato paṭṭhāya sattaṭṭhadivasā vītivattā.
  So phagguṇapuṇṇamāsiyaṁ cintesi atikkanto hemanto vassantasamayo
  anuppatto manussehi sassāni uddharitvā sammukhasammukhaṭṭhāne maggā
-------------------------------------------------
[page 136]
  Dinnā haritatiṇasañchannā paṭhavī supupphitā vanasaṇḍā paṭipajjanakkhamo
  maggo kālo dasabalassa ñātisaṅgahaṁ kātunti. Atha bhagavantaṁ upasaṅkamitvā
                 aṅgārinodāni dumā bhadante
                 phalesino chadanaṁ vippahāya
                 te accimantova pabhāsayanti
                 samayo mahāvīra bhagī rasānaṁ
         nāsītisītaṁ nātiuṇhaṁ nātidubbhikkhachātakaṁ
         saddalā haritā bhūmi esa kālo mahāmunīti
  saṭṭhimattāhi gāthāhi dasabalassa kulanagaragamanatthāya gamanavaṇṇaṁ vaṇṇesi.
  Atha naṁ satthā kinnu kho udāyi madhurassarena gamanavaṇṇaṁ vaṇṇesīti
  āha. Bhante tumhākaṁ pitā suddhodanamahārājā passitukāmo
  karotha ñātakānaṁ saṅgahanti. Sādhu udāyi karissāmi ñātakānaṁ saṅgahaṁ
  bhikkhusaṅghassa ārocehi gamikavattaṁ pūressantīti. Sādhu bhanteti thero
  ārocesi.
      Bhagavā aṅgamagadhavāsīnaṁ kulaputtānaṁ dasahi sahassehi kapilavatthuvāsīnaṁ
  dasahi sahassehīti sabbeheva vīsatisahassehi khīṇāsavabhikkhūhi parivuto
  rājagahā nikkhamitvā divase divase yojanamaggaṁ gacchati.
  Rājagahato saṭṭhiyojanaṁ kapilavatthuṁ dvīhi māsehi pāpuṇissāmīti
  aturitacārikaṁ pakkāmi. Theropi bhagavato nikkhantabhāvaṁ
  ārocessāmīti vehāsaṁ abbhuggantvā rañño nivesane pāturahosi.
-------------------------------------------------
[page 137]
  Rājā theraṁ disvā tuṭṭhacitto mahārahe pallaṅke nisīdāpetvā
  attano paṭiyāditassa nānaggarasabhojanassa pattaṁ pūretvā adāsi.
  Thero uṭṭhāya gamanākāraṁ dassesi. Nisīditvā bhuñja tātāti.
  Satthu santikaṁ gantvā bhuñjissāmi mahārājāti. Kahaṁ pana tāta
  satthāti. Vīsatisahassabhikkhuparivāro tumhākaṁ dassanatthāya cārikaṁ
  nikkhanto mahārājāti. Rājā tuṭṭhamānaso āha tumhe imaṁ
  paribhuñjitvā yāva mama putto imaṁ nagaraṁ pāpuṇāti tāvassa
  ito ca piṇḍapātaṁ harathāti. Thero adhivāsesi. Rājā theraṁ
  parivisitvā pattaṁ gandhacuṇṇena ubbattetvā uttamabhojanassa pūretvā
  tathāgatassa dethāti therassa hatthe patiṭṭhāpesi. Thero sabbesaṁ
  passantānaṁyeva pattaṁ ākāse khipitvā sayaṁpi vehāsaṁ abbhuggantvā
  piṇḍapātaṁ āharitvā satthu hattheva ṭhapesi. Satthā taṁ paribhuñji.
  Etenupāyena thero divase divase āhari. Satthāpi antarāmagge
  raññoyeva piṇḍapātaṁ paribhuñji. Theropi bhattakiccāvasāne
  divase divase ajja ettakaṁ bhagavā āgato ajja ettakanti
  buddhaguṇapaṭisaṁyuttāya ca dhammakathāya sakalarājakulaṁ satthu dassanaṁ
  vināyeva satthari sañjātaṁ pasādaṁ akāsi. Teneva naṁ bhagavā
  etadaggaṁ bhikkhave mama sāvakānaṁ kulappasādakānaṁ yadidaṁ kāḷudāyīti
  etadagge ṭhapesi.
      Sākiyāpi kho anuppatte bhagavati amhākaṁ ñātiseṭṭhaṁ
-------------------------------------------------
[page 138]
  Passissāmāti sannipatitvā bhagavato vasanaṭṭhānaṁ vīmaṁsamānā nigrodhasakkassa
  ārāmo ramaṇīyoti sallakkhetvā tattha sabbaṁ paṭijagganavidhiṁ kāretvā
  gandhapupphahatthā paccuggamanaṁ karontā sabbālaṅkārapaṭimaṇḍite
  daharadahare nāgaradārake ca nāgaradārikāyo ca paṭhamaṁ pahiṇiṁsu tato
  rājakumāre ca rājakumāriyo ca tesaṁ antarā sāmaṁ gandhapupphacuṇṇādīhi
  pūjayamānā bhagavantaṁ gahetvā nigrodhārāmameva agamaṁsu. Tattha
  bhagavā vīsatisahassakhīṇāsavaparivuto paññattapavarabuddhāsane nisīdi.
  Sākiyā nāma mānajātikā mānatthaddhā. Te siddhatthakumāro
  amhehi daharataro amhākaṁ kaniṭṭho bhāgineyyo putto nattāti
  cintetvā daharadahare rājakumāre āhaṁsu tumhe bhagavantaṁ vandatha
  mayaṁ tumhākaṁ piṭṭhito nisīdissāmāti.
      Tesu evaṁ avanditvā nisinnesu bhagavā tesaṁ ajjhāsayaṁ
  oloketvā na maṁ ñātayo vandanti handāhaṁ te vandāpessāmīti
  abhiññāpādakaṁ catutthajjhānaṁ samāpajjitvā vuṭṭhāya ākāsaṁ
  abbhuggantvā tesaṁ sīse pādapaṁsuṁ okiramāno viya gaṇḍāmbarukkhamūle
  yamakapāṭihāriyasadisaṁ pāṭihāriyaṁ akāsi. Rājā taṁ acchariyaṁ disvā
  āha bhagavā tumhākaṁ jātadivase isikāḷadevalassa vandanatthaṁ upanītānaṁ
  vo pāde parivattetvā brāhmaṇassa matthake patiṭṭhite disvāpi
  ahaṁ tumhe vandiṁ ayaṁ me paṭhamavandanā vappamaṅgaladivase jambūchāyāya
  sirisayane nipannānaṁ vo jambūchāyāya parivattanaṁ disvāpi pāde
  vandiṁ ayaṁ me dutiyavandanā idāni imaṁ adiṭṭhapubbaṁ pāṭihāriyaṁ
-------------------------------------------------
[page 139]
  Disvāpi tumhākaṁ pāde vandāmi ayaṁ me tatiyavandanāti. Raññe
  pana vandite bhagavantaṁ avanditvā ṭhātuṁ samattho nāma ekasākiyopi
  nāhosi. Sabbe vandiṁsuyeva. Iti bhagavā ñātayo vandāpetvā
  ākāsato otaritvā paññatte āsane nisīdi. Nisinne bhagavati
  sikhāppatto ñātisamāgamo ahosi. Sabbe ekaggacittā hutvā
  nisīdiṁsu. Tato mahāmegho pokkharavassaṁ vassi. Tāmbavaṇṇaṁ udakaṁ
  heṭṭhā viravantaṁ gacchati. Temitukāmo ca temeti atemitukāmassa
  sarīre ekavindumattopi na patati. Taṁ disvā sabbe acchariyabbhutajātā
  aho acchariyaṁ aho abbhutanti kathaṁ samuṭṭhāpesuṁ. Satthā na
  idāneva mayhaṁ ñātisamāgame pokkharavassaṁ vassati atītepi
  vassīti imissā atthuppattiyā vessantarajātakaṁ kathesi. Dhammadesanaṁ
  sutvā sabbe uṭṭhāya vanditvā pakkamiṁsu. Ekopi rājā vā
  rājamahāmatto vā sve amhākaṁ bhikkhaṁ gaṇhathāti vatvā gato
  nāma natthi.
      Satthā punadivase vīsatibhikkhusahassaparivuto kapilavatthuṁ piṇḍāya
  pāvisi. Na koci gantvā nimantesi vā pattaṁ vā aggahesi.
  Bhagavā indakhīle ṭhito āvajjesi kathaṁ nu kho pubbabuddhā kulanagare
  piṇḍāya cariṁsu kiṁ nu uppaṭipāṭiyā issarajanānaṁ gharāni agamaṁsu
  udāhu sapadānacārikaṁ cariṁsūti. Tato ekabuddhassāpi uppaṭipāṭiyā
  gamanaṁ adisvā mayāpidāni ayameva tesaṁ vaṁso ayaṁ me paveṇi
  paggahetabbā āyatiñca me sāvakā mamaññeva anusikkhantā
-------------------------------------------------
[page 140]
  Piṇḍacārikavattaṁ paripūressantīti koṭiyaṁ niviṭṭhagehato paṭṭhāya
  sapadānaṁ piṇḍāya cari. Ayyo kira siddhatthakumāro piṇḍāya caratīti
  dvibhūmikatibhūmikādīsu pāsādesu sīhapañjaraṁ vivaritvā mahājano
  dassanabyāvato ahosi.
      Rāhulamātāpi devī ayyaputto kira imasmiṁyeva nagare mahantena
  rājānubhāvena suvaṇṇasīvikādīhi vicaritvā idāni kesamassuṁ ohāretvā
  kāsāyavatthavasano kapālahattho piṇḍāya carati sobhati nu khoti sīhapañjaraṁ
  vivaritvā olokayamānā bhagavantaṁ nānāvirāgasamujjalāya sarīrappabhāya
  nagaravīthiyo obhāsetvā byāmappabhā parikkhepasamupabbūḷhāyaṁ
  asītyānubyañjanāvabhāsitāya dvattiṁsamahāpurisalakkhaṇapaṭimaṇḍitāya anopamāya
  buddhasiriyā virocamānaṁ disvā uṇhīsato paṭṭhāya yāva pādatalā
                    siniddhanīlamudukuñcitakeso
                    suriyanimmalatalābhinalāṭo
                    yuttatuṅgamuduāyatanāso
                    raṁsijālavitato narasīhoti
  evamādikāhi aṭṭhahi narasīhagāthāhi nāma abhitthavitvā tumhākaṁ
  putto piṇḍāya caratīti rañño ārocesi. Rājā saṁviggahadayo
  hatthena sāṭakaṁ saṇṭhapento turitaturitaṁ nikkhamitvā vegena gantvā
  bhagavato purato ṭhatvā āha kiṁ bhante amhe lajjāpetha kimatthaṁ
  piṇḍāya caratha kiṁ ettakānaṁ bhikkhūnaṁ na sakkā bhattaṁ laddhunti
-------------------------------------------------
[page 141]
  Saññaṁ karitthāti. Vaṁsaṁ cārittametaṁ mahārāja amhākanti.
  Nanu bhante amhākaṁ mahāsammatakhattiyavaṁso tattha ca ekakhattiyopi
  bhikkhācāro nāma natthīti. Ayaṁ mahārāja vaṁso nāma tava vaṁso
  amhākaṁ pana dīpaṅkaro koṇḍañño kassapoti ayaṁ buddhavaṁso nāma
  aññe ca anekasahassasaṅkhā buddhā bhikkhācāreneva jīvitaṁ kappesunti
  antaravīthiyaṁ ṭhitova
       uttiṭṭhe nappamajjeyya dhammaṁ sucaritaṁ care
       dhammacārī sukhaṁ seti asmiṁ loke paramhi cāti
  imaṁ gāthamāha. Gāthāpariyosāne rājā sotāpattiphale patiṭṭhāsi.
       Dhammañcare sucaritaṁ na taṁ duccaritaṁ care
       dhammacārī sukhaṁ seti asmiṁ loke paramhi cāti
  imaṁ pana gāthaṁ sutvā sakadāgāmiphale patiṭṭhāsi dhammapālajātakaṁ sutvā
  anāgāmiphale patiṭṭhāsi maraṇasamaye setacchattassa heṭṭhā sirisayane
  nipannoyeva arahattaṁ pāpuṇi. Araññāvāsena padhānānuyogakiccaṁ
  rañño nāhosi. Sotāpattiphalaṁ sacchikatvāyeva pana bhagavato
  pattaṁ gahetvā saparisaṁ bhagavantaṁ mahāpāsādaṁ āropetvā
  paṇītena khādanīyena bhojanīyena parivisi. Bhattakiccapariyosāne sabbaṁ
  itthāgāraṁ āgantvā bhagavantaṁ vandi ṭhapetvā rāhulamātaraṁ. Sā
  pana gaccha ayyaputtaṁ vandāhīti parijanena vuccamānāpi sace
  mayhaṁ guṇo atthi sayameva me santikaṁ ayyaputto āgamissati
  āgatameva naṁ vandissāmīti na agamāsi. Bhagavā rājānaṁ pattaṁ
-------------------------------------------------
[page 142]
  Gāhāpetvā dvīhi aggasāvakehi saddhiṁ rājadhītāya sirigabbhaṁ gantvā
  rājadhītā yathāruciṁ vandamānā na kiñci vattabbāti vatvā paññatte
  āsane nisīdi. Sā vegenāgantvā gopphakesu gahetvā
  pādapiṭṭhiyaṁ sīsaṁ parivattetvā yathājjhāsayaṁ vandi. Rājā
  rājadhītāya bhagavati sinehabahumānādiguṇasampattiṁ kathesi bhante mama
  dhītā tumhehi kāsāyāni vatthāni nivāsitānīti sutvā tato paṭṭhāya
  kāsāvavatthā jātā tumhākaṁ ekabhattikabhāvaṁ sutvā ekabhattikāva
  jātā tumhehi mahāsayanassa chaḍḍitabhāvaṁ sutvā paṭṭikamañcakeyeva
  nipannā tumhākaṁ mālāgandhādīhi virahitabhāvaṁ ñatvā virahitamālāgandhāva
  jātā attano ñātakesu mayaṁ paṭijaggissāmāti sāsane pesite
  ekaṁ ñātakaṁpi na olokesi evaṁ guṇasampannā me bhagavā
  dhītāti. Anacchariyaṁ mahārāja yaṁ idāni tayā rakkhiyamānā
  rājadhītā paripakke ñāṇe attānaṁ rakkheyya esā pubbe
  anārakkhā pabbatapāde vicaramānā aparipakke ñāṇe attānaṁ
  rakkhatīti vatvā tassā sokaṁ vinodetvā candakinnarījātakaṁ kathetvā
  sotāpattiphalaṁ datvā uṭṭhāyāsanā pakkāmi. Dutiyadivase nandassa
  rājakumārassa abhisekagehappavesanavivāhamaṅgalesu vattamānesu tassa
  gehaṁ gantvā kumāraṁ pattaṁ gāhāpetvā pabbājetukāmo maṅgalaṁ
  vatvā uṭṭhāyāsanā pakkāmi. Janapadakalyāṇī kumāraṁ gacchantaṁpi
  disvā tuvaṭaṁ kho ayyaputta āgaccheyyāsīti vatvā gīvaṁ
  pasāretvā olokesi. Sopi bhagavantaṁ pattaṁ gaṇhathāti vattuṁ
-------------------------------------------------
[page 143]
  Avisahamāno vihāraṁyeva agamāsi. Taṁ anicchamānaṁyeva bhagavā
  pabbājesi. Iti bhagavā kapilapuraṁ gantvā tatiyadivase nandaṁ
  pabbājesi.
      Sattame divase rāhulamātā kumāraṁ alaṅkaritvā bhagavato
  santikaṁ pesesi passa tāta evaṁ vīsatisahassasamaṇaparivutaṁ suvaṇṇavaṇṇaṁ
  brahmarūpavaṇṇaṁ samaṇaṁ ayaṁ te pitā etassa mahantā nidhiyo
  ahesuṁ tyāssa nikkhamanato paṭṭhāya na passāmi gaccha taṁ
  dāyajjaṁ yāca ahaṁ tāta kumāro abhisekaṁ patvā cakkavatti
  bhavissāmi dhanena me attho dhanaṁ me dehi sāmiko hi putto
  pitu santakassāti. Kumāro bhagavato santikaṁ gantvāva pitu sinehaṁ
  paṭilabhitvā haṭṭhacittova sukhā te samaṇa chāyāti vatvā aññaṁ
  bahuṁ attano anurūpaṁ vadanto aṭṭhāsi. Bhagavā katabhattakicco
  anumodanaṁ katvā uṭṭhāyāsanā pakkāmi. Kumāropi dāyajjaṁ
  me samaṇa dehi dāyajjaṁ me samaṇa dehīti bhagavantaṁ anubandhi.
  Bhagavā kumāraṁ na nivattāpesi. Parijano bhagavatā saddhiṁ gacchantaṁ
  nivattetuṁ nāsakkhi. Iti so bhagavatā saddhiṁ ārāmameva agamāsi.
  Tato bhagavā cintesi yaṁ ayaṁ pitusantakaṁ dhanaṁ icchati taṁ vaṭṭānugataṁ
  savighātaṁ handassa bodhimaṇḍe paṭiladdhaṁ sattavidhaṁ ariyadhanaṁ demi
  lokuttaradāyajjassa sāmikaṁ karomīti āyasmantaṁ sārīputtaṁ āmantesi
  tenahi tvaṁ sārīputta rāhulakumāraṁ pabbājehīti. Pabbajite pana
  kumāre rañño adhimattaṁ dukkhaṁ uppannaṁ. Taṁ adhivāsetuṁ asakkonto
-------------------------------------------------
[page 144]
  Bhagavato nivedetvā sādhu bhante ayyā mātāpitūhi ananuññātaṁ
  puttaṁ na pabbājeyyunti varaṁ yāci. Bhagavā tassa taṁ vacanaṁ
  paṭissuṇitvā punadivase rājanivesane katapātarāso ekamantaṁ nisinnena
  raññā bhante tumhākaṁ dukkarakārakakāle ekā devatā maṁ
  upasaṅkamitvā putto te kālakatoti āha tassā vacanaṁ asaddahanto
  na mayhaṁ putto bodhiṁ appatvā kālaṁ karotīti taṁ paṭipakkhipinti
  vutte idāni kiṁ saddahissatha ye tumhe pubbepi aṭṭhikāni
  dassetvā putto te matoti vutte na saddahitthāti imissā
  atthuppattiyā mahādhammapālajātakaṁ kathesi. Gāthāpariyosāne
  rājā anāgāmiphale patiṭṭhahi. Iti bhagavā pitaraṁ tīsu phalesu
  patiṭṭhāpetvā bhikkhusaṅghaparivuto punadeva rājagahaṁ gantvā sītavane
  vihāsi.
      Tasmiṁ samaye anāthapiṇḍiko gahapati pañcahi sakaṭasatehi bhaṇḍaṁ ādāya
  rājagahe attano piyasahāyassa seṭṭhino gehaṁ gantvā tattha buddhassa
  bhagavato uppannabhāvaṁ sutvā balavapaccūse devatānubhāvena vivaṭena
  dvārena satthāraṁ upasaṅkamitvā dhammaṁ sutvā sotāpattiphale
  patiṭṭhāya dutiyadivase buddhappamukhassa saṅghassa mahādānaṁ datvā
  sāvatthiṁ āgamanatthāya satthu paṭiññaṁ gahetvā antarāmagge
  pañcacattāḷīsayojane ṭhāne satasahassaṁ datvā yojanikaṁ vihāraṁ kāretvā
  jetavanaṁ koṭisanthārena aṭṭhārasahiraññakoṭīhi kiṇitvā navakammaṁ
  niṭṭhāpesi majjhe dasabalassa gandhakuṭiṁ kāretvā taṁ parivāretvā
-------------------------------------------------
[page 145]
  Asītimahātherānaṁ paṭipāṭiyā ekasannivāsena āvāsena
  ekakuṭikadvikuṭikahaṁsavaṭṭikadīghasālamaṇḍapādivasena senāsanāni
  pokkharaṇīcaṅkamanarattiṭṭhānadivāṭṭhānāni cāti aṭṭhārasakoṭipariccāgena
  ramaṇīye bhūmibhāge manoramaṁ vihāraṁ kāretvā dasabalassa āgamanatthāya
  dūtaṁ pesesi. Satthā dūtassa vacanaṁ sutvā mahābhikkhusaṅghaparivāro
  rājagahā nikkhamitvā anupubbena sāvatthīnagaraṁ pāpuṇi. Mahāseṭṭhīpi
  kho vihāramahaṁ sajjetvā tathāgatassa jetavanaṁ pavisanadivase puttaṁ
  sabbālaṅkārapaṭimaṇḍitaṁ katvā alaṅkatapaṭiyatteheva pañcahi
  kumārasatehi saddhiṁ pesesi. So saparivāro pañcavaṇṇavatthasamujjalāni
  pañcadhajasatāni gahetvā dasabalassa purato ahosi. Tesaṁ pacchato
  subhaddā cullasubhaddāti dve seṭṭhidhītaro pañcahi kumārisatehi
  saddhiṁ puṇṇaghaṭe gahetvā nikkhamiṁsu. Tāsaṁ pacchato seṭṭhibhariyā
  sabbālaṅkārapaṭimaṇḍitā pañcahi mātugāmasatehi saddhiṁ puṇṇapātiyo
  gahetvā nikkhami. Sabbesaṁ pacchato sayaṁ mahāseṭṭhī ahatavatthanivattho
  ahatavatthanivattheheva pañcahi seṭṭhisatehi bhagavantaṁ abbhuggañchi.
  Bhagavā imaṁ upāsakaparisaṁ purato katvā mahābhikkhusaṅghaparivuto
  attano sarīrappabhāya suvaṇṇarasasekapiñjarāni viya vanantarāni kurumāno
  anantarāya buddhalīḷhāya appaṭisamāya buddhasiriyā jetavanavihāraṁ pāvisi.
  Atha naṁ anāthapiṇḍiko pucchi kathāhaṁ bhante imasmiṁ vihāre
  paṭipajjāmīti. Tenahi gahapati imaṁ vihāraṁ āgatāgatassa
-------------------------------------------------
[page 146]
  Bhikkhusaṅghassa dehīti. Sādhu bhanteti mahāseṭṭhī suvaṇṇabhiṅgāraṁ ādāya
  dasabalassa hatthe udakaṁ pātetvā imaṁ jetavanavihāraṁ āgatassa
  cātuddisassa buddhappamukhassa saṅghassa dammīti adāsi. Satthā
  vihāraṁ paṭiggahetvā anumodanaṁ karonto
          sītaṁ uṇhaṁ paṭihanti tato vāḷamigāni ca
          siriṁsape ca makase sisire cāpi vuṭṭhiyo
          tato vātātapo ghoro sañjāto paṭihaññati
          leṇatthañca sukhatthañca jhāyituñca vipassituṁ
          vihāradānaṁ saṅghassa aggaṁ buddhehi vaṇṇitaṁ.
          Tasmā hi paṇḍito poso sampassaṁ atthamattano
          vihāre kāraye ramme vāsayettha bahussute
          tesaṁ annañca pānañca vatthasenāsanāni ca
          dadeyya ujubhūtesu vippasannena cetasā.
          Te tassa dhammaṁ desenti sabbadukkhāpanūdanaṁ
          yaṁ so dhammamidhaññāya parinibbāti anāsavoti
  vihārānisaṁsaṁ kathesi. Anāthapiṇḍiko dutiyadivasato paṭṭhāya vihāramahaṁ
  ārabhi. Visākhāya pāsādamaho catūhi māsehi niṭṭhito. Anāthapiṇḍikassa
  pana vihāramaho navahi māsehi niṭṭhāsi. Aṭṭhāraseva koṭiyo agamaṁsu.
  Iti ekasmiṁyeva vihāre catuppaṇṇāsakoṭisaṅkhyaṁ dhanaṁ pariccaji.
      Atīte pana vipassissa bhagavato kāle punabbasumitto nāma
-------------------------------------------------
[page 147]
  Seṭṭhī suvaṇṇiṭṭhakāsanthārena kiṇitvā tasmiṁyeva ṭhāne yojanappamāṇaṁ
  saṅghārāmaṁ kāresi. Sikhissa bhagavato kāle sirivaḍḍho nāma
  seṭṭhī suvaṇṇajālasanthārena kiṇitvā tasmiṁyeva ṭhāne tigāvutappamāṇaṁ
  saṅghārāmaṁ kāresi. Vessabhussa bhagavato kāle sotthiyo nāma
  seṭṭhī suvaṇṇahatthipadasanthārena kiṇitvā tasmiññeva ṭhāne
  aḍḍhayojanappamāṇaṁ saṅghārāmaṁ kāresi. Kakusandhassa bhagavato kāle
  accuto nāma seṭṭhī suvaṇṇiṭṭhakāsanthāreneva kiṇitvā tasmiññeva
  ṭhāne gāvutappamāṇaṁ saṅghārāmaṁ kāresi. Konāgamanassa bhagavato
  kāle uggo nāma seṭṭhī suvaṇṇakacchapasanthārena kiṇitvā tasmiññeva
  ṭhāne aḍḍhagāvutappamāṇaṁ saṅghārāmaṁ kāresi. Kassapassa bhagavato
  kāle sumaṅgalo nāma seṭṭhī suvaṇṇakacchapasanthārena kiṇitvā
  tasmiññeva ṭhāne soḷasakarīsappamāṇaṁ saṅghārāmaṁ kāresi. Amhākaṁ
  pana bhagavato kāle anāthapiṇḍiko nāma seṭṭhī kahāpaṇakoṭisanthārena
  kiṇitvā tasmiññeva ṭhāne aṭṭhakarīsappamāṇaṁ saṅghārāmaṁ kāresi.
  Idaṁ kira ṭhānaṁ sabbabuddhānaṁ avijahitaṭṭhānameva.
      Iti mahābodhimaṇḍe sabbaññutappattito yāva mahāparinibbānamañcā
  yasmiṁ ṭhāne bhagavā vihāsi idaṁ santikenidānannāma. Tassa vasena
  sabbajātakāni vaṇṇayissāmīti.
                   Iti nidānakathā niṭṭhitā.
                       ----------
-------------------------------------------------
[page 148]

  *  *  *  *  *  *
  Footnote:* hanānīmmīkhamūla *
 *****************************
-------------------------------------------------
[page 149]
                        Jātakaṭṭhakathā
                        ekanipāto
                      -------------
            namo tassa bhagavato arahato sammāsambuddhassa.
                     1 Apaṇṇakavaggavaṇṇanā
                       1 apaṇṇakajātakaṁ
      imaṁ tāva apaṇṇakadhammadesanaṁ bhagavā sāvatthiṁ upanissāya
  jetavanamahāvihāre viharanto kathesi. Kaṁ pana ārabbha ayaṁ kathā
  samuṭṭhitāti. Seṭṭhissa sahāyake pañcasate titthiyasāvaketi.
      Ekasmiṁ hi divase anāthapiṇḍiko seṭṭhī attano sahāyake
  pañcasate aññatitthiyasāvake ādāya bahumālāgandhavilepanañceva
  telamadhuphāṇitavatthacchādanāni ca gāhāpetvā jetavanaṁ gantvā
  bhagavantaṁ vanditvā gandhamālādīhi pūjetvā bhesajjāni ceva vatthāni
  ca bhikkhusaṅghassa vissajjetvā cha nisajjadose vajjetvā ekamantaṁ
  nisīdi. Tepi aññatitthiyasāvakā tathāgataṁ vanditvā satthu
  puṇṇacandasassirīkaṁ mukhaṁ lakkhaṇānubyañjanapaṭimaṇḍitaṁ byāmappabhāparikkhittaṁ
  brahmakāyaṁ āveḷāveḷā yamakayamakā hutvā niccharantiyo
  ghanabuddharaṁsiyo olokayamānā anāthapiṇḍikassa samīpeyeva nisīdiṁsu.
  Atha nesaṁ satthā manosilātale sīhanādaṁ nadanto taruṇasīho viya
-------------------------------------------------
[page 150]
  Gajjento pāvussakamegho viya ākāsagaṅgaṁ otārento viya ratanadāmaṁ
  ganthento viya ca aṭṭhaṅgasamannāgatena savanīyena brahmassarena
  nānānayavicittaṁ madhuradhammakathaṁ kathesi. Te satthu dhammadesanaṁ sutvā
  pasannacittā uṭṭhāya dasabalaṁ vanditvā aññatitthiyasaraṇaṁ bhinditvā
  buddhasaraṇaṁ agamaṁsu. Te tato paṭṭhāya niccakālaṁ anāthapiṇḍikena
  saddhiṁ gandhamālādihatthā vihāraṁ gantvā dhammaṁ suṇanti dānaṁ denti
  sīlaṁ rakkhanti uposathakammaṁ karonti. Atha bhagavā sāvatthito
  punadeva rājagahaṁ agamāsi. Te tathāgatassa gatakāle taṁ saraṇaṁ
  bhinditvā puna aññatitthiyasaraṇaṁ gatā attano mūlaṭṭhāneyeva
  patiṭṭhitā. Bhagavāpi sattaṭṭhamāse vītināmetvā puna jetavanameva
  agamāsi. Anāthapiṇḍiko punapi te ādāya satthu santikaṁ gantvā
  satthāraṁ gandhamālādīhi pūjetvā vanditvā ekamantaṁ nisīdi. Tepi
  bhagavantaṁ vanditvā ekamantaṁ nisīdiṁsu. Atha nesaṁ anāthapiṇḍiko
  tathāgate cārikaṁ pakkante gahitasaraṇaṁ bhinditvā puna aññatitthiyasaraṇameva
  gahetvā mūle patiṭṭhitabhāvaṁ bhagavato ārocesi. Bhagavā
  aparimitakappakoṭiyo nirantarapavattitavacīsucaritānubhāvena dibbagandhagandhīnaṁ
  nānāgandhapūritaṁ ratanakaraṇḍakaṁ vivaranto viya mukhamaṇḍalaṁ vivaritvā
  madhurassaraṁ nicchārento saccaṁ kira tumhe upāsakā tīṇi saraṇāni
  bhinditvā aññatitthiyasaraṇaṁ gatāti pucchi. Atha tehi paṭicchādetuṁ
  asakkontehi saccaṁ bhagavāti vutte satthā upāsakā heṭṭhā
  avīciṁ upari bhavaggaṁ paricchedaṁ katvā tiriyaṁ aparimāṇāsu lokadhātūsu
-------------------------------------------------
[page 151]
  Sīlādīhi guṇehi buddhena sadiso nāma natthi kuto adhikataroti
  yāvatā bhikkhave sattā apadā vā dvipadā vā catuppadā vā
  bahuppadā vā .pe. Tathāgato tesaṁ aggamakkhāyati yaṅkiñci vittaṁ
  idha vā huraṁ vā .pe. Aggato ve pasannānanti ādīhi suttehi
  pakāsite ratanattayaguṇe pakāsetvā evaṁ uttamaguṇasamannāgataṁ
  ratanattayaṁ saraṇaṁ gatā upāsakā vā upāsikā vā nirayādīsu
  nibbattanakā nāma natthi apāyanibbattito pana muccitvā devaloke
  uppajjitvā mahāsampattiṁ anubhonti kasmā tumhehi evarūpaṁ
  saraṇaṁ bhinditvā aññatitthiyasaraṇaṁ gacchantehi ayuttaṁ katanti āha.
      Ettha ca tīṇi ratanāni mokkhavasena uttamavasena ca saraṇaṅgatānaṁ
  apāyesu nibbattiyā abhāvadīpanatthaṁ imāni suttāni dassetabbāni.
                   Yekeci buddhaṁ saraṇaṁ gatāse
                   na te gamissanti apāyabhūmiṁ
       pahāya mānusaṁ dehaṁ devakāyaṁ paripūressanti.
                   Yekeci dhammaṁ saraṇaṁ gatāse
                   na te gamissanti apāyabhūmiṁ
       pahāya mānusaṁ dehaṁ devakāyaṁ paripūressanti.
                   Yekeci saṅghaṁ saraṇaṁ gatāse
                   na te gamissanti apāyabhūmiṁ
       pahāya mānusaṁ dehaṁ devakāyaṁ paripūressanti.
-------------------------------------------------
[page 152]
       Bahuṁ ve saraṇaṁ yanti pabbatāni vanāni ca
       ārāmarukkhacetyāni manussā bhayatajjitā
       netaṁ kho saraṇaṁ khemaṁ netaṁ saraṇamuttamaṁ
       netaṁ saraṇamāgamma sabbadukkhā pamuccati.
       Yo ca buddhañca dhammañca saṅghañca saraṇaṁ gato
       cattāri ariyasaccāni sammappaññāya passati
       dukkhaṁ dukkhasamuppādaṁ dukkhassa ca atikkamaṁ
       ariyañcaṭṭhaṅgikaṁ maggaṁ dukkhūpasamagāminaṁ
       etaṁ kho saraṇaṁ khemaṁ etaṁ saraṇamuttamaṁ
       etaṁ saraṇamāgamma sabbadukkhā pamuccatīti.
      Na kevalañca nesaṁ satthā ettakaññeva dhammaṁ deseti. Apica kho
  upāsakā buddhānussatikammaṭṭhānannāma dhammānussatikammaṭṭhānannāma
  saṅghānussatikammaṭṭhānannāma sotāpattimaggaṁ deti sotāpattiphalaṁ
  deti sakadāgāmianāgāmiarahattamaggaṁ deti arahattaphalaṁ detīti evamādīhi
  nayehi dhammaṁ desetvā evarūpaṁ nāma saraṇaṁ bhindantehi ayuttaṁ
  tumhehi katanti āha. Etaṁ ca buddhānussatikammaṭṭhānādīnaṁ
  sotāpattimaggādippadānaṁ ekadhammo bhikkhave bhāvito bahulīkato
  ekantaṁ nibbidāya virāgāya nirodhāya upasamāya abhiññāya
  sambodhāya nibbānāya saṁvattati katamo ekadhammo buddhānussatīti
  evamādīhi suttehi dīpetabbaṁ. Evañca pana bhagavā nānappakārehi
  upāsake ovaditvā upāsakā pubbepi manussā asaraṇaṁ saraṇanti
-------------------------------------------------
[page 153]
  Takkagāhena viruddhagāhena gahetvā amanussapariggahite kantāre
  yakkhabhakkhā hutvā mahāvināsappattā apaṇṇakagāhampana ekaṁsikagāhaṁ
  aviruddhagāhaṁ gahitamanussā tasmiṁyeva kantāre sotthibhāvaṁ pattāti
  vatvā tuṇhī ahosi. Atha kho anāthapiṇḍiko gahapati uṭṭhāyāsanā
  bhagavantaṁ vanditvā abhitthavitvā sirasi añjaliṁ patiṭṭhapetvā evamāha
  bhante idāni tāva imesaṁ upāsakānaṁ uttamasaraṇaṁ bhinditvā
  takkagāhaṁ viruddhagāhaṁ saraṇagahaṇaṁ amhākaṁ pākaṭaṁ pubbe pana
  amanussapariggahite kantāre takkagāhaṁ gahitamanussānañca vināso
  apaṇṇakagāhaṁ gahitamanussānañca sotthibhāvo amhākaṁ paṭicchanno
  tumhākameva pākaṭo sādhu vata no bhagavā ākāse puṇṇacandaṁ
  uṭṭhāpento viya imaṁ kāraṇaṁ pākaṭaṁ karotūti. Atha bhagavā
  mayā kho gahapati aparimitakāle dasapāramiyo pūretvā lokassa
  kaṅkhacchedanatthameva sabbaññutañāṇaṁ paṭividdhaṁ sīhavasāya suvaṇṇapātiṁ
  pūrento viya sakkaccaṁ sotaṁ odahitvā suṇohīti seṭṭhino
  satuppādaṁ janetvā himagabbhaṁ padāletvā puṇṇacandaṁ nīharanto
  viya bhavantarenapi paṭicchannakāraṇaṁ pākaṭaṁ akāsi.
      Atīte kāsikaraṭṭhe bārāṇasīnagare brahmadatto nāma rājā
  ahosi. Tadā bodhisatto satthavāhakule paṭisandhiṁ gahetvā
  anupubbena vayappatto pañcahi sakaṭasatehi vaṇijjaṁ karonto
  vicarati. So kadāci pubbantato aparantaṁ gacchati kadāci aparantato
-------------------------------------------------
[page 154]
  Pubbantaṁ āgacchati. Bārāṇasiyaṁyeva hi aññopi satthavāhaputto
  atthi. So bālo abyatto anupāyakusalo ahosi. Tadā
  bodhisatto bārāṇasito mahagghabhaṇḍaṁ gahetvā pañcasakaṭasatāni
  pūretvā gamanasajjāni katvā ṭhapesi. Sopi bālasatthavāhaputto
  tatheva pañcasakaṭasatāni pūretvā gamanasajjāni katvā ṭhapesi.
  Bodhisatto cintesi sace ayaṁ bālasatthavāhaputto mayā saddhiṁyeva
  gamissati sakaṭasahasse ekato gacchante maggopi nappahossati
  manussānaṁ dārūdakādīnipi balibaddānaṁ tiṇānipi dullabhāni bhavissanti
  etena vā mayā vā purato gantuṁ vaṭṭatīti. So taṁ
  pakkosāpetvā tamatthaṁ ārocetvā dvīhi amhehi ekato gantuṁ
  na sakkā kiṁ tvaṁ purato gamissasi udāhu pacchatoti āha. So
  cintesi mayi purato gacchante bahū ānisaṁsā maggena abhinneneva
  gamissāmi goṇā anāmaṭṭhatiṇaṁ khādissanti manussānaṁ anāmaṭṭhasūpeyyaṁ
  paṇṇaṁ bhavissati pasannaṁ udakaṁ bhavissati yathāruciṁ gacchamāno
  agghaṁ ṭhapetvā bhaṇḍaṁ vikkiṇissāmīti. So ahaṁ samma
  purato gamissāmīti āha. Bodhisatto pacchato gamane bahū
  ānisaṁse addasa. Evaṁ assa ahosi ete purato gacchantā
  magge visamaṭṭhānaṁ samaṁ karissanti ahaṁ tehi gatamaggena gamissāmi
  purato gacchantehi balibaddehi pariṇatathaddhatiṇe khādite mama goṇā
  puna uṭṭhitāni madhuratiṇāni khādissanti gahitapaṇṇaṭṭhānato uṭṭhitaṁ
  manussānaṁ sūpeyyaṁ paṇṇaṁ madhuraṁ bhavissati nirudakaṭṭhāne āvāṭaṁ
-------------------------------------------------
[page 155]
  Khaṇitvā ete udakaṁ uppādessanti parehi katesu āvāṭesu mayaṁ
  udakaṁ pivissāma bhaṇḍagghaṭṭhapanaṁ nāma manussānaṁ jīvitā voropanasadisaṁ
  ahaṁ pacchato gantvā etehi ṭhapitagghena bhaṇḍaṁ vikkiṇissāmīti. So
  ettake ānisaṁse disvā samma tvaṁ purato gacchāhīti āha. Sādhu
  sammāti bālasatthavāhaputto sakaṭāni mahantāni yojetvā nikkhanto
  anupubbena manussavāsaṁ atikkamitvā kantāramukhaṁ pāpuṇi.
      Kantāraṁ nāma corakantāraṁ bāḷakantāraṁ nirudakakantāraṁ amanussakantāraṁ
  appabhakkhakantāranti pañcavidhaṁ. Tattha corehi adhiṭṭhitamaggo
  corakantāraṁ nāma. Sīhādīhi adhiṭṭhitamaggo bāḷakantāraṁ nāma.
  Yattha nhāyituṁ vā pivituṁ vā udakaṁ natthi idaṁ nirudakakantāraṁ
  nāma. Amanussādhiṭṭhitamaggo amanussakantāraṁ nāma.
  Mūlakhādanīyādivirahitaṁ appabhakkhakantāraṁ nāma. Imasmiṁ pañcavidhe
  kantāre taṁ kantāraṁ nirudakakantārañceva amanussakantārañca.
  Tasmā so bālasatthavāhaputto sakaṭesu mahantamahantā cāṭiyo
  ṭhapetvā udakassa pūrāpetvā saṭṭhiyojanikaṁ kantāraṁ paṭipajji.
  Athassa kantāramajjhagatakāle kantāre adhivatthayakkho imehi manussehi
  gahitaudakaṁ chaḍḍāpetvā dubbale katvā sabbe te khādissāmīti
  sabbasetataruṇabalibaddayuttaṁ manoramaṁ yānakaṁ māpetvā udakakalalāllehi
  saphalakāvudhādihatthehi dvādasahi amanussehi parivuto uppalakumudāni
  pilandhitvā allakeso allavattho issarapuriso viya tasmiṁ yānake
-------------------------------------------------
[page 156]
  Nisīditvā kaddamamakkhitehi cakkehi paṭipathaṁ agamāsi. Parivārā
  amanussāpissa purato ca pacchato ca gantvā allakesā allavatthā
  uppalakumudāni pilandhitvā padumapuṇḍarīkakalāpe gahetvā bhisamūlāni
  khādantā udakabindūhi ceva kalalehi ca paggharanteheva agamaṁsu.
  Satthavāhā ca nāma yadā purimavāto vāyati tadā yānake
  nisīditvā upaṭṭhākajanaparivutā maggarajaṁ pariharantā purato gacchanti
  yadā pacchimavāto vāyati tadā teneva nayena pacchato gacchanti.
  Tadā pana purimavāto ahosi. Tasmā so bālasatthavāhaputto
  purato agamāsi. Yakkho taṁ tathāgacachantaṁ disvā attano yānakaṁ
  maggā okkamāpetvā kahaṁ gacchathāti tena saddhiṁ paṭisanthāramakāsi.
  Satthavāhopi attano yānakaṁ maggā okkamāpetvā sakaṭānaṁ
  gamanokāsaṁ datvā ekamante ṭhito yakkhaṁ āha ambho mayaṁpi
  bārāṇasito āgacchāma tumhe pana uppalakumudāni pilandhitvā
  padumapuṇḍarīkahatthā bhisamūlāni khādantā kaddamamakkhitā udakabindūhi
  paggharantehi āgacchatha kiṁ nu kho tumhehi āgatamagge devo
  vassati uppalādīhi sañchanno saro atthīti. Yakkho tassa
  kathaṁ sutvā samma kinnāmetaṁ kathesi esā nīlavanarāji paññāyati
  tato paṭṭhāya sakalāraññaṁ ekodakaṁ nibaddhaṁ devo vassati kandarāpi
  pūrā tasmiṁ tasmiṁ ṭhāne padumasañchannāni sarānīti vatvā paṭipāṭiyā
  gacchantesu sakaṭesu imāni sakaṭāni ādāya kahaṁ gacchathāti pucchi.
  Asukaṁ janapadaṁ nāmāti. Imasmiñca imasmiñca sakaṭe kinnāma
-------------------------------------------------
[page 157]
  Bhaṇḍanti. Asukañca asukañcāti. Pacchato āgacchantaṁ sakaṭaṁ
  ativiya garukaṁ hutvā āgacchati etasmiṁ kiṁ bhaṇḍanti. Udakaṁ
  etthāti. Pacchato tāva udakaṁ ānentehi vo papañcaṁ
  nāma kataṁ ito paṭṭhāya pana udakena kiccaṁ natthi purato bahuṁ
  udakaṁ cāṭiyo bhinditvā udakaṁ chaḍḍetvā sallahukena sakaṭena
  gacchathāti āha. Evañca pana vatvā tumhe gacchatha amhākaṁ
  papañco hotīti thokaṁ gantvā tesaṁ adassanaṁ patvā attano
  yakkhanagarameva agamāsi. Sopi bālasatthavāho attano bālatāya
  yakkhassa vacanaṁ gahetvā cāṭiyo bhindāpetvā pasatamattaṁpi udakaṁ
  anavasesetvā sabbaṁ chaḍḍāpetvā sakaṭāni pājāpesi. Purato
  appamattakaṁpi udakaṁ nāma nāhosi. Manussā pānīyaṁ alabhantā
  kilamiṁsu. Te yāva suriyassa aṭṭhaṅgamanā gantvā sakaṭāni mocetvā
  sakaṭaparivattanake ṭhapetvā goṇe sakaṭacakkesu bandhiṁsu. Neva
  goṇānaṁ udakaṁ vā ahosi na manussānañca yāgubhattaṁ vā.
  Dubbalamanussāpi tattha tattha ayoniso manasikatvā nipajjitvā supiṁsu.
  Rattibhāgasamanantare yakkhā yakkhanagarato āgantvā sabbeyeva goṇe
  ca manusse ca jīvitakkhayaṁ pāpetvā tesaṁ maṁsaṁ khāditvā aṭṭhimattāni
  avasesetvā agamaṁsu. Evaṁ ekaṁ bālasatthavāhaputtaṁ nissāya
  sabbepi te vināsaṁ pāpuṇiṁsu. Hatthaṭṭhikādīni disāvidisāsu
  vippakiṇṇāni ahesuṁ. Pañca sakaṭasatāni yathāpūritāneva aṭṭhaṁsu.
      Bodhisattopi kho bālasatthavāhaputtassa nikkhantadivasato paṭṭhāya
-------------------------------------------------
[page 158]
  Māsaḍḍhamāsaṁ vītināmetvā pañcahi sakaṭasatehi saddhiṁ nagarato nikkhamma
  anupubbena kantāramukhaṁ pāpuṇi. So tattha udakacāṭiyo pūretvā bahuṁ
  udakaṁ ādāya antokhandhāvāre bheriñcārāpetvā manusse
  sannipātetvā evamāha ambho maṁ anāpucchitvā pasatamattaṁpi udakaṁ
  mā āsiñcittha kantāre visarukkhā nāma honti pattaṁ vā pupphaṁ vā
  phalaṁ vā tumhehi pure ca akhāditapubbaṁ maṁpi anāpucchitvā mā
  khāditthāti. Evaṁ manussānaṁpi ovādaṁ datvā pañcahi sakaṭasatehi kantāraṁ
  paṭipajji. Tasmiṁ kantāramajjhe sampatte so yakkho purimanayeneva
  bodhisattassa paṭipathe attānaṁ dassesi. Bodhisatto taṁ disvāva aññāsi
  imasmiṁyeva kantāre udakaṁ natthi nirudakakantāro nāmeso ayañca
  nibbhayo rattanetto chāyāpissa na paññāyati nissaṁsayaṁ iminā
  purato gato bālasatthavāhaputto sabbaṁ udakaṁ chaḍḍāpetvā kilametvā
  sapariso khādito bhavissati mayhaṁ pana paṇḍitabhāvaṁ upāyakosallaṁ
  na jānāti maññeti. Tato naṁ āha gacchatha tumhe mayaṁ
  bāṇijā nāma aññaṁ udakaṁ adisvā gahitaudakaṁ na chaḍḍema diṭṭhaṭṭhāne
  pana chaḍḍetvā sakaṭāni sallahukāni katvā gamissāmāti. Yakkhopi
  thokaṁ gantvā adassanaṁ upagamma attano yakkhanagarameva gato.
  Yakkhe pana gate sabbe manussā bodhisattaṁ upagantvā āhaṁsu
  ayya ete manussā esā nīlavanarāji paññāyati tato paṭṭhāya
  nibaddhaṁ devo vassatīti vatvā uppalakumudamālino padumapuṇḍarīkakalāpe
  ādāya bhisamūlāni khādantā allavatthā allakesā udakabindūhi ceva
-------------------------------------------------
[page 159]
  Kalalehi ca paggharantehi āgatā udakaṁ chaḍḍetvā sallahukehi sakaṭehi
  khippaṁ gacchāmāti. Bodhisattopi tesaṁ vacanaṁ sutvā sakaṭāni
  ṭhapāpetvā sabbe manusse sannipātāpetvā tumhehi imasmiṁ kantāre
  saro vā pokkharaṇī vā atthīti kassaci sutapubbanti pucchi. Na
  ayya sutapubbanti. Nirudakakantāro nāma eso idāni ekacce
  manussā etāya nīlavanarājiyā purato devo vassatīti vadanti
  vuṭṭhivāto nāma kittakaṁ ṭhānaṁ vāyatīti. Tiyojanamattaṁ ayyāti.
  Kiṁ pana vo ekassāpi sarīraṁ vuṭṭhivāto paharatīti. Natthi ayyāti.
  Meghasīsannāma kittake ṭhāne paññāyatīti. Tiyojanamatte ayyāti.
  Atthi pana vo kenaci ekaṁ meghasīsaṁ diṭṭhanti. Natthi ayyāti.
  Vijjulatā nāma kittake ṭhāne paññāyatīti. Catupañcayojane
  ayyāti. Atthi pana vo kenaci vijjulatobhāso diṭṭhoti. Natthi
  ayyāti. Meghasaddo nāma kittake ṭhāne suyyatīti. Ekadviyojane
  ayyāti. Atthi pana vo kenaci meghasaddo suyyatīti. Natthi
  ayyāti. Kiṁ tumhe ete jānāthāti. Na jānāma ayyāti.
  Na ete manussā yakkhā ete amhe udakaṁ chaḍḍāpetvā dubbale
  katvā khādituṁ āgatā bhavissanti purato gato bālasatthavāhaputto
  anupāyakusalo addhā so etehi udakaṁ chaḍḍāpetvā kilametvā
  khādito bhavissati pañca sakaṭasatāni yathāpūritāneva ṭhitāni bhavissanti
  ajja mayaṁ tāni passissāma pasatamattampi udakaṁ achaḍḍetvā
  sīghaṁ sīghaṁ sakaṭāni pājethāti. So āgacchanto yathāpūritāneva
-------------------------------------------------
[page 160]
  Pañca sakaṭāni goṇānaṁ manussānaṁ ca hanukaṭṭhikādīni disāvidisāsu
  vippakiṇṇāni disvā sakaṭāni mocāpetvā sakaṭaparivattakena khandhāvāraṁ
  bandhāpetvā sakālasseva manusse ca goṇe ca sāyamāsabhattaṁ
  bhojāpetvā manussānaṁ majjhe goṇe nipajjāpetvā sayaṁ balanāyake
  gahetvā khaggahattho tiyāmarattiṁ ārakkhaṁ ṭhapetvā ṭhitakova aruṇaṁ
  uṭṭhāpesi. Punadivase pātova sabbakiccāni niṭṭhāpetvā goṇe
  bhojetvā dubbalasakaṭāni chaḍḍāpetvā thirasakaṭāni gāhāpetvā
  appagghaṁ bhaṇḍaṁ chaḍḍāpetvā mahagghabhaṇḍaṁ āropetvā
  yathāicchiticchitaṭṭhānaṁ gantvā dviguṇatiguṇena mūlena bhaṇḍaṁ vikkiṇitvā
  sabbaṁ parisaṁ ādāya puna attano nagarameva agamāsi.
      Satthā imaṁ dhammakathaṁ kathetvā evaṁ gahapati pubbe takkagāhino
  mahāvināsaṁ pattā apaṇṇakagāhino pana amanussānaṁ hatthato
  muccitvā sotthinā icchiticchitaṭṭhānaṁ gantvā punapi sakaṭṭhānameva
  paccāgamiṁsūti dvepi vatthūni ghaṭento imissā apaṇṇakadhammadesanāya
  abhisambuddho hutvā imaṁ gāthamāha
          apaṇṇakaṭṭhānameke dutiyaṁ āhu takkikā
          etadaññāya medhāvī taṁ gaṇhe yadapaṇṇakanti.
      Tattha apaṇṇakanti ekaṁsikaṁ aviruddhaṁ niyyānikaṁ. Ṭhānanti
  kāraṇaṁ. Kāraṇasmiṁ hi yasmā tadāyattavuttitāya phalaṁ tiṭṭhati
  nāma tasmā taṁ ṭhānanti vuccati ṭhānañca ṭhānato aṭṭhānañca
  aṭṭhānatoti ādīsu cassa payogo veditabbo. Iti apaṇṇakaṭṭhānanti
-------------------------------------------------
[page 161]
  Padadvayenāpi yaṁ ekantahitasukhāvahaṁ taṁ paṇḍitehi paṭipannaṁ
  ekaṁsikakāraṇaṁ sobhaṇakāraṇaṁ apaṇṇakannāma aviruddhakāraṇaṁ
  niyyānikakāraṇaṁ idanti dīpeti. Ayamettha saṅkhepo. Pabhedato
  pana tīṇi saraṇagamanāni pañca sīlāni aṭṭha sīlāni dasa sīlāni
  pāṭimokkhasaṁvaro indriyasaṁvaro ājīvapārisuddhisīlasaṁvaro paccayapaṭisevanaṁ
  sabbaṁpi catupārisuddhisīlaṁ indriyesu guttadvāratā bhojanesu mattaññutā
  jāgariyānuyogo jhānaṁ vipassanā abhiññā samāpatti ariyamaggo
  ariyaphalaṁ sabbampetaṁ apaṇṇakaṭṭhānaṁ apaṇṇakapaṭipadā
  niyyānikapaṭipadāti attho.
      Yasmā ca pana niyyānikapaṭipadāya etaṁ nāmaṁ tasmāyeva naṁ bhagavā
  apaṇṇakapaṭipadaṁ dassento imaṁ suttamāha tīhi bhikkhave dhammehi
  samannāgato bhikkhu apaṇṇakapaṭipadaṁ paṭipanno hoti viriyo cassa āraddho
  hoti āsavānaṁ khayāya katamehi tīhi idha bhikkhave bhikkhu indriyesu
  guttadvāro hoti bhojane mattaññū hoti jāgariyamanuyutto
  hoti. Kathañca bhikkhave bhikkhu indriyesu guttadvāro
  hoti. Idha bhikkhave bhikkhu cakkhunā rūpaṁ disvā na nimittaggāhī
  hoti .pe. Evaṁ kho bhikkhave bhikkhu indriyesu guttadvāro
  hoti. Kathañca bhikkhave bhikkhu bhojane mattaññū hoti. Idha
  bhikkhave bhikkhu paṭisaṅkhā yoniso āhāraṁ āhāreti neva davāya na
  madāya na maṇḍanāya na vibhūsanāya yāvadeva imassa kāyassa
-------------------------------------------------
[page 162]
  Ṭhitiyā yāpanāya vihiṁsuparatiyā brahmacariyānuggahāya iti purāṇañca
  vedanaṁ paṭihaṅkhāmi navañca vedanaṁ na uppādessāmi yātrā ca me
  bhavissati anavajjatā ca phāsuvihāro cāti. Evaṁ kho bhikkhave
  bhikkhu bhojane mattaññū hoti. Kathañca bhikkhave bhikkhu jāgariyamanuyutto
  hoti. Idha bhikkhave bhikkhu divasaṁ caṅkamena nisajjāya āvaraṇīyehi
  dhammehi cittaṁ parisodheti rattiyā paṭhamaṁ yāmaṁ caṅkamena nisajjāya
  āvaraṇīyehi dhammehi cittaṁ parisodheti rattiyā majjhimaṁ yāmaṁ
  dakkhiṇena passena sīhaseyyaṁ kappeti pādena pādaṁ accādhāya
  sato sampajāno uṭṭhānasaññaṁ manasikaritvā rattiyā pacchimaṁ
  yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ
  parisodheti. Evaṁ kho bhikkhave bhikkhu jāgariyamanuyutto hotīti.
  Imasmiñca sutte tayo dhammā vuttā. Ayaṁ apaṇṇakapaṭipadā yāva
  arahattaphalā labbhateva. Tattha arahattaphalaṁpi phalasamāpattivihārassa
  ceva anupādāparinibbānassa ca paṭipadāyeva nāma hoti. Eketi
  ekacce paṇḍitamanussā. Tattha kiñcāpi asuko nāmāti niyamo
  natthi. Idaṁ pana saparisaṁ bodhisattaṁyeva sandhāya vuttanti veditabbaṁ.
      Dutiyaṁ āhu takkikāti dutiyanti paṭhamāpaṇṇakaṭṭhānato
  niyyānikakāraṇato dutiyaṁ takkagāhakāraṇaṁ aniyyānikakāraṇaṁ. Āhu
  takkikāti ettha pana saddhiṁ purimapadena ayaṁ yojanā apaṇṇakaṭṭhānaṁ
  ekantikakāraṇaṁ aviruddhakāraṇaṁ niyyānikakāraṇaṁ eke bodhisattappamukhā
  paṇḍitamanussā gaṇhiṁsu ye pana te bālasatthavāhaputtappamukhā
-------------------------------------------------
[page 163]
  Takkikā āhu te dutiyaṁ sāparādhaṁ anekaṁsikaṭṭhānaṁ viruddhakāraṇaṁ
  aniyyānikakāraṇaṁ aggahesuṁ tesu ye apaṇṇakaṭṭhānaṁ aggahesuṁ te
  sukkapaṭipadaṁ paṭipannā ye dutiyaṁ purato bhavitabbaṁ udakenāti
  takkagāhasaṅkhātaṁ aniyyānikakāraṇaṁ aggahesuṁ te kaṇhapaṭipadaṁ paṭipannā
  tattha sukkapaṭipadā aparihānipaṭipadā kaṇhapaṭipadā parihānipaṭipadā
  tasmā ye sukkapaṭipadaṁ paṭipannā te aparihīnā sotthibhāvaṁ pattā
  ye pana kaṇhapaṭipadaṁ paṭipannā te parihīnā anayabyasanaṁ āpannāti
  imamatthaṁ bhagavā anāthapiṇḍikassa gahapatino vatvā uttariṁ idamāha
  etadaññāya medhāvī taṁ gaṇhe yadapaṇṇakanti. Tattha etadaññāya
  medhāvīti medhāti laddhanāmāya visuddhāya uttamāya paññāya samannāgato
  kulaputto etaṁ apaṇṇake ceva sapaṇṇake cāti dvīsu apaṇṇaka-
  gāhatakkagāhasaṅkhātesu ṭhānesu guṇadosaṁ vuḍḍhihāniṁ atathānatthaṁ
  ṭhānāṭhānañca ñatvāti attho. Taṁ gaṇhe yadapaṇṇakanti yaṁ apaṇṇakaṁ
  ekaṁsikaṁ sukkapaṭipadāaparihāniyapaṭipadāsaṅkhātaṁ niyyānikakāraṇaṁ tadeva
  gaṇheyya. Kasmā. Ekaṁsikādibhāvatoyeva. Itaraṁ pana na gaṇheyya.
  Kasmā. Anekaṁsikādibhāvatoyeva. Ayañhi apaṇṇakapaṭipadā nāma
  sabbesaṁ buddhapaccekabuddhabuddhaputtānaṁ paṭipadāti. Sabbe pana
  buddhā apaṇṇakapaṭipadāyeva ṭhatvā daḷhena viriyena pāramiyo
  pūretvā bodhitale buddhā nāma honti. Paccekabuddhāpi paccekabodhiṁ
  uppādenti. Buddhaputtāpi sāvakapāramiñāṇaṁ paṭibujjhanti.
      Iti bhagavā tesaṁ upāsakānaṁ tisso kusalasampattiyo cha
-------------------------------------------------
[page 164]
  Kāmāvacarasagge brahmalokasampattiyo ca datvāpi pariyosāne
  arahattaphaladāyakā apaṇṇakapaṭipadā nāma catūsu apāyesu pañcasu ca
  nīcakulesu nibbattidāyakā sapaṇṇakapaṭipadā nāmāti imaṁ apaṇṇaka-
  dhammadesanaṁ dassetvā uttariṁ cattāri saccāni soḷasahi ākārehi
  pakāsesi. Catusaccapariyosāne sabbepi te pañcasatā upāsakā
  sotāpattiphale patiṭṭhahiṁsu.
      Satthā imaṁ dhammadesanaṁ dassetvā dve vatthūni kathetvā
  anusandhiṁ ghaṭetvā jātakaṁ samodhānetvā dassesi. Tasmiṁ samaye
  bālasatthavāhaputto devadatto ahosi parisāpissa devadattaparisā
  paṇḍitasatthavāhaputtaparisā buddhaparisā paṇḍitasatthavāhaputto pana
  ahameva ahosīti desanaṁ niṭṭhāpesi.
                     Apaṇṇakajātakaṁ paṭhamaṁ.
                    -----------------
                       2 Vaṇṇupathajātakaṁ
      akilāsunoti idaṁ dhammadesanaṁ bhagavā sāvatthiyaṁ viharanto kathesi.
  Kaṁ pana ārabbhāti. Ekaṁ ossaṭṭhaviriyaṁ bhikkhuṁ.
      Tathāgate kira sāvatthiyaṁ viharante eko sāvatthivāsiko kulaputto
  jetavanaṁ gantvā satthu santike dhammadesanaṁ sutvā pasannacitto
  kāmesu ādīnavaṁ nekkhamme ca ānisaṁsaṁ disvā pabbajitvā upasampadāya
  pañcavasso hutvā dve mātikā uggaṇhitvā vipassanācāraṁ
-------------------------------------------------
[page 165]
  Sikkhitvā satthu santike attano cittaruciyakammaṭṭhānaṁ gahetvā ekaṁ
  araññaṁ pavisitvā vassaṁ upavasitvā temāsaṁ vāyamanto obhāsamattaṁ
  vā nimittamattaṁ vā uppādetuṁ nāsakkhi. Athassa etadahosi satthārā
  cattāro puggalā kathitā tesu mayā padaparamena bhavitabbaṁ natthi maññe
  mayhaṁ imasmiṁ attabhāve maggo vā phalaṁ vā ahaṁ kiṁ karissāmi
  araññavāsena satthu santikaṁ gantvā ativiya rūpasobhaggappattaṁ buddharūpaṁ
  olokento madhuradhammadesanaṁ suṇanto viharissāmīti. Puna
  jetavanameva paccāgamāsi. Atha naṁ sandiṭṭhasambhattā bhikkhū
  āhaṁsu āvuso tvaṁ satthu santike kammaṭṭhānaṁ gahetvā
  samaṇadhammaṁ karissāmīti gato idāni pana āgantvā saṅgaṇikāya
  abhiramamāno carasi kiṁ nu kho te pabbajitakiccaṁ matthakaṁ pattaṁ
  appaṭisandhiko jātosīti. Āvuso ahaṁ maggaṁ vā phalaṁ
  vā alabhitvā abhabbapuggalena mayā bhavitabbanti viriyaṁ
  ossajjitvā āgatomhīti. Akāraṇante āvuso kataṁ daḷhaviriyassa
  satthu sāsane pabbajitvā viriyaṁ ossajjantena ehi tathāgatassa
  taṁ dassessāmāti. Te taṁ ādāya satthu santikaṁ agamaṁsu.
  Satthā taṁ disvāva evamāha bhikkhave tumhe etaṁ bhikkhuṁ anicchamānaṁ
  ādāya āgatattha kiṁ kataṁ imināti. Bhante ayaṁ bhikkhu evarūpe
  pana niyyānikasāsane pabbajitvā samaṇadhammaṁ kātuṁ asakkonto viriyaṁ
  ossajjitvā āgatoti. Atha naṁ satthā āha saccaṁ kira bhikkhu
  viriyante ossaṭṭhanti. Saccaṁ bhagavāti. Kiṁ pana tvaṁ bhikkhu
-------------------------------------------------
[page 166]
  Evarūpe niyyānikasāsane pabbajitvā appicchoti vā santuṭṭhoti
  vā pavivittoti vā asaṁsaṭṭhoti vā āraddhaviriyoti vā evaṁ attānaṁ
  ajānāpetvā ossaṭṭhaviriyo bhikkhūti jānāpesi nanu tvaṁ pubbe
  viriyavā ahosi tayā ekena kataṁ viriyaṁ nissāya marukantāre
  pañcasu sakaṭasatesu gacchantesu manussā ca goṇā ca pānīyaṁ
  labhitvā sukhitā jātā idāni kasmā viriyaṁ ossajjasīti. So
  bhikkhu ettakena upatthambhito ahosi. Taṁ pana kathaṁ sutvā bhikkhū
  bhagavantaṁ yāciṁsu bhante idāni iminā bhikkhunā viriyassa ossaṭṭhabhāvo
  amhākañceva pākaṭo pubbe pana etassa bhikkhussa kataviriyaṁ nissāya
  marukantāre goṇamanussānaṁ pānīyaṁ labhitvā sukhitabhāvo amhākaṁ
  paṭicchanno tumhākaṁ sabbaññutañāṇappattānaṁyeva pākaṭo amhākaṁpetaṁ
  kāraṇaṁ kathethāti. Tenahi bhikkhave suṇāthāti bhagavā tesaṁ bhikkhūnaṁ
  satuppādaṁ janetvā bhavantarena paṭicchannakāraṇaṁ pākaṭaṁ akāsi.
      Atīte kāsikaraṭṭhe bārāṇasiyaṁ brahmadatte rajjaṁ kārente
  bodhisatto satthavāhakule paṭisandhiṁ gaṇhi. So vayappatto
  pañcahi sakaṭasatehi baṇijjaṁ karonto vicarati. So ekaṁ saṭṭhiyojanikaṁ
  marukantāraṁ paṭipajji. Tasmiṁ pana kantāre sukhumā bālukā muṭṭhinā
  gahitā hatthe na tiṭṭhanti suriyuggamanato paṭṭhāya aṅgārarāsi
  viya uṇhā honti na sakkā atikkamituṁ tasmā taṁ paṭipajjanto
  dārūdakatelataṇḍulādīni sakaṭehi ādāya rattimeva gantvā
-------------------------------------------------
[page 167]
  Aruṇuggamane sakaṭāni parivattakāni katvā matthake maṇḍapaṁ kāretvā
  kālasseva āhārakiccaṁ niṭṭhāpetvā chāyāya nisinnā divasaṁ khepetvā
  aṭṭhaṅgate suriye sāyamāsaṁ bhuñjitvā bhūmiyā sītalāya jātāya
  sakaṭāni yojetvā gacchanti. Samuddagamanasadisameva gamanaṁ tattha
  hoti. Thalaniyāmako nāma laddhuṁ vaṭṭatīti so tārakasaññāya
  satthagamanayogaṁ kāreti. Sopi satthavāho tasmiṁ kāle iminā
  niyāmeneva taṁ kantāraṁ gacchanto ekūnasaṭṭhiyojanāni gantvā idāni
  ekaratteneva marukantārā nikkhamanaṁ bhavissatīti sāyamāsaṁ bhuñjitvā
  sabbaṁ dārūdakaṁ khepetvā sakaṭāni yojetvā pāyāsi. Niyāmako
  purimasakaṭe āsanaṁ santharāpetvā ākāse tārakaṁ olokento
  ito pājetha etto pājethāti vadamāno nipajji. So dīghamaddhānaṁ
  aniddāyanabhāvena kilamanto niddaṁ okkami goṇe nivattitvā
  āgamanamaggameva gaṇhante na aññāsi. Goṇā sabbarattiṁ
  agamaṁsu. Niyāmako aruṇuggamanavelāya pabuddho nakkhattaṁ oloketvā
  sakaṭāni nivattetha sakaṭāni nivattethāti āha. Sakaṭāni nivattetvā
  paṭipāṭiyā karontānaññeva ca aruṇo uggato. Manussā hiyyo
  amhākaṁ nivutthakhandhāvāraṭṭhānamevetaṁ dārūdakaṁpi no khīṇaṁ idāni
  naṭṭhamhāti sakaṭāni mocetvā parivattakena ṭhapetvā matthake
  maṇḍapaṁ katvā attano sakaṭassa heṭṭhā anusocantā nipajjiṁsu.
  Bodhisatto mayi viriyaṁ ossajjante sabbe te vinassantīti pāto
  sītalavelāyameva āhiṇḍanto ekaṁ dabbatiṇagacchaṁ disvā imāni
-------------------------------------------------
[page 168]
  Tiṇāni heṭṭhā udakasītalena uṭṭhitāni bhavissantīti cintetvā
  kuddālaṁ gāhāpetvā taṁ padesaṁ khaṇāpesi. Te saṭṭhihatthaṭṭhānaṁ
  khaṇiṁsu. Ettakaṁ ṭhānaṁ khaṇitvā paharantānaṁ kuddālo heṭṭhā
  pāsāṇe paṭihaññi. Pahaṭamatte sabbe viriyaṁ ossajjiṁsu.
  Bodhisattopi imassa pāsāṇassa heṭṭhā udakena bhavitabbanti
  otaritvā pāsāṇe ṭhito onamitvā sotaṁ odahitvā saddaṁ
  āvajjento heṭṭhā udakassa pana saddaṁ sutvā uttaritvā cūḷupaṭṭhākaṁ
  āha tāta tayā viriye ossaṭṭhe vinassissāma tvaṁ viriyaṁ
  anossajjitvā imaṁ ayakūṭaṁ gahetvā āvāṭaṁ otaritvā etasmiṁ
  pāsāṇe pahāraṁ dehīti. So tassa vacanaṁ sampaṭicchitvā sabbesu
  viriyaṁ ossajjitvā ṭhitesupi viriyaṁ anossajjanto otaritvā
  pāsāṇe pahāraṁ deti. Pāsāṇo dvidhā bhinditvā heṭṭhā
  patitvā sotaṁ sannirumhitvā aṭṭhāsi. Tālakhandhappamāṇā udakavaṭṭi
  uggañchi. Sabbe pānīyaṁ pivitvā nhāyiṁsu. Atirekāni akkhayugādīni
  phāletvā yāgubhattaṁ pacitvā bhuñjitvā goṇe ca bhojetvā suriye ca
  aṭṭhaṅgate udakāvāṭasamīpe dhajaṁ bandhitvā icchiticchitaṭṭhānaṁ agamaṁsu.
  Te tattha bhaṇḍaṁ vikkiṇitvā dviguṇatiguṇaṁ lābhaṁ labhitvā attano
  vasanaṭṭhānaññeva agamaṁsu. Te tattha yāvatāyukaṁ ṭhatvā yathākammaṁ
  gatā. Bodhisattopi dānādīni puññāni katvā yathākammameva gato.
      Sammāsambuddho imaṁ dhammadesanaṁ kathetvā abhisambuddhova imaṁ
  gāthaṁ kathesi
-------------------------------------------------
[page 169]
                 Akilāsuno vaṇṇupathe khaṇantā
                 udaṅgaṇe tattha papaṁ avinduṁ
                 evaṁ muni viriyabalūpapanno
                akilāsu vinde hadayassa santinti.
      Tattha akilāsunoti nikkosajjā āraddhaviriyā. Vaṇṇupatheti
  vaṇṇaṁ vuccati bālukā bālukamaggeti attho. Khaṇantāti bhūmiṁ
  khaṇamānā. Udaṅgaṇeti ettha udāti nipāto aṅgaṇeti attho.
  Manussānaṁ sañcaraṇaṭṭhāne anāvaṭe bhūmibhāgeti attho. Tatthāti
  tasmiṁ vaṇṇapathe. Papaṁ avindunti udakaṁ labhiṁsu. Udakañhi
  pivanabhāvena papāti vuccati paviṭṭhaṁ vā āpaṁ papaṁ mahodakanti
  attho. Evanti opammapaṭipādanaṁ. Munīti monaṁ vuccati ñāṇaṁ
  kāyamoneyyādīsu vā aññataraṁ tena samannāgatattā puggalo
  munīti vuccati. So panesa āgāriyamuni anāgāriyamuni sekhamuni
  asekhamuni paccekamuni munimunīti anekavidho. Tattha āgāriyamunīti
  gihi āgataphalo viññātasāsano. Anāgāriyamunīti tathārūpova
  pabbajito. Sekhamunīti sattasekhā. Asekhamunīti khīṇāsavo.
  Paccekamunīti paccekabuddho. Munimunīti sammāsambuddho. Imasmiṁ
  panatthe sabbasaṅgāhikavasena moneyyasaṅkhātāya paññāya samannāgato
  munīti veditabbo. Viriyabalūpapannoti viriyena ceva kāyabalañāṇabalena
  ca samannāgato. Akilāsūti nikkosajjo
-------------------------------------------------
[page 170]
          Kāmaṁ taco nahārū ca aṭṭhi ca avasissatu
          upasussatu me sarīre sabbantaṁ maṁsalohitanti
  evaṁ vuttena caturaṅgasamannāgatena viriyena samannāgatattā analaso
  akilāsu. Vinde hadayassa santinti cittassapi hadayarūpassapi
  sītalabhāvakaraṇena santinti saṅkhayaṁ gataṁ jhānavipassanābhiññā-
  arahattamaggañāṇasaṅkhātaṁ ariyadhammaṁ vindati paṭilabhatīti attho. Bhagavatā
  hi dukkhaṁ bhikkhave kusīto viharati vokiṇṇo pāpakehi akusalehi
  dhammehi mahantañca sadatthaṁ parihāpeti āraddhaviriyo ca kho bhikkhave
  sukhaṁ viharati pavivitto pāpakehi akusalehi dhammehi mahantañca
  sadatthaṁ paripūreti na bhikkhave hīnena atthassa patti hotīti evaṁ
  anekehi suttehi kusitassa dukkhavihāro āraddhaviriyassa ca sukhavihāro
  saṁvaṇṇito. Idāni āraddhaviriyassa akatābhinivesassa vipassakassa
  viriyabalena adhigantabbaṁ tameva sukhavihāraṁ dassento evaṁ muni
  viriyabalūpapanno akilāsu vinde hadayassa santinti āha. Idaṁ
  vuttaṁ hoti yathā te bāṇijā akilāsuno vaṇṇapathe khaṇantā
  udakaṁ labhiṁsu evaṁ imasmiṁ hi sāsane akilāsu hutvā vāyamamāno
  paṇḍito bhikkhu paṭhamajjhānādibhedaṁ hadayassa santiṁ labhatīti. So
  tvaṁ bhikkhu pubbe udakamaggassa atthāya viriyaṁ katvā idāni evarūpe
  maggaphalatthāya niyyānike sāsane kasmā viriyaṁ ossajjasīti.
      Evaṁ imaṁ dhammadesanaṁ dassetvā cattāri saccāni pakāsesi.
  Saccapariyosāne ossaṭṭhaviriyo bhikkhu aggaphale arahatte patiṭṭhāsi.
-------------------------------------------------
[page 171]
  Satthāpi dve vatthūni kathetvā anusandhiṁ ghaṭetvā jātakaṁ samodhānetvā
  dassesi tasmiṁ samaye viriyaṁ anossajjitvā pāsāṇaṁ bhinditvā
  mahājanassa udakadāyako cūḷupaṭṭhāko ayaṁ ossaṭṭhaviriyo bhikkhu
  ahosi avasesā parisā idāni buddhaparisā jātā satthavāhajeṭṭhako
  pana ahameva ahosīti imaṁ dhammadesanaṁ niṭṭhāpesi.
                     Vaṇṇupathajātakaṁ dutiyaṁ.
                    ----------------
                     3 Serivavāṇijajātakaṁ
      idha ce hi naṁ virādhesīti idaṁ dhammadesanaṁ bhagavā sāvatthiyaṁ viharanto
  ekaṁ ossaṭṭhaviriyameva bhikkhuṁ ārabbha kathesi. Tañhi purimanayeneva
  bhikkhūhi ānītaṁ disvā satthā āha bhikkhu tvaṁ evarūpe maggaphaladāyake
  sāsane pabbajitvā viriyaṁ ossajjanto satasahassagghanikāya
  kāñcanapātiyā parihīno serivabāṇijo viya ciraṁ socissasīti.
  Bhikkhū tassatthassa āvibhāvanatthaṁ bhagavantaṁ yāciṁsu. Bhagavā bhavantarena
  paṭicchannakāraṇaṁ pākaṭaṁ akāsi.
      Atīte ito pañcame kappe bodhisatto serivaraṭṭhe serivo
  nāma kacchaputtabāṇijo ahosi. So serivanāmakena ekena
  lolakacchaputtabāṇijena saddhiṁ vohāratthāya gacchanto nīlabāhaṁ nāma nadiṁ
  uttaritvā ariṭṭhapuraṁ nāma nagaraṁ pavisanto nagaravīthiyo bhājetvā
  attano pattavīthiyaṁ bhaṇḍaṁ vikkiṇanto vicari. Itaropi attano
-------------------------------------------------
[page 172]
  Pattavīthiṁyeva gaṇhi. Tasmiṁ ca nagare ekaseṭṭhikulaṁ parijiṇṇaṁ ahosi.
  Sabbe puttabhātikā ca dhanaṁ ca parikkhayaṁ agamaṁsu. Ekā dārikā
  ayyikāya saddhiṁ avasesā ahosi. Tā dvepi paresaṁ bhatiṁ katvā
  jīvanti. Gehe pana tāsaṁ mahāseṭṭhinā paribhuttapubbā suvaṇṇapāti
  bhājanantare nikkhittā dīgharattaṁ anavalañjiyamānā malaggahitā ahosi.
  Tā tassā suvaṇṇapātibhāvampi na jānanti. So lolabāṇijo tasmiṁ
  samaye maṇḍike gaṇhatha maṇḍike gaṇhathāti vicaranto taṁ gharadvāraṁ
  pāpuṇi. Sā kumārikā taṁ disvā ayyikaṁ āha amma mayhaṁ ekaṁ pilandhanaṁ
  gaṇhāti. Amma mayaṁ duggatā kiṁ datvā gaṇhissāmāti. Ayaṁ no pāti
  atthi no ca amhākaṁ upakārā imaṁ datvā gaṇhāti. Sā bāṇijaṁ
  pakkosāpetvā āsane nisīdāpetvā taṁ pātiṁ datvā ayya imaṁ
  gahetvā tava bhaginiyā kiñcideva dehīti āha. Bāṇijo pātiṁ hatthena
  gahetvāva suvaṇṇapāti bhavissatīti parivattetvā pātipiṭṭhiyaṁ sūciyā
  lekhaṁ kaḍḍhitvā suvaṇṇabhāvaṁ ñatvā imesaṁ kiñci adatvā imaṁ
  pātiṁ harissāmīti ayaṁ kiṁ agghati aḍḍhamāsakopissā mūlaṁ na
  hotīti bhūmiyaṁ khipitvā uṭṭhāyāsanā pakkāmi. Tena
  pavisitvā nikkhantavīthiṁ itaro pavisituṁ labhatīti bodhisatto taṁ
  vīthiṁ pavisitvā maṇḍike gaṇhathāti tameva gharadvāraṁ pāpuṇi.
  Puna sā kumārikā tatheva ayyikaṁ āha. Atha naṁ ayyikā amma
  imaṁ āgatabāṇijo taṁ pātiṁ bhūmiyaṁ khipitvā gato idāni kiṁ
-------------------------------------------------
[page 173]
  Datvā gaṇhissāmīti āha. Amma so bāṇijo pharusavāco ayaṁ
  pana piyadassano mudusallāpo appeva nāma gaṇheyyāti. Tenahi
  pakkosāhīti. Sā taṁ pakkosi. Athassa gehaṁ pavisitvā nisinnassa
  taṁ pātiṁ adaṁsu. So tassā suvaṇṇapātibhāvaṁ ñatvā amma
  ayaṁ pāti satasahassaṁ agghati pātiagghanakaṁ bhaṇḍaṁ mayhaṁ hatthe
  natthīti āha. Ayya paṭhamaṁ āgatabāṇijo ayaṁ aḍḍhamāsakaṁpi na
  agghatīti bhūmiyaṁ khipitvā gato ayaṁ pana tava puññena suvaṇṇapāti
  jātā bhavissati mayaṁ imaṁ tuyhaṁ dema kiñcideva no datvā
  imaṁ gahetvā yāhīti. Bodhisatto tasmiṁ khaṇe hatthagatāni pañca
  kahāpaṇasatāni pañcasatagghanikaṁ bhaṇḍaṁ ca sabbaṁ datvā mayhaṁ
  imaṁ tulañca pasibbakañca aṭṭha ca kahāpaṇe dethāti ettakaṁ
  yācitvā taṁ ādāya pakkāmi. So sīghameva nadītīraṁ gantvā
  nāvikassa aṭṭha kahāpaṇe datvā nāvaṁ abhiruyhi. Bālabāṇijopi
  puna gehaṁ gantvā āharatha taṁ pātiṁ tumhākaṁ kiñcideva dassāmīti
  āha. Sā taṁ paribhāsitvā tvaṁ amhākaṁ satasahassagghanikaṁ
  suvaṇṇapātiṁ aḍḍhamāsakagghanikaṁpi akāsi tuyhaṁ pana sāmikasadiso
  eko dhammikabāṇijo amhākaṁ sahassaṁ datvā taṁ ādāya gatoti
  āha. Taṁ sutvā satasahassagghanikāya hi suvaṇṇapātiyā
  parihīnomhi mahājānikaro vata me ayanti sañjātabalavasoko satiṁ
  paccupaṭṭhapetuṁ asakkonto visaññī hutvā attano hatthagate
  kahāpaṇe ceva bhaṇḍakañca gharadvāreyeva vikiritvā nivāsanapārupanaṁ
-------------------------------------------------
[page 174]
  Pahāya tulādaṇḍaṁ muggaraṁ katvā ādāya bodhisattassa anupadaṁ
  pakkanto taṁ nadītīraṁ gantvā bodhisattaṁ gacchantaṁ disvā ambho
  nāvika nāvaṁ nivattehīti āha. Bodhisatto mā nivattayīti paṭisedheti.
  Itarassāpi bodhisattaṁ gacchantaṁ passantasseva balavasoko udapādi
  hadayaṁ uṇhaṁ ahosi mukhato lohitaṁ uggacchi. Vāpīkaddamo viya
  hadayaṁ phali. So bodhisatte āghātaṁ bandhitvā tattheva jīvitakkhayaṁ
  pāpuṇi. Idaṁ paṭhamaṁ devadattassa bodhisatte āghātabandhanaṁ.
  Bodhisatto dānādīni puññāni katvā yathākammaṁ agamāsi.
      Sammāsambuddho imaṁ dhammadesanaṁ kathetvā abhisambuddhova hutvā
  imaṁ gāthamāha
         idha ce naṁ virādhesi saddhammassa niyāmakaṁ
         ciraṁ tvaṁ anutappesi serivāyaṁva bāṇijoti.
      Tattha idha ce naṁ virādhesi saddhammassa niyāmakanti imasmiṁ
  sāsane evaṁ saddhammassa niyāmakasaṅkhātaṁ sotāpattimaggaṁ virādhesi
  ce yadi virādhesi viriyaṁ ossajjanto nādhigacchasi na paṭilabhasīti
  attho. Ciraṁ tvaṁ anutappesīti evaṁ sante tvaṁ dīghamaddhānaṁ socanto
  paridevanto sadā anutappessasi. Athavā ossaṭṭhaviriyatāya
  ariyamaggassa virādhitattā dīgharattaṁ nirayādīsu uppanno nānappakārāni
  dukkhāni anubhavanto anutappessasi kilamissasīti ayamettha attho.
  Kathaṁ. Serivāyaṁva bāṇijoti serivāti evaṁnāmako ayaṁ vāṇijo
  yathā. Idaṁ vuttaṁ hoti yathā pubbe serivā nāma bāṇijo
-------------------------------------------------
[page 175]
  Satasahassagghanikaṁ suvaṇṇapātiṁ labhitvā tassā gahaṇatthāya viriyaṁ
  akatvā tato parihīno anutappi evameva tvaṁpi imasmiṁ sāsane
  paṭiyattasuvaṇṇapātisadisaṁ ariyamaggaṁ ossaṭṭhaviriyatāya anadhigacchanto
  tato parihīno dīgharattaṁ anutappessasi sace pana viriyaṁ na ossajjissasi
  paṇḍitavāṇijo suvaṇṇapātiṁ paṭilabhati viya mama sāsane navavidhaṁpi
  lokuttaradhammaṁ paṭilabhissasīti.
      Evamassa satthā arahattena kūṭaṁ gaṇhanto imaṁ dhammadesanaṁ
  dassetvā cattāri saccāni pakāsesi. Saccapariyosāne ossaṭṭhaviriyo
  bhikkhu aggaphale arahatte patiṭṭhāsi. Satthāpi dve vatthūni kathetvā
  anusandhiṁ ghaṭetvā jātakaṁ samodhānesi tadā bālavāṇijo devadatto
  ahosi paṇḍitavāṇijo ahameva ahosīti desanaṁ niṭṭhāpesi.
                   Serivavāṇijajātakaṁ tatiyaṁ.
                   ------------------
                     4 Cullakaseṭṭhijātakaṁ
      appakenapi medhāvīti idaṁ dhammadesanaṁ bhagavā rājagahaṁ upanissāya
  jīvakambavane viharanto cullapanthakattheraṁ ārabbha kathesi. Tassa
  ambavane cullapanthakassa tāva uppatti ca pabbajjā ca kathetabbā.
  Ayaṁ anupabbikathā.
      Rājagahe kira mahādhanaseṭṭhikulassa dhītā attano dāseneva
  saddhiṁ santhavaṁ katvā aññepi me imaṁ kammaṁ jāneyyunti bhītā
-------------------------------------------------
[page 176]
  Evamāha amhehi imasmiṁ ṭhāne vasituṁ na sakkā sace me
  mātāpitaro imaṁ dosaṁ jānissanti khaṇḍākhaṇḍikaṁ karissanti videsaṁ
  gantvā vasissāmāti hatthasāraṁ gahetvā aggadvārena nikkhamitvā
  yattha vā tattha vā aññehi ajānanaṭṭhānaṁ gantvā vasissāmāti
  ubhopi agamaṁsu. Tesaṁ ekasmiṁ ṭhāne vasantānaṁ saṁvāsamanvāya
  tassā kucchiyaṁ gabbho patiṭṭhāsi. Sā gabbhaparipākamāgamma sāmikena
  saddhiṁ mantetvā gabbho me paripākaṁ gato ñātibandhuvirahite
  ṭhāne gabbhavuṭṭhānaṁ nāma ubhinnaṁpi amhākaṁ dukkhameva kulagehameva
  gacchāmāti. Sodāni sacāhaṁ gamissāmi jīvitaṁ me natthīti ajja
  gacchāma sve gacchāmāti divase atikkāmeti. Sā cintesi ayaṁ
  bālo attano dosassa mahantatāya gantuṁ na ussahati mātāpitaro
  nāma putte ekantahitā ayaṁ gacchatu vā mā vā mayā gantuṁ
  vaṭṭatīti. Sā tasmiṁ gehā nikkhante gehaparikkhāraṁ paṭisāmetvā
  attano kulagharaṁ gatabhāvaṁ anantaragehavāsīnaṁ ārocetvā maggaṁ
  paṭipajji. Atha so puriso gharaṁ āgato taṁ adisvā pavissake
  pucchitvā kulagharaṁ gatāti sutvā vegena anubandhitvā antarāmagge
  sampāpuṇi. Tassāpi tattheva gabbhavuṭṭhānaṁ ahosi. So kiṁ
  idaṁ bhaddeti pucchi. Sāpi eko putto jātoti. Idāni
  kiṁ karissāmāti. Yassatthāya mayaṁ kulagharaṁ gaccheyyāma taṁ
  kammaṁ antarāva nipphannaṁ tattha gantvā kiṁ karissāma nivattāmāti
  dvepi ekacittā hutvā nivattiṁsu. Tassa ca dārakassa panthe
-------------------------------------------------
[page 177]
  Jātattā panthakotveva nāmaṁ kariṁsu. Tassā nacirasseva aparo
  gabbho patiṭṭhahi. Sabbaṁ purimanayeneva vitthāretabbaṁ. Tassāpi
  dārakassa panthe jātattā paṭhamaṁ jātassa mahāpanthakoti nāmaṁ
  katvā itarassa cullapanthakoti nāmaṁ kariṁsu. Te dvepi dārake
  gahetvā attano vasanaṭṭhānameva āgatā. Tesaṁ tattha vasantānaṁ
  mahāpanthakadārako aññe jane cullapitāti ayyakoti ayyikāti
  vadante sutvā mātaraṁ pucchi amma aññe dārakā ayyakoti
  vadanti ayyikāti vadanti amhākaṁ ñātakā natthīti. Āma tāta
  tumhākaṁ ettha ñātakā natthi rājagahanagare pana vo mahādhanaseṭṭhī
  nāma ayyako tattha tumhākaṁ bahū ñātakāti. Kasmā tattha na
  gacchāma ammāti. Sā attano āgamanakāraṇaṁ puttassa akathetvā
  puttesu punappunaṁ kathentesu sāmikaṁ āha ime maṁ dārakā ativiya
  kilamenti kinno mātāpitaro disvā maṁsaṁ khādissanti ehi
  dārakānaṁ ayyakakulaṁ dassessāmāti. Ahaṁ sammukhā gantuṁ na
  sakkhissāmi tampana nessāmīti āha. Sādhu yenakenaci nayena
  dārakānaṁ ayyakakulameva daṭṭhuṁ vaṭṭatīti. Te dvepi janā dārake
  ādāya anupubbena rājagahaṁ patvā nagaradvāre ekissā sālāya
  nivāsaṁ katvā dārakamātā dve dārake gahetvā āgatabhāvaṁ
  mātāpitūnaṁ ārocāpesi. Te taṁ sāsanaṁ sutvā saṁsāre vicarantānaṁ
  amhākaṁ na putto na dhītā nāma natthi te amhākaṁ mahāparādhikā
-------------------------------------------------
[page 178]
  Na sakkā tehi amhākaṁ cakkhupathe ṭhātuṁ ettakannāma dhanaṁ gahetvā
  dvepi janā phāsukaṭṭhānaṁ gantvā jīvantu dārake pana idheva
  pesentūti. Seṭṭhidhītā mātāpitūhi pesitaṁ dhanaṁ gahetvā dārake
  āgatadūtānaṁyeva hatthe datvā pesesi. Dārakā ayyakakule
  vaḍḍhanti.
      Tesu cullapanthako atidaharo mahāpanthako pana ayyakena saddhiṁ
  dasabalassa dhammakathaṁ sotuṁ gacchati. Tassa niccaṁ satthu sammukhā
  dhammaṁ suṇantassa pabbajjāya cittaṁ nami. So ayyakaṁ āha sace
  tumhe sampaṭicchatha ahaṁ pabbajeyyanti. Kiṁ vadesi tāta tvaṁ
  mayhaṁ piyo sakalalokassāpi pabbajitato taveva pabbajjā bhaddakā
  sace sakkosi pabbaja tātāti sampaṭicchitvā satthu santikaṁ
  gato. Satthā kiṁ mahāseṭṭhi ayaṁ dārako te laddhoti. Āma
  bhante ayaṁ dārako mayhaṁ nattā tumhākaṁ santike pabbajāmīti vadatīti
  āha. Satthā aññataraṁ piṇḍapātikabhikkhuṁ imaṁ dārakaṁ pabbājehīti
  āṇāpesi. Thero tassa tacapañcakakammaṭṭhānaṁ ācikkhitvā
  pabbājesi. So bahuṁ buddhavacanaṁ uggaṇhitvā paripuṇṇavasso
  upasampadaṁ labhitvā upasampanno yonisomanasikārena kammaṭṭhānaṁ
  karonto arahattaṁ pāpuṇi.
      So jhānasukhena ca maggasukhena ca vītināmento cintesi sakkā
  nu kho imaṁ sukhaṁ cullapanthakassa dātunti. Tato ayyakaseṭṭhissa
  santikaṁ gantvā mahāseṭṭhi sace tumhe sampaṭicchatha ahaṁ
-------------------------------------------------
[page 179]
  Cullapanthakaṁ pabbājessāmīti āha. Pabbājetha bhanteti. Thero
  cullapanthakadārakaṁ pabbājetvā dasasu sīlesu patiṭṭhāpesi.
  Cullapanthakasāmaṇero pabbajitvāva dandho ahosi. Yathāha
                paddamaṁ yathā kokanadaṁ sugandhaṁ
                pāto siyā phullamavītagandhaṁ
                aṅgīrasaṁ passa virocamānaṁ
                tapantamādiccamivantalikkheti
  imaṁ ekagāthaṁ catūhi māsehi gaṇhituṁ nāsakkhi. So kira
  kassapasammāsambuddhakāle pabbajitvā paññavā hutvā aññatarassa
  dandhabhikkhuno uddesagahaṇakāle parihāsakeḷiṁ akāsi. So bhikkhu tena
  parihāsena lajjito neva uddesaṁ gaṇhi na sajjhāyamakāsi. Tena
  kammenāyaṁ pabbajitvāva dandho jāto. Gahitagahitapadaṁ uparuparipadaṁ
  gaṇhantassa nassati. Tassa imameva gāthaṁ gahetuṁ vāyamantassa
  cattāro māsā atikkantā. Atha naṁ mahāpanthako cullapanthaka
  tvaṁ imasmiṁ sāsane abhabbo catūhi māsehi ekaṁ gāthaṁ gahetuṁ na
  sakkosi pabbajitakiccaṁ pana tvaṁ kathaṁ matthakaṁ pāpessasi nikkhama
  itoti vihārā nikkaḍḍhi. Cullapanthako buddhasāsane sinehena
  gihibhāvaṁ na paṭṭheti.
      Tasmiṁ kāle mahāpanthako bhattuddesako ahosi. Jīvako
  komārabhacco bahugandhamālaṁ ādāya attano ambavanaṁ gantvā
  satthāraṁ pūjetvā dhammaṁ sutvā uṭṭhāyāsanā dasabalaṁ vanditvā
-------------------------------------------------
[page 180]
  Mahāpanthakaṁ upasaṅkamitvā kittakā bhante satthu santike bhikkhūti
  pucchi. Pañcamattāni bhikkhusatānīti. Sve bhante buddhappamukhāni
  pañcabhikkhusatāni ādāya amhākaṁ nivesane bhikkhaṁ gaṇhathāti.
  Upāsaka cullapanthako nāma dandho aviruḷhadhammo taṁ ṭhapetvā
  sesānaṁ nimantanaṁ paṭicchāmīti thero āha. Taṁ sutvā cullapanthako
  cintesi mayhaṁ bhātikatthero ettakānaṁ bhikkhūnaṁ nimantanaṁ sampaṭicchanto
  maṁ bāhiraṁ katvā sampaṭicchati nissaṁsayaṁ mayhaṁ bhātikassa mayi cittaṁ
  bhinnaṁ bhavissati kiṁ idāni mayhaṁ iminā sāsanena gihī hutvā
  dānādīni puññāni karonto jīvissāmīti. So punadivase
  pātova gihī bhavissāmīti pāyāsi. Satthā paccūsakāle lokaṁ
  volokento imaṁ kāraṇaṁ disvāyeva paṭhamataraṁ gantvā cullapanthakassa
  gamanamagge dvārakoṭṭhake caṅkamanto aṭṭhāsi. Cullapanthako gharaṁ
  gacchanto satthāraṁ disvā upasaṅkamitvā vandi. Atha naṁ satthā kahaṁ
  pana cullapanthaka imāya velāya gacchasīti āha. Bhātā maṁ bhante
  nikkaḍḍhati tenāhaṁ gihī bhavissāmīti gacchāmīti. Cullapanthaka tava
  pabbajjā nāma mama santike bhātarā nikkaḍḍhito kasmā mama santikaṁ
  nāgacchasi ehi kinte gihibhāvena mama santike bhavissasīti
  cullapanthakaṁ ādāya gantvā gandhakuṭippamukhe naṁ nisīdāpetvā
  cullapanthaka puratthābhimukho hutvā imaṁ pilotikaṁ rajoharaṇaṁ rajoharaṇanti
  parimajjanto idheva hohīti iddhiyā abhisaṅkhataṁ parisuddhapilotikaṁ
  datvā kāle ārocite bhikkhusaṅghaparivuto jīvakassa nivesanaṁ
-------------------------------------------------
[page 181]
  Gantvā paññattāsane nisīdi. Cullapanthakopi suriyaṁ olokento
  taṁ pilotikakhaṇḍaṁ rajoharaṇaṁ rajoharaṇanti parimajjanto nisīdi. Tassa taṁ
  parimajjantassa kiliṭṭhaṁ ahosi. Tato cintesi idaṁ pilotikakhaṇḍaṁ ativiya
  parisuddhaṁ idaṁ pana attabhāvaṁ nissāya purimapakatiṁ pajahitvā evaṁ kiliṭṭhaṁ
  jātaṁ aniccā vata saṅkhārāti khayavayaṁ paṭṭhapento vipassanaṁ vaḍḍheti.
  Satthā cullapanthakassa cittaṁ vipassanaṁ āruḷhanti ñatvā cullapanthaka tvaṁ
  etaṁ pilotikakhaṇḍameva saṅkiliṭṭhaṁ rajarañjitaṁ jātanti mā saññaṁ kari
  abbhantare pana te rāgarajādayo atthi te harāhīti vatvā obhāsaṁ
  vissajjetvā purato nisinno viya paññāyamānarūpo hutvā imā gāthā
  abhāsi
              rāgo rajo na ca pana reṇu vuccati
              rāgassetaṁ adhivacanaṁ rajoti
              etaṁ rajaṁ vippajahitva bhikkhavo
              viharanti te vigatarajassa sāsane.
              Doso rajo na ca pana reṇu vuccati
              dosassetaṁ adhivacanaṁ rajoti
              etaṁ rajaṁ vippajahitva bhikkhavo
              viharanti te vigatarajassa sāsane.
              Moho rajo na ca pana reṇu vuccati
              mohassetaṁ adhivacanaṁ rajoti
-------------------------------------------------
[page 182]
              Etaṁ rajaṁ vippajahitva bhikkhavo
              viharanti te vigatarajassa sāsaneti.
  Gāthāpariyosāne cullapanthako saha paṭisambhidāhi arahattaṁ pāpuṇi.
  Paṭisambhidāhiyevassa tīṇi piṭakāni āgamiṁsu. So kira pubbe rājā
  hutvā nagarapadakkhiṇaṁ karonto nalāṭato sede muñcante parisuddhena
  sāṭakena nalāṭantaṁ puñchi. Sāṭako kiliṭṭho ahosi. So imaṁ
  sarīraṁ nissāya evarūpo parisuddho sāṭako pakatiṁ jahitvā kiliṭṭho
  jāto aniccā vata saṅkhārāti aniccasaññaṁ paṭilabhi. Tenassa
  kāraṇena rajoharaṇameva paccayo jāto.
      Jīvakopi kho komārabhacco dasabalassa dakkhiṇodakaṁ upanāmesi.
  Satthā nanu jīvaka vihāre bhikkhu atthīti hatthena pattaṁ pidahi.
  Mahāpanthako nanu bhante vihāre bhikkhu natthīti āha. Satthā
  atthi jīvakāti āha. Jīvako tenahi bhaṇe gaccha vihāre pana
  bhikkhūnaṁ atthibhāvaṁ vā natthibhāvaṁ vā jānāhīti purisaṁ pesesi.
  Tasmiṁ khaṇe cullapanthako mayhaṁ bhātiko vihāre bhikkhu natthīti
  bhaṇti vihāre bhikkhūnaṁ atthibhāvamassa pakāsessāmīti sakalāmbavanaṁ
  bhikkhūnaṁyeva pūreti ekacce bhikkhū cīvarakammaṁ karonti ekacce
  rajanakammaṁ karonti ekacce sajjhāyaṁ karonti evaṁ aññamaññasadisaṁ
  bhikkhusahassaṁ māpesi. So puriso vihāre bahū bhikkhū disvā
  nivattitvā ayya sakalāmbavanaṁ bhikkhūhi paripuṇṇanti jīvakassa
  ārocesi. Theropi kho tattheva
-------------------------------------------------
[page 183]
        Sahassakkhattumattānaṁ nimminitvāna panthako
        nisīdi ambavane ramme yāva kālappavedanāti.
  Atha satthā taṁ purisaṁ āha vihāraṁ gantvā satthā cullapanthakaṁ
  nāma pakkosatīti vadehīti. Tena gantvā tathā vutte ahaṁ
  cullapanthako ahaṁ cullapanthakoti mukhasahassaṁ uṭṭhahi. Puriso gantvā
  sabbepi kira bhante cullapanthakāyeva nāmāti āha. Tenahi
  gantvā yo paṭhamaṁ ahaṁ cullapanthakoti vadati taṁ hatthe gaṇha avasesā
  antaradhāyissantīti. So tathā akāsi. Tāvadeva sahassamattā
  bhikkhū antaradhāyiṁsu. Thero tena saddhiṁ agamāsi. Satthā
  bhattakiccapariyosāne jīvakaṁ āmantesi jīvaka cullapanthakassa pattaṁ
  gaṇha ayaṁ te anumodanaṁ karissatīti. Jīvako tathā akāsi.
  Thero sīhanādaṁ nadanto taruṇasīho viya tīhi piṭkehi saṅkhobhetvā
  anumodanaṁ akāsi. Satthā uṭṭhāyāsanā bhikkhusaṅghaparivāro vihāraṁ
  gantvā bhikkhūhi vatte dassite uṭṭhāyāsanā gandhakuṭippamukhe ṭhatvā
  bhikkhusaṅghassa sugatovādaṁ datvā kammaṭṭhānaṁ kathetvā bhikkhusaṅghaṁ
  uyyojetvā surabhigandhavāsitaṁ gandhakuṭiṁ pavisitvā dakkhiṇena passena
  sīhaseyyaṁ upagato.
      Atha sāyaṇhasamaye dhammasabhāyaṁ bhikkhū ito cito ca samosaritvā
  rattakambalasāṇiṁ parikkhipantā viya nisīditvā satthu guṇakathaṁ ārabhiṁsu
  āvuso mahāpanthako cullapanthakassa ajjhāsayaṁ ajānanto catūhi
  māsehi ekaṁ gāthaṁ gaṇhāpetuṁ na sakkoti dandho ayanti vihārā
-------------------------------------------------
[page 184]
  Nikkaḍḍhi sammāsambudadho pana attano anuttaradhammarājatāya
  ekasmiṁyevassa antarābhatte saha paṭisambhidāhi arahattaṁ adāsi
  tīṇi piṭakāni saha paṭisambhidāhiyeva āgatāni aho buddhabalaṁ nāma
  mahantanti. Atha bhagavā dhammasabhāyaṁ imaṁ kathāpavuttiṁ ñatvā
  ajja mayā gantuṁ vaṭṭatīti buddhaseyyāya uṭṭhāya surattadupaṭṭaṁ
  nivāsetvā vijjulataṁ viya kāyabandhanaṁ bandhitvā rattakambalasadisaṁ
  sugatamahācīvaraṁ pārupitvā surabhigandhakuṭito nikkhamitvā
  mattavaravāraṇasīhavikkantavilāsena anantāya buddhalīḷhāya dhammasabhaṁ
  gantvā alaṅkatamaṇḍapamajjhe paññattapavarabuddhāsanaṁ abhiruyha
  chabbaṇṇabuddharasmiyo vissajjento aṇṇavakucchiṁ saṅkhobhayamāno
  yugandharamatthake bālasuriyo viya āsanamajjhe nisīdi. Sammāsambuddhe pana
  āgatamatte bhikkhusaṅgho kathaṁ pacchinditvā tuṇhī ahosi. Satthā mudukena
  mettacittena parisaṁ oloketvā ayaṁ parisā ativiya sobhati ekassapi
  hatthakukkuccaṁ vā pādakukkuccaṁ vā ukkāsitasaddo vā khipitasaddo
  vā natthi sabbepime buddhagāravena sagāravā buddhatejena tajjitā
  mayi āyukappaṁpi akathetvā nisinne paṭhamaṁ kathaṁ samuṭṭhāpetvā
  na kathessanti kathāsamuṭṭhāpanavattannāma mayā jānitabbaṁ ahameva
  paṭhamaṁ kathessāmīti madhurena brahmassarena bhikkhū āmantetvā kāya
  nuttha bhikkhave etarahi sannisinnā kā ca pana vo antarā kathā
  vippakatāti āha. Bhante na mayaṁ imasmiṁ ṭhāne nisinnā aññaṁ
  tiracchānakathaṁ kathema tumhākaṁyeva pana guṇe vaṇṇayamānā nisinnamhā
-------------------------------------------------
[page 185]
  Āvuso mahāpanthako cullapanthakassa ajjhāsayaṁ ajānanto catūhi māsehi
  ekagāthaṁ gaṇhāpetuṁ na sakkoti dandho ayanti vihārā nikkaḍḍhi
  sammāsambuddho pana attano anuttaradhammarājatāya ekasmiṁyevassa
  antarābhatte saha paṭisambhidāhi arahattaṁ adāsi aho buddhānaṁ
  balaṁ nāma mahantanti. Satthā bhikkhūnaṁ kathaṁ sutvā bhikkhave
  cullapanthako maṁ nissāya idāni tāva dhammesu ca dhammamahattaṁ
  patto pubbe pana maṁ nissāya bhogesupi bhogamahattaṁ pāpuṇīti
  āha. Bhikkhū tassatthassa āvibhāvatthaṁ bhagavantaṁ yāciṁsu. Bhagavā
  bhavantarena paṭicchannaṁ kāraṇaṁ pākaṭaṁ akāsi.
      Atīte kāsiraṭṭhe bārāṇasiyaṁ brahmadatte rajjaṁ kārente
  bodhisatto seṭṭhikule nibbattitvā vayappatto seṭṭhiṭṭhānaṁ labhitvā
  cullakaseṭṭhī nāma ahosi. So paṇḍito byatto sabbanimittāni
  jānāti. So ekadivasaṁ rājupaṭṭhānaṁ gacchanto antaravīthiyaṁ matamūsikaṁ
  disvā taṁkhaṇe nakkhattaṁ samānetvā idamāha sakkā cakkhumatā
  kulaputtena imaṁ unduraṁ gahetvā dārābharaṇañca kātuṁ kammante ca
  payojetunti. Aññataro duggatakulaputto cūḷantevāsiko nāma taṁ
  seṭṭhissa vacanaṁ sutvā nāyaṁ ajānitvā kathessatīti mūsikaṁ gahetvā
  ekasmiṁ āpaṇe viḷālassatthāya vikkiṇitvā kākaṇikaṁ labhitvā
  tāya kākaṇikāya phāṇitaṁ gahetvā ekena ghaṭena pānīyaṁ gaṇhi.
  So araññato āgacchante mālākāre disvā thokaṁ thokaṁ phāṇitakhaṇḍaṁ
-------------------------------------------------
[page 186]
  Datvā uluṅkena pānīyaṁ adāsi. Te tassa ekekaṁ pupphamuṭṭhiṁ
  adaṁsu. So tena pupphamūlena punadivasepi phāṇitañca pānīyaghaṭañca
  gahetvā pupphārāmameva gato. Tassa taṁ divasaṁ mālākārā
  aḍḍhaocitake pupphagacche datvā agamaṁsu. So nacirasseva iminā
  upāyena aṭṭha kahāpaṇe labhi. Puna ekasmiṁ vātavuṭṭhidivase
  rājuyyāne bahū sukkhadaṇḍakā sākhā ca palāsañca vātena patitaṁ
  hoti. Uyyānapālo chaḍḍetuṁ upāyaṁ na passati. So tattha
  gantvā sace imāni dārupaṇṇāni mayhaṁ dassasi ahaṁ te iminā
  sabbāni nīharissāmīti uyyānapālaṁ āha. So gaṇha ayyāti
  sampaṭicchi. Cūḷantevāsiko dārakānaṁ keḷimaṇḍalaṁ gantvā phāṇitaṁ
  datvā muhuttena sabbāni dārupaṇṇāni nīharāpetvā uyyānadvāre
  rāsiṁ kāresi. Tadā rājakumbhakāro rājakulālabhājanānaṁ pacanatthāya
  dārūni pariyesamāno uyyānadvāre tāni disvā tassa hatthato
  kiṇitvā gaṇhi. Taṁ divasaṁ cūḷantevāsiko dāruvikkayena soḷasa
  kahāpaṇe cāṭiādīni ca pañca bhājanāni labhi. So catuvīsatiyā
  kahāpaṇesu jātesu atthi ayaṁ upāyo mayhanti nagaradvārato
  avidūraṭṭhāne ekaṁ pānīyacāṭiṁ ṭhapetvā pañcasate tiṇahārake
  pānīyena upaṭṭhahi. Tepi āhaṁsu tvaṁ samma amhākaṁ bahupakāro
  kinte karomāti. So mayhaṁ kicce uppanne karissathāti vatvā
  ito cito ca vicaranto thalapathakammikena ca jalapathakammikena ca saddhiṁ
  mittasanthavaṁ akāsi. Tassa thalapathakammiko sve imaṁ nagaraṁ
-------------------------------------------------
[page 187]
  Assabāṇijako pañca assasatāni gahetvā āgamissatīti ācikkhi. So
  tassa vacanaṁ sutvā tiṇahārake āha ajja mayhaṁ ekekaṁ tiṇakalāpaṁ detha
  mayā ca tiṇe avikkiṇite attano tiṇaṁ mā vikkiṇitthāti. Te sādhūti
  sampaṭicchitvā pañca tiṇakalāpasatāni āharitvā tassa gharadvāre
  pātayiṁsu. Assabāṇijo sakalanagare assānaṁ āhāraṁ alabhitvā
  tassa sahassaṁ datvā taṁ tiṇaṁ gaṇhi. Tato katipāhaccayenassa
  jalapathakammikasahāyako ārocesi paṭṭanaṁ mahānāvā āgatāti.
  So atthi ayaṁ upāyoti aṭṭhahi kahāpaṇehi sabbaparivārasampannaṁ
  tāvakālikarathaṁ gahetvā mahantena yasena nāvāya paṭṭanaṁ gantvā
  ekaṁ aṅgulimuddikaṁ nāvikassa saccakāraṁ datvā avidūre ṭhāne
  sāṇiṁ parikkhipāpetvā nisinno purise āṇāpesi bāhirabāṇijesu
  āgatesu tatiyena parihārena ārocethāti. Nāvā āgatāti
  sutvā bārāṇasito satamattā bāṇijā bhaṇḍaṁ gaṇhāmāti āgamiṁsu.
  Bhaṇḍaṁ tumhe na labhissatha asukaṭṭhāne nāma mahābāṇijena
  saccakāro dinnoti. Te taṁ sutvā tassa santikaṁ āgatā.
  Pādamūlikā purisā purimasaññāvasena tatiyena parihārena
  tesaṁ āgatabhāvaṁ ārocesuṁ. Te satamattā bāṇijā ekekaṁ
  sahassaṁ datvā tena saddhiṁ nāvāya pattikā hutvā puna ekekaṁ
  sahassaṁ datvā pattiṁ vissajjāpetvā bhaṇḍaṁ attano santakaṁ
  akaṁsu. Cūḷantevāsiko dve satasahassāni gaṇhitvā bārāṇasiṁ
  āgantvā kataññunā bhavituṁ vaṭṭatīti ekaṁ satasahassaṁ gāhāpetvā
-------------------------------------------------
[page 188]
  Cullakaseṭṭhissa samīpaṁ gato. Atha naṁ seṭṭhī kinte tāta katvā
  idaṁ dhanaṁ laddhanti pucchi. So tumhehi kathitaupāye ṭhatvā
  catumāsabbhantareyeva laddhanti matamūsikaṁ ādiṁ katvā sabbaṁ pavuttiṁ
  kathesi. Cullakamahāseṭṭhī tassa vacanaṁ sutvā idāni evarūpaṁ dārakaṁ
  mama santakaṁ kātuṁ vaṭṭatīti vayappattaṁ attano dhītaraṁ datvā sakalakuṭumbassa
  sāmikaṁ akāsi. So seṭṭhino accayena tasmiṁ nagare seṭṭhiṭṭhānaṁ
  labhi. Bodhisattopi yathākammaṁ agamāsi.
      Sammāsambuddho imaṁ dhammadesanaṁ kathetvā abhisambuddhova hutvā
  imaṁ gāthaṁ kathesi
         appakenapi medhāvī pābhaṭena vicakkhaṇo
         samuṭṭhāpeti attānaṁ aṇuṁ aggiṁva sandhamanti.
      Tattha appakenapīti thokenāpi parittenāpi. Medhāvīti paññavā.
  Pābhaṭenāti bhaṇḍamūlena. Vicakkhaṇoti vohārakusalo. Samuṭṭhāpeti
  attānanti mahantaṁ dhanayasaṁ uppādetvā tattha attānaṁ saṇṭhapeti
  patiṭṭhāpeti. Yathā kiṁ. Aṇuṁ aggiṁva sandhamanti yathā paṇḍito
  puriso parittakaṁ aggiṁ anukkamena gomayacuṇṇādīni pakkhipitvā
  mukhavātena dhamanto samuṭṭhāpeti vaḍḍheti mahantaṁ aggikkhandhaṁ karoti
  evameva paṇḍito thokaṁpi pābhaṭaṁ labhitvā nānāupāyehi payojetvā
  dhanañca yasañca uppādesi vaḍḍheti vaḍḍhetvā ca pana tattha
  attānaṁ patiṭṭhāpeti tāyaeva vā pana dhanayasamahantatāya attānaṁ
  samuṭṭhāpeti abhiññātaṁ pākaṭaṁ karotīti attho.
-------------------------------------------------
[page 189]
      Iti bhagavā na bhikkhave cullapanthako maṁ nissāya idāni dhammesu
  dhammamahattaṁ patto pubbe pana bhogesupi bhogamahattaṁ pāpuṇīti evaṁ
  imaṁ dhammadesanaṁ dassetvā dve vatthūni kathetvā anusandhiṁ ghaṭetvā
  jātakaṁ samodhānesi tadā cūḷantevāsiko cullapanthako ahosi
  cullakamahāseṭṭhī pana ahameva ahosīti.
                   Cullakaseṭṭhijātakaṁ catutthaṁ.
                     ---------------
                      5 Taṇḍulanāḷijātakaṁ
      kimagghatī taṇḍulanāḷikā cāti idaṁ satthā jetavane viharanto
  loḷudāyittheraṁ ārabbha kathesi.
      Tasmiṁ samaye āyasmā dabbo mallaputto saṅghassa bhattuddesako
  ahosi. Tasmiṁ pātova salākabhattādīni uddisamāne udāyittherassa
  kadāci varabhattaṁ pāpuṇāti kadāci lāmakabhattaṁ. So lāmakabhattassa
  pattadivase salākaggaṁ ākulaṁ karoti kiṁ dabbova salākaṁ dātuṁ
  jānāti amhe na jānāmāti vadati. Tasmiṁ salākaggaṁ ākulaṁ
  karonte handadāni tvaṁeva salākaṁ dehīti salākapacchiṁ
  adaṁsu. Tato paṭṭhāya so saṅghassa salākaṁ adāsi. Dadanto ca
  pana idaṁ varabhattanti vā lāmakabhattanti vā asukavassagge varabhattaṁ
  ṭhitaṁ asukavassagge lāmakabhattanti vā na jānāti ṭhitikaṁ karontopi
  asukavassagge ṭhitikāti na sallakkheti. Bhikkhūnaṁ ṭhitavelāya imasmiṁ
-------------------------------------------------
[page 190]
  Ṭhāne ayaṁ ṭhitikā ṭhitā imasmiṁ ṭhāne ayanti bhūmiyaṁ vā bhittiyaṁ
  vā lekhaṁ kaḍḍhi. Punadivase salākagge bhikkhū mandatarā vā
  honti bahutarā vā. Tesu mandataresu lekhā heṭṭhā hoti bahutaresu
  upari. So ṭhitikaṁ ajānanto lekhāsaññāya salākaṁ deti. Atha
  naṁ bhikkhū āvuso udāyi lekhā nāma heṭṭhā vā hotu upari
  vā varabhattaṁ pana asukavassagge ṭhitaṁ lāmakabhattaṁ asukavassaggeti
  āhaṁsu. So bhikkhū paṭippharanto yadi evaṁ ayaṁ lekhā kasmā
  evaṁ ṭhitā kiṁ ahaṁ tumhākaṁ saddahāmi imissā lekhāya saddahāmīti
  vadati. Atha naṁ daharā ca sāmaṇerā ca āvuso loḷudāyi tayi
  salākaṁ dente bhikkhū lābhena parihāyanti na tvaṁ dātuṁ anucchaviko
  niggaccha itoti salākaggato nikkaḍḍhiṁsu. Tasmiṁ khaṇe salākagge
  mahantaṁ kolāhalaṁ ahosi. Taṁ sutvā satthā ānandattheraṁ pucchi
  ānanda salākagge mahantaṁ kolāhalaṁ kiṁ saddo nāmesoti.
  Thero tathāgatassa tamatthaṁ ārocesi. Ānanda na idāneva udāyi
  attano bālatāya paresaṁ lābhahāniṁ karoti pubbepi akāsiyevāti
  āha. Thero tassatthassa āvibhāvatthaṁ bhagavantaṁ yāci. Bhagavā
  bhavantarena paṭicchannaṁ kāraṇaṁ pākaṭaṁ akāsi.
      Atīte kāsiraṭṭhe bārāṇasiyaṁ brahmadatto nāma rājā
  ahosi. Tadā amhākaṁ bodhisatto tassa agghāpaniko ahosi.
  Hatthiassādīni ceva maṇisuvaṇṇādīni ca agghāpesi agghāpetvā
  bhaṇḍasāmikānaṁ bhaṇḍānurūpameva mūlaṁ dāpeti. Rājā pana luddho
-------------------------------------------------
[page 191]
  Hoti. So lobhapakatitāya evaṁ cintesi ayaṁ evaṁ agghāpento
  nacirasseva mama gehe dhanaṁ parikkhayaṁ gamissati aññaṁ agghāpanikaṁ
  karissāmīti. So sīhapañjaraṁ ugghāṭetvā rājaṅgaṇaṁ olokento
  ekaṁ gāmikamanussaṁ lolabālaṁ rājaṅgaṇena gacchantaṁ disvā esa
  mayhaṁ agghāpanikakammaṁ kātuṁ sakkhissatīti taṁ pakkosāpetvā sakkhissasi
  bhaṇe amhākaṁ agghāpanikakammaṁ kātunti āha. Sakkhissāmi devāti.
  Rājā attano dhanaṁ rakkhaṇatthāya taṁ bālaṁ agghāpanikakamme ṭhapesi.
  Tato paṭṭhāya so bālo hatthiassādīni agghāpento agghaṁ hāpetvā
  yathāruciyā kathesi. Tassa ṭhānantare ṭhitattā yaṁ so kathesi tameva
  mūlaṁ hoti. Tasmiṁ kāle uttarāpathato eko assabāṇijo pañca
  assasatāni ānesi. Rājā taṁ purisaṁ pakkosāpetvā asse
  agghāpesi. So pañcannaṁ assasatānaṁ ekataṇḍulanāḷiyā agghamakāsi
  katvā ca pana assabāṇijassa ekataṇḍulanāḷikaṁ dethāti vatvā
  asse assasālāyaṁ saṇṭhāpesi. Assabāṇijo porāṇakāgghāpanakassa
  santikaṁ gantvā taṁ pavuttiṁ ārocetvā idāni kiṁ kattabbanti
  pucchi. So āha tassa purisassa lañcaṁ datvā evaṁ pucchatha
  amhākaṁ tāva assā ekaṁ taṇḍulanāḷikaṁ agghanti ñātametaṁ
  tumhe pana nissāya taṇḍulanāḷiyā agghaṁ jānitukāmomhi
  sakkhissatha vo rañño santike ṭhatvā sā taṇḍulanāḷikā
  idannāma agghatīti vattunti sace sakkhissāmīti vadati taṁ
  gahetvā rañño santikaṁ gacchatha ahaṁpi tattha gamissāmīti.
-------------------------------------------------
[page 192]
  Assabāṇijo sādhūti bodhisattassa vacanaṁ sampaṭicchitvā agghāpanikassa
  lañcaṁ datvā tamatthaṁ ārocesi. So lañcaṁ labhitvāva sakkhissāmi
  taṇḍulanāḷiṁ agghāpetunti. Tenahi gacchāma rājakulanti taṁ
  ādāya rañño santikaṁ agamāsi. Bodhisattopi aññepi bahū
  amaccā agamaṁsu. Assabāṇijo rājānaṁ vanditvā ahaṁ deva
  pañcannaṁ assasatānaṁ ekataṇḍulanāḷiagghanabhāvaṁ jānāmi sā pana
  taṇḍulanāḷi kiṁ agghati agghāpanikaṁ pucchatha devāti pucchi.
  Rājā taṁ pavuttiṁ ajānanto ambho agghāpanika pañca assasatāni
  kiṁ agghantīti pucchi. Taṇḍulanāḷiṁ devāti. Hotu bhaṇe assā
  tāva taṇḍulanāḷiṁ agghanti sā pana kiṁ agghati taṇḍulanāḷikāti pucchi.
  So bālapuriso bārāṇasiṁ santarabāhiraṁ agghati taṇḍulanāḷikāti
  āha. So kira pubbe rājānaṁ anuvattento ekaṁ taṇḍulanāḷiṁ
  assānaṁ agghamakāsi puna bāṇijakassa hatthato lañcaṁ labhitvā
  tassā taṇḍulanāḷikāya bārāṇasiṁ santarabāhiraṁ agghamakāsi.
  Tadā pana bārāṇasiyā pākāraparikkhepo dvādasayojaniko
  ahosi. Imissā antarabāhiraṁ pana tiyojanasatikaṁ raṭṭhanti. Iti
  so bālo evaṁ mahantaṁ bārāṇasiṁ santarabāhiraṁ taṇḍulanāḷikāya
  agghamakāsi.
      Taṁ sutvā bodhisatto pucchanto imaṁ gāthamāha
                   kimagghatī taṇḍulanāḷikā ca
                   bārāṇasīantarabāhirāni
-------------------------------------------------
[page 193]
         Assapañcasatetāni ekā taṇḍulanāḷikāti.
      Taṁ sutvā amaccā pāṇiṁ paharitvā hasamānā mayaṁ pubbe paṭhaviñca
  rajjañca anagghanti saññino ahumhā evaṁ mahantaṁ kira sarājakaṁ
  bārāṇasirajjaṁ taṇḍulanāḷimattaṁ agghati aho agghāpanikassa sampadā
  kahaṁ ettakaṁ kālaṁ agghāpaniko ṭhitosi amhākaṁ raññoeva
  anucchavikoti parihāsamakaṁsu. Tasmiṁ kāle rājā lajjito
  taṁ bālaṁ nikkaḍḍhāpetvā bodhisattasseva agghāpanikaṭṭhānaṁ adāsi.
  Bodhisatto yathākammaṁ gato.
      Satthā imaṁ dhammadesanaṁ āharitvā dassetvā dve vatthūni kathetvā
  anusandhiṁ ghaṭetvā jātakaṁ samodhānesi tadā gāmikabālāgghāpaniko
  loḷudāyī ahosi paṇḍitāgghāpaniko ahameva ahosīti desanaṁ niṭṭhāpesi.
                   Taṇḍulanāḷijātakaṁ pañcamaṁ.
                  ---------------------
                      6 Devadhammajātakaṁ
      hiriottappasampannāti idaṁ bhagavā jetavane viharanto aññataraṁ
  bahubhaṇḍaṁ bhikkhuṁ ārabbha kathesi.
      Sāvatthivāsī kireko kuṭumbiko bhariyāya kālakatāya pabbaji.
  So pabbajanto attano pariveṇañca aggisālañca bhaṇḍagabbhañca
  kāretvā bhaṇḍagabbhaṁ sappitaṇḍulādīnaṁ pūretvā pabbaji
-------------------------------------------------
[page 194]
  Pabbajitvā ca pana attano dāse pakkosāpetvā yathārucitaṁ āhāraṁ
  pacāpetvā bhuñjati bahuparikkhāro ca ahosi. Rattiṁ aññaṁ
  nivāsanapārupanaṁ hoti divā aññaṁ. Vihārapaccante vasati.
  Tassekadivasaṁ cīvarapaccattharaṇādīni nīharitvā pariveṇe pattharitvā
  sukkhāpentassa sambahulā jānapadā bhikkhū senāsanacārikaṁ āhiṇḍantā
  pariveṇaṁ gantvā cīvarādīni disvā kassimānīti pucchiṁsu. So mayhaṁ
  āvusoti āha. Āvuso idampi cīvaraṁ idampi nivāsanaṁ idampi
  paccattharaṇaṁ sabbaṁ tuyhamevāti. Āma mayhamevāti. Āvuso nanu
  bhagavatā tīṇi cīvarāni anuññātāni tvaṁ evaṁ appicchassa buddhassa
  sāsane pabbajitvā evaṁ bahuparikkhāro jāto ehi tvaṁ dasabalassa
  santikaṁ nessāmāti taṁ ādāya satthu santikaṁ agamaṁsu. Satthā taṁ
  disvāva kiṁ nu bhikkhave anicchamānakaṁyeva bhikkhuṁ gaṇhitvā āgatatthāti
  āha. Bhante ayaṁ bhikkhu bahubhaṇḍo bahuparikkhāroti. Saccaṁ kira tvaṁ
  bhikkhu bahubhaṇḍosīti. Saccaṁ bhagavāti. Kasmā pana tvaṁ bhikkhu
  bahubhaṇḍo jāto nanu ahaṁ appicchatāya santuṭṭhitāya pavivekassa
  viriyārambhassa vaṇṇaṁ vadāmīti. So satthu vacanaṁ sutvā kupito
  iminādāni nīhārena carissāmīti pārupanaṁ chaḍḍetvā parisamajjhe
  ekacīvaro aṭṭhāsi. Atha naṁ satthā upatthambhayamāno nanu tvaṁ bhikkhu
  pubbe hirottappagavesakodakarakkhasakālepi hirottappaṁ gavesamāno
  dvādasa saṁvaccharāni vihāsi atha kasmā idāni evaṁ garuke buddhasāsane
  pabbajitvā catupparisamajjhe pārupanaṁ chaḍḍetvā hirottappaṁ
-------------------------------------------------
[page 195]
  Pahāya ṭhitosīti. So satthu vacanaṁ sutvā hirottappaṁ paccupaṭṭhapetvā
  taṁ cīvaraṁ pārupitvā satthāraṁ vanditvā ekamantaṁ nisīdi. Bhikkhū
  tassatthassa āvibhāvatthaṁ bhagavantaṁ yāciṁsu. Bhagavā bhavantarena
  paṭicchannaṁ kāraṇaṁ pākaṭaṁ akāsi.
      Atīte kāsiraṭṭhe bārāṇasiyaṁ brahmadatto rājā ahosi.
  Tadā bodhisatto tassa aggamahesiyā kucchimhi paṭisandhiṁ gaṇhi.
  Sā dasamāsesu paripuṇṇesu puttaṁ vijāyi. Tassa nāmagahaṇadivase
  mahissāsakumāroti nāmaṁ akaṁsu. Tassa ādhāvitvā paridhāvitvā
  vicaraṇakāle aññopi putto jāto. Tassa candakumāroti nāmaṁ
  akaṁsu. Tassa ādhāvitvā paridhāvitvā vicaraṇakāle bodhisattassa
  mātā kālamakāsi. Rājā aññaṁ aggamahesiṭṭhāne ṭhapesi.
  Sā rañño piyā ahosi manāpā. Sāpi saṁvāsamanvāya ekaṁ
  puttaṁ vijāyi. Suriyakumārotissa nāmaṁ akaṁsu. Rājā puttaṁ
  disvā tuṭṭhacitto bhadde puttassa te varaṁ dammīti āha.
  Devī taṁ varaṁ icchitakāle gahetabbaṁ katvā ṭhapesi. Sā putte
  vayappatte rājānaṁ āha deva nanu mayhaṁ puttassa jātakāle
  varo dinno puttassa me rajjaṁ dehīti. Rājā mayhaṁ dve
  puttā aggikkhandhā viya jalamānā vicaranti na sakkā tava puttassa
  rajjaṁ dātunti paṭikkhipitvā taṁ punappunaṁ yācamānameva disvā ayaṁ
  mayhaṁ puttānaṁ pāpakampi cinteyyāti putte pakkosāpetvā āha
  tātā ahaṁ suriyakumārassa jātakāle varaṁ adāsiṁ idānissa mātā
-------------------------------------------------
[page 196]
  Rajjaṁ yācati ahaṁ tassa na dātukāmo mātugāmo nāma pāpo
  tumhākaṁ pāpakaṁpi cinteyya tumhe araññaṁ pavisitvā mamaccayena
  kulasantake nagare rajjaṁ kāreyyāthāti roditvā kanditvā sīse
  cumbitvā uyyojesi. Te pitaraṁ vanditvā pāsādā orohante
  rājaṅgaṇe kīḷamāno suriyakumāro disvā taṁ kāraṇaṁ ñatvā ahampi
  bhātikehi saddhiṁ gamissāmīti tehi saddhiṁyeva nikkhami. Te himavantaṁ
  pavisiṁsu.
      Bodhisatto maggā okkamma rukkhamūle nisīditvā suriyakumāraṁ
  āmantesi tāta suriya etaṁ saraṁ gantvā nhātvā ca pivitvā
  ca paduminipaṇṇehi amhākampi pānīyaṁ ānehīti. Tampana saraṁ
  vessavaṇassa santikā ekena dakarakkhasena laddhaṁ hoti. Vessavaṇo
  taṁ āha ṭhapetvā devadhammajānanakeyeva aññe imaṁ saraṁ otaranti
  te khādituṁ labhasi anotiṇṇe na labhasīti. Tato paṭṭhāya so
  rakkhaso ye taṁ saraṁ otaranti te devadhamme pucchitvā ye
  na jānanti te khādati. Atha kho suriyakumāro taṁ saraṁ gantvā
  avīmaṁsitvāva otarati. Atha naṁ so rakkhaso gahetvā devadhamme
  jānāsīti pucchi. So āma jānāmi devadhammo nāma candimasuriyāti
  āha. Atha naṁ tvaṁ devadhamme na jānāsīti udakaṁ pavesetvā
  attano vasanaṭṭhāne ṭhapesi. Bodhisattopi taṁ cirāyantaṁ
  disvā candakumāraṁ pesesi. Rakkhasopi taṁ gahetvā devadhamme
  jānāsīti pucchi. Āma jānāmi devadhammo nāma catasso disāti.
-------------------------------------------------
[page 197]
  Rakkhaso na tvaṁ devadhamme jānāsīti tampi gahetvā tattheva ṭhapesi.
  Bodhisatto tasmiṁ cirāyante ekena antarāyena bhavitabbanti sayampi
  tattha gantvā dvinnampi otaraṇapadavalañjaṁ disvā rakkhasapariggahitena
  iminā sarena bhavitabbanti khaggaṁ sannayhitvā dhanuṁ gahetvā aṭṭhāsi.
  Dakarakkhaso bodhisattaṁ udakaṁ anotarantaṁ disvā vanakammikapuriso viya
  hutvā bodhisattaṁ āha bho purisa tvaṁ maggakilanto kasmā imaṁ saraṁ
  otaritvā nhātvā pivitvā bhisamūlāni khāditvā pupphāni
  pilandhitvā yathāsukhaṁ na gacchasīti. Bodhisatto taṁ disvā eso
  yakkho bhavissatīti ñatvā tayā me bhātikā gahitāti āha.
  Āma mayāti. Kiṁkāraṇāti. Ahaṁ imaṁ saraṁ otiṇṇake labhāmīti.
  Kiṁ pana sabbeva labhasīti. Ye devadhamme jānanti te ṭhapetvā
  avasese labhāmīti. So atthi pana te devadhammehi atthoti
  āha. Āma atthīti. Yadi evaṁ ahaṁ te devadhamme kathessāmīti.
  Tenahi kathehi ahaṁ devadhamme suṇissāmīti. Bodhisatto ahaṁ
  devadhamme katheyyaṁ kiliṭṭhagatto panamhīti āha. Yakkho
  bodhisattaṁ nhāpetvā pānīyaṁ pāyetvā pupphāni pilandhāpetvā gandhehi
  vilimpāpetvā alaṅkatamaṇḍapamajjhe pallaṅkaṁ attharitvā adāsi.
  Bodhisatto āsane nisīditvā yakkhaṁ pādamūle nisīdāpetvā tenahi
  ohitasoto sakkaccaṁ devadhamme suṇāhīti vatvā imaṁ gāthamāha
           hiriottappasampannā sukkadhammasamāhitā
           santo sappurisā loke devadhammāti vuccareti.
-------------------------------------------------
[page 198]
      Tattha hiriottappasampannāti hiriyā ca ottappena ca samannāgatā.
  Tesu kāyaduccaritādīhi hiriyatīti hiri. Lajjāyetaṁ adhivacanaṁ. Tehiyeva
  ottappatīti ottappaṁ. Pāpato ubbegassetaṁ adhivacanaṁ. Tattha
  ajjhattasamuṭṭhānā hiri bahiddhāsamuṭṭhānaṁ ottappaṁ. Attādhipateyyā
  hiri lokādhipateyyaṁ ottappaṁ. Lajjāsabhāvasaṇṭhitā hiri bhayasabhāvasaṇṭhitaṁ
  ottappaṁ. Sappatissavalakkhaṇā hiri vajjabhirukabhayadassāvilakkhaṇaṁ ottappaṁ.
      Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti jātiṁ
  paccavekkhitvā vayaṁ paccavekkhitvā sūrabhāvaṁ paccavekkhitvā bāhusaccaṁ
  paccavekkhitvā. Kathaṁ. Pāpakaraṇannāmetaṁ na jātisampannānaṁ kammaṁ
  hīnajaccānaṁ kevaṭṭādīnaṁ kattabbakammaṁ tādisassa jātisampannassa idaṁ kammaṁ
  kātuṁ na yuttanti evaṁ tāva jātiṁ paccavekkhitvā pāṇātipātādipāpaṁ
  akaronto hiriṁ samuṭṭhāpeti. Tathā pāpakaraṇannāmetaṁ daharehi
  kattabbaṁ kammaṁ tādisassa vaye ṭhitassa idaṁ kammaṁ kātuṁ na yuttanti
  evaṁ vayaṁ paccavekkhitvā pāṇātipātādipāpaṁ akaronto hiriṁ
  samuṭṭhāpeti. Tathāpi pāpakaraṇannāmetaṁ dubbalajātikānaṁ kammaṁ
  tādisassa sūrabhāvasampannassa idaṁ kammaṁ kātuṁ na yuttanti evaṁ
  sūrabhāvaṁ paccavekkhitvā pāṇātipātādipāpaṁ akaronto hiriṁ
  samuṭṭhāpeti. Tathā pāpakaraṇannāmetaṁ andhabālānaṁ kammaṁ na
  paṇḍitānaṁ tādisassa paṇḍitassa bahussutassa idaṁ kammaṁ kātuṁ na
  yuttanti evaṁ bāhusaccaṁ paccavekkhitvā pāṇātipātādipāpaṁ akaronto
-------------------------------------------------
[page 199]
  Hiriṁ samuṭṭhāpeti. Evaṁ ajjhattasamuṭṭhānaṁ hiriṁ catūhi kāraṇehi
  samuṭṭhāpeti samuṭṭhāpetvā ca pana attanā citte hiriṁ pavesetvā
  pāpaṁ na karoti. Evaṁ hiri ajjhattasamuṭṭhānā nāma hoti.
      Kathaṁ ottappaṁ bahiddhāsamuṭṭhānaṁ nāma. Sace tvaṁ pāpakammaṁ
  karissasi catūsu parisāsu garahappatto bhavissasīti
           garahissanti taṁ viññū asuciṁ nāgariko yathā
           vivajjito sīlavantehi kathaṁ bhikkhu karissasīti
  paccavekkhanto bahiddhāsamuṭṭhitena ottappena pāpakammaṁ na karoti.
  Evaṁ ottappaṁ bahiddhāsamuṭṭhānaṁ nāma hoti.
      Kathaṁ hiri attādhipateyyā nāma. Idhekacco kulaputto attānaṁ
  adhipatiṁ jeṭṭhakaṁ katvā tādisassa saddhāpabbajitassa bahussutassa
  dhutavādassa na yuttaṁ pāpakammaṁ kātunti pāpaṁ na karoti. Evaṁ
  hiri attādhipateyyā nāma hoti. Tenāha bhagavā so attānaṁyeva
  adhipatiṁ katvā akusalaṁ pajahati kusalaṁ bhāveti sāvajjaṁ pajahati anavajjaṁ
  bhāveti suddhamattānaṁ pariharatīti.
      Kathaṁ ottappaṁ lokādhipateyyaṁ nāma. Idhekacco kulaputto
  lokaṁ adhipatiṁ jeṭṭhakaṁ katvā pāpakammaṁ na karoti yathāha mahā kho
  panāyaṁ lokasannivāso mahantasmiṁ kho pana lokasannivāse vasanti
  samaṇabrāhmaṇā iddhimanto dibbacakkhukā paracittaviduno te dūratopi
  passanti āsannepi passanti cetasāpi cittaṁ pajānanti tepi maṁ
  evaṁ jānissanti passatha bho imaṁ kulaputtaṁ saddhāya agārasmā
-------------------------------------------------
[page 200]
  Anagāriyaṁ pabbajito samāno vokiṇṇo viharati pāpakehi akusalehi
  dhammehīti santi devā iddhimanto dibbacakkhukā paracittaviduno tepi
  dūratopi passanti āsannepi passanti cetasāpi cittaṁ pajānanti tepi
  maṁ jānissanti passatha bho imaṁ kulaputtaṁ saddhāya agārasmā anagāriyaṁ
  pabbajito samāno vokiṇṇo viharati pāpakehi akusalehi dhammehīti.
  So lokaṁyeva adhipatiṁ karitvā akusalaṁ pajahati kusalaṁ bhāveti sāvajjaṁ
  pajahati anavajjaṁ bhāveti suddhaṁ attānaṁ pariharatīti. Evaṁ ottappaṁ
  lokādhipateyyaṁ nāma hoti.
      Lajjāsabhāvasaṇṭhitā hiri bhayasabhāvasaṇṭhitaṁ ottappanti ettha pana
  lajjāti lajjanākāro tena sabhāvena saṇṭhitā hiri. Bhayanti apāyabhayaṁ
  tena sabhāvena saṇṭhitaṁ ottappaṁ. Tadubhayampi pāpaparivajjane pākaṭaṁ
  hoti. Ekacco hi yathā nāma kulaputto uccārapassāvādīni
  karonto lajjitabbayuttakaṁ ekaṁ disvā lajjanākārappatto bhaveyya
  uccārapassāvaṁ na kareyya ācamasesike uccārapassāvapīḷito
  evameva ajjhattaṁ lajjidhammaṁ okkamitvā pāpakammaṁ na karoti.
  Ekacco apāyabhayabhīto hutvā pāpakammaṁ na karoti. Tatridaṁ
  opammaṁ yathā hi dvīsu ayoguḷesu eko sītalo bhaveyya
  gūthamakkhito eko uṇho āditto tattha paṇḍito sītalassa
  gūthamakkhitattā jigucchanto na gaṇhāti itaraṁ dahanabhayena. Tattha
  sītalassa gūthamakkhitassa jigucchāya agaṇhanaṁ viya ajjhattaṁ lajjidhammaṁ
  okkamitvā pāpassa akaraṇaṁ uṇhassa dahanabhayena agaṇhanaṁ viya
-------------------------------------------------
[page 201]
  Apāyabhayena pāpassa akaraṇaṁ veditabbaṁ.
      Sappatissavalakkhaṇā hiri vajjabhīrukabhayadassāvilakkhaṇaṁ ottappanti
  idaṁpi dvayaṁ pāpaparivajjaneyeva pākaṭaṁ hoti. Ekacco hi
  jātimahattapaccavekkhaṇā satthumahattapaccavekkhaṇā dāyajjamahattapacca-
  vekkhaṇā sabrahmacārimahattapaccavekkhaṇāti catūhi kāraṇehi
  sappatissavalakkhaṇaṁ hiriṁ samuṭṭhāpetvā pāpaṁ na karoti. Ekacco
  attānuvādabhayaṁ parānuvādabhayaṁ daṇḍabhayaṁ duggatibhayanti catūhi kāraṇehi
  vajjabhīrukabhayadassāvilakkhaṇaṁ ottappaṁ samuṭṭhāpetvā pāpaṁ na karoti.
  Tattha jātimahattapaccavekkhaṇādīni ceva attānuvādabhayādīni ca vitthāretvā
  kathetabbāni. Tesaṁ vitthāro aṅguttaraṭṭhakathāyaṁ vutto.
      Sukkadhammasamāhitāti idameva hirottappaṁ ādiṁ katvā kātabbā
  kusalā dhammā sukkadhammā nāma te sabbasaṅgāhikanayena catubhūmika-
  lokiyalokuttarā dhammā tehi samāhitā samannāgatāti attho.
  Santo sappurisā loketi kāyakammādīnaṁ santatāya santo.
  Kataññūkataveditāya sobhanā purisāti sappurisā. Loketi pana
  saṅkhāraloko sattaloko okāsaloko khandhaloko āyatanaloko
  dhātulokoti anekavidho. Tattha eko loko sabbe sattā
  āhāraṭṭhitikā .pe. Aṭṭhārasalokā aṭṭhārasadhātuyoti ettha
  saṅkhāraloko vutto. Khandhalokādayo tadantogadhāyeva. Ayaṁ loko
  paraloko devaloko manussalokoti ādīsu pana sattaloko vutto.
-------------------------------------------------
[page 202]
        Yāvatā candimasuriyā disābhanti virocanā
        tāvatā sahassadhā loko ettha te vattatī vasoti
  ettha okāsaloko vutto. Tesu idha sattaloko adhippeto.
  Sattalokasmiṁ hiyeva evarūpā sappurisā te devadhammāti vuccareti.
  Tattha devāti sammatidevā upapattidevā visuddhidevāti tividhā.
  Tesu mahāsammatakālato paṭṭhāya lokena devāti sammatattā
  rājarājakumārādayo sammatidevā nāma. Devaloke upapannā
  upapattidevā nāma. Khīṇāsavā visuddhidevā nāma. Vuttaṁpi cetaṁ
  sammatidevā nāma rājāno deviyo rājakumārā ca upapattidevā nāma
  bhummadeve upādāya taduttariṁ devā visuddhidevā nāma buddhapaccekabuddha-
  khīṇāsavāti. Imesaṁ devānaṁ dhammā devadhammāti. Vuccareti vuccanti.
  Hirottappamūlakā hi kusalā dhammā kusalasampadāya devaloke nibbattiyā
  ca visuddhibhāvassa ca kāraṇaṭṭhena tividhānaṁ cetesaṁ devānaṁ dhammāti
  devadhammā tehi devadhammehi samannāgatā puggalāpi devadhammā.
  Tasmā puggalādhiṭṭhānāya desanāya te dhamme dassento santo
  sappurisā loke devadhammāti vuccareti āha.
      Yakkho idaṁ dhammadesanaṁ sutvā pasanno bodhisattaṁ āha
  paṇḍita ahaṁ tumhākaṁ pasanno ekaṁ bhātaraṁ demi kataraṁ ānemīti.
  Kaniṭṭhaṁ ānehīti. Paṇḍita tvaṁ kevalaṁ devadhamme jānāsiyeva
  na pana tesu vattesīti. Kiṁkāraṇāti. Yaṁkāraṇā jeṭṭhakaṁ
  ṭhapetvā kaniṭṭhaṁ āharāpento jeṭṭhāpacāyikakammaṁ na karosīti.
-------------------------------------------------
[page 203]
  Devadhammevāhaṁ yakkha jānāmi tesu pavattāmi mayaṁ hi idaṁ araññaṁ
  etaṁ nissāya paviṭṭhā etassa hi atthāya amhākaṁ pitaraṁ etassa
  mātā rajjaṁ yāci amhākaṁ pana pitā taṁ varaṁ adatvā amhākaṁ
  anurakkhaṇatthāya araññe vāsaṁ anujāni so kumāro anuvattitvā
  amhehi saddhiṁ āgato taṁ araññe yakkho khādīti vuttepi na
  koci saddahissati tenāhaṁ garahabhayabhīto tameva ānāpemīti.
  Sādhu sādhu paṇḍita tvaṁ devadhamme jānāsi tesu ca vattesīti
  pasannacitto yakkho bodhisattassa sādhukāraṁ datvā dvepi bhātaro
  ānetvā adāsi. Atha naṁ bodhisatto āha samma tvaṁ pubbe
  attanā katena pāpakammena paresaṁ maṁsalohitabhakkho yakkho hutvā
  nibbatto idāni punapi pāpameva karosi pāpakammaṁ hi nirayādīhi
  muccituṁ na dassati tasmā ito paṭṭhāya pāpaṁ pahāya kusalaṁ
  karohīti. Asakkhi ca pana naṁ dametuṁ. So taṁ yakkhaṁ dametvā
  tena saṁvidahitārakkho tattheva vasanto ekadivasaṁ nakkhattaṁ oloketvā
  pitu kālakatabhāvaṁ ñatvā yakkhaṁ ādāya bārāṇasiṁ gantvā rajjaṁ
  gahetvā candakumārassa uparajjaṁ suriyakumārassa senāpatiṭṭhānaṁ datvā
  yakkhassa ramaṇīye ṭhāne āvāsaṁ kāretvā yathā so aggapūjaṁ
  aggapupphaṁ aggagandhaṁ aggaphalaṁ aggabhattañca labhati tathā akāsi.
  So dhammena rajjaṁ kāretvā yathākammaṁ gato.
      Satthā idaṁ dhammadesanaṁ āharitvā dassetvā saccāni pakāsesi.
  Saccapariyosāne so bhikkhu sotāpattiphale patiṭṭhahi.
-------------------------------------------------
[page 204]
  Sammāsambuddhopi dve vatthūni kathetvā anusandhiṁ ghaṭetvā jātakaṁ
  samodhānesi tadā udakarakkhaso bahubhaṇḍakabhikkhu ahosi suriyakumāro
  ānando candakumāro sārīputto jeṭṭhabhātā mahissāsakumāro pana
  ahameva ahosīti.
                    Devadhammajātakaṁ chaṭṭhaṁ.
                  --------------------
                      7 Kaṭṭhahārijātakaṁ
      putto tyāhaṁ mahārājāti idaṁ satthā jetavane viharanto
  vāsabhakhattiyaṁ ārabbha kathesi.
      Vāsabhakhattiyāya vatthu dvādasanipāte bhaddasālajātake
  āvibhavissati. Sā kira mahānāmassa sakkassa dhītā nāgamaṇḍāya
  nāma dāsiyā kucchismiṁ jātā kosalarājassa aggamahesī ahosi.
  Sā rañño puttaṁ vijāyi. Rājā panassā pacchā dāsibhāvaṁ ñatvā
  ṭhānā parihāpesi puttassa viḍūḍabhassāpi ṭhānā parihāpesiyeva
  ubhopi attano nivesaneyeva vasanti. Satthā taṁ kāraṇaṁ ñatvā
  pubbaṇhasamaye pañcasatabhikkhuparivuto rañño nivesanaṁ gantvā
  paññattāsane nisīditvā mahārāja kahaṁ vāsabhakhattiyāti āha.
  Rājā taṁ kāraṇaṁ ārocesi. Mahārāja vāsabhakhattiyā kassa
  dhītāti. Mahānāmassa bhanteti. Āgacchamānā kassa āgatāti.
  Mayhaṁ bhanteti. Mahārāja esā rañño dhītā rañño ca āgatā
-------------------------------------------------
[page 205]
  Rājānaññeva paṭicca puttaṁ labhi so putto kiṁkāraṇā pitu
  santakassa rajjassa sāmiko na hoti pubbe rājāno muhuttikāya
  kaṭṭhahārikāya kucchismiṁ puttaṁ labhitvā puttassa rajjaṁ adaṁsūti.
  Rājā tassatthassāvibhāvatthāya bhagavantaṁ yāci. Bhagavā bhavantarena
  paṭicchannaṁ kāraṇaṁ pākaṭaṁ akāsi.
      Atīte bārāṇasiyaṁ brahmadatto rājā mahantena yasena
  uyyānaṁ gantvā tattha pupphaphalalobhena vicaranto uyyānavanasaṇḍe
  gāyitvā dārūni uddharamānaṁ ekaṁ itthiṁ disvā paṭibaddhacitto
  saṁvāsaṁ kappesi. Taṁ khaṇaññeva bodhisatto tassā kucchiyaṁ paṭisandhiṁ
  gaṇhi. Tāvadeva tassā vajirapūritā viya garukā kucchi ahosi.
  Sā gabbhassa patiṭṭhitabhāvaṁ ñatvā gabbho me deva patiṭṭhitoti
  āha. Rājā aṅgulimuddikaṁ datvā sace dhītā hoti idaṁ
  vissajjetvā poseyyāsi sace putto hoti muddikāya saddhiṁ
  mama santikaṁ āneyyāsīti vatvā pakkāmi. Sāpi paripakkagabbhā
  bodhisattaṁ vijāyi. Tassa ādhāvitvā paridhāvitvā vicaraṇakāle
  kīḷāmaṇḍale kīḷantassa evaṁ vattāro honti nippitikenamhā
  pahaṭāti. Taṁ sutvā bodhisatto mātu santikaṁ gantvā amma ko
  mayhaṁ pitāti pucchi. Tāta tvaṁ bārāṇasirañño puttoti. Amma
  atthi pana koci sakkhīti. Tāta rājā idaṁ muddikaṁ datvā sace
  dhītā hoti vissajjetvā poseyyāsi sace putto hoti imāya
  muddikāya saddhiṁ āneyyāsīti vatvā gatoti. Amma evaṁ sante
-------------------------------------------------
[page 206]
  Kasmā maṁ pitu santikaṁ na nesīti. Sā puttassa ajjhāsayaṁ ñatvā
  rājadvāraṁ gantvā rañño ārocāpesi raññā ca pakkosāpitā
  pavisitvā rājānaṁ vanditvā ayaṁ te deva puttoti āha. Rājā
  jānantopi parisamajjhe lajjāya na mayhaṁ puttoti āha. Ayante
  deva muddikā idaṁ sañjānāsīti. Ayaṁpi mayhaṁ muddikā na hotīti.
  Deva idāni ṭhapetvā saccakiriyaṁ añño mama sakkhī natthi sacāyaṁ
  dārako tumhe paṭicca jāto khitto ākāse tiṭṭhatu no ce
  bhūmiyaṁ patitvā maratūti bodhisattassa pāde gahetvā ākāse
  khipi. Bodhisatto ākāse pallaṅkaṁ ābhujitvā nisinno
  madhurassarena pitu dhammaṁ kathento idaṁ gāthamāha
      putto tyāhaṁ mahārāja tvaṁ maṁ posa janādhipa
      aññepi devo poseti kiñca devo sakaṁ pajanti.
      Tattha putto tyāhanti putto te ahaṁ. Putto ca nāmesa
  atrajo khetrajo antevāsiko dinnakoti catubbidho. Tattha attānaṁ
  paṭicca jāto atrajo nāma. Sayanapiṭṭhe pallaṅke ureti
  evamādīsu nibbatto khetrajo nāma. Santike sippuggaṇhaṇako
  antevāsiko nāma. Posāvanatthāya dinno dinnako nāma.
  Idha pana atrajaṁ sandhāya puttoti vuttaṁ. Catūhi saṅgahavatthūhi janaṁ
  rañjetīti rājā. Mahanto rājā mahārājā. Taṁ āmantento
  āha mahārājāti. Tvaṁ maṁ posa janādhipāti mahājanajeṭṭhaka
-------------------------------------------------
[page 207]
  Tvaṁ maṁ posa bharassu vāsehīti. Aññepi devo posetīti aññe
  hatthibandhādayo manusse hatthiassādayo tiracchānagate ca bahujane
  devo poseti. Kiñca devo sakaṁ pajanti ettha pana kiñcāti
  garahatthe ca anuggahatthe ca nipāto. Sakaṁ pajaṁ attano puttaṁ
  maṁ devo na posetīti ovadanto garahati nāma. Aññe bahū
  jane posetīti vadanto anuggaṇhāti nāma. Iti bodhisatto
  garahantopi kiñca devo sakaṁ pajanti āha.
      Rājā bodhisattassa ākāse nisīditvā evaṁ dhammaṁ desentassa
  sutvā ehi tāta taṁ ahameva posessāmīti hatthaṁ pasāresi.
  Hatthasahassaṁ pasārayittha. Bodhisatto aññassa hatthe anotaritvā
  raññova hatthe otaritvā aṅke nisīdi. Rājā tassa uparajjaṁ
  datvā mātaraṁ aggamahesiṁ akāsi. So pitu accayena kaṭṭhabāhanarājā
  nāma hutvā dhammena rajjaṁ kāretvā yathākammaṅgato.
      Satthā kosalarañño idaṁ dhammadesanaṁ āharitvā dve vatthūni
  dassetvā anusandhiṁ ghaṭetvā jātakaṁ samodhānesi tadā mātā
  mahāmāyādevī ahosi pitā suddhodanamahārājā kaṭṭhabāhanarājā
  pana ahameva ahosīti.
                    Kaṭṭhahārijātakaṁ sattamaṁ.
                 -----------------------
-------------------------------------------------
[page 208]
                       8 Gāmanijātakaṁ
      api ataramānānanti idaṁ satthā jetavane viharanto ossaṭṭhaviriyaṁ
  bhikkhuṁ ārabbha kathesi.
      Imasmiṁ pana jātake paccuppannavatthuñca atītavatthuñca ekādasanipāte
  saṁvarajātake āvibhavissati. Vatthuṁ hi tasmiñca imasmiṁ ca ekasadisameva
  gāthā pana nānā. Gāmanikumāro bodhisattassa ovāde ṭhatvā
  bhātikasatassa kaniṭṭhopi hutvā bhātikasataparivārito setacchattassa heṭṭhā
  varapallaṅke nisinno attano yasasampattiṁ oloketvā ayaṁ mayhaṁ
  yasasampatti amhākaṁ ācariyassa santakāti tuṭṭho idaṁ udānaṁ udānesi
        api ataramānānaṁ phalāsāva samijjhati
        vipakkabrahmacariyosmi evaṁ jānāhi gāmanīti.
      Tattha apīti nipātamattaṁ. Ataramānānanti paṇḍitānaṁ
  ovāde ṭhatvā aturitvā avegāyitvā upāyena kammaṁ karontānaṁ.
  Phalāsāva samijjhatīti yathāpaṭṭhite phale āsā tassa phalassa
  nipphattiyā samijjhatiyeva. Athavā. Phalāsāti āsāya phalaṁ
  yathāpaṭṭhitaṁ phalaṁ samijjhatiyevāti attho. Vipakkabrahmacariyosmīti
  ettha cattāri saṅgahavatthūni seṭṭhacariyattā brahmacariyaṁ nāma.
  Tañca taṁmūlikāya yasasampattiyā paṭiladdhattā vipakkaṁ nāmayeva.
-------------------------------------------------
[page 209]
  So tassa yaso nipphanno sopi seṭṭhaṭṭhena brahmacariyaṁ nāma.
  Tenāha vipakkabrahmacariyosmīti. Evaṁ jānāhi gāmanīti katthaci
  gāmikapurisopi gāmajeṭṭhakopi gāmani idha pana sabbajanajeṭṭhakaṁ
  attānaṁ sandhāyāha ambho gāmani tvaṁ etaṁ kāraṇaṁ evaṁ
  jānāhi ācariyaṁ nissāya bhātikasataṁ atikkamitvā idaṁ mahārajjaṁ
  pattosmīti udānaṁ udānesi.
      Tasmiṁ pana rajjaṁ sampatte sattaṭṭhadivasaccayena sabbe bhātaro
  attano vasanaṭṭhānaṁ gatā. Gāmanirājā dhammena rajjaṁ kāretvā
  yathākammaṅgato. Bodhisattopi puññāni katvā yathākammaṅgato.
      Satthā idaṁ dhammadesanaṁ āharitvā dassetvā saccāni
  pakāsesi. Saccapariyosāne ossaṭṭhaviriyo bhikkhu arahatte
  patiṭṭhitoti. Satthā dve vatthūni kathetvā anusandhiṁ ghaṭetvā
  jātakaṁ samodhānesi tadā gāmanirājā ānando ācariyo pana
  ahamevāti.
                     Gāmanijātakaṁ aṭṭhamaṁ.
                   -------------------
-------------------------------------------------
[page 210]
                       9 Maghadevajātakaṁ
      uttamaṅgaruhā mayhanti idaṁ satthā jetavane viharanto
  mahābhinikkhamanaṁ ārabbha kathesi. Taṁ heṭṭhā nidānakathāya kathitameva.
  Tasmiṁ pana kāle bhikkhū dasabalassa nekkhammaṁ vaṇṇayantā nisīdiṁsu. Atha
  satthā dhammasabhaṁ āgantvā buddhāsane nisinno bhikkhū āmantetvā
  kāya nuttha bhikkhave etarahi kathāya sannisinnāti pucchi. Bhante na
  aññāya kathāya tumhākaṁyeva pana nekkhammaṁ vaṇṇayamānā nisinnamhāti.
  Na bhikkhave tathāgato etarahiyeva nekkhammaṁ nikkhanto pubbepi
  nikkhantoyevāti āha. Bhikkhū tassatthassāvibhāvatthaṁ bhagavantaṁ yāciṁsu.
  Bhagavā bhavantarena paṭicchannaṁ kāraṇaṁ pākaṭaṁ akāsi.
      Atīte videharaṭṭhe mithilāyaṁ maghadevo nāma rājā ahosi
  dhammiko dhammarājā. So dīghamaddhānaṁ khepetvā ekadivasaṁ kappakaṁ
  āmantesi yadā me samma kappaka sirasmiṁ palitāni passeyyāsi
  atha me āroceyyāsīti. Kappakopi dīghamaddhānaṁ khepetvā ekadivasaṁ
  rañño añjanavaṇṇānaṁ kesānaṁ antare ekameva palitaṁ disvā
  deva ekaṁ te palitaṁ dissatīti ārocesi. Tenahi me samma taṁ
  palitaṁ uddharitvā pāṇimhi ṭhapehīti. Evaṁ vutte suvaṇṇasaṇḍāsena
  uddharitvā rañño pāṇimhi patiṭṭhāpesi. Tadā rañño
  caturāsītivassasahassāni āyu avasiṭṭhaṁ ahosi. Evaṁ santepi palitaṁ
-------------------------------------------------
[page 211]
  Disvā maccurājānaṁ āgantvā samīpe ṭhitaṁ viya attānaṁ
  ādittapaṇṇasālaṁ paviṭṭhaṁ viya ca maññamāno saṁvegaṁ āpajjitvā
  bālamaghadeva yāva palitassuppādā nāma ime kilese jahituṁ nāsakkhīti
  cintesi. Tasseva palitapātubhūtaṁ āvajjentassa antodāho uppajji
  sarīre sedā muñciṁsu sāṭakā pīḷetvā apanetabbākārappattā
  ahesuṁ. So ajjeva mayā nikkhamitvā pabbajituṁ vaṭṭatīti.
  Kappakassa sattasahassuṭṭhānakaṁ gāmavaraṁ datvā jeṭṭhaputtaṁ
  pakkosāpetvā tāta mama sīse palitaṁ pātubhūtaṁ mahallakomhi
  jāto bhuttā kho pana me manussakāmā idāni dibbakāme
  pariyesissāmi nekkhammakālo mayhaṁ tvaṁ idaṁ rajjaṁ paṭipajja
  ahaṁ pana pabbajitvā maghadevāmbavanuyyāne vasanto samaṇadhammaṁ
  karissāmīti āha. Taṁ evaṁ pabbajitukāmaṁ amaccā upasaṅkamitvā
  deva kiṁ tumhākaṁ pabbajjākāraṇanti pucchiṁsu. Rājā palitaṁ hatthena
  gahetvā amaccānaṁ idaṁ gāthamāha
         uttamaṅgaruhā mayhaṁ ime jātā vayoharā
         pātubhūtā devadūtā pabbajjāsamayo mamanti.
      Tattha uttamaṅgaruhāti kesā. Kesā hi sabbesaṁ hatthapādādīnaṁ
  aṅgānaṁ uttame sirasmiṁ ruḷhattā uttamaṅgaruhāti vuccanti. Ime
  jātā vayoharāti passatha tātā palitapātubhāvena tiṇṇaṁ vayānaṁ
  haraṇato ime jātā vayoharā. Pātubhūtāti nibbattā.
-------------------------------------------------
[page 212]
      Devoti maccu tassa dūtāti devadūtā. Sirasmiṁ hi palitesu
  pātubhūtesu maccurājassa santike ṭhito viya hoti tasmā palitāti
  maccudevassa dūtāti vuccanti. Devā viya dūtātipi devadūtā.
  Yathā hi alaṅkatapaṭiyattāya devatāya ākāse ṭhatvā asukadivase
  tvaṁ marissasīti vutto viya tatheva hoti. Evaṁ sirasmiṁ palitesu
  pātubhūtesu devatāya byākaraṇasadisameva hoti tasmā palitāni
  devasadisā dūtāti vuccanti. Visuddhidevānaṁ dūtātipi devadūtā.
  Sabbabodhisattā hi jiṇṇabyādhimatapabbajite disvāva saṁvegamāpajjitvā
  nikkhamma pabbajanti. Yathāha
                jiṇṇañca disvā dukkhitañca byādhitaṁ
                matañca disvā gatamāyusaṅkhyaṁ
                kāsāvavatthaṁ pabbajitañca disvā
                tasmā ahaṁ pabbajitomhi rājāti.
      Iminā pariyāyena palitāni visuddhidevānaṁ dūtattā devadūtāti
  vuccanti. Pabbajjāsamayo mamanti gihibhāvato nikkhamanaṭṭhena pabbajjāti
  laddhanāmassa samaṇaliṅgagahaṇassa kālo mayhanti dasseti.
      So evaṁ vatvā taṁ divasameva rajjaṁ pahāya isipabbajjaṁ
  pabbajitvā tasmiṁyeva maghāmbavane viharanto caturāsītivassasahassāni
  cattāro brahmavihāre bhāvetvā aparihīnajjhāne ṭhito kālaṁ katvā
  brahmaloke nibbattitvā puna tato cuto mithilāyameva nemi nāma
  rājā hutvā ossakkamānaṁ attano vaṁsaṁ ghaṭetvā tattheva ambavane
-------------------------------------------------
[page 213]
  Pabbajitvā brahmavihāre bhāvetvā puna brahmalokūpagova ahosi.
      Satthāpi na bhikkhave tathāgato idāneva mahābhinikkhamanaṁ nikkhamanto
  pubbepi nikkhantoyevāti vatvā idaṁ dhammadesanaṁ āharitvā dassetvā
  cattāri ariyasaccāni pakāsesi. Saccapariyosāne keci sotāpannā
  ahesuṁ keci sakadāgāmino keci anāgāmino. Iti bhagavā imāni dve
  vatthūni kathetvā anusandhiṁ ghaṭetvā jātakaṁ samodhānesi tadā kappako
  ānando ahosi putto rāhulo maghadevarājā pana ahamevāti.
                     Maghadevajātakaṁ navamaṁ.
                  --------------------
                      10 Sukhavihārijātakaṁ
      yañca aññe na rakkhantīti idaṁ satthā anupiyanagaraṁ nissāya
  anupiyāmbavane viharanto sukhavihāriṁ bhaddiyattheraṁ ārabbha kathesi.
  Sukhavihārī bhaddiyatthero chakhattiyasamāgame upālisattamo pabbajito. Tesu
  bhaddiyatthero ca kimbilatthero ca bhagutthero ca upālitthero ca arahattaṁ
  pattā ānandatthero sotāpanno jāto anuruddhatthero dibbacakkhuko
  devadatto jhānalābhī jāto. Channaṁ pana khattiyānaṁ vatthu yāva
  anupiyanagarā kaṇḍahālajātake āvibhavissati. Āyasmā pana bhaddiyo
  rājakāle attānaṁ rakkhanto rakkhāsaṁvidhānadevatāva bahūhi rakkhāhi
  rakkhiyamānassa upari pāsādatale mahāsayane parivattamānassāpi
  attano bhayuppattiñca disvā idāni arahattaṁ patvā
-------------------------------------------------
[page 214]
  Araññādīsu yatthakatthaci viharantopi attano vigatabhayattañca
  samanupassanto aho sukhaṁ aho sukhanti udānaṁ udānesi. Taṁ sutvā
  bhikkhū āyasmā bhaddiyo aññaṁ byākarotīti bhagavato ārocesuṁ.
  Bhagavā na bhikkhave bhaddiyo idāneva sukhavihārīyeva pubbepi
  sukhavihārīyevāti āha. Bhikkhū tassatthassāvibhāvatthāya bhagavantaṁ
  yāciṁsu. Bhagavā bhavantarena paṭicchannaṁ kāraṇaṁ pākaṭaṁ akāsi.
      Atīte bārāṇasiyaṁ brahmadatte rajjaṁ kārayamāne bodhisatto
  udiccabrāhmaṇamahāsālo hutvā kāmesu ādīnavaṁ nekkhamme cānisaṁsaṁ
  disvā kāme pahāya himavantaṁ pavisitvā isipabbajjaṁ pabbajitvā aṭṭha
  samāpattiyo nibbattesi. Parivāropissa mahā ahosi pañca tāpasasatāni.
  So vassakāle himavantato nikkhamitvā tāpasagaṇaparivuto gāmanigamādīsu
  cārikañcaranto bārāṇasiṁ patvā rājānaṁ nissāya rājuyyāne
  vāsaṁ kappesi. Tattha vassike cattāro māse vasitvā rājānaṁ
  āpucchi. Atha naṁ rājā bhante tumhe mahallakā kiṁ vo himavantena
  antevāsike himavantaṁ pesetvā idheva vasathāti yāci. Bodhisatto
  jeṭṭhantevāsikaṁ pañca tāpasasatāni sampaṭicchāpetvā gaccha
  tvaṁ imehi saddhiṁ himavante vasa ahampana idheva vasissāmīti
  te uyyojetvā sayaṁ tattheva vāsaṁ kappesi. So panassa
  jeṭṭhantevāsiko rājapabbajito mahantaṁ rajjaṁ pahāya
  pabbajitvā kasiṇaparikammaṁ katvā aṭṭhasamāpattilābhī ahosi. So
  tāpasehi saddhiṁ himavante vasamāno ekadivasaṁ ācariyaṁ daṭṭhukāmo
-------------------------------------------------
[page 215]
  Hutvā te tāpase āmantetvā tumhe anukkaṇṭhamānā idheva vasatha
  ahaṁ ācariyaṁ disvā āgacchissāmīti ācariyassa santikaṁ gantvā
  vanditvā paṭisanthāraṁ katvā ekaṁ taṭṭikaṁ attharitvā ācariyassa
  santikeyeva nipajji. Tasmiṁ ca samaye rājā tāpasaṁ passissāmīti
  uyyānaṁ gantvā vanditvā ekamantaṁ nisīdi. Antevāsikatāpaso
  rājānaṁ disvāpi neva uṭṭhāsi nipannakoyeva pana aho sukhaṁ aho
  sukhanti udānaṁ udānesi. Rājā ayaṁ tāpaso maṁ disvāpi na
  uṭṭhitoti anattamano bodhisattaṁ āha bhante ayaṁ tāpaso yathicchakaṁ
  bhutto bhavissati udānaṁ udānento sukhaseyyameva kappetīti. Mahārāja
  ayaṁ tāpaso pubbe tumhādisova eko rājā ahosi svāyaṁ
  ahaṁ pubbe gihikāle rajjasiriṁ anubhavanto āvudhahatthehi bahūhi
  rakkhiyamānopi evarūpaṁ sukhaṁ nāma nālatthanti attano pabbajjāsukhaṁ
  jhānasukhaṁ ārabbha idaṁ udānaṁ udānesīti evañca pana vatvā
  bodhisatto rañño dhammakathaṁ kathetuṁ idaṁ gāthamāha
      yañca aññe na rakkhanti yo ca aññe na rakkhati
      sa ve rāja sukhaṁ seti kāmesu anapekkhavāti.
      Tattha yañca aññe na rakkhantīti yaṁ puggalaṁ aññe bahū puggalā
  na rakkhanti. Yo ca aññe na rakkhatīti yopi ekako ahaṁ rajjaṁ
  kāremīti aññe bahū na rakkhanti. Sa ve rāja sukhaṁ setīti
  mahārāja so puggalo eko adutiyo pavivitto kāyikacetasika-
  sukhasamaṅgī hutvā sukhaṁ seti. Idañca desanāsīsameva na kevalameva
-------------------------------------------------
[page 216]
  Sukhaṁ setiyeva evarūpo pana puggalo sukhaṁ gacchati tiṭṭhati nisīdati
  sayati sabbiriyāpathesu sukhappattova hoti. Kāmesu anapekkhavāti
  vatthukāmakilesakāmesu apekkhāvirahito vigatacchandarāgo nittaṇho
  evarūpo puggalo sabbiriyāpathesu sukhaṁ viharati mahārājāti.
      Rājā dhammadesanaṁ sutvā tuṭṭhamānaso vanditvā nivesanameva
  gato. Antevāsikopi ācariyaṁ vanditvā himavantameva gato.
  Bodhisatto pana tattheva viharanto aparihīnajjhāno kālaṁ katvā
  brahmaloke nibbatti.
      Satthā idaṁ dhammadesanaṁ āharitvā dassetvā dve vatthūni
  kathetvā anusandhiṁ ghaṭetvā jātakaṁ samodhānesi tadā antevāsiko
  bhaddiyatthero ahosi gaṇasatthā pana ahamevāti.
                    Sukhavihārijātakaṁ dasamaṁ.
                    Apaṇṇakavaggo paṭhamo.
                  ---------------------
-------------------------------------------------
[page 217]
                      2 Sīlavaggavaṇṇanā
                        --------
                       1 lakkhaṇajātakaṁ
      hoti sīlavataṁ atthoti idaṁ satthā rājagahaṁ upanissāya veḷuvane
  viharanto devadattaṁ ārabbha kathesi. Devadattassa vatthu yāva
  abhimārapayojanā kaṇḍahālajātake āvibhavissati yāva dhanapālaka-
  vissajjanā pana cullahaṁsajātake āvibhavissati yāva paṭhavippavesanā
  bārasanipāte samuddabāṇijajātake āvibhavissati.
      Ekasmiṁ samaye devadatto pañca vatthūni yācitvā alabhanto
  saṅghaṁ bhinditvā pañca bhikkhusatāni ādāya gayāsīse viharati. Atha
  tesaṁ bhikkhūnaṁ ñāṇaṁ paripākaṁ agamāsi. Taṁ ñatvā satthā dve
  aggasāvake āmantesi sārīputtā tumhākaṁ nissitakā pañcasatā
  bhikkhū devadattassa laddhiṁ rocetvā tena saddhiṁ gatā idāni pana
  tesaṁ ñāṇaṁ paripākaṁ gataṁ tumhe bahūhi bhikkhūhi saddhiṁ tattha gantvā
  tesaṁ dhammaṁ desetvā te bhikkhū maggaphalehi pabodhetvā gahetvā
  āgacchathāti. Te tattheva gantvā tesaṁ dhammaṁ desetvā
  maggaphalehi pabodhetvā punadivase aruṇuggamanavelāya te bhikkhū ādāya
  veḷuvanameva āgamiṁsu. Āgantvā ca pana sārīputtattherassa bhagavantaṁ
-------------------------------------------------
[page 218]
  Vanditvā ṭhitakāle bhikkhū theraṁ pasaṁsitvā bhagavantaṁ āhaṁsu bhante
  amhākaṁ jeṭṭhakabhātiko dhammasenāpati pañcahi bhikkhusatehi parivuto
  āgacchanto ativiya sobhati devadatto pana parihīnaparivāro jātoti.
  Na bhikkhave sārīputto idāneva ñātisaṅghaparivuto āgacchanto sobhati
  pubbepi sobhatiyeva devadattopi na idāneva gaṇato parihīno
  pubbepi parihīnoyevāti. Bhikkhū tassatthassāvibhāvatthāya bhagavantaṁ
  yāciṁsu. Bhagavā bhavantarena paṭicchannaṁ kāraṇaṁ pākaṭaṁ akāsi.
      Atīte magadharaṭṭhe rājagahanagare eko magadharājā rajjaṁ kāresi.
  Tadā bodhisatto migayoniyaṁ paṭisandhiṁ gahetvā vuḍḍhiṁ patto
  migasahassaparivāro araññe vasati. Tassa lakkhaṇo ca kāḷo cāti
  dve puttā ahesuṁ. So attano mahallakakāle tātā ahaṁ
  idāni mahallako tumhe idaṁ gaṇaṁ pariharathāti pañca pañca
  migasatāni ekekaṁ puttaṁ paṭicchāpesi. Tato paṭṭhāya dvepi janā
  migagaṇaṁ pariharanti. Magadharaṭṭhasmiñca sassasamaye kiṭṭhasambādhe
  araññe migānaṁ paripantho hoti. Manussā sassakhādakānaṁ migānaṁ
  māraṇatthāya tattha opātaṁ khaṇanti sūlāni ropenti pāsāṇayantāni
  sajjanti kūṭapāsādayo pāse oḍenti. Bahū migā vināsaṁ āpajjanti.
  Bodhisatto kiṭṭhasambādhasamayaṁ ñatvā putte pakkosāpetvā
  āha tātā ayaṁ kiṭṭhasambādhasamayo bahū migā vināsaṁ pāpuṇanti
  mayaṁ mahallakā yena tenupāyena ekasmiṁ ṭhāne vītināmessāma
  tumhe tumhākaṁ migagaṇe gahetvā araññe pabbatapādaṁ pavisitvā
-------------------------------------------------
[page 219]
  Sassānaṁ uddhaṭakāle āgaccheyyāthāti. Te sādhūti pitu vacanaṁ
  paṭissuṇitvā saparivārā nikkhamiṁsu. Tesaṁ pana gamanāgamanamagge
  manussā jānanti imasmiṁ kāle migā pabbataṁ ārohanti imasmiṁ
  kāle orohantīti. Te tattha tattha paṭicchannaṭṭhāne nisinnā
  bahū mige vijjhitvā mārenti. Kāḷamigopi attano dandhatāya imāya
  nāma velāya gantabbanti ajānanto migagaṇaṁ ādāya pubbaṇhepi
  sāyaṇhepi padosepi paccūsepi gāmadvārena gacchati. Manussā tattha
  tattha pakatiyāva ṭhitā ca nisinnā ca bahū mige vināsaṁ gamenti.
  Evaṁ so attano dandhatāya bahū mige vināsaṁ pāpetvā appakeheva
  migehi araññe pāvisi. Lakkhaṇamigo pana paṇḍito byatto
  upāyakusalo imāya velāya gantabbaṁ imāya velāya na gantabbanti
  jānāti. So gāmadvārena na gacchati divāpi na gacchati
  padosepi paccūsepi na gacchati migagaṇaṁ ādāya aḍḍharattikasamayeneva
  gacchati tasmā ekaṁpi migaṁ avināsetvā araññaṁ pāvisi. Te
  tattha cattāro māse vasitvā sassesu uddhaṭesu pabbatā otariṁsu.
  Kāḷo pacchā gacchantopi purimanayeneva avasesamigepi vināsaṁ pāpento
  ekakova āgami. Lakkhaṇo pana ekaṁ migampi avināsetvā pañcahi
  migasatehi parivuto mātāpitūnaṁ santikaṁ āgami. Bodhisattopi dve
  putte āgacchante disvā migiyā saddhiṁ mantento idaṁ gāthaṁ
  samuṭṭhāpesi.
-------------------------------------------------
[page 220]
         Hoti sīlavataṁ attho paṭisanthāravuttinaṁ
         lakkhaṇaṁ passa āyantaṁ ñātisaṅghapurakkhitaṁ
         atha passasimaṁ kāḷaṁ suvihīnaṁva ñātibhīti.
      Tattha sīlavatanti sukhasīlatāya sīlavantānaṁ ācārasampannānaṁ.
  Atthoti vuḍḍhi. Paṭisanthāravuttinanti dhammapaṭisanthāro ca
  āmisapaṭisanthāro ca etesu vuttinoti paṭisanthāravuttino. Tesaṁ
  paṭisanthāravuttīnaṁ. Ettha ca pāpanivāraṇa ovādānusāsanādivasena
  dhammapaṭisanthāro gocaralābhāpanagilānupaṭṭhānadhammikarakkhāvasena
  āmisapaṭisanthāro veditabbo. Idaṁ vuttaṁ hoti imesu dvīsu
  paṭisanthāresu ṭhitānaṁ ācārasampannānaṁ paṇḍitānaṁ vuḍḍhi nāma hoti.
  Idāni taṁ vuḍḍhiṁ dassetuṁ migamātaraṁ ālapanto lakkhaṇaṁ passāti
  ādimāha. Tatrāyaṁ saṅkhepattho ācārapaṭisanthārasampannaṁ attano
  puttaṁ ekaṁ migampi avināsetvā ñātisaṅghena purakkhitaṁ parivāritaṁ
  āgacchantaṁ passa tāya pana ācārapaṭisanthārasampadāya vihīnaṁ dandhapaññaṁ
  atha passasimaṁ kāḷaṁ ekampi ñātiṁ avasesetvā suvihīnameva ñātīhi
  ekakaṁ āgacchantanti.
      Evaṁ puttaṁ abhinanditvā pana bodhisatto yāvatāyukaṁ ṭhatvā
  yathākammaṅgato.
      Satthā na bhikkhave sārīputto idāneva ñātisaṅghaparivuto
  sobhati pubbepi sobhatiyeva na devadatto etarahiyeva gaṇamhā
  parihīno pubbepi parihīnoyevāti idaṁ dhammadesanaṁ āharitvā dassetvā
-------------------------------------------------
[page 221]
  Dve vatthūni kathetvā anusandhiṁ ghaṭetvā jātakaṁ samodhānesi tadā
  kāḷo devadatto ahosi parisāpissa devadattaparisā lakkhaṇo
  sārīputto parisāpissa buddhaparisā mātā rāhulamātā ahosi
  pitā pana ahameva ahosīti.
                     Lakkhaṇajātakaṁ paṭhamaṁ.
                    ----------------
                      2 Nigrodhamigajātakaṁ
      nigrodhameva seveyyāti imaṁ satthā jetavane viharanto
  kumārakassapattherassa mātaraṁ bhikkhuniṁ ārabbha kathesi.
      Sā kira rājagahanagare mahāvibhavassa seṭṭhino dhītā ahosi
  ussannakusalamūlā parimadditasaṅkhārā pacchimabhavikasattā. Antokūṭe
  padīpo viya tassā hadaye arahattūpanissayo jalati. Atha sā
  attānaṁ jānanakālato paṭṭhāya gehe anabhiratā pabbajitukāmā
  hutvā mātāpitaro āha ammatātā mayhaṁ gharāvāse cittaṁ
  nābhiramati ahaṁ niyyānike buddhasāsane pabbajitukāmā pabbājetha
  manti. Amma kiṁ vadesi imaṁ kulaṁ bahuvibhavaṁ tvañca amhākaṁ
  ekadhītā na labbhā tayā pabbajitunti. Sā punappunaṁ yācitvāpi
  mātāpitūnaṁ santikā pabbajjaṁ alabhamānā cintesi hotu patikulaṁ
  gatā sāmikaṁ ārādhetvā pabbajissāmīti. Sā vayappattā patikulaṁ
  gantvā sīlavatī kalyāṇadhammā agāraṁ ajjhāvasi. Athassā
-------------------------------------------------
[page 222]
  Saṁvāsamanvāya kucchiyaṁ gabbho patiṭṭhahi. Sā gabbhassa patiṭṭhitabhāvaṁ
  na aññāsi. Atha tasmiṁ nagare nakkhattaṁ ghosayiṁsu. Sakalanagaravāsino
  nakkhattaṁ kīḷiṁsu. Nagaraṁ devanagaraṁ viya alaṅkatapaṭiyattaṁ ahosi. Sā pana
  tāva uḷārāyapi nakkhattakīḷāya vattamānāya attano sarīraṁ na vilimpati
  nālaṅkaroti pakativeseneva carati. Atha naṁ sāmiko āha bhadde
  sakalanagaraṁ nakkhattanissitaṁ tvaṁ pana sarīraṁ na paṭijaggasi alaṅkāraṁ na
  karosi kiṁkāraṇāti. Sā āha ayyaputta dvattiṁsāyameva kuṇapehi
  pūritaṁ sarīraṁ kiṁ iminā alaṅkatena ayaṁ hi kāyo neva devatānimmito
  na brahmanimmito na suvaṇṇamayo na maṇimayo na haricandanamayo na
  puṇḍarīkakumudanīluppalagabbhasambhūto gūthaparipuṇṇo asuci na amatosadhaparipūrito
  atha kho kuṇape jāto mātāpetikasambhavo niccucchādanaparimaddana-
  bhedanaviddhaṁsanadhammo kaṭasivaḍḍhano taṇhupādinno sokānaṁ nidānaṁ
  paridevānaṁ vatthu sabbarogānaṁ āsayo kammakaraṇānaṁ paṭiggaho
  antopūti bahi niccaṁ paggharati kimikulānaṁ āvāso sīvatthikapāyāto
  maraṇapariyosāno sabbalokassa cakkhupathe parivattamānopi
        aṭṭhinahārusaṁyutto tacamaṁsavilepano
        chaviyā kāyo paṭicchanno yathābhūtaṁ na dissati
        antapūro udarapūro yakapeḷassa vatthino
        hadayassa papphāsassa vakkassa pihakassa ca
-------------------------------------------------
[page 223]
        Siṅghāṇikāya kheḷassa sedassa medakassa ca
        lohitassa lasikāya pittassa ca vasāya ca.
        Athassa navahi sotehi asūci savati sabbadā
        akkhimhā akkhigūthako kaṇṇamhā kaṇṇagūthako
        siṅghāṇikā ca nāsāto mukhena vamati ekadā
        pittaṁ semhañca vamati kāyamhā sedajallikā.
        Athassa susiraṁ sīsaṁ matthaluṅgena pūritaṁ.
        Subhato maññatī bālo avijjāya purakkhato.
        Anantādīnavo kāyo visarukkhasamūpamo
        āvāso sabbarogānaṁ puñjo dukkhassa kevalo.
        Sace imassa kāyassa anto bāhirato siyā
        daṇḍaṁ nūna gahetvāna kākasoṇe nivāraye.
        Duggandho asucīkāyo kuṇapo ukkarūpamo
        nindito cakkhubhūtehi kāyo bālābhinandito
        allacammapaṭicchanno navadvāro mahāvaṇo
        samantato paggharati asucipūtigandhiyo.
        Yadā ca so mato seti uddhumāto vinīlako
        apaviṭṭho susānasmiṁ anapekkhā honti ñātayo
        khādanti naṁ suvāṇā ca siṅgālā ca bakā kimi
        kākā gijjhā ca khādanti ye caññe sabbapāṇino.
-------------------------------------------------
[page 224]
        Sutvāna buddhavacanaṁ bhikkhu ca ñāṇavā idha
        so kho naṁ abhijānāti yathābhūtaṁ hi passati
        yathā idaṁ tathā etaṁ yathā etaṁ tathā idaṁ
        ajjhattañca bahiddhā ca kāye nandaṁ virajjahaṁ.
  Ayyaputta imaṁ kāyaṁ alaṅkaritvā kiṁ karissāmi nanu imassa
  alaṅkatakaraṇaṁ gūthapuṇṇaghaṭassa bahicittakammakaraṇaṁ viya hotīti.
  Seṭṭhiputto taṁ tassā vacanaṁ sutvā āha bhadde tvaṁ imassa
  sarīrassa evaṁ dose passamānā kasmā na pabbajissasīti.
  Ayyaputta ahaṁ pabbajjaṁ labhamānā ajjeva pabbajeyyanti.
  Seṭṭhiputto sādhu ahaṁ taṁ pabbājessāmīti vatvā mahādānaṁ
  pavattetvā mahāsakkāraṁ katvā mahantena parivārena bhikkhunūpassayaṁ
  netvā naṁ pabbājento devadattapakkhiyānaṁ bhikkhunīnaṁ santike
  pabbājesi. Sā pabbajjaṁ labhitvā paripuṇṇasaṅkappā attamanā
  ahosi. Athassā gabbhe paripākaṁ gacchante indriyānaṁ aññathattaṁ
  hatthapādapiṭṭhīnaṁ bahalattaṁ udarapaṭalassa ca mahattaṁ disvā bhikkhuniyo
  taṁ pucchiṁsu ayye tvaṁ gabbhinī viya paññāyasi kiṁ etanti.
  Ayyā idaṁ nāma kāraṇanti na jānāmi sīlampana me paripuṇṇanti.
  Atha naṁ tā bhikkhuniyo devadattassa santikaṁ netvā devadattaṁ
  pucchiṁsu ayya ayaṁ kuladhītā kicchena sāmikaṁ ārādhetvā pabbajjaṁ
  labhi idāni panassā gabbho paññāyati mayaṁ imassa gabbhassa
  gihikāle vā pabbajitakāle vā laddhabhāvaṁ na jānāma kiṁdāni
-------------------------------------------------
[page 225]
  Karomāti. Devadatto attano abuddhabhāvena khantimettānudayānañca
  natthitāya evaṁ cintesi devadattassa pakkhikā bhikkhunī kucchiyā gabbhaṁ
  pariharati devadatto pana ajjhupekkhatiyevāti mayhaṁ garahā uppajjissati
  mayā imaṁ uppabbājetuṁ vaṭṭatīti. So avīmaṁsitvā selaguḷaṁ
  pavaṭṭayamāno viya pakkhanditvā gacchatha imaṁ upabbājethāti
  āha. Tā tassa vacanaṁ sutvā uṭṭhāya vanditvā upassayaṁ gatā.
  Atha sā daharā bhikkhuniyo āha ayyā na devadattatthero buddho
  napi tassa santike mayhaṁ pabbajjā loke pana aggapuggalassa
  sammāsambuddhassa santike mayhaṁ pabbajjā sā pana me dukkhena laddhā
  mā naṁ antaradhāpetha etha maṁ gahetvā satthu santike jetavanaṁ
  gacchathāti. Tā taṁ ādāya rājagahā pañcacattāḷīsayojanikamaggaṁ
  atikkamma anupubbena jetavanaṁ patvā satthāraṁ vanditvā tamatthaṁ ārocesuṁ.
      Satthā cintesi kiñcāpi gihikāle etissā gabbho patiṭṭhito
  evaṁ santepi samaṇo gotamo devadattena jahitikaṁ ādāya caratīti
  aññatitthiyānaṁ okāso bhavissati tasmā imaṁ kathaṁ pacchindituṁ
  sarājikāya parisāya majjhe imaṁ adhikaraṇaṁ vinicchituṁ vaṭṭatīti. Punadivase
  rājānaṁ pasenadikosalaṁ mahāanāthapiṇḍikaṁ cūḷānāthapiṇḍikaṁ visākhaṁ
  mahāupāsikaṁ aññāni ca abhiññātāni mahākulāni pakkosāpetvā
  sāyaṇhasamaye catūsu parisāsu sannipatitāsu upālittheraṁ āmantesi
-------------------------------------------------
[page 226]
  Gaccha catupparisamajjhe imissā daharabhikkhuniyā kammaṁ sodhehīti. Sādhu
  bhanteti thero parisamajjhaṁ gantvā attano paññattāsane nisīditvā
  rañño purato visākhaṁ upāsikaṁ pakkosāpetvā imaṁ adhikaraṇaṁ
  paṭicchāpesi gaccha visākhe ayaṁ daharā asukamāse asukadivase
  pabbajitāti tattato ñatvā imassa gabbhassa pure vā pacchā vā
  laddhabhāvaṁ jānāhīti. Upāsikā sādhūti sampaṭicchitvā sāṇiṁ
  parikkhipāpetvā antosāṇiyaṁ daharabhikkhuniyā hatthapādanābhiudarapariyosānāni
  oloketvā māsadivase samānetvā gihibhāve gabbhassa laddhabhāvaṁ tattato
  ñatvā therassa santikaṁ gantvā tamatthaṁ ārocesi. Thero catuparisamajjhe
  taṁ bhikkhuniṁ suddhamakāsi. Sā suddhā hutvā bhikkhusaṅghañca satthārañca
  vanditvā bhikkhunīhi saddhiṁ upassayameva gatā. Sā gabbhassa
  paripākamanvāya padumuttarapādamūle patiṭṭhitapaṭṭhanaṁ mahānubhāvaṁ
  puttaṁ vijāyi. Athekadivasaṁ rājā bhikkhunīupassayasamīpena gacchanto
  dārakasaddaṁ sutvā amacce pucchi. Amaccā taṁ kāraṇaṁ ñatvā
  deva sā daharabhikkhunī puttaṁ vijāyi tasseva so saddoti
  āhaṁsu. Bhikkhunīnaṁ bhaṇe dārakajagganannāma palibodho mayaṁ naṁ
  paṭijaggissāmāti. Rājā taṁ dārakaṁ nāṭakitthīnaṁ dāpetvā
  kumāraparihārena vaḍḍhāpesi. Nāmagahaṇadivase cassa kassapoti
  nāmaṁ akaṁsu. Atha naṁ kumāraparihārena vaḍḍhitattā kumārakassapoti
  sañjāniṁsu. So sattavassikakāle satthu santike pabbajitvā
  paripuṇṇavīsativasso upasampadaṁ labhitvā gacchante
-------------------------------------------------
[page 227]
  Kāle dhammakathikesu citrakathiko ahosi. Atha naṁ satthā etadaggaṁ
  bhikkhave mama sāvakānaṁ citrakathikānaṁ yadidaṁ kumārakassapoti etadagge
  ṭhapesi. So pacchā vammikasutte arahattaṁ pāpuṇi. Mātāpissa bhikkhunī
  vipassitvā maggaphalaṁ pattā. Kumārakassapatthero buddhasāsane
  gaganamajjhe puṇṇacando viya pākaṭo jāto.
      Athekadivasaṁ tathāgato pacchābhatte piṇḍapātapaṭikkanto bhikkhūnaṁ
  ovādaṁ datvā gandhakuṭiṁ pāvisi. Bhikkhū ovādaṁ gahetvā attano
  attano rattiṭṭhānadivāṭṭhānesu divasabhāgaṁ khepetvā sāyaṇhasamaye
  dhammasabhāyaṁ sannipatitvā āvuso devadattena attano abuddhabhāvena
  ceva khantimettādīnañca abhāvena kumārakassapatthero ca therī ca
  ubho nāsitā sammāsambuddho pana attano dhammarājatāya ceva
  khantimettānudayasampattiyā ca ubhinnaṁ tesaṁ paccayo jātoti buddhaguṇe
  vaṇṇayamānā nisīdiṁsu. Satthā baddhalīḷhāya dhammasabhaṁ āgantvā
  paññattāsane nisīditvā kāya nuttha bhikkhave etarahi kathāya
  sannisinnāti pucchi. Bhante tumhākameva guṇakathāyāti sabbaṁ
  ārocayiṁsu. Na bhikkhave tathāgato idāneva imesaṁ ubhinnaṁ
  paccayo ca patiṭṭhā ca jāto pubbepi ahosiyevāti. Bhikkhū
  tassatthassāvibhāvatthāya bhagavantaṁ yāciṁsu. Bhagavā bhavantarena
  paṭicchannaṁ kāraṇaṁ pākaṭaṁ akāsi.
      Atīte bārāṇasiyaṁ brahmadatte rajjaṁ kārayamāne bodhisattopi
  migayoniyaṁ paṭisandhiṁ gaṇhi. So mātu kucchito nikkhamanto
-------------------------------------------------
[page 228]
  Suvaṇṇavaṇṇo ahosi. Akkhīnissa maṇiguḷasadisāni ahesuṁ siṅgāni
  rajatavaṇṇāni mukhaṁ rattakambalapuñjavaṇṇaṁ hatthapādapariyantā
  lākhārasaparikammakatā viya bāladhi cāmari viya ahosi.
  Sarīrampanassa mahantaṁ assapotakappamāṇaṁ ahosi. So
  pañcasataparivāro araññe vāsaṁ kappesi nāmena nigrodhamigarājā
  nāma. Avidūre panassa aññopi pañcamigasataparivāro sākhamigo
  nāma vasati. Sopi suvaṇṇavaṇṇo ahosi. Tena samayena
  bārāṇasirājā migavadhapasuto hoti vinā maṁsena na bhuñjati.
  Manussānaṁ kammacchedaṁ katvā sabbe negamajanapade sannipātetvā
  devasikaṁ migavadhaṁ gacchati. Manussā cintesuṁ ayaṁ rājā amhākaṁ
  kammacchedaṁ karoti yannūna mayaṁ uyyāne migānaṁ nivāpaṁ ṭhapayitvā
  pānīyaṁ sampādetvā bahū mige uyyānaṁ pavesetvā dvāraṁ bandhitvā
  rañño niyyādeyyāmāti. Te sabbe uyyāne migānaṁ nivāpatiṇaṁ
  ropetvā udkaṁ sampādetvā dvāraṁ yojetvā vāgurāni ādāya
  muggarādinānāvudhahatthā araññaṁ pavisitvā mige pariyesamānā majjhe
  ṭhite mige gaṇhissāmāti yojanamattaṁ ṭhānaṁ parikkhipitvā saṅkhipamānā
  nigrodhamigasākhamigānaṁ vasanaṭṭhānaṁ majjhe ca katvā parikkhipiṁsu.
  Atha naṁ migagaṇaṁ disvā rukkhagumbādayo ca bhūmiṁ ca muggarehi
  paharantā migagaṇaṁ gahanaṭṭhānato nīharitvā asisattidhanuādīni
  āvudhāni uggiritvā mahānādaṁ nadantā taṁ migagaṇaṁ uyyānaṁ
  pavesetvā davāraṁ pidhāya rājānaṁ upasaṅkamitvā deva nivaddhaṁ
-------------------------------------------------
[page 229]
  Migavadhaṁ gacchantā amhākaṁ kammaṁ nāsetha amhehi araññato mige
  ānetvā tumhākaṁ uyyānaṁ pūritaṁ ito paṭṭhāya tesaṁ maṁsaṁ khādathāti
  rājānaṁ āpucchitvā pakkamiṁsu.
      Rājā tesaṁ vacanaṁ sutvā uyyānaṁ gantvā mige olokento dve
  suvaṇṇamige disvā tesaṁ abhayaṁ adāsi. Tato paṭṭhāya pana
  kadāci sāmaṁ gantvā ekaṁ migaṁ vijjhitvā āneti. Kadācissa
  bhattakārako gantvā vijjhitvā āharati. Migā dhanuṁ disvāva
  maraṇabhayena tajjitā palāyanti dve tayo pahāre labhitvā kilamantipi
  gilānāpi honti maraṇaṁpi pāpuṇanti. Migagaṇā taṁ pavuttiṁ
  bodhisattassa ārocesuṁ. So sākhaṁ pakkosāpetvā āha samma
  bahū migā nassanti ekaṁsena maritabbe sati ito paṭṭhāya mā
  kaṇḍena mige vijjhantu dhammagaṇṭhikaṭṭhāne migānaṁ vāro hotu
  ekadivasaṁ mama parisāya vāro pāpuṇātu ekadivasaṁ tava parisāya
  pāpuṇātu vārappatto migo gantvā dhammagaṇṭhikāya sīsaṁ
  ṭhapetvā nipajjatu evaṁ santepi migā bhītā na bhavissantīti.
  So sādhūti sampaṭicchi. Tato paṭṭhāya vārappatto migo
  gantvā dhammagaṇṭhikāya gīvaṁ ṭhapetvā nipajjati. Bhattakārako
  āgantvā tattha nipannakameva gahetvā gacchati. Athekadivasaṁ
  sākhamigassa parisāya ekissā gabbhinimigiyā vāro pāpuṇāti.
  Sā sākhaṁ upasaṅkamitvā sāmi ahaṁ gambhinī puttakaṁ vijāyitvā
  dve janā vāraṁ gamissāma mayhaṁ vāraṁ atikkāmehīti āha.
-------------------------------------------------
[page 230]
  So na sakkā tava vāraṁ aññesaṁ pāpetuṁ tvameva tuyhaṁ
  puttaṁ jānissasi gacchāhīti āha. Sā tassa santikā anuggahaṁ
  alabhamānā bodhisattaṁ upasaṅkamitvā etamatthaṁ ārocesi. So
  tassā vacanaṁ sutvā cintesi pubbe bodhisattā hi paresaṁ dukkhaṁ
  disvā attano jīvitaṁ nāpekkhanti attahitato parahitameva tesaṁ
  garutaraṁ hoti
      sayaṁ jīvanti sakuṇā pasū sabbe vane migā
      jīvayanti pare dhīrā santo sattahite ratā
      vittaṁ aṅgañca pāṇañca cattaṁ tehi hitāya ca.
      So samattho bahū satte santāressaṁ sadevake
      iminā sārahīnena kāyena ca apuññatā
      ahante nūna yaṁ lābhaṁ labhissāmi sayaṁ dhuvanti.
  Iti cintetvā āha hotu gaccha tvaṁ ahante vāraṁ atikkamissāmīti.
  Sayaṁ gantvā dhammagaṇṭhikāya sīsaṁ katvā nipajji. Bhattakārako taṁ
  disvā laddhābhayo migarājā gaṇṭhikāya nipanno kinnu kho kāraṇanti
  vegena gantvā rañño ārocesi. Rājā tāvadeva rathaṁ
  āruyha mahantena parivārena gantvā bodhisattaṁ disvā
  āha samma migarāja nanu mayā tumhākaṁ abhayaṁ dinnaṁ kasmā
  tvaṁ idha nipannosīti. Mahārāja gabbhinī migī āgantvā mama
  vāraṁ aññassa migassa pāpehīti āha na sakkā kho pana mayā
  ekassa maraṇadukakhaṁ aññassa upari khipituṁ svāhaṁ attano jīvitaṁ
-------------------------------------------------
[page 231]
  Tassā datvā tassā santakaṁ maraṇaṁ gahetvā idha nipanno mā aññaṁ
  kiñci āsaṅkittha mahārājāti. Rājā āha sāmi suvaṇṇamigarāja
  mayā na tādiso khantimettānudayasampanno manussesupi diṭṭhapubbo
  tena te pasannosmi uṭṭhehi tuyhañca tassā ca abhayaṁ dammīti.
  Dvīhi abhaye laddhe avasesā kiṁ karissanti narindāti.
  Avasesānampi abhayaṁ dammi sāmīti. Mahārāja evaṁpi
  uyyāneyeva migā abhayaṁ labhissanti sesā kiṁ karissantīti. Etesampi
  abhayaṁ dammi sāmīti. Mahārāja migā tāva abhayaṁ labhanti sesā
  catuppādā kiṁ karissantīti. Etesampi abhayaṁ dammi sāmīti.
  Mahārāja catuppādā tāva abhayaṁ labhanti dijagaṇā kiṁ karissantīti.
  Etesampi abhayaṁ dammi sāmīti. Mahārāja dijagaṇā tāva abhayaṁ
  labhissanti udake vasanakamacchā kiṁ karissantīti. Etesampi abhayaṁ
  dammi sāmīti. Evaṁ mahāsatto rājānaṁ sabbasattānaṁ abhayaṁ yācitvā
  uṭṭhāya rājānaṁ pañcasu sīlesu patiṭṭhāpetvā dhammañcara mahārāja
  mātāpitūsu puttadhītāsu brāhmaṇagahapatikesu negamajānapadesu dhamme
  caranto samaṁ caranto kāyassa bhedā parammaraṇā sugatiṁ saggaṁ lokaṁ
  gamissasīti rañño buddhalīḷhāya dhammaṁ desetvā katipāhaṁ uyyāne
  vasitvā rañño ovādaṁ datvā migagaṇaparivuto araññaṁ pāvisi.
  Sāpi kho migadhenu pupphakaṇṇikasadisaṁ puttaṁ vijāyi. So kīḷamāno
  sākhamigassa santikaṁ gacchati. Atha naṁ mātā tassa santikaṁ gacchantaṁ
  disvā putta ito paṭṭhāya mā etassa santikaṁ gaccha nigrodhasseva
-------------------------------------------------
[page 232]
  Santikaṁ gaccheyyāsīti ovadantī imaṁ gāthamāha
       nigrodhameva seveyya na sākhaṁ upasaṁvase
       nigrodhasmiṁ mataṁ seyyo yañce sākhasmi jīvitanti.
      Tattha nigrodhameva seveyyāti tāta tvaṁ vā añño vā
  attano hitakāmo nigrodhameva seveyya bhajeyya naṁ upasaṅkameyya.
  Na sākhaṁ upasaṁvaseti sākhamigaṁ pana na upasaṁvase upagamma na saṁvaseyya
  etaṁ nissāya jīvitaṁ na kappeyya. Nigrodhasmiṁ mataṁ seyyoti
  nigrodharañño pādamūle maraṇampi seyyo varaṁ uttamaṁ. Yañce
  sākhasmi jīvitanti yampana sākhassa santike jīvitaṁ taṁ neva seyyo na
  varaṁ uttamanti attho.
      Tato paṭṭhāya pana abhayaladdhakā migā manussānaṁ sassāni
  khādanti. Manussā laddhābhayā imeti mige paharituṁ vā palāpetuṁ
  vā na visahanti. Te rājaṅgaṇe sannipatitvā rañño tamatthaṁ
  ārocesuṁ. Rājā mayā pasannena nigrodhamigarājassa varo dinno
  ahaṁ rajjaṁ jaheyyaṁ na ca taṁ paṭiññaṁ bhindāmi gacchatha na koci
  mama vijite mige paharituṁ labhatīti āha. Nigrodhamigo taṁ pavuttiṁ
  sutvā migagaṇaṁ sannipātāpetvā ito paṭṭhāya paresaṁ sassaṁ
  khādituṁ na labhathāti mige ovaditvā manussānaṁ ārocāpesi ito
  paṭṭhāya sassakārakā manussā sassarakkhanatthaṁ vatiṁ mā karontu
  khettaṁ pana āvijjhitvā paṇṇasaññaṁ bandhantūti. Tato paṭṭhāya
  kira khettesu paṇṇabandhanasaññā udapādi. Tato paṭṭhāya
-------------------------------------------------
[page 233]
  Paṇṇasaññaṁ atikkamanakamigo nāma natthi. Ayaṁ kira nesaṁ bodhisattato
  laddhaovādo. Evaṁ migagaṇaṁ ovaditvā bodhisatto yāvatāyukaṁ
  ṭhatvā saddhiṁ migehi yathākammaṅgato. Rājāpi bodhisattassa ovāde
  ṭhatvā puññāni katvā yathākammaṅgato.
      Satthā na bhikkhave idānevāhaṁ theriyā ca kumārakassapassa
  ca avassayo jāto pubbepi avassayoyevāti imañca dhammadesanaṁ
  āharitvā catussaccadesanaṁ vinivaṭṭetvā dve vatthūni kathetvā anusandhiṁ
  ghaṭetvā jātakaṁ samodhānesi tadā sākhamigo devadatto ahosi
  parisāpissa devadattaparisāva migadhenu therī ahosi putto kumārakassapo
  rājā ānando nigrodhamigarājā pana ahameva ahosīti.
                     Nigrodhajātakaṁ dutiyaṁ.
                      ------------
                       3 Kaṇḍinajātakaṁ
      dhiratthu kaṇḍinaṁ sallanti idaṁ satthā jetavane viharanto
  purāṇadutiyikappalobhanaṁ ārabbha kathesi.
      Taṁ aṭṭhanipāte indriyajātake āvibhavissati. Bhagavā pana
  taṁ bhikkhuṁ etadavoca bhikkhu pubbepi tvaṁ etaṁ mātugāmaṁ nissāya
  jīvitakkhayaṁ patvā vitacchikesu aṅgāratalesu pakkosīti. Bhikkhū
  tassatthassāvibhāvatthāya bhagavantaṁ yāciṁsu. Bhagavā bhavantarena
-------------------------------------------------
[page 234]
  Paṭicchannaṁ kāraṇaṁ pākaṭamakāsi. Ito parampana bhikkhūnaṁ āyācanaṁ
  bhavantarappaṭicchannatañca avatvā atītaṁ āharīti ettakameva vakkhāma.
  Ettake vuttepi āyācanaṁ balāhakagabbhato candanīharaṇūpamā ca
  bhavantarappaṭicchannakāraṇabhāvo cāti sabbametaṁ heṭṭhāvuttanayeneva
  yojetvā veditabbaṁ.
      Atīte magadharaṭṭhe rājagahe magadharājā nāma rajjaṁ kāresi.
  Magadhavāsikānaṁ sassasamaye migānaṁ mahāparipantho hoti. Te araññe
  pabbatapādaṁ pavisanti. Eko araññavāsī pabbateyyamigo ekāya
  gāmavāsiniyā migapotikāya saddhiṁ santhavaṁ katvā tesaṁ migānaṁ
  pabbatapādato oruyha puna gāmantaṁ otiṇṇakāle migapotikāya
  paṭibaddhacittatāya tehi saddhiṁyeva otari. Atha naṁ sā āha tvaṁ khosi
  ayya pabbateyyo bālamigo gāmanto ca nāma sāsaṅko sappaṭibhayo
  mā amhehi saddhiṁ otarāti. So tassā paṭibaddhacittatāya anivattitvā
  tāya saddhiṁyeva agamāsi. Magadhavāsino idāni migānaṁ pabbatapādā
  otaraṇakāloti ñatvā magge paṭicchannakoṭṭhakesu tiṭṭhanti.
  Tesampi dvinnaṁ āgamanamagge eko luddako paṭicchannakoṭṭhake
  ṭhito hoti. Migapotikā manussagandhaṁ ghāyitvā eko luddako
  ṭhito bhavissatīti taṁ bālamigaṁ purato katvā sayaṁ pacchato ahosi.
  Luddako ekeneva sarappahārena migaṁ tattheva pātesi. Migapotikā
  tassa viddhabhāvaṁ ñatvā uppatitvā vātavegagatiyā palāyi. Luddako
  koṭṭhakato nikkhamitvā migaṁ okkantitvā aggiṁ katvā vitacchikesu
-------------------------------------------------
[page 235]
  Aṅgāresu madhuramaṁsaṁ pacitvā khāditvā pānīyaṁ pivitvā avasesaṁ
  lohitavindūhi paggharantehi kājenādāya dārake tosento gharaṁ
  agamāsi. Tadā bodhisatto tasmiṁ vanasaṇḍe devatā hutvā nibbatto
  hoti. So taṁ kāraṇaṁ disvā imassa bālamigassa maraṇaṁ neva mātaraṁ
  nissāya na pitaraṁ atha kho kāmaṁ nissāya kāmanimittañhi sattā
  sugatiyaṁ hatthacchedādiṁ duggatiyañca pañcavidhabandhanādiṁ nānappakāraṁ
  dukkhaṁ pāpuṇanti paresaṁ maraṇadukkhuppādanaṁ nāma imasmiṁ loke
  garahitameva yaṁ janapadaṁ mātugāmo vicāreti anusāsati so
  itthīpariṇāyako janapadopi garahitova ye sattā mātugāmassa
  vasaṁ gacchanti tepi garahitāyevāti ekāya gāthāya tīṇi
  garahavatthūni dassetvā vanadevatāsu sādhukāraṁ datvā gandhapupphādīhi
  pūjayamānāsu madhurassarena taṁ vanasaṇḍaṁ unnādento imāya gāthāya
  dhammaṁ desesi
         dhiratthu kaṇḍinaṁ sallaṁ purisaṁ gāḷhavedhinaṁ
         dhiratthu taṁ janapadaṁ yatthitthī pariṇāyikā
         te vāpi dhikkitā sattā ye itthīnaṁ vasaṁ gatāti.
      Tattha dhiratthūti garahanatthe nipāto. Svāyamidha uttāsa-
  ubbegavasena garahane daṭṭhabbo. Uttasitubbiggo hi honto
  bodhisatto evamāha. Kaṇḍamassa atthīti kaṇḍī. Taṁ kaṇḍinaṁ.
  Tampana kaṇḍaṁ anuppavisanaṭṭhena sallanti vuccati tasmā kaṇḍinaṁ sallanti
  ettha sallakaṇḍinanti attho. Sallaṁ vā assa atthīti
-------------------------------------------------
[page 236]
  Sallo. Taṁ sallaṁ. Mahantaṁ vaṇamukhaṁ katvā balavappahāraṁ dadanto
  gāḷhaṁ vijjhatīti gāḷhavedhī. Taṁ gāḷhavedhinaṁ. Nānappakārakena
  kaṇḍena kumudapattasaṇṭhānaphalena ujukagamaneneva sallena samannāgataṁ
  gāḷhavedhinaṁ purisaṁ dhiratthūti ayamettha attho. Pariṇāyikāti issarā
  saṁvidhāyikā. Dhikkitāti garahitā. Sesamettha uttānatthameva.
      Ito parampana ettakampi avatvā yaṁ yaṁpi anuttānaṁ
  taṁ tadeva vaṇṇayissāma. Evaṁ ekāya gāthāya tīṇi garahavatthūni
  dassetvā bodhisatto vanaṁ unnādetvā buddhalīḷhāya dhammaṁ desesi.
      Satthā imaṁ dhammadesanaṁ āharitvā saccāni pakāsesi.
  Saccapariyosāne ukkaṇṭhitabhikkhu sotāpattiphale patiṭṭhahi. Satthā
  dve vatthūni kathetvā anusandhiṁ ghaṭet vā jātakaṁ samodhānesi.
  Ito parampana dve vatthūni kathetvāti idaṁ avatvā anusandhiṁ
  ghaṭetvāti ettakameva vakkhāmi. Avuttampi pana heṭṭhāvuttanayeneva
  yojetvā gahetabbaṁ. Tadā pabbateyyamigo ukkaṇṭhitabhikkhu ahosi
  migapotikā purāṇadutiyikā kāmesu dosaṁ dassetvā dhammadesikadevatā
  pana ahameva ahosīti.
                     Kaṇḍinajātakaṁ tatiyaṁ.
                    ----------------
-------------------------------------------------
[page 237]
                       4 Vātamigajātakaṁ
      na kiratthi rasehi pāpiyohi idaṁ satthā jetavane viharanto
  cūḷapiṇḍapātikatissattheraṁ ārabbha kathesi.
      Satthari kira rājagahaṁ upanissāya veḷuvane viharante tissakumāro
  nāma mahāvibhavassa seṭṭhikulassa putto ekadivasaṁ veḷuvanaṁ gantvā
  satthu dhammadesanaṁ sutvā pabbajitukāmo pabbajjaṁ yācitvā mātāpitūhi
  ananuññātattā paṭikkhitto sattāhaṁ bhattacchedaṁ katvā raṭṭhapālatthero
  viya mātāpitaro anujānāpetvā satthu santike pabbaji. Satthā
  taṁ pabbājetvā aḍḍhamāsamattaṁ veḷuvane viharitvā jetavanaṁ agamāsi.
  Tatrāyaṁ kulaputto terasa dhutaṅgāni samādāya sāvatthiyaṁ sapadānaṁ
  piṇḍāya caranto kālaṁ vītināmesi cūḷapiṇḍapātikatissatthero
  nāmāti vutto gaganatale puṇṇacando viya buddhasāsane pākaṭo
  paññāto ahosi.
      Tasmiṁ kāle rājagahe nakkhattakīḷāya vattamānāya therassa
  mātāpitaro yaṁ tassa gihikāle ahosi ābharaṇabhaṇḍakaṁ taṁ rajatacaṅkoṭake
  nikkhipitvā ure ṭhapetvā aññāsu nakkhattakīḷāsu amhākaṁ putto
  iminā alaṅkārena alaṅkato nakkhattaṁ kīḷati taṁ no ekaputtakaṁ
  gahetvā samaṇo gotamo sāvatthīnagaraṁ gato kahaṁ nu kho so
  etarahi nisinno kahaṁ ṭhitoti vatvā rodanti. Athekā vaṇṇadāsī
  taṁ kulaṁ gantvā seṭṭhibhariyaṁ rodantiṁ disavā pucchi kiṁ ayye rodasīti.
-------------------------------------------------
[page 238]
  Sā tamatthaṁ ārocesi. Kiṁ pana ayye ayyaputto piyāyatīti.
  Asukañca asukañcāti. Sace tumhe imasmiṁ gehe sabbaṁ issariyaṁ
  mayhaṁ detha ahante puttaṁ ānessāmīti. Seṭṭhibhariyā sādhūti
  sampaṭicchitvā paribbayaṁ datvā mahantena parivārena taṁ uyyojesi gaccha
  attano vasena mama puttaṁ ānehīti. Sā paṭicchannayāne nisinnā
  sāvatthiṁ gantvā therassa bhikkhācāravīthiyaṁ nivāsaṁ gahetvā seṭṭhikulā
  āgatamanusse therassa adassetvā attano parivāreneva parivutā
  therassa piṇḍāya paviṭṭhassa āditova uluṅkayāguñca rasakabhikkhañca
  datvā rasataṇhāya bandhitvā anukkamena gehe nisīdāpetvā bhikkhaṁ
  dadamānā therassa attano vasaṁ upagatabhāvaṁ ñatvā gilānālayaṁ
  dassetvā antogabbhe nipajji. Theropi bhikkhācāravelāya sapadānaṁ
  caranto gehadvāraṁ agamāsi. Parijano therassa pattaṁ gahetvā
  theraṁ ghare nisīdāpesi. Thero nisīditvā kahaṁ upāsikāti pucchi.
  Gilānā bhante tumhākaṁ dassanaṁ icchatīti. So rasataṇhāya bandho
  attano vattasamādānaṁ bhinditvā tassā nipannaṭṭhānaṁ pāvisi. Sā
  attano āgatakāraṇaṁ kathetvā taṁ palobhetvā rasataṇhāya bandhitvā
  uppabbājetvā attano vase ṭhapetvā yāne nisīdāpetvā mahantena
  parivārena rājagahameva agamāsi. Sā pavutti pākaṭā jātā.
      Bhikkhū dhammasabhāyaṁ sannisinnā cūḷapiṇḍapātikatissattheraṁ kira ekā
  vaṇṇadāsī rasataṇhāya bandhitvā ādāya gatāti kathaṁ samuṭṭhāpesuṁ.
  Satthā dhammasabhaṁ upagantvā alaṅkatāsane nisīditvā
-------------------------------------------------
[page 239]
  Kāya nuttha bhikkhave etarahi kathāya sannisinnāti āha. Te taṁ pavuttiṁ
  kathayiṁsu. Na bhikkhave idāneva eso bhikkhu rasataṇhāya bajjhitvā
  tassā vasaṅgato pubbepi tassā vasaṅgatoyevāti vatvā atītaṁ
  āhari.
      Atīte bārāṇasiyaṁ rañño brahmadattassa sañjayo nāma
  uyyānapālo ahosi. Atheko vātamigo taṁ uyyānaṁ āgantvā
  sañjayaṁ disvā palāyati. Sañjayopi na taṁ tajjetvā nīharati. So
  punappunaṁ āgantvā uyyāneyeva carati. Uyyānapālo pātova
  uyyānato nānappakārāni pupphaphalāni gahetvā divase divase rañño
  abhiharati. Atha naṁ ekadivasaṁ rājā pucchi samma uyyānapāla uyyāne
  kiñci acchariyaṁ passasīti. Deva aññaṁ na passāmi eko pana
  vātamigo āgantvā uyyāne carati etaṁ passāmīti. Sakkhissasi
  pana taṁ gahetunti. Thokaṁ madhuṁ labhanto imaṁ antorājanivesanampi
  ānetuṁ sakkhissāmīti. Rājā tassa madhuṁ dāpesi. So
  taṁ gahetvā uyyānaṁ gantvā vātamigassa caraṇaṭṭhāne tiṇāni
  madhunā makkhetvā nilīyi. Migo āgantvā madhumakkhitāni tiṇāni
  khāditvā rasataṇhāya bandho aññattha agantvā uyyānameva
  āgacchati. Uyyānapālo tassa madhumakkhitatiṇesu paluddhabhāvaṁ ñatvā
  anukkamena attānaṁ dassesi. So taṁ disvā katipāhaṁ palāyitvā
  punappunaṁ passanto vissāsaṁ āpajjitvā anukkamena uyyānapālassa
  hatthe ṭhitatiṇāni khādituṁ ārabhi. So tassa vissāsaṁ āpannabhāvaṁ
-------------------------------------------------
[page 240]
  Ñatvā yāva rājanivesanā vīthiṁ kilañjehi parikkhipitvā tahiṁ tahiṁ
  sākhābhaṅgaṁ pātetvā madhulābukaṁ aṁse laggetvā tiṇakalāpaṁ
  upakacchake ṭhapetvā madhumakkhitāni tiṇāni migassa purato vikiranto
  antorājanivesanaṁyeva agamāsi. Mige anto paviṭṭhe dvāraṁ pidahiṁsu.
  Migo manusse disvā kampamāno maraṇabhayabhīto antonivesanaṅgaṇe
  ādhāvati paridhāvati. Rājā pāsādā oruyha taṁ kampamānaṁ disvā
  migo nāma manussānaṁ diṭṭhaṭṭhānaṁ sattāhaṁ na gacchati tajjitaṭṭhānaṁ
  yāvajīvaṁ na gacchati so evarūpo gahananissito vātamigo rasataṇhāya
  bandho idāni evarūpaṁ ṭhānaṁ āgato natthi vata bho loke
  rasataṇhāya pāpakatarannāmāti imāya gāthāya dhammadesanaṁ paṭṭhapesi
                na kiratthi rasehi pāpiyo
                āvāsehi vā santhavehi vā
                vātamigaṁ gahananissitaṁ
                vasamānesi rasehi sañjayoti.
      Tattha kirāti anussavanatthe nipāto. Rasehīti jivhāviññeyyehi
  madhurambilādīhi. Pāpiyoti pāpataro. Āvāsehi vā santhavehi
  vāti nibaddhavasanaṭṭhānasaṅkhātesu āvāsesupi mittasanthavesupi
  chandarāgo pāpakova etehi pana sacchandarāgaparibhogehi āvāsehi
  vā mittasanthavehi vā sataguṇena sahassaguṇena ca dhuvapaṭisevanaṭṭhena
  āhāraṁ vinā jīvitindriyapālanāya abhāvena ca sacchandarāgaparibhogarasāva
  pāpatarāti bodhisatto pana anusvāgataṁ migaṁ viya imamatthaṁ katvā
-------------------------------------------------
[page 241]
  Na kiratthi rasehi pāpiyo āvāsehi vā santhavehi vāti āha. Idāni
  nesaṁ pāpiyabhāvaṁ dassento vātamiganti ādimāha. Tattha gahananissitanti
  gahanaṭṭhānanissitaṁ. Idaṁ vuttaṁ hoti passatha rasānaṁ pāpiyabhāvaṁ idaṁ
  nāma araññāyatane gahananissitaṁ vātamigaṁ sañjayo uyyānapālo
  madhurasehi attano vasaṁ ānesi sabbathāpi sachandarāgaparibhogehi
  rasehi nāma aññaṁ pāpataraṁ lāmakataraṁ natthīti rasataṇhāya ādīnavaṁ
  kathesi kathetvā ca pana taṁ migaṁ araññameva pesesi.
      Satthā na bhikkhave sā vaṇṇadāsī idāneva etaṁ rasataṇhāya
  bandhitvā attano vase karoti pubbepi akāsiyevāti idaṁ dhammadesanaṁ
  āharitvā anusandhiṁ ghaṭetvā jātakaṁ samodhānesi tadā sañjayo
  ayaṁ vaṇṇadāsī ahosi vātamigo cūḷapiṇḍapātiko bārāṇasirājā
  pana ahameva ahosīti.
                    Vātamigajātakaṁ catutthaṁ.
                       ----------
                       5 Kharādiyajātakaṁ
      aṭṭhakhuraṁ kharādiyeti idaṁ satthā jetavane viharanto aññataraṁ
  dubbacabhikkhuṁ ārabbha kathesi.
      So kira bhikkhu dubbaco ovādaṁ na gaṇhāti. Atha naṁ
  satthā pucchi saccaṁ kira tvaṁ bhikkhu dubbaco ovādaṁ na gaṇhasīti.
  Saccaṁ bhagavāti. Satthā pubbepi tvaṁ dubbacatāya paṇḍitānaṁ ovādaṁ
-------------------------------------------------
[page 242]
  Agahetvā pāsena bandho jīvitakkhayaṁ pattoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  migo hutvā migagaṇaparivuto araññe vasati. Athassa bhaginī migī
  puttakaṁ dassetvā bhātika ayante bhāgineyyo ekaṁ migamāyaṁ
  uggaṇhāpehīti paṭicchāpesi. So taṁ bhāgineyyaṁ asukavelāya
  nāma āgantvā uggaṇhāhīti āha. So vuttavelāya na gacchati.
  Yathāpekadivasaṁ evaṁ sattadivase atikkante so migamāyaṁ anuggaṇhitvā
  vicaranto pāse bajjhi. Mātāpissa bhātaraṁ upasaṅkamitvā kinte
  bhātika bhāgineyyo migamāyaṁ uggaṇhāpitoti pucchi. Bodhisatto
  ca tassa anovādakassa mā cintayi na te puttena migamāyā
  uggaṇhitāti vatvā idāni taṁ anovaditukāmova hutvā idaṁ gāthamāha
           aṭṭhakhuraṁ kharādiye migaṁ vaṅkātivaṅkinaṁ
           sattakālehatikkantaṁ na naṁ ovaditussaheti.
      Tattha aṭṭhakhuranti ekekasmiṁ pāde dvinnaṁ dvinnaṁ khurānaṁ
  vasena aṭṭhakhuraṁ. Kharādiyeti taṁ nāmena ālapati. Miganti
  sabbasaṅgāhikavacanaṁ. Vaṅkātivaṅkinanti mūle vaṅkāni agge ativaṅkānīti
  vaṅkātivaṅkāni. Tādisāni siṅgāni assa atthīti vaṅkātivaṅkaṁ.
  Taṁ vaṅkātivaṅkinaṁ. Sattakālehatikkantanti sattahi ovādakālehi
  ovādaṁ atikkantaṁ. Na naṁ ovaditussaheti etaṁ dubbacamigaṁ ahaṁ
  ovadituṁ na ussahāmi etassa me ovādatthāya cittampi na
  uppajjatīti dasseti.
-------------------------------------------------
[page 243]
      Atha naṁ dubbacamigaṁ pāsena bandhaṁ luddo māretvā maṁsaṁ ādāya
  pakkāmi.
      Satthāpi na tvaṁ bhikkhu idāneva dubbaco pubbepi dubbacoyevāti
  idaṁ dhammadesanaṁ āharitvā anusandhiṁ ghaṭetvā jātakaṁ samodhānesi
  tadā bhāgineyyamigo dubbacabhikkhu ahosi bhaginī uppalavaṇṇā ovādakamigo
  pana ahameva ahosīti.
                    Kharādiyajātakaṁ pañcamaṁ.
                      ------------
                     6 Tipallatthamigajātakaṁ
      migantipallatthanti idaṁ satthā kosambiyaṁ badarikārāme viharanto
  sikkhākāmaṁ rāhulattheraṁ ārabbha kathesi.
      Ekasmiṁ hi kāle satthari āḷavīnagaraṁ upanissāya aggāḷave
  cetiye viharante bahū upāsakā ca upāsikā ca bhikkhū ca bhikkhuniyo
  ca vihāraṁ dhammassavanatthāya gacchanti. Divā dhammassavanaṁ hoti.
  Gacchante ca pana kāle upāsikā ca bhikkhuniyo ca na gacchiṁsu. Bhikkhū
  ceva upāsakā ca ahesuṁ. Tato paṭṭhāya rattiṁ dhammassavanaṁ jātaṁ.
  Dhammassavanapariyosāne therā bhikkhū attano attano vasanaṭṭhānāni
  gacchanti daharā upāsakehi saddhiṁ upaṭṭhānasālāyaṁ sayanti.
  Tesu niddaṁ upagatesu ekacce gharugharupassāsā kākacchamānā dante
  khādantā nipajjiṁsu ekacce muhuttaṁ niddāyitvā uṭṭhahiṁsu. Tesaṁ
-------------------------------------------------
[page 244]
  Vippakāraṁ disvā bhagavato ārocesuṁ.
      Bhagavā yo pana bhikkhu anupasampannena saha seyyaṁ kappeyya
  pācittiyanti sikkhāpadaṁ paññāpetvā kosambiṁ agamāsi. Tattha
  bhikkhū āyasmantaṁ rāhulaṁ āhaṁsu āvuso rāhula bhagavatā sikkhāpadaṁ
  paññattaṁ idāni tvaṁ attano vasanaṭṭhānaṁ jānāhīti. Pubbe pana
  te bhikkhū bhagavati ca gāravaṁ tassa cāyasmato sikkhākāmataṁ paṭicca
  taṁ attano vasanaṭṭhānaṁ āgataṁ ativiya saṅgaṇhanti khuddakamañcakaṁ
  paññāpetvā ussīsakakaraṇatthāya cīvaraṁ denti taṁ divasampana
  sikkhāpadabhayena vasanaṭṭhānampi na adaṁsu. Rāhulo bhadropi
  pitā meti dasabalassa vā upajjhāyo meti dhammasenāpatino vā
  ācariyo meti mahāmoggallānassa vā cūḷapitā meti ānandassa
  vā santikaṁ agantvā dasabalassa valañjanavaccakuṭiṁ brahmavimānaṁ
  pavisanto viya pavisitvā vāsaṁ kappesi. Buddhānañhi valañjanakuṭiyā
  davāraṁ supidahitaṁ hoti gandhadhūpaparibhaṇḍakatā bhūmi gandhadāmamālādāmāni
  osāritāneva honti sabbarattiṁ dīpo jhāyati. Rāhulabhadro pana
  tassā kuṭiyā idaṁ sampattiṁ paṭicca tattha vāsaṁ upagato bhikkhūhi pana
  vasanaṭṭhānaṁ jānāhīti vuttattā ovādagāravena sikkhākāmatāya
  tattha vāsaṁ upagato. Antarantarā hi bhikkhū taṁ āyasmantaṁ
  dūratova āgacchantaṁ disvā tassa vīmaṁsanatthāya anto muṭṭhisammajjaniṁ
  vā kacavarachaḍḍanikaṁ vā bahi khipitvā tasmiṁ āgate āvuso idaṁ
  kena chaḍḍitanti vadanti. Tattha kehici rāhulo iminā maggena
-------------------------------------------------
[page 245]
  Gatoti vutte so cāyasmā nāhaṁ bhante etaṁ jānāmīti avatvā
  taṁ paṭisāmetvā khamatha me bhanteti khamāpetvā gacchati. Evamesa
  sikkhākāmo. So taṁ sikkhākāmataṁyeva paṭicca tattha vāsaṁ upagato.
  Atha satthā purearuṇaṁyeva vaccakuṭidvāre ṭhatvā ukkāsi. So
  cāyasmā ukkāsi. Ko esoti. Ahaṁ rāhuloti nikkhamitvā
  vandi. Kasmā tvaṁ rāhula idha nipannosīti. Vasanaṭṭhānassa
  abhāvato pubbe hi bhante bhikkhū mama saṅgahaṁ karonti idāni
  attano āpattibhayena vasanaṭṭhānaṁ na denti svāhaṁ idaṁ aññesaṁ
  asaṅghaṭṭanaṭṭhānanti iminā kāraṇena idha nipannoti. Atha bhagavato
  rāhulaṁ tāva bhikkhū evaṁ pariccajanti aññe kuladārake pabbājetvā
  kiṁ karissantīti dhammasaṁvego udapādi. Atha bhagavā pātova bhikkhū
  sannipātetvā dhammasenāpatiṁ pucchi jānāsi pana tvaṁ sārīputta
  ajja katthaci rāhulassa nivutthabhāvanti. Na jānāmi bhanteti.
  Sārīputta ajja rāhulo vaccakuṭiyaṁ vasi sārīputta tumhe rāhulaṁ
  evaṁ pariccajantā aññe kuladārake pabbājetvā kiṁ karissatha evaṁpi
  sante imasmiṁ sāsane pabbajitā nippatiṭṭhā bhavissanti itodāni
  paṭṭhāya anupasampanne ekaṁ dve divase attano santike vasāpetvā
  tatiyadivase tesaṁ vasanaṭṭhānaṁ ñatvā bahi vāsethāti idaṁ anupaññattiṁ
  katvā puna sikkhāpadaṁ paññāpesi.
      Tasmiṁ samaye dhammasabhāyaṁ sannisinnā bhikkhū rāhulassa guṇakathaṁ
  kathenti passathāvuso yāva sikkhākāmo vatāyaṁ rāhulo tava
-------------------------------------------------
[page 246]
  Vasanaṭṭhānaṁ jānāhīti vutto nāma ahaṁ dasabalassa putto tumhe
  ke tumheyeva nikkhamathāti ekaṁ bhikkhumpi appaṭippharitvā
  vaccakuṭiyaṁ vāsaṁ kappesīti. Evaṁ tesu kathayamānesu satthā dhammasabhaṁ
  upagantvā alaṅkatāsane nisīditvā kāya nuttha bhikkhave etarahi kathāya
  sannisinnāti āha. Bhante rāhulassa sikkhākāmakathāya na aññāya
  kathāyāti. Satthā na bhikkhave rāhulo idāneva sikkhākāmo pubbepi
  tiracchānayoniyaṁ nibbattopi sikkhākāmoyevāti vatvā atītaṁ āhari.
      Atīte rājagahe eko magadharājā rajjaṁ kāresi. Tadā
  bodhisatto migayoniyaṁ nibbattitvā migagaṇaparivuto araññe vasati.
  Athassa bhaginī attano puttakaṁ upanetvā bhātika idaṁ te bhāgineyyaṁ
  migamāyaṁ sikkhāpehīti āha. Bodhisatto sādhūti paṭissuṇitvā
  gaccha tāta asukavelāya nāma āgantvā sikkheyyāsīti āha.
  So mātulena vuttavelaṁ anatikkamitvā taṁ upasaṅkamitvā migamāyaṁ
  sikkhi. So ekadivasaṁ vane vicaranto pāsena bandho bandhaviravaṁ
  viravi. Migagaṇo palāyitvā putto te pāsena bandhoti tassa
  mātuyā ārocesi. Sā bhātu santikaṁ gantvā bhātika bhāgineyyo
  te migamāyaṁ sikkhāpitoti pucchi. Bodhisatto mā tvaṁ puttassa
  kiñci pāpakaṁ āsaṅki suggahitā tena migamāyā idāni taṁ
  pahāya palāyamāno āgacchissatīti vatvā idaṁ gāthamāha
                 migantipallatthamanekamāyaṁ
                 aṭṭhakhuraṁ aḍḍharattāpapāyiṁ
-------------------------------------------------
[page 247]
                 Ekena sotena chamāssasanto
                 chahi kalāhatibhoti bhāgineyyoti.
      Tattha miganti bhāgineyyaṁ migaṁ. Tipallatthanti pallatthaṁ vuccati
  sayanaṁ ubhohi passehi ujukameva ca gonipannākārenāti tīhākārehi
  pallatthaṁ assa tīṇi vā pallatthāni assāti tipallattho. Taṁ
  tipallatthaṁ. Anekamāyanti bahumāyaṁ bahuvañcanaṁ. Aṭṭhakhuranti
  ekekasmiṁ pāde dvinnaṁ dvinnaṁ khurānaṁ vasena aṭṭhahi khurehi
  samannāgataṁ. Aḍḍharattāpapāyinti purimayāmaṁ atikkamitvā
  majjhimayāme araññato āgamma pānīyassa pivanato aḍḍharatte āpaṁ
  pivatīti aḍḍharattāpapāyi. Taṁ. Aḍḍharatte āpaṁ apāyinti
  attho. Mama bhāgineyyamigaṁ ahaṁ sādhukaṁ migamāyaṁ uggaṇhāpesiṁ.
  Kathaṁ. Yathā ekena sotena chamāssasanto chahi kalāhatibhoti
  bhāgineyyoti. Idaṁ vuttaṁ hoti ahamhi tava puttaṁ tathā
  uggaṇhāpesiṁ yathā ekasmiṁ uparimanāsikasote vātaṁ sannirumhitvā
  paṭhaviyaṁ allīnena ekena heṭṭhimasotena tattheva chamāyaṁ
  assasanto chahi kalāhi luddakaṁ atibhoti chahi koṭṭhāsehi ajjhottharati
  vañcetīti attho. Katamāhi chahi. Cattāro pāde pasāretvā
  ekena passena seyyāya khurehi tiṇapaṁsukhaṇanena jivhāninnāmanena
  udarassa uddhumātabhāvakaraṇena uccārapassāvavissajjanena
  vātasannirumhanenāti. Aparo nayo paṁsuṁ gahetvā abhimukhākaḍḍhanena
  paṭippaṇāmanena ubhosu passesu sañcaraṇena udaraṁ uddhaṁ ukkhipanena
-------------------------------------------------
[page 248]
  Adho pakkhipanenāti imāhi chahi kalāhi yathā atibhoti mato ayanti
  saññaṁ uppādetvā vañceti evaṁ taṁ migamāyaṁ uggaṇhāpesinti
  dīpeti. Aparo nayo tathā naṁ uggaṇhāpesiṁ yathā ekena
  sotena chamāssasanto chahi kalāhati dvīsupi nayesu dassitehi
  chahi kāraṇehi kalāhati kalāyissati luddakaṁ vañcessatīti
  attho. Bhotīti bhaginiṁ ālapati. Bhāgineyyoti evaṁ chahi
  kāraṇehi vañcanakaṁ bhāgineyyaṁ niddisati.
      Evaṁ bodhisatto bhāgineyyassa migamāyāya sādhukaṁ uggahitabhāvaṁ
  dassento bhaginiṁ samassāseti. Sopi migapotako pāsena bandho
  avipphanditvāyeva bhūmiyaṁ mahāphāsukapassena pāde pasāretvā nipanno
  pādānaṁ āsannaṭṭhāne khureheva paharitvā paṁsuñca tiṇāni ca
  uppāṭetvā uccārapassāvaṁ vissajjetvā sīsaṁ pātetvā jivhaṁ
  ninnāmetvā sarīraṁ kheḷakilinnaṁ katvā vātaggahaṇena uddhumātakaṁ
  katvā akkhīni parivattetvā heṭṭhā nāsikasotena vātaṁ
  sañcarāpento uparimanāsikasotena vātaṁ sannirumhitvā sakalasarīraṁ
  thaddhabhāvaṁ gāhāpetvā matakākāraṁ dassesi. Nīlamakkhikāpi naṁ
  samparivāresuṁ. Tasmiṁ tasmiṁ ṭhāne kākā nilīyiṁsu. Luddo āgantvā
  udaraṁ hatthena paharitvā atipātova bandho bhavissati pūtiko jātoti
  tassa bandhanarajjukaṁ mocetvā etthevadāni naṁ ukkantitvā maṁsaṁ
  ādāya gamissāmīti nirāsaṅko hutvā sākhāpalāsaṁ gahetuṁ āraddho.
  Migapotakopi uṭṭhāya catūhi pādehi ṭhatvā kāyaṁ vidhunitvā gīvaṁ
-------------------------------------------------
[page 249]
  Pasāretvā mahāvātena chinnabalāhako viya vegena mātu santikaṁ
  agamāsi.
      Satthāpi na bhikkhave rāhulo idāneva sikkhākāmo pubbepi
  sikkhākāmoyevāti idaṁ dhammadesanaṁ āharitvā anusandhiṁ ghaṭetvā
  jātakaṁ samodhānesi tadā bhāgineyyamigapotako rāhulo ahosi
  mātāpi uppalavaṇṇā mātulamigo pana ahameva ahosīti.
                   Tipallatthamigajātakaṁ chaṭṭhaṁ.
                      ------------
                       7 Mālutajātakaṁ
      kāḷe vā yadi vā juṇheti idaṁ satthā jetavane viharanto
  dve vuḍḍhapabbajite ārabbha kathesi.
      Te kira kosalajanapade ekasmiṁ araññavāse vasanti eko
  kāḷatthero nāma eko juṇhatthero nāma. Athekadivasaṁ juṇho
  kāḷaṁ pucchi bhante kāḷa sītannāma kismiṁ kāle hotīti. So
  kāḷe sītaṁ hotīti āha. Athekadivasaṁ kāḷo juṇhaṁ pucchi
  bhante juṇha sītaṁ nāma kismiṁ kāle hotīti. So juṇhe
  hotīti āha. Te ubhopi attano kaṅkhaṁ chindituṁ asakkontā
  satthu santikaṁ gantvā satthāraṁ vanditvā bhante sītaṁ nāma
  kismiṁ kāle hotīti pucchiṁsu. Satthā tesaṁ kathaṁ sutvā pubbepāhaṁ
-------------------------------------------------
[page 250]
  Bhikkhave tumhākaṁ idaṁ pañhaṁ kathesiṁ bhavasaṅkhepagatattā pana na
  sallakkhayitthāti vatvā atītaṁ āhari.
      Atīte ekasmiṁ pabbatapāde sīho ca byaggho ca dve sahāyakā
  ekissāyeva guhāya vasanti. Tadā bodhisattopi isipabbajjaṁ
  pabbajitvā tasmiṁyeva pabbatapāde vasati. Athekadivasaṁ tesaṁ
  sahāyānaṁ sītaṁ nissāya vivādo udapādi. Byaggho kāḷeyeva
  sītaṁ hotīti āha. Sīho juṇheyevāti. Te ubhopi attano
  kaṅkhaṁ chindituṁ asakkontā bodhisattaṁ pucchiṁsu. Bodhisatto idaṁ
  gāthamāha
        kāḷe vā yadi vā juṇhe yadā vāyati māluto
        vātajāni hi sītāni ubhotthamaparājitāti.
      Tattha kāḷe vā yadi vā juṇheti kāḷapakkhe vā juṇhapakkhe
  vā. Yadā vāyati mālutoti yasmiṁ samaye puratthimādibhedo vāto
  vāyati tasmiṁ samaye sītaṁ hoti. Kiṁkāraṇā. Vātajāni hi
  sītāni yasmā vāte vijjanteyeva sītāni honti kāḷapakkho
  vā juṇhapakkho vā ettha appamāṇanti vuttaṁ hoti.
  Ubhotthamaparājitāti ubhopi tumhe imasmiṁ pañhe aparājitāti.
      Evaṁ bodhisatto te sahāyake saññāpesi. Satthāpi bhikkhave
  pubbepi mayā tumhākaṁ ayaṁ pañho kathitoti idaṁ dhammadesanaṁ
  āharitvā saccāni pakāsesi. Saccapariyosāne dvepi te therā
  sotāpattiphale patiṭṭhahiṁsu. Satthāpi anusandhiṁ ghaṭetvā jātakaṁ
-------------------------------------------------
[page 251]
  Samodhānesi tadā byaggho kāḷo ahosi sīho juṇho ahosi
  pañhaṁ vissajjanakatāpaso pana ahameva ahosīti.
                     Mālutajātakaṁ sattamaṁ.
                      ------------
                      8 Matakabhattajātakaṁ
      evañce sattā jāneyyunti idaṁ satthā jetavane viharanto
  matakabhattaṁ ārabbha kathesi.
      Tasmiṁ hi kāle manussā bahū ajeḷakādayo māretvā kālakate
  ñātake uddissa matakabhattaṁ nāma denti. Bhikkhū te manusse
  tathā karonte disvā satthāraṁ pucchiṁsu etarahi bhante manussā
  bahū pāṇe jīvitakkhayaṁ pāpetvā matakabhattaṁ nāma denti atthi
  nu kho ettha vuḍḍhīti. Satthā na bhikkhave matakabhattaṁ dassāmāti
  katepi pāṇātipāte kāci vuḍḍhi nāma atthi pubbepi paṇḍitā
  ākāse nisajja dhammaṁ desetvā ettha ādīnavaṁ kathetvā sakala-
  jambūdīpavāsike etaṁ kammaṁ jahāpesuṁ idāni pana bhavasaṅkhepagatattā
  puna pātubhūtanti vatvā atītaṁ āhari.
      Atīte bārāṇasiyaṁ brahmadatte rajjaṁ kārente eko tiṇṇaṁ
  vedānaṁ pāragū disāpāmokkho ācariyo brāhmaṇo matakabhattaṁ
  dassāmīti ekaṁ eḷakaṁ gāhāpetvā antevāsike āha tātā
  idaṁ eḷakaṁ nadiṁ netvā nhāpetvā kaṇṭhe mālaṁ parikkhipitvā
-------------------------------------------------
[page 252]
  Pañcaṅgulikaṁ datvā maṇḍetvā ānethāti. Te sādhūti paṭissuṇitvā
  taṁ ādāya nadiṁ gantvā nhāpetvā maṇḍetvā nadītīre
  ṭhapesuṁ. So eḷako attano pubbakammaṁ disvā evarūpā nāma
  dukkhā ajja muccissāmīti somanassajāto mattikaghaṭaṁ bhindanto viya
  mahāhasitaṁ hasitvā puna ayaṁ brāhmaṇo maṁ ghāṭetvā mayā
  laddhaṁ dukkhaṁ labhissatīti brāhmaṇe kāruññaṁ uppādetvā mahantena
  saddena parodi. Atha naṁ te māṇavakā pucchiṁsu samma eḷaka
  tvaṁ mahāsaddena hasi ceva rodi ca kena nu kho kāraṇena hasi
  kena kāraṇena rodīti. Tumhe maṁ idaṁ kāraṇaṁ attano ācariyassa
  santike puccheyyāthāti. Te taṁ ādāya gantvā idaṁ kāraṇaṁ
  ācariyassa ārocesuṁ. Ācariyo tesaṁ vacanaṁ sutvā eḷakaṁ pucchi
  kasmā tvaṁ eḷaka hasi kasmā rodīti. Eḷako attanā katakammaṁ
  jātissarañāṇena anussaritvā brāhmaṇassa kathesi ahaṁ brāhmaṇa
  pubbe tādisova mantajjhāyakabrāhmaṇo hutvā matakabhattaṁ dassāmīti
  ekaṁ eḷakaṁ māretvā adāsiṁ svāhaṁ ekassa eḷakassa ghātitattā
  ekenūnesu pañcasu attabhāvasatesu sīsacchedaṁ pāpuṇiṁ ayaṁ me
  koṭiyaṁ ṭhito pañcasatimo attabhāvo svāhaṁ ajja evarūpā
  dukkhā muccissāmīti somanassajāto iminā kāraṇena hasiṁ rodanto
  pana ahaṁ tāva ekaṁ eḷakaṁ māretvā pañca jātisatāni sīsacchedanadukkhaṁ
  patvā ajja tamhā dukkhā muccissāmi ayampana brāhmaṇo maṁ
  māretvā ahaṁ viya pañca jātisatāni sīsacchedanadukkhaṁ labhissatīti
-------------------------------------------------
[page 253]
  Tayi kāruññena rodinti. Eḷaka mā bhāyi nāhaṁ taṁ māressāmīti.
  Brāhmaṇa kiṁ vadesi tayi mārentepi amārentepi na sakkā
  ajja mayā maraṇā muccitunti. Eḷaka mā bhāyi ahante
  ārakkhaṁ gahetvā tayā saddhiṁyeva vicarissāmīti. Brāhmaṇa
  appamattako tava ārakkho mayā pakataṁ pāpaṁ pana mahantaṁ balavanti.
  Brāhmaṇo eḷakaṁ mocetvā idaṁ eḷakaṁ kassacipi māretuṁ na
  dassāmīti antevāsike ādāya eḷakeneva saddhiṁ vicari. Eḷako
  vissaṭṭhamattova ekaṁ pāsāṇapiṭṭhiṁ nissāya jāte gumbe gīvaṁ
  ukkhipitvā paṇṇāni khādituṁ āraddho. Taṁ khaṇaññeva tasmiṁ
  pāsāṇapiṭṭhe asanī patitā. Ekā pāsāṇasakalikā chijjitvā
  eḷakassa pasāritagīvāyaṁ patitvā sīsaṁ chindi. Mahājano sannipati.
  Tadā bodhisatto tasmiṁ ṭhāne rukkhadevatā hutvā nibbatto. So
  passantasseva mahājanassa devatānubhāvena ākāse pallaṅkena nisīditvā
  ime sattā evaṁ pāpassa phalaṁ jānamānā appeva nāma pāṇātipātaṁ
  na kareyyunti madhurena sarena dhammaṁ desento idaṁ gāthamāha
         evañce sattā jāneyyuṁ dukkhāyaṁ jātisambhavo
         na pāṇo pāṇinaṁ haññe pāṇaghātī hi socatīti.
      Tattha evañce sattā jāneyyunti ime sattā evaṁ jāneyyuṁ.
  Kathaṁ. Dukkhāyaṁ jātisambhavoti ayaṁ tattha tattha jāti ca jātassa
  anukkamena vuḍḍhisaṅkhāto sambhavo ca jarābyādhimaraṇāppiyasampayogapiya-
  vippayogahatthapādacchedādīnaṁ dukkhānaṁ vatthubhūtattā dukkhoti yadi
-------------------------------------------------
[page 254]
  Jāneyyuṁ. Na pāṇo pāṇinaṁ haññeti paraṁ vaḍḍhento jātisambhave
  vaḍḍhiṁ labhati pīḷento pīḷaṁ labhatīti jātisambhavassa dukkhavatthutāya dukkhabhāvaṁ
  jānanto koci pāṇo aññaṁ pāṇinaṁ na haññe satto sattaṁ na haneyyāti
  attho. Kiṁkāraṇā. Pāṇaghātī hi socatīti yasmā sāhatthikādīsu chasu
  payogesu yenakenaci payogena parassa jīvitindriyupacchedanena pāṇaghātī
  puggalo aṭṭhasu mahānirayesu soḷasasu ussadanirayesu nānappakārāya
  tiracchānayoniyā pettivisaye asurakāyeti imesu catūsu apāyesu
  mahādukkhaṁ anubhavamāno dīgharattaṁ antonijjhāyanalakkhaṇena sokena
  socati. Yathā vāyaṁ eḷako maraṇabhayena soci evampi dīgharattaṁ
  socatīti ñatvā na pāṇo pāṇinaṁ haññe koci pāṇātipātakammaṁ nāma
  na kareyya mohena pana mūḷho avijjāya andhīkatāya idaṁ ādīnavaṁ
  apassanto pāṇātipātaṁ karotīti.
      Evaṁ mahāsatto nirayabhayena tajjetvā dhammaṁ desesi.
  Manussā taṁ dhammadesanaṁ sutvā nirayabhayena bhītā pāṇātipātā viramiṁsu.
  Bodhisattopi dhammaṁ desetvā mahājanaṁ pañcasīlesu patiṭṭhāpetvā
  yathākammaṅgato. Mahājanopi bodhisattassa ovāde ṭhatvā dānādīni
  puññāni katvā devanagaraṁ pūresi.
      Satthā idaṁ dhammadesanaṁ āharitvā anusandhiṁ ghaṭetvā jātakaṁ
  samodhānesi bhikkhave ahantena samayena rukkhadevatā ahosinti.
                    Matakabhattajātakaṁ aṭṭhamaṁ.
                      -------------
-------------------------------------------------
[page 255]
                     9 Āyācitabhattajātakaṁ
      sace muñceti idaṁ satthā jetavane viharanto devatānaṁ
  āyācanabalikammaṁ ārabbha kathesi.
      Tadā kira manussā vaṇijjāya gacchantā pāṇe vadhitvā devatānaṁ
  balikammaṁ katvā mayaṁ anantarāyena atthasiddhiṁ patvā āgantvā
  puna tumhākaṁ balikammaṁ karissāmāti āyācitvā gacchanti. Tattha
  anantarāyena atthasiddhiṁ patvā āgantvā devatānubhāvena idaṁ
  jātanti maññamānā bahū pāṇe vadhitvā āyācanato muccituṁ
  balikammaṁ karonti. Taṁ disvā bhikkhū atthi nu kho bhante ettha
  atthoti bhagavantaṁ pucchiṁsu. Bhagavā atītaṁ āhari.
      Atīte kāsiraṭṭhe ekasmiṁ gāmake eko kuṭumbiko gāmadvāre
  ṭhite nigrodharukkhe adhivatthāya devatāya balikammaṁ paṭijānitvā
  anantarāyena āgantvā bahū pāṇe vadhitvā āyācanato muccissāmīti
  rukkhamūlaṁ gato. Rukkhadevatā khandhaviṭape ṭhatvā idaṁ gāthamāha
          sace muñce pecca muñce muccamāno hi bajjhasi
          na hevaṁ dhīrā muccanti mutti bālassa bandhananti.
      Tattha sace muñce pecca muñceti bho purisa tvaṁ sace
  muñce yadi muccitukāmosi pecca muñce yathā paralokena bajjhasi
  evaṁ muñca. Muccamāno hi bajjhasīti yathā pana tvaṁ pāṇaṁ
  vadhitvā muccituṁ icchasi evaṁ muccamāno hi pāpena kammena
-------------------------------------------------
[page 256]
  Bajjhasi. Kasmā. Na hevaṁ dhīrā muccantīti ye pana paṇḍitā
  purisā te evaṁ paṭissavato na muccantīti. Kiṁkāraṇā evarūpā
  hi mutti bālassa bandhanaṁ esā pāṇātipātaṁ katvā mutti nāma
  bālassa bandhanameva hotīti dhammaṁ desesi.
      Tato paṭṭhāya manussā evarūpā pāṇātipātakammā viratā
  dhammaṁ caritvā devanagaraṁ pūrayiṁsu.
      Satthā idaṁ dhammadesanaṁ āharitvā anusandhiṁ ghaṭetvā jātakaṁ
  samodhānesi ahaṁ tena samayena rukkhadevatā ahosinti.
                    Āyācitajātakaṁ navamaṁ.
                     ---------------
                      10 Naḷapānajātakaṁ
      disvā padamanuttiṇṇanti idaṁ satthā kosalesu cārikañcaramāno
  naḷakapānagāmaṁ patvā naḷakapānapokkharaṇiyaṁ ketakavane viharanto
  naḷadiṇḍake ārabbha kathesi.
      Tadā kira bhikkhū naḷakapānapokkharaṇiyaṁ nhātvā sūcigharatthāya
  sāmaṇerehi naḷadaṇḍake gāhāpetvā te sabbatthakameva chidde disvā
  satthāraṁ upasaṅkamitvā bhante mayaṁ sūcigharatthāya naḷadaṇḍake
  gaṇhāpema te mūlato yāva aggā sabbatthakameva chiddā kiṁ
  nu kho etanti pucchiṁsu. Satthā idaṁ bhikkhave mayhaṁ porāṇakādhiṭṭhānanti
  vatvā atītaṁ āhari.
-------------------------------------------------
[page 257]
      Atīte pubbepi kira so vanasaṇḍo araññaṁ ahosi. Tassāpi
  pokkharaṇiyā eko dakarakkhaso otiṇṇotiṇṇe khādati. Tadā
  bodhisatto rohitamigapotappamāṇo kapirājā hutvā asītisahassa-
  mattavānaraparivuto yūthaṁ pariharanto tasmiṁ araññe vasati. So
  vānaragaṇassa ovādaṁ adāsi tātā imasmiṁ araññe visarukkhāpi
  amanussapariggahitajātapokkharaṇiyopi tattheva honti tumhe akhāditapubbaṁ
  phalāphalaṁ khādantā vā apītapubbaṁ pānīyaṁ pivantā vā maṁ
  paṭipuccheyyāthāti. Te sādhūti paṭissuṇitvā ekadivasaṁ
  agatapubbaṭṭhānaṁ gatā tattha bahudeva divasaṁ caritvā pānīyaṁ gavesamānā
  ekaṁ pokkharaṇiṁ disvā pānīyaṁ apivitvāva bodhisattassa āgamanaṁ
  olokayamānā nisīdiṁsu. Bodhisatto āgantvā kiṁ tātā pānīyaṁ
  na pivathāti āha. Tumhākaṁ āgamanaṁ olokemāti. Suṭṭhu tātā
  katanti bodhisatto taṁ pokkharaṇiṁ āvijjhitvā padaṁ paricchindanto
  otiṇṇameva passi no uttiṇṇaṁ. So nissaṁsayaṁ esā amanussapariggahitāti
  ñatvā suṭṭhu vo kataṁ tātā pānīyaṁ apivantehi amanussapariggahitā
  ayanti āha. Dakarakkhasopi tesaṁ anotaraṇabhāvaṁ ñatvā
  nīlodaro paṇḍaramukho surattahatthapādo bhayānakarūpo vibhacchadassano
  hutvā udakaṁ dvidhā katvā nikkhamitvā kasmā tumhe nisīdatha
  idaṁ pokkharaṇiṁ otaritvā pānīyaṁ pivathāti āha. Atha
  naṁ bodhisatto pucchi tvaṁ idha nibbattadakarakkhasoti. Āma ahaṁ
-------------------------------------------------
[page 258]
  Nibbattomhīti. Tvaṁ pokkharaṇiṁ otiṇṇotiṇṇe labhasīti.
  Āma labhāmi ahaṁ idhotiṇṇaṁ antamaso sakuṇikaṁ upādāya na
  kiñci muñcāmi tumhepi sabbe khādissāmīti. Na mayaṁ attānaṁ
  tuyhaṁ khādituṁ dassāmāti. Pānīyampana kiṁ pivissathāti. Āma
  mayaṁ pānīyañca pivissāma na ca te vasaṁ gamissāmāti. Atha kathaṁ
  pānīyaṁ pivissathāti. Kiṁ pana tvaṁ maññasi otaritvā pivissantīti
  mayaṁ hi anotaritvā asītisahassavānarāpi ekamekaṁ naḷadaṇḍakaṁ
  gahetvā uppalanāḷena udakaṁ pivantā viya tava pokkharaṇiyā pānīyaṁ
  pivissāma evaṁ no tvaṁ khādituṁ na sakkhissasīti. Etamatthaṁ
  viditvā satthā abhisambuddho hutvā imissā gāthāya purimapadadvayaṁ
  abhāsi
       disvā padamanuttiṇṇaṁ disvānotaritaṁ padaṁ
       naḷena vāriṁ pivissāma neva maṁ tvaṁ vadhissasīti.
      Tassattho bhikkhave so kapirājā tassā pokkharaṇiyā ekampi
  uttiṇṇapadaṁ nāddasa otaritaṁ padaṁ otiṇṇapadameva addasa evaṁ
  disvā padamanuttiṇṇaṁ disvāna otaritaṁ padaṁ addhā ayaṁ pokkharaṇī
  amanussapariggahitāti ñatvā tena saddhiṁ sallapanto mahāpuriso āha
  naḷena vāriṁ pivissāmāti. Tassattho mayaṁ tava pokkharaṇiyā naḷena
  pānīyaṁ pivissāmāti. Puna mahāsatto āha neva maṁ tvaṁ vadhissasīti.
  Evaṁ naḷena pānīyaṁ pivantaṁ saparisampi maṁ tvaṁpi neva vadhissasīti attho.
      Evaṁ vatvā pana bodhisatto ekaṁ naḷadaṇḍakaṁ āharāpetvā
-------------------------------------------------
[page 259]
  Pāramiyo āvajjitvā saccakiriyaṁ katvā mukhena dhami. Naḷo anto
  kiñci gaṇṭhiṁ anavasesetvā sabbatthakameva susiro ahosi. Iminā
  niyāmena aparaṁpi āharāpetvā dhamitvā adāsīti evaṁ sante pana
  na sakkā niṭṭhapetuṁ tasmā evaṁ na gahetabbaṁ. Bodhisatto pana
  idaṁ pokkharaṇiṁ parivāretvā jātā sabbepi naḷā ekacchiddā hontūti
  adhiṭṭhāsi. Bodhisattānañhi hitūpacārassa mahantatāya adhiṭṭhānaṁ
  samijjhati. Tato paṭṭhāya sabbepi taṁ pokkharaṇiṁ parivāretvā
  uṭṭhitanaḷā ekacchiddāva jātā.
      Imasmiṁ hi kappe cattāri kappaṭṭhitiyapāṭihāriyāni nāma.
  Katamāni cattāri. Cande sasalakkhaṇaṁ sakalampi idaṁ kappaṁ ṭhassati.
  Vaṭṭakajātake aggino nibbutaṭṭhānaṁ sakalampi idaṁ kappaṁ aggi na
  jhāpessati. Ghaṭīkāranivesanaṭṭhānaṁ sakalampi idaṁ kappaṁ anovassakaṁ
  ṭhassati. Idaṁ pokkharaṇiṁ parivāretvā uṭṭhitanaḷā sakalampi idaṁ
  kappaṁ ekacchiddā bhavissantīti imāni cattāri kappaṭṭhitiyāpāṭihāriyāni
  nāma.
      Bodhisatto evaṁ adhiṭṭhahitvā ekaṁ naḷaṁ ādāya nisīdi.
  Tepi asītisahassabānarā ekekaṁ naḷaṁ ādāya pokkharaṇiṁ parivāretvā
  nisīdiṁsu. Tepi bodhisattassa naḷena ākaḍḍhitvā pānīyapivanakāle
  sabbe tīre nisinnāva pīviṁsu. Evaṁ tehi pānīye pivite dakarakkhaso
  kañci alabhitvā anattamano sakanivesanameva gato. Bodhisattopi
  saparivāro araññameva pāvisi.
-------------------------------------------------
[page 260]
      Satthā pana imesaṁ bhikkhave naḷānaṁ ekacchiddabhāvo nāma
  mayhamevetaṁ porāṇakaṁ adhiṭṭhānanti idaṁ dhammadesanaṁ āharitvā anusandhiṁ
  ghaṭetvā jātakaṁ samodhānesi tadā dakarakkhaso devadatto ahosi
  asītisahassabānarā buddhaparisā upāyakusalo pana kapirājā ahameva
  ahosīti.
                     Naḷapānajātakaṁ dasamaṁ.
                      Sīlavaggo dutiyo.
                       ----------
-------------------------------------------------
[page 261]
                     3 Kuruṅgavaggavaṇṇanā
                        --------
                      1 kuruṅgamigajātakaṁ
      ñātametaṁ kuruṅgassāti idaṁ satthā veḷuvane viharanto devadattaṁ
  ārabbha kathesi.
      Ekasmiṁ hi samaye dhammasabhāyaṁ sannipatitvā bhikkhū āvuso
  devadatto tathāgatassa ghātanatthāya dhanuggahe payojesi silaṁ pavijjhi
  dhanapālakaṁ vissajjesi sabbadāpi dasabalassa vadhāya parisakkatīti
  devadattassa avaṇṇaṁ kathentā nisīdiṁsu. Satthā āgantvā paññattāsane
  nisinno kāya nuttha bhikkhave etarahi kathāya sannisinnāti pucchi.
  Bhante devadatto tumhākaṁ vadhāya parisakkatīti devadattassa aguṇakathāya
  sannisinnamhāti. Satthā na bhikkhave devadatto idāneva mama
  vadhāya parisakkati pubbepi parisakkatiyeva na ca pana maṁ vadhituṁ
  asakkhīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  kuruṅgamigo hutvā ekasmiṁ araññāyatane phalāphalāni khādanto vasati.
  So ekasmiṁ kāle phalasampanne sepaṇṇirukkhe sepaṇṇiphalāni khādati.
  Atheko gāmavāsī aṭṭakaluddako phalitarukkhamūlesu migānaṁ padāni
  upadhāretvā uparirukkhe aṭṭakaṁ bandhitvā tattha nisīditvā phalāni
-------------------------------------------------
[page 262]
  Khādituṁ āgate mige sattiyā vijjhitvā tesaṁ maṁsaṁ vikkiṇanto
  jīvitaṁ kappesi. So ekadivasaṁ tasmiṁ rukkhamūle bodhisattassa padavalañjaṁ
  disvā tasmiṁ sepaṇṇirukkhe aṭṭakaṁ bandhitvā pātova bhuñjitvā
  sattiṁ ādāya vanaṁ pavisitvā taṁ rukkhaṁ abhiruhitvā aṭṭake nisīdi.
  Bodhisattopi pātova vasanaṭṭhānā nikkhamitvā sepaṇṇiphalāni
  khādissāmīti āgamma taṁ rukkhamūlaṁ sahasāva apavisitvā kadāci
  aṭṭakaluddakā rukkhesu aṭṭakaṁ bandhanti atthi nu kho evarūpo
  upaddavoti pariggaṇhanto bāhiratova aṭṭhāsi. Luddakopi
  bodhisattassa anāgamanabhāvaṁ ñatvā aṭṭake nisinnova sepaṇṇiphalāni
  khipitvā tassa purato pātesi. Botisatto imāni phalāni āgantvā
  mayhaṁ purato patanti atthi nu kho tassa upari luddakoti punappunaṁ
  olokento luddakaṁ disvā apassanto viya hutvā ambho rukkha
  pubbe tvaṁ olambakaṁ cālento viya ujukameva phalāni pātesi idāni
  rukkhadhammaṁ pariccajasi evaṁ tayā rukkhadhamme pariccatte ahamaññaṁpi
  rukkhamūlaṁ upasaṅkamitvā mayhaṁ āhāraṁ pariyesissāmīti vatvā imaṁ
  gāthamāha
         ñātametaṁ kuruṅgassa yaṁ tvaṁ sepaṇṇi seyyasi
         aññaṁ sepaṇṇiṁ gacchāmi na me te ruccate phalanti.
      Tattha ñātanti pākaṭaṁ jātaṁ. Etanti idaṁ kammaṁ. Kuruṅgassāti
  kuruṅgamigassa. Yaṁ tvaṁ sepaṇṇi seyyasīti yaṁ tvaṁ ambho
  sepaṇṇirukkha purato phalāni pātiyamāno seyyasi visiṇṇaphalo ahosi
-------------------------------------------------
[page 263]
  Taṁ sabbaṁ kuruṅgamigassa pāpakaṁ jātaṁ. Na me te ruccateti evaṁ
  phalaṁ dadamānāya na me tava phalaṁ ruccati tiṭṭha tvaṁ ahaṁ aññattha
  gamissāmīti agamāsi.
      Athassa luddako aṭṭake nisinnova sattiṁ khipitvā gaccha
  viraddhodānimhi tanti āha. Bodhisatto nivattitvā ṭhitova āha ambho
  purisa idānipi kiñcāpi maṁ viraddho aṭṭha pana mahāniraye soḷasa
  ussadaniraye pañcavidhabandhanādīni ca kammakaraṇāni aviraddhoyevāsīti.
  Evañca pana vatvā yathāruciṁ gato. Luddopi otaritvā yathāruciṁ gato.
      Satthāpi na bhikkhave devadatto idāneva mama vadhāya parisakkati
  pubbepi parisakkatiyeva na ca pana maṁ vadhituṁ asakkhīti imaṁ dhammadesanaṁ
  āharitvā anusandhiṁ ghaṭetvā jātakaṁ samodhānesi tadā aṭṭakaluddako
  devadatto ahosi kuruṅgamigo pana ahamevāti.
                    Kuruṅgamigajātakaṁ paṭhamaṁ.
                       -----------
-------------------------------------------------
[page 264]
                       2 Kukkurajātakaṁ
      ye kukkurāti idaṁ satthā jetavane viharanto ñātatthacariyaṁ
  ārabbha kathesi. Sā dvādasanipāte bhaddasālajātake āvibhavissati.
  Imaṁ pana vatthuṁ patiṭṭhapetvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tathārūpaṁ kammaṁ paṭicca kukkurayoniyaṁ nibbattitvā anekakukkuraparivuto
  mahāsusāne vasati. Athekadivasaṁ rājā setasindhavayuttaṁ
  sabbālaṅkārapaṭimaṇḍitaṁ rathaṁ abhiruyha uyyānaṁ gantvā tattha divasabhāgaṁ
  kīḷitvā aṭṭhaṅgate suriye nagaraṁ pāvisi. Tassa taṁ rathavarattaṁ
  yathānaddhimeva rājaṅgaṇe ṭhapayiṁsu. So rattiṁ deve vassante
  tinto. Uparipāsādato koleyyakasunakhā otaritvā tassa cammañca
  naddhiñca khādiṁsu. Punadivase rañño ārocayiṁsu deva niddhamanamukhena
  sunakhā pavisitvā rathassa cammañceva naddhiñca khādiṁsūti. Rājā
  sunakhānaṁ kujjhitvā diṭṭhadiṭṭhaṭṭhāne sunakhe ghātethāti āha.
  Tato paṭṭhāya sunakhānaṁ mahābyasanaṁ udapādi. Te diṭṭhadiṭṭhaṭṭhāne
  ghātiyamānā palāyitvā susānaṁ gantvā bodhisattassa santikaṁ agamaṁsu.
  Bodhisatto tumhe bahū sannipatitā kiṁ nu kho kāraṇanti pucchi.
  Te antepure kira rathassa cammañceva naddhiñca sunakhena khāditanti
  kuddho rājā sunakhavadhaṁ āṇāpesi bahū sunakhā vinassanti mahābhayaṁ
  uppannanti āhaṁsu. Bodhisatto cintesi ārakkhaṭṭhāne bahi
-------------------------------------------------
[page 265]
  Sunakhānaṁ okāso natthi antorājanivesane koleyyakasunakhānaṁyevetaṁ
  kammaṁ bhavissati idāni pana corānaṁ kiñci bhayaṁ natthi acorā
  maraṇaṁ labhanti yannūnāhaṁ core rañño dassetvā ñātisaṅghassa
  jīvitadānaṁ dadeyyanti. So ñātake samassāsetvā tumhe mā
  bhāyittha ahaṁ vo abhayaṁ āharissāmi yāva rājānaṁ passāmi
  tāva idheva hothāti pāramiyo āvajjetvā mettābhāvanaṁ purecārikaṁ
  katvā mayhaṁ upari leḍḍuṁ vā muggaraṁ vā mā koci khipituṁ
  ussahīti adhiṭṭhāya ekakova antonagaraṁ pāvisi. Atha naṁ disvā
  ekasattopi kujjhitvā olokento nāma nāhosi. Rājāpi
  sunakhavadhaṁ āṇāpetvā sayaṁ vinicchaye nisinno hoti. Bodhisatto
  tattheva gantvā pakkhanditvā rañño āsanassa heṭṭhā pāvisi.
  Atha naṁ rājapurisā nīharituṁ āraddhā. Rājā pana nivāresi. So
  thokaṁ visametvā heṭṭhāsanā nikkhamitvā rājānaṁ vanditvā saccaṁ
  kira tumhe kukkure mārāpethāti pucchi. Āma mārāpemihanti.
  Ko nesaṁ aparādho narindāti. Rathassa me parivāracammañca naddhiñca
  khādiṁsūti. Ye khādiṁsu te jānāthāti. Na jānāmāti. Ime
  nāma cammakhādakacorāti tattato ajānitvāva diṭṭhadiṭṭhaṭṭhāneyeva
  mārāpanaṁ na yuttaṁ devāti. Rathacammassa kukkurehi khāditattā
  diṭṭhadiṭṭhe sabbeva mārethāti sunakhavadhaṁ āṇāpesinti. Kiṁ pana
  te manussā sabbeva kukkure mārenti udāhu maraṇaṁ alabhantāpi
-------------------------------------------------
[page 266]
  Atthīti. Atthi amhākaṁ ghare koleyyakā maraṇaṁ na labhantīti.
  Mahārāja idāneva tumhe rathacammassa kukkurehi khāditattā
  diṭṭhadiṭṭhe sabbeva mārethāti sunakhavadhaṁ āṇāpesinti avocuttha
  idāni pana umhākaṁ ghare koleyyakā maraṇaṁ na labhantīti vadetha nanu
  evaṁ sante tumhe chandādivasena agatigamanaṁ gacchatha agatigamanañca
  nāma na yuttaṁ na ca rājadhammo raññā nāma kāraṇākāraṇagavesakena
  tulāsadisena bhavituṁ vaṭṭati idāni koleyyakā maraṇaṁ na labhanti
  dubbalasunakhāva labhanti evaṁ sante nāyaṁ sabbasunakhaghaccā
  dubbalaghātikā nāmesāti evañca pana vatvā mahāsatto madhurassaraṁ
  nicchāretvā mahārāja yaṁ tumhe karotha nāyaṁ dhammoti rañño
  dhammaṁ desento imaṁ gāthamāha
               ye kukkurā rājakulasmi vaḍḍhā
               koleyyakā vaṇṇabalūpapannā
               teme na vajjhā mayamasma vajjhā
               nāyaṁ saghaccā dubbalaghātikāyanti.
      Tattha ye kukkurāti ye sunakhā. Yathā hi dhāruṇhopi passāvo
  pūtimuttanti tadahujātopi siṅgālo jarasiṅgāloti komalāpi galocilatā
  pūtilatāti suvaṇṇavaṇṇopi kāyo pūtikāyoti vuccati evameva vassasatikopi
  sunakho kukkuroti vuccati tasmā mahallakā kāyabalūpapannāpi
  te kukkurātveva vuttā. Vaḍḍhāti vaḍḍhitā. Koleyyakāti
  rājakule jātā sambhūtā saṁvaḍḍhā. Vaṇṇabalūpapannāti
-------------------------------------------------
[page 267]
  Sarīravaṇṇena ceva kāyabalena ca sampannā. Teme na vajjhāti te
  ime sassāmikā sārakkhā na vajjhā. Mayamasma vajjhāti assāmikā
  anārakkhā mayaṁ vajjhā nāma jātā. Nāyaṁ saghaccāti evaṁ
  sante ayaṁ avisesena saghaccā nāma na hoti. Dubbalaghātikāyanti
  ayaṁ pana dubbalānaṁyeva ghātanato dubbalaghātikā nāma hoti rājūhi
  nāma corā niggahitabbā no acorā idha pana corānaṁ kiñci
  natthi acorā maraṇaṁ labhanti aho imasmiṁ loke ayuttaṁ vattati
  aho adhammo vattatīti.
      Rājā bodhisattassa vacanaṁ sutvā āha jānāsi pana tvaṁ
  paṇḍita asukehi nāma rathacammaṁ khāditanti. Āma jānāmīti.
  Kehi khāditanti. Tumhākaṁ gehe vasanakehi koleyyakasunakhehīti.
  Kathaṁ tehi khāditabhāvo jānitabboti āha. Ahaṁ tehi khāditabhāvaṁ
  desissāmīti. Dassehi paṇḍitāti. Tumhākaṁ ghare koleyyakasunakhe
  ānāpetvā thokaṁ takke ca dabbatiṇāni ca āharāpethāti.
  Rājā tathā akāsi. Atha naṁ mahāsatto imāni tiṇāni
  takkena maddāpetvā ete sunakhe pāyethāti āha. Rājā tathā
  katvā pāyāpesi. Pītapītā sunakhā saddhiṁ cammehi vamiṁsu.
  Rājā sabbaññubuddhassa byākaraṇaṁ viyāti tuṭṭho bodhisattassa
  setacchattena pūjaṁ akāsi. Bodhisatto dhammañcara mahārāja
  mātāpitūsu khattiyāti ādīhi te sakuṇajātake āgatāhi
  dasadhammacariyagāthāhi rañño dhammaṁ desetvā mahārāja ito paṭṭhāya
-------------------------------------------------
[page 268]
  Appamatto hohīti rājānaṁ pañcasu sīlesu patiṭṭhāpetvā setacchattaṁ
  raññova puna adāsi. Rājā mahāsattassa dhammakathaṁ sutvā
  sabbasattānaṁ abhayaṁ datvā bodhisattaṁ ādiṁ katvā sabbasunakhānaṁ
  attano bhojanasadisameva niccabhattaṁ paṭṭhapetvā bodhisattassa ovāde
  ṭhito yāvatāyukaṁ dānādīni puññāni karitvā kālaṁ katvā devaloke
  uppajji. Kukkurovādo dasavassasahassāni pavattati. Bodhisattopi
  yāvatāyukaṁ ṭhatvā yathākammaṁ gato.
      Satthā na bhikkhave tathāgato idāneva ñātakānaṁ atthaṁ
  carati pubbepi cariyevāti vatvā imaṁ dhammadesanaṁ āharitvā anusandhiṁ
  ghaṭetvā jātakaṁ samodhānesi tadā rājā ānando ahosi
  avasesā parisā buddhaparisā kukkurapaṇḍito pana ahamevāti.
                     Kukkurajātakaṁ dutiyaṁ.
                       -----------
                     3 Bhojājānīyajātakaṁ
      api passena semānoti idaṁ satthā jetavane viharanto ekaṁ
  ossaṭṭhaviriyaṁ bhikkhuṁ ārabbha kathesi.
      Tasmiṁ hi samaye satthā taṁ bhikkhuṁ āmantetvā bhikkhu
  pubbepi paṇḍitā anāyatanepi viriyaṁ akaṁsu pahāraṁ laddhāpi neva
  viriyaṁ ossajjiṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
-------------------------------------------------
[page 269]
  Bhojājānīyasindhavakule nibbatto sabbākārasampanno bārāṇasīrañño
  maṅgalāsso ahosi. So satasahassagghanikāya suvaṇṇapātiyaṁyeva
  nānaggarasasampannaṁ tivassikagandhasālibhojanaṁ bhuñjati catujātiyagandha-
  vilittāyameva bhūmiyaṁ tiṭṭhati. Taṁ ṭhānaṁ rattakambalasāṇiparikkhittaṁ upari
  suvaṇṇatārakavicittacelavitānaṁ samosaritagandhadāmamālādāmaṁ
  avijahitagandhatelappadīpaṁ ahosi. Bārāṇasīrajjaṁ pana apaṭṭhentā
  rājāno nāma natthi. Ekaṁ samayaṁ satta rājāno bārāṇasiṁ
  parikkhipitvā amhākaṁ rajjaṁ vā detu yuddhaṁ vāti bārāṇasīrañño
  paṇṇaṁ pesayiṁsu. Rājā amacce sannipātāpetvā taṁ pavuttiṁ
  ācikkhitvā idāni kiṁ karoma tātāti pucchi. Deva tumhehi
  tāva āditova yuddhatthāya na gantabbaṁ asukaṁ nāma assārohaṁ
  pesetvā yuddhaṁ kāretha tasmiṁ asakkonte pacchā jānissāmāti.
  Rājā taṁ pakkosāpetvā sakkhissasi tāta sattahi rājūhi saddhiṁ
  yuddhaṁ kātunti āha. Deva sace bhojājānīyasindhavaṁ labhāmi
  tiṭṭhantu satta rājāno sakalajambūdīparājūhipi saddhiṁ yujjhituṁ
  sakkhissāmīti. Tāta bhojājānīyasindhavo vā hotu añño vā
  yaṁ icchasi taṁ gahetvā yuddhaṁ karohīti. So sādhu devāti
  rājānaṁ vanditvā pāsādā oruyha bhojājānīyasindhavaṁ āharāpetvā
  attanāpi sabbasannāhasannaddho khaggaṁ bandhitvā sindhavapiṭṭhivaragato
  nagarā nikkhamma vijjulatā viya caramāno paṭhamaṁ balakoṭṭhakaṁ bhinditvā
  ekaṁ rājānaṁ jīvaggāhameva gahetvā āgantvā nagare balassa
-------------------------------------------------
[page 270]
  Niyyādetvā puna gantvā dutiyaṁ balakoṭṭhakaṁ bhinditvā tathā
  tatiyanti evaṁ pañca rājāno jīvaggāhaṁ gahetvā chaṭṭhaṁ balakoṭṭhakaṁ
  bhinditvā chaṭṭhassa rañño gahitakāle bhojājānīyo pahāraṁ labhati
  lohitaṁ paggharati vedanā balavatiyo vattanti. Assāroho
  tassa pahaṭabhāvaṁ ñatvā bhojājānīyasindhavaṁ rājadvāre nipajjāpetvā
  sannāhaṁ sithilaṁ katvā aññaṁ assaṁ sannayhituṁ āraddho.
  Bodhisatto mahāphāsukapassena nipannova akkhīni ummiletvā assārohaṁ
  disvā ayaṁ aññaṁ assaṁ sannayhati ayañca asso sattamaṁ
  balakoṭṭhakaṁ bhinditvā sattamaṁ rājānaṁ gaṇhituṁ na sakkhissati
  mayā kataṁ kammañca nassissati appaṭisamo assārohopi nassissati
  rājāpi parahatthaṁ gamissati ṭhapetvā maṁ añño asso sattamaṁ
  balakoṭṭhakaṁ bhinditvā sattamaṁ rājānaṁ gaṇhituṁ samattho nāma
  natthīti nipannakova assārohaṁ pakkosāpetvā samma assāroha
  sattamaṁ balakoṭṭhakaṁ bhinditvā sattamaṁ rājānaṁ gaṇhituṁ samattho
  ṭhapetvā maṁ añño asso nāma natthi nāhaṁ mayā katakammaṁ
  nāsessāmi mamaññeva uṭṭhāpetvā sannayhāti vatvā imaṁ gāthamāha
         api passena semāno sallebhi sallalīkato
         seyyova vaḷavā bhojjho yuñja maññeva sārathīti.
      Tattha api passena semānoti ekena passena sayamānopi.
  Sallebhi sallalīkatoti sallehi viddhopi samāno. Seyyova vaḷavā
  bhojjhoti vaḷavoti sindhavakle ajāto khaḷuṅkasso. Bhojjhoti
-------------------------------------------------
[page 271]
  Bhojājānīyasindhavo. Iti etasmā vaḷavā sallehi viddhopi
  bhojājānīyasindhavova seyyo varo uttamo. Yuñja maññeva sārathīti
  yasmā evaṁ gatopi ahameva seyyo tasmā maññeva yojehi mā
  aññepīti vadati.
      Assāroho bodhisattaṁ uṭṭhāpetvā vaṇaṁ bandhitvā susannaddhaṁ
  sannayhitvā tassa piṭṭhiyaṁ nisīditvā sattamaṁ balakoṭṭhakaṁ bhinditvā
  sattamaṁ rājānaṁ jīviggāhaṁ gahetvā rājabalassa niyyādeti. Bodhisattaṁpi
  rājadvāraṁ ānayiṁsu. Rājā tassa dassanatthāya nikkhami. Mahāsatto
  rājānaṁ āha mahārāja satta rājāno mā ghātayittha sapathaṁ kāretvā
  vissajjetha mayhañca assārohassa ca dātabbaṁ yasaṁ assārohasseva
  detha satta rājāno gahetvā dinnaṁ yodhannāma nāsetuṁ na vaṭṭati
  tumhepi dānaṁ detha sīlaṁ rakkhatha dhammena rajjaṁ kārethāti. Evaṁ
  bodhisattena rañño ovāde dinne bodhisattassa sannāhaṁ mocayiṁsu.
  So sannāhe muttamatteyeva nirujjhi. Rājā tassa sarīrakiccaṁ kāretvā
  assārohassa mahantaṁ yasaṁ datvā satta rājāno puna attano
  adubbhāya sapathaṁ kāretvā sakaṭṭhānāni pesetvā dhammena samena
  rajjaṁ kāretvā jīvitapariyosāne yathākammaṁ gato.
      Satthā evaṁ bhikkhave pubbe paṇḍitā anāyatanepi viriyaṁ akaṁsu evarūpaṁ
  pahāraṁ laddhāpi na ossajjiṁsu tvaṁ pana evarūpe niyyānikasāsane
  pabbajitvā kasmā viriyaṁ ossajjasīti vatvā cattāri saccāni
  pakāsesi. Saccapariyosāne ossaṭṭhaviriyo bhikkhu arahattaphale
-------------------------------------------------
[page 272]
  Patiṭṭhāsi. Satthāpi imaṁ dhammadesanaṁ āharitvā anusandhiṁ ghaṭetvā
  jātakaṁ samodhānesi tadā rājā ānando ahosi assāroho
  sārīputto bhojājānīyasindhavo pana ahameva ahosīti.
                   Bhojājānīyajātakaṁ tatiyaṁ.
                     --------------
                       4 Ājaññajātakaṁ
      yadā yadāti idaṁ satthā jetavane viharanto ossaṭṭhaviriyameva
  bhikkhuṁ ārabbha kathesi.
      Taṁ pana bhikkhuṁ satthā āmantetvā bhikkhu pubbe paṇḍitā
  anāyatanepi laddhappahārāpi hutvā viriyaṁ akaṁsūti vatvā atītaṁ āhari.
      Atīte bārāṇasiyaṁ brahmadatte rajjaṁ kārente purimanayeneva satta
  rājāno nagaraṁ parivārayiṁsu. Atheko rathikayodho dve bhātikasindhave
  rathe yojetvā nagarā nikkhamma cha balakoṭṭhake bhinditvā cha
  rājāno aggahesi. Tasmiṁ khaṇe jeṭṭhakāsso pahāraṁ labhi.
  Sārathiko rathaṁ pesento rājadvāraṁ āgantvā jeṭṭhakabhātikaṁ rathā
  mocetvā sannāhaṁ sithilaṁ katvā ekena passena nipajjāpetvā
  aññaṁ assaṁ sannayhituṁ āraddho. Bodhisatto taṁ disvā purimanayeneva
  cintetvā sārathikaṁ pakkosāpetvā nipannakova imaṁ gāthamāha
          yadā yadā yattha yadā yattha yattha yadā yadā
          ājañño kurute vegaṁ hāyanti tattha vāḷavāti.
-------------------------------------------------
[page 273]
       Tattha yadā yadāti pubbaṇhādīsu yasmiṁ yasmiṁ kāle. Yatthāti
  yasmiṁ ṭhāne magge vā saṅgāmasīse vā. Yadāti yasmiṁ khaṇe.
  Yattha yatthāti sattannaṁ balakoṭṭhakānaṁ vasena bahūsu yuddhamaṇḍalesu.
  Yadā yadāti yasmiṁ yasmiṁ kāle pahāraṁ laddhakāle vā aladdhakāle vā.
  Ājañño kurute veganti sārathissa cittarucitaṁ kāraṇaṁ ājānanasabhāvo
  ājañño varasindhavo vegaṁ karoti vāyamati viriyaṁ ārabhati. Hāyanti
  tattha vāḷavāti tasmiṁ vege kariyamāne itare vaḷavasaṅkhātā khaḷuṅkassā
  hāyanti parihāyanti tasmā imasmiṁ rathe maññeva yojehīti āha.
      Sārathi bodhisattaṁ uṭṭhāpetvā yojetvā sattamaṁ balakoṭṭhakaṁ
  bhinditvā sattamaṁ rājānaṁ ādāya rathaṁ pājento rājadvāraṁ āgantvā
  sindhavaṁ mocesi. Bodhisatto ekena passena nipanno purimanayeneva
  rañño ovādaṁ datvā nirujjhi. Rājā tassa sarīrakiccaṁ kāretvā
  rathikassa sammānaṁ katvā dhammena samena rajjaṁ kāretvā yathākammaṅgato.
      Satthā imaṁ dhammadesanaṁ āharitvā saccāni pakāsesi.
  Saccapariyosāne so bhikkhu arahatte patiṭṭhāsi. Satthā jātakaṁ
  samodhānesi tadā rājā ānandatthero ahosi sārathi sārīputto
  asso pana ahameva sammāsambuddhoti.
                    Ājaññajātakaṁ catutthaṁ.
                       ----------
-------------------------------------------------
[page 274]
                        5 Tiṭṭhajātakaṁ
      aññamaññehi tiṭṭhehīti idaṁ satthā jetavane viharanto
  dhammasenāpatissa saddhivihārikaṁ ekaṁ suvaṇṇakārapubbakaṁ bhikkhuṁ ārabbha
  kathesi.
       Āsayānusayañāṇañhi buddhānaññeva hoti na aññesaṁ tasmā
  dhammasenāpati attano āsayānusayañāṇassa natthitāya saddhivihārikassa
  āsayānusayaṁ ajānanto asubhakammaṭṭhānameva kathesi. Tassa taṁ na
  sappāyamahosi. Kasmā. So kira paṭipāṭiyā pañca jātisatāni
  suvaṇṇakārageheyeva paṭisandhiṁ gaṇhi. Athassa dīgharattaṁ
  parisuddhasuvaṇṇadassanasseva paricitattā asubhaṁ na sappāyamahosi. So
  tattha nimittamattampi uppādetuṁ asakkonto cattāro māse khepesi.
  Dhammasenāpati attano saddhivihārikassa arahattaṁ dātuṁ asakkonto
  addhā ayaṁ buddhaveneyyo bhavissati tathāgatassa santikaṁ nessāmīti
  cintetvā pātova taṁ ādāya sayaṁ satthu santikaṁ agamāsi.
  Satthā kiṁ nu kho sārīputta ekaṁ bhikkhuṁ ādāya āgatosīti
  pucchi. Ahaṁ bhante imassa kammaṭṭhānaṁ adāsiṁ ayampana catūhi
  māsehi nimittamattampi na uppādesi svāhaṁ buddhaveneyyo esa
  bhavissatīti cintetvā tumhākaṁ santikaṁ ādāya āgatoti. Sārīputta
  kataraṁ pana te kammaṭṭhānaṁ saddhivihārikassa dinnanti. Asubhakammaṭṭhānaṁ
-------------------------------------------------
[page 275]
  Bhagavāti. Sārīputta natthi tava sattānaṁ āsayānusayañāṇaṁ gaccha tvaṁ
  sāyaṇhasamaye āgantvā tava saddhivihārikaṁ ādāya gaccheyyāsīti.
  Evaṁ satthā theraṁ uyyojetvā tassa bhikkhuno manāpaṁ nivāsanañca
  cīvarañca dāpetvā taṁ ādāya gāmaṁ piṇḍāya pavisitvā paṇītaṁ khādanīyaṁ
  bhojanīyaṁ dāpetvā mahābhikkhusaṅghaparivuto puna vihāraṁ āgantvā
  gandhakuṭiyaṁ divasabhāgaṁ khepetvā sāyaṇhasamaye taṁ bhikkhuṁ gahetvā
  vihāracārikaṁ caramāno ambavane ekaṁ pokkharaṇiṁ māpetvā tattha
  mahantaṁ paduminigacchaṁ tatrāpi ca mahantaṁ ekaṁ padumapupphaṁ māpetvā
  bhikkhu imaṁ padumaṁ olokento nisīdāhīti nisīdāpetvā gandhakuṭiṁ
  pāvisi. So bhikkhu taṁ pupphaṁ punappunaṁ oloketi. Bhagavā taṁ
  pupphaṁ jaraṁ pāpesi. Taṁ tassa passantasseva jaraṁ patvā vivaṇṇaṁ
  ahosi. Athassa ca pariyantato paṭṭhāya pattāni patantāni muhuttena
  sabbāni patiṁsu. Tato kiñjakkhaṁ pati kaṇṇikā avasissati. So bhikkhu
  taṁ passanto cintesi idaṁ padumapupphaṁ idāneva abhirūpaṁ ahosi dassanīyaṁ
  athassa vaṇṇo pariṇato pattāni ca kiñjakkhañca pati kaṇṇikamattameva
  ṭhitaṁ evarūpassa nāma padumassa jarā pattā mayhaṁ sarīrassa kiṁ na
  pāpuṇissati sabbe saṅkhārā aniccāti vipassanaṁ paṭṭhapesi. Satthā
  tassa cittaṁ vipassanaṁ āruḷhanti ñatvā gandhakuṭiyaṁ nisinnova obhāsaṁ
  pharitvā imaṁ gāthamāha
-------------------------------------------------
[page 276]
        Ucchinda sinehamattano kumudaṁ sāradikaṁva pāṇinā
        santimaggameva brūhaya nibbānaṁ sugatena desitanti.
      So bhikkhu gāthāpariyosāne arahattaṁ patvā mutto vatamhi
  sabbabhavehīti cintetvā
                so vutthavāso paripuṇṇamānaso
                khīṇāsavo antimadehadhārī
                visuddhasīlo susamāhitindriyo
                cando yathā rāhumukhā pamutto
                tamokataṁ mohamahandhakāraṁ
                vinodayiṁ sabbamalaṁ asesaṁ
                ālokapajjotakaro pabhaṅkaro
               sahassaraṁsī viya bhānumā nabheti
      ādīhi gāthāhi udānaṁ udānesi udānetvā ca pana gantvā
  bhagavantaṁ vandi. Theropi āgantvā satthāraṁ vanditvā attano
  saddhivihārikaṁ gahetvā agamāsi. Ayaṁ pavutti bhikkhūnaṁ antare
  pākaṭā jātā. Bhikkhū dhammasabhāyaṁ dasabalassa guṇaṁ vaṇṇayamānā
  nisīdiṁsu āvuso sārīputtatthero āsayānusayañāṇassa abhāvena
  attano saddhivihārikassa āsayaṁ na jānāti satthā pana ñatvā
  ekadivaseneva tassa saha paṭisambhidāhi arahattaṁ adāsi aho buddhā
  nāma mahānubhāvāti. Satthā āgantvā paññattāsane nisīditvā
  kāya nuttha bhikkhave etarahi kathāya sannisinnāti pucchitvā na
-------------------------------------------------
[page 277]
  Bhagavā aññāya kathāya tumhākaññeva pana dhammasenāpatino
  saddhivihārikassa āsayānusayañāṇakathāyāti. Satthā na bhikkhave
  etaṁ acchariyaṁ svāhaṁ etarahi buddho hutvā tassa āsayaṁ jānāmi
  pubbepāhaṁ tassa āsayaṁ jānāmiyevāti vatvā atītaṁ āhari.
      Atīte bārāṇasiyaṁ brahmadatte rajjaṁ kārente tadā bodhisatto
  taṁ rājānaṁ atthe ca dhamme ca anusāsati. Tadā rañño maṅgalassassa
  nhānatiṭṭhe aññataraṁ paṭhamaṁ vaḷavaṁ khaḷuṅkassaṁ nhāpesuṁ. Maṅgalasso
  vaḷavena nhānatiṭṭhaṁ otāriyamāno jigucchitvā otarituṁ na icchi.
  Assagopako gantvā rañño ārocesi deva maṅgalasso tiṭṭhaṁ
  otarituṁ na icchatīti. Rājā bodhisattaṁ pesesi gaccha paṇḍita
  jānāhi kena kāraṇena asso tiṭṭhaṁ otāriyamāno na
  otaratīti. Bodhisatto sādhu devāti nadītiraṁ gantvā assaṁ
  oloketvā nirogabhāvamassa ñatvā kena nu kho kāraṇena ayaṁ
  imaṁ tiṭṭhaṁ na otaratīti upadhārento paṭhamataraṁ ettha añño
  nhāpito bhavissati tena saṁjigucchamāno tiṭṭhaṁ na otarati maññeti
  cintetvā assagopake pucchi ambho imasmiṁ tiṭṭhe kaṁ paṭhamaṁ
  nhāyitthāti. Aññataraṁ vaḷavassaṁ sāmīti. Bodhisatto esa
  attano siṅgāratāya jigucchanto ettha nhāyituṁ na icchati imaṁ
  aññasmiṁ tiṭṭhe nhāpetuṁ vaṭṭatīti tassa ajjhāsayaṁ ñatvā
  bho assagopaka sappimadhuphāṇitābhisaṅkhataṁ pāyāsampi tāva punappunaṁ
  bhuñjantassa titti hoti ayaṁ asso bahuvāre idha tiṭṭhe nhāto
-------------------------------------------------
[page 278]
  Aññampi tāva naṁ tiṭṭhaṁ otāretvā nhāpetha ca pāyetha cāti
  vatvā imaṁ gāthamāha
        aññamaññehi tiṭṭhehi assaṁ pāyehi sārathi
        accāsanassa puriso pāyāsassapi tappatīti.
      Tattha aññamaññehīti aññehi aññehi. Pāyehīti
  desanāsīsametaṁ. Nhāpehi ca pāyehi cāti attho. Accāsanassāti
  karaṇatthe sāmivacanaṁ. Atiasanena atibhuttenāti attho. Pāyāsassapi
  tappatīti sappiādiabhisaṅkhatena madhupāyāsenāpi tappati titto hoti
  dhāto suhito na puna bhuñjitukāmataṁ āpajjati tasmā ayampi asso
  imasmiṁ tiṭṭhe nivaddhaṁ nhāpanena pariyattiṁ āpanno bhavissati aññattha
  na nhāpethāti.
      Te tassa vacanaṁ sutvā assaṁ aññaṁ tiṭṭhaṁ otāretvā
  pāyiṁsu ceva nhāpesuṁ ca. Bodhisatto assassa pānīyaṁ pivitvā
  nhātakāle rañño santikaṁ agamāsi. Rājā kiṁ tāta asso
  nhāto ca pivito cāti pucchi. Āma devāti. Paṭhamaṁ
  kiṁkāraṇena na icchatīti. Imināpi nāma deva kāraṇenāti sabbaṁ
  ācikkhi. Rājā evarūpassa tiracchānassāpi nāma āsayaṁ jānāti
  aho paṇḍitoti bodhisattassa mahantaṁ yasaṁ datvā jīvitapariyosāne
  yathākammaṅgato. Bodhisattopi yathākammameva gato.
      Satthā na bhikkhave ahaṁ etassa idāneva ajjhāsayaṁ jānāmi
  pubbepi jānāmiyevāti imaṁ dhammadesanaṁ āharitvā anusandhiṁ ghaṭetvā
-------------------------------------------------
[page 279]
  Jātakaṁ samodhānesi tadā maṅgalasso ayaṁ bhikkhu ahosi rājā
  ānando paṇḍitāmacco pana ahameva ahosīti.
                     Tiṭṭhajātakaṁ pañcamaṁ.
                        ---------
                      6 Mahiḷāmukhajātakaṁ
      porāṇacorāna vaco nisammāti idaṁ satthā veḷuvane viharanto
  devadattaṁ ārabbha kathesi.
      Devadatto ajātasattukumāraṁ pasādetvā lābhasakkāraṁ uppādesi.
  Ajātasattukumāro devadattassa gayāsīse vihāraṁ kārāpetvā
  nānaggarasehi tivassikagandhasālibhojanassa divase divase pañca
  thālikasatāni abhihari. Lābhasakkāraṁ nissāya devadattassa parivāro
  mahanto jāto. Devadatto parivārena saddhiṁ vihāreyeva hoti.
  Tena samayena rājagahavāsikā dve sahāyā. Tesu eko satthu
  santike pabbajito eko devadattassa santike pabbajito. Te
  aññamaññaṁ tasmiṁ tasmiṁ ṭhānepi passanti vihāraṁ gantvāpi passantiyeva.
  Athekadivasaṁ devadattassa nissitako itaraṁ āha āvuso kiṁ tvaṁ
  devasikaṁ devasikaṁ sedehi muñcamānehi piṇḍāya carasi gayāsīse
  vihāre nisīditvāva nānaggarasehi subhojanaṁ bhuñja evarūpo
  pāyāso idha natthi kiṁ tvaṁ dukkhaṁ anubhosi kinte pātova
  gayāsīsaṁ āgantvā sauttaribhaṅgaṁ yāguṁ pivitvā aṭṭhārasavidhaṁ
-------------------------------------------------
[page 280]
  Khajjakaṁ khāditvā nānaggarasehi subhojanaṁ bhuñjituṁ na vaṭṭatīti. So
  punappunaṁ vuccamāno gantukāmo hutvā tato paṭṭhāya gayāsīsaṁ
  gantvā bhuñjitvā kālasseva veḷuvanaṁ āgacchati. So sabbakāle
  paṭicchādetuṁ nāsakkhi. Gayāsīsaṁ gantvā devadattassa upaṭṭhāpitabhattaṁ
  bhuñjatīti nacirasseva pākaṭo jāto. Atha naṁ sahāyā
  pucchiṁsu saccaṁ kira tvaṁ āvuso devadattassa upaṭṭhāpitaṁ bhattaṁ
  bhuñjasīti. Ko evamāhāti. Asuko ca asuko cāti. Saccaṁ
  ahaṁ āvuso gayāsīsaṁ gantvā bhuñjāmi na pana me devadatto
  bhattaṁ deti aññe manussā dentīti. Āvuso devadatto
  buddhānaṁ paṭikaṇṭhako dussīlo ajātasattuṁ pasādetvā adhammena
  attano lābhasakkāraṁ uppādesi tvaṁ evarūpe niyyānikasāsane
  pabbajitvā devadattassa adhammeneva uppannaṁ bhojanaṁ bhuñjasi
  ehi taṁ satthu santikaṁ nessāmāti taṁ bhikkhuṁ ādāya dhammasabhaṁ
  āgamiṁsu. Satthā taṁ disvāva kiṁ bhikkhave etaṁ bhikkhuṁ
  anicchamānaññeva ādāya āgatatthāti. Āma bhante ayaṁ bhikkhu
  tumhākaṁ santike pabbajitvā devadattassa adhammena uppannaṁ bhojanaṁ
  bhuñjatīti. Saccaṁ kira tvaṁ bhikkhu devadattassa adhammena uppannaṁ
  bhojanaṁ bhuñjasīti. Na bhante devadatto mayhaṁ bhattaṁ deti
  aññe manussā mayhaṁ denti tamahaṁ bhuñjāmīti. Satthā mā
  bhikkhu ettha parihāraṁ kari devadatto anācāro dussīlo kathañhi
  nāma tvaṁ idha pabbajitvā mama sāsanaṁ bhajantoyeva devadattassa
-------------------------------------------------
[page 281]
  Bhattaṁ bhuñjasi niccakālampi bhajanasīlova tvaṁ diṭṭhadiṭṭheyeva bhajasīti
  vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa amacco ahosi. Tadā rañño mahiḷāmukho nāma maṅgalahatthī
  ahosi sīlavā ācārasampanno na kañci viheṭheti. Athekadivasaṁ
  tassa sālasamīpe rattibhāgasamanantare corā āgantvā tassa avidūre
  nisinnā coramantaṁ mantayiṁsu evaṁ ummaṅgo bhinditabbo evaṁ
  sandhicchedanakammaṁ kattabbaṁ ummaṅgañca sandhicchedanañca maggasadisaṁ
  tiṭṭhasadisaṁ nijjaṭaṁ niggumbaṁ katvā bhaṇḍaṁ harituṁ vaṭṭati harantena
  māretvāva paharitvā ca haritabbaṁ evaṁ uṭṭhātuṁ samattho
  nāma na bhavissati corena ca nāma sīlācārayuttena na bhavitabbaṁ
  kakkhaḷena pharuseneva sāhasikena bhavitabbanti. Evaṁ mantetvā
  aññamaññaṁ uggaṇhāpetvā agamaṁsu. Eteneva nayena punadivasepi
  punadivasepīti bahudivase tattha āgantvā mantayiṁsu. So tesaṁ
  vacanaṁ sutvā maṁ sikkhāpentīti saññāya idāni mayā kakkhaḷena
  pharusena sāhasikena bhavitabbanti tathārūpo ahosi pātova āgataṁ
  hatthigopakaṁ soṇḍāya gahetvā bhūmiyaṁ pothetvā māresi aparampi
  aparampīti āgatāgataṁ māretiyeva. Mahiḷāmukho ummattako jāto
  diṭṭhadiṭṭhe māretīti rañño ārocayiṁsu. Rājā bodhisattaṁ pahiṇi gaccha
  paṇḍita jānāhi kena kāraṇena so duṭṭho jātoti. Bodhisatto
-------------------------------------------------
[page 282]
  Gantvā tassa sarīre arogabhāvaṁ ñatvā kena nu kho kāraṇena
  esa duṭṭho jātoti upadhārento addhā avidūre kesañci vacanaṁ
  sutvā maṁ ete sikkhāpentīti saññāya duṭṭho jātoti sanniṭṭhānaṁ
  katvā hatthigopake pucchi atthi nu kho hatthisālasamīpe rattibhāge
  kehici kiñci kathitapubbanti. Āma sāmi corā āgantvā
  kathayiṁsūti. Bodhisatto gantvā rañño ārocesi deva rañño
  hatthissa sarīre vikāro natthi corānaṁ kathaṁ sutvā duṭṭho jātoti.
  Idāni kiṁ kātuṁ vaṭṭatīti. Sīlavante samaṇabrāhmaṇe hatthisālāyaṁ
  nisīdāpetvā sīlācārakathaṁ kathetuṁ vaṭṭatīti. Evaṁ karohi tātāti.
  Bodhisatto sīlavante samaṇabrāhmaṇe hatthisālāyaṁ nisīdāpetvā
  sīlakathaṁ kathetha bhanteti āha. Te hatthissa avidūre nisinnā
  na koci parāmasitabbo na māretabbo sīlācārasampannena
  khantimettānuddayayuttena bhavituṁ vaṭṭatīti sīlakathaṁ kathayiṁsu. So taṁ sutvā
  maṁ ete sikkhāpenti itodāni paṭṭhāya sīlavatā bhavitabbanti sīlavā
  ahosi. Rājā bodhisattaṁ pucchi kiṁ tāta sīlavā jātoti.
  Bodhisatto āma devāti. Evarūpo nāma duṭṭhahatthī paṇḍite
  nissāya porāṇakadhammeyeva patiṭṭhitoti vatvā imaṁ gāthamāha
                porāṇacorāna vaco nisamma
                mahiḷāmukho pothayamānucāri
                susaññatānaṁ hi vaco nisamma
                gajuttamo sabbaguṇesu aṭṭhāti.
-------------------------------------------------
[page 283]
      Tattha porāṇacorānanti purāṇacorānaṁ. Nisammāti sutvā
  paṭhamaṁ corānaṁ vacanaṁ sutvāti attho. Mahiḷāmukhoti hatthinimukhena
  sadisamukho. Athavā. Yathā mahiḷā purato olokiyamānā sobhati
  na pacchato tathā sopi purato olokiyamāno sobhati tasmā
  mahiḷāmukhotissa nāmaṁ akaṁsu. Pothayamānucārīti pothayanto mārento
  anvacāri. Ayameva vā pāṭho. Susaññatānanti suṭṭhu saññatānaṁ
  sīlavantānaṁ. Gajuttamoti uttamagajo maṅgalahatthī. Sabbaguṇesu
  aṭṭhāti sabbesu porāṇakaguṇesu patiṭṭhitoti.
      Rājā tiracchānagatassāpi āsayaṁ jānātīti bodhisattassa mahantaṁ
  yasaṁ adāsi. So yāvatāyukaṁ ṭhatvā saddhiṁ bodhisattena yathākammaṁ
  gato.
      Satthā pubbepi tvaṁ bhikkhu diṭṭhadiṭṭheyeva bhaji corānaṁ
  kathaṁ sutvā core bhaji dhammikānaṁ vacanaṁ sutvā dhammike bhajīti imaṁ
  dhammadesanaṁ āharitvā anusandhiṁ ghaṭetvā jātakaṁ samodhānesi tadā
  mahiḷāmukho vipakkhasevakabhikkhu ahosi rājā ānando amacco
  pana ahameva sammāsambuddhoti.
                    Mahiḷāmukhajātakaṁ chaṭṭhaṁ.
                      ------------
-------------------------------------------------
[page 284]
                       7 Abhiṇhajātakaṁ
      nālaṁ kabalaṁ padātaveti idaṁ satthā jetavane viharanto ekaṁ
  upāsakañca mahallakattherañca ārabbha kathesi.
      Sāvatthiyaṁ kira dve sahāyā. Tesu eko pabbajitvā devasikaṁ
  itarassa gharaṁ gacchati. So tassa bhikkhaṁ datvā sayaṁpi bhuñjitvā teneva
  saddhiṁ vihāraṁ gantvā yāva suriyassaṭṭhaṅgamā allāpasallāpena
  nisīditvā nagaraṁ pavisati. Itaropi naṁ yāva nagaradvārā anugantvā
  nivattati. So tesaṁ vissāso bhikkhūnaṁ antare pākaṭo jāto.
  Athekadivasaṁ bhikkhū tesaṁ vissāsakathaṁ kathentā dhammasabhāyaṁ nisīdiṁsu.
  Satthā āgantvā kāya nuttha bhikkhave etarahi kathāya sannisinnāti
  pucchi. Te imāya nāma bhanteti kathayiṁsu. Satthā na bhikkhave ime
  idāneva vissāsikā pubbepi vissāsikāva ahesunti vatvā atītaṁ āhari.
      Atīte bārāṇasiyaṁ brahmadatte rajjaṁ kārente tadā bodhisatto
  tassa amacco ahosi. Tadā eko kukkuro maṅgalahatthisālaṁ
  gantvā maṅgalahatthissa bhuñjanaṭṭhāne patitāni bhattasitthāni khādati.
  So teneva bhojanena saṁvaḍḍhamāno maṅgalahatthissa vissāsiko jāto
  hatthisseva santike bhuñjati. Ubhopi vinā vattituṁ na sakkonti.
  So hatthī naṁ soṇḍāya gahetvā aparāparaṁ karonto kīḷati ukkhipitvā
  kumbhepi ṭhapesi. Athekadivasaṁ eko gāmikamanusso hatthigopakassa
  mūlaṁ datvā taṁ kukkuraṁ ādāya attano gāmaṁ agamāsi. Tato
-------------------------------------------------
[page 285]
  Paṭṭhāya so hatthī kukkuraṁ apassanto neva khādati na pivati na
  nhāyati. Tamatthaṁ rañño ārocayiṁsu. Rājā bodhisattaṁ pahiṇi
  gaccha paṇḍita jānāhi kiṁkāraṇā hatthī evaṁ karotīti. Bodhisatto
  hatthisālaṁ gantvā hatthissa dummanabhāvaṁ ñatvā imassa sarīre
  rogo na paññāyati kenaci panassa saddhiṁ mittasanthavena bhavitabbaṁ
  taṁ apassanto esa maññe sokābhibhūtoti hatthigopake pucchi atthi
  nu kho imassa kenaci saddhiṁ vissāsoti. Āma sāmi ekena
  sunakhena saddhiṁ balavavissāsametīti. Kahaṁ so etarahīti. Ekena
  manussena nītoti. Jānātha panassa nivāsanaṭṭhānanti. Na jānāmi
  sāmīti. Bodhisatto rañño santikaṁ gantvā natthi deva hatthissa
  koci ābādho ekena panassa sunakhena saddhiṁ balavavissāso taṁ
  apassanto na bhuñjati maññeti vatvā imaṁ gāthamāha
                  nālaṁ kabalaṁ padātave
                  na piṇḍaṁ na kuse na ghaṁsituṁ
                  maññāmi abhiṇhadassanā
                  nāgo sinehamakāsi kukkureti.
      Tattha nālanti na samattho. Kabalanti bhojanakāle paṭhamameva
  dinnaṁ kabalaṁ. Padātaveti pādātave. Sandhivasena ākāralopo
  veditabbo. Gahetunti attho. Na piṇḍanti vaḍḍhetvā dīyamānaṁ
  bhattapiṇḍaṁpi nālaṁ gahetuṁ. Na kuseti khādanatthāya dinnāni
  tiṇānipi nālaṁ gahetuṁ. Na ghaṁsitunti nhāpiyamāno sarīraṁpi ghaṁsituṁ
-------------------------------------------------
[page 286]
  Nālaṁ. Evaṁ yaṁ yaṁ so hatthī kātuṁ na samattho taṁ taṁ sabbaṁ
  rañño ārocetvā tassa asamatthabhāve attanā sallakkhitaṁ kāraṇaṁ
  ārocento maññāmīti ādimāha.
      Rājā tassa bodhisattassa vacanaṁ sutvā idāni kiṁ kattabbaṁ
  paṇḍitāti pucchi. Amhākaṁ kira maṅgalahatthissa sahāyaṁ sunakhaṁ
  eko manusso gahetvā gato yassa ghare taṁ sunakhaṁ passanti
  tassa ayaṁ nāma daṇḍoti bheriṁ cārāpetha devāti. Rājā tathā
  kāresi. Taṁ pavuttiṁ sutvā so puriso sunakhaṁ vissajjesi. So
  sunakho vegena gantvā hatthissa santikameva agamāsi. Hatthī taṁ
  soṇḍāya gahetvā kumbhe ṭhapetvā roditvā paridevitvā kumbhā
  otāretvā tena bhutte pacchā attanā bhuñji. Tiracchānagatassa
  āsayaṁ jānātīti rājā bodhisattassa mahantaṁ yasaṁ adāsi.
      Satthā na bhikkhave ime idāneva vissāsikā pubbepi vissāsikāti
  imaṁ dhammadesanaṁ āharitvā catussaccakathāya vinivaṭṭetvā anusandhiṁ
  ghaṭetvā jātakaṁ samodhānesi. Idaṁ catussaccakathāya vinivaṭṭanaṁ nāma
  sabbajātakesupi atthiyeva mayaṁ pana naṁ yatthassa ānisaṁso paññāyati
  tattheva dassayissāmāti. Tadā sunakho upāsako ahosi hatthī
  mahallakatthero rājā ānando amaccapaṇḍito pana ahameva ahosīti.
                     Abhiṇhajātakaṁ sattamaṁ.
                     ---------------
-------------------------------------------------
[page 287]
                      8 Nandivisālajātakaṁ
      manuññameva bhāseyyāti idaṁ satthā jetavane viharanto chabbaggiyānaṁ
  bhikkhūnaṁ omasavādaṁ ārabbha kathesi.
      Tasmiṁ hi samaye chabbaggiyā bhikkhū kalahaṁ karontā pesale
  bhikkhū khuṁsenti vambhenti ovijjhanti dasahi akkosavatthūhi akkosanti.
  Bhikkhū bhagavato ārocesuṁ. Bhagavā chabbaggiye bhikkhū pakkosāpetvā
  saccaṁ kira tumhe kalahaṁ karotha bhikkhaveti pucchitvā saccanti vutte
  vigarahitvā bhikkhave pharusavācā nāma anatthakārikā tiracchānagatānampi
  amanāpā pubbepi eko tiracchānagato attānaṁ pharusena samudācarantaṁ
  sahassena parājesīti vatvā atītaṁ āhari.
      Atīte gandhāraraṭṭhe takkasilāyaṁ gandhāro nāma rājā rajjaṁ
  kāresi. Bodhisatto goyoniyaṁ nibbatti. Atha naṁ taruṇavacchakakāleyeva
  eko brāhmaṇo dakkhiṇadāyakānaṁ santikā labhitvā nandivisāloti
  nāmaṁ katvā puttaṭṭhāne ṭhapetvā sampiyāyamāno yāgubhattādīni
  datvā posesi. Bodhisatto vayappatto cintesi ahaṁ iminā
  brāhmaṇena kicchena paṭijaggito mayā sadiso sakalajambūdīpe
  añño samadhuro goṇo nāma natthi yannūnāhaṁ attano balaṁ dassetvā
  brāhmaṇassa posāvaniyaṁ dadeyyanti. So ekadivasaṁ brāhmaṇaṁ
  āha gaccha brāhmaṇa etaṁ govindakaseṭṭhiṁ upasaṅkamitvā mayhaṁ
  balibaddo atibaddhaṁ sakaṭasataṁ pavattetīti vatvā
-------------------------------------------------
[page 288]
  Sahassena abbhudaṁ karohīti. So brāhmaṇo seṭṭhissa santikaṁ gantvā
  kathaṁ samuṭṭhāpesi imasmiṁ nagare kassa goṇo thāmasampannoti.
  Atha naṁ seṭṭhī asukassa ca asukassa cāti vatvā sakalanagare pana
  amhākaṁ goṇehi sadiso nāma natthīti āha. Brāhmaṇo mayhaṁ
  eko goṇo atibaddhaṁ sakaṭasataṁ pavattetuṁ samattho atthīti āha.
  Seṭṭhī gahapati kuto evarūpo goṇoti āha. Brāhmaṇo mayhaṁ
  gehe atthīti. Tenahi abbhudaṁ karohīti. Sādhu karomīti sahassena
  abbhudaṁ akāsi. So sakaṭasataṁ vālukasakkharapāsāṇādīnaṁyeva pūretvā
  paṭipāṭiyā ṭhapetvā sabbāni akkhabandhanayottena ekato bandhitvā
  nandivisālaṁ nhāpetvā gandhapañcāṅgulikaṁ datvā kaṇṭhe mālaṁ
  pilandhitvā purimasakaṭadhure ekameva yojetvā sayaṁ dhure nisīditvā patodaṁ
  ukkhipitvā añcha kūṭa vahassu kūṭāti āha. Bodhisatto ayaṁ maṁ
  akūṭaṁ kūṭavādena samudācaratīti cattāro pāde thambhe viya niccalaṁ
  katvā aṭṭhāsi. Seṭṭhī taṁ khaṇaññeva brāhmaṇaṁ sahassaṁ āharāpesi.
  Brāhmaṇo sahassaparājito goṇaṁ muñcitvā gharaṁ gantvā
  sokābhibhūto nipajji. Nandivisālo caritvā āgato brāhmaṇaṁ
  sokābhibhūtaṁ disvā upasaṅkamitvā kiṁ brāhmaṇa niddāyasīti āha.
  Kuto me niddā sahassaparājitassāti. Brāhmaṇa mayā ettakaṁ
  kālaṁ tava gehe vasantena atthi kiñci bhājanaṁ vā bhinditapubbaṁ koci
  vā madditapubbo aṭṭhāne vā pana uccārapassāvo katapubboti.
  Natthi tātāti. Atha maṁ kasmā kūṭavādena samudācarasi taveva
-------------------------------------------------
[page 289]
  So doso mayhaṁ doso natthi gaccha tena saddhiṁ dvīhi sahassehi
  abbhudaṁ karohi kevalaṁ akūṭaṁ kūṭavādena mā samudācarīti. Brāhmaṇo
  tassa vacanaṁ sutvā gantvā dvīhi sahassehi abbhudaṁ katvā purimanayeneva
  sakaṭasataṁ atibandhitvā nandivisālaṁ maṇḍetvā purimasakaṭaṁ dhure yojesi.
  Kathaṁ yojesīti. Yugaṁ dhure niccalaṁ bandhitvā ekāya koṭiyā
  nandivisālaṁ yojetvā ekaṁ koṭiṁ dhurayottena pariveṭhetvā yugakoṭiñca
  akkhāni pādañca nissāya maṇḍarukkhadaṇḍakaṁ datvā tena yottena
  niccalaṁ bandhitvā ṭhapesi. Evañhi kate yugaṁ etto vā ito
  vā na gacchati sakkā hoti ekeneva goṇena ākaḍḍhituṁ.
  Athassa brāhmaṇo dhure nisīditvā nandivisālassa piṭṭhiṁ parimajjitvā
  gaccha bhadra vahassu bhadrāti āha. Bodhisatto atibaddhaṁ sakaṭasataṁ
  ekavegeneva ākaḍḍhitvā pacchā ṭhitaṁ sakaṭaṁ purato ṭhitasakaṭassa
  ṭhāne ṭhapesi. Govindakaseṭṭhī parājito brāhmaṇassa dve sahassāni
  adāsi. Aññepi manussā bodhisattassa bahuṁ dhanamadaṁsu. Taṁ sabbaṁ
  brāhmaṇasseva ahosi. Evaṁ so bodhisattaṁ nissāya bahuṁ dhanaṁ labhi.
      Satthā na bhikkhave pharusavacanaṁ nāma kassaci manāpanti chabbaggiye
  bhikkhū garahitvā sikkhāpadaṁ paññāpetvā abhisambuddho hutvā imaṁ
  gāthamāha
            manuññameva bhāseyya nāmanuññaṁ kudācanaṁ
            manuññaṁ bhāsamānassa garubhāraṁ udaddhari
            dhanañca naṁ alābhesi tena cattamano ahūti.
-------------------------------------------------
[page 290]
      Tattha manuññameva bhāseyyāti parena saddhiṁ bhāsamāno catudosavirahitaṁ
  madhuraṁ manāpaṁ saṇhamudukaṁ piyavācameva bhāseyya. Garubhāraṁ udaddharīti
  nandivisālo balibaddo amanāpaṁ bhāsamānassa bhāraṁ anuddharitvā pacchā
  manāpaṁ piyavacanaṁ bhāsamānassa brāhmaṇassa garubhāraṁ udaddharitvā pāpesīti
  attho. Tattha dakāro panettha byañjanasandhivasena padasandhikaroti.
      Iti satthā manuññameva bhāseyyāti imaṁ dhammadesanaṁ āharitvā
  jātakaṁ samodhānesi tadā brāhmaṇo ānando ahosi nandivisālo
  pana ahameva sammāsambuddhoti.
                   Nandivisālajātakaṁ aṭṭhamaṁ.
                     ---------------
                        9 Kaṇhajātakaṁ
      yato yato garu dhuranti idaṁ satthā jetavane viharanto yamakapāṭihāriyaṁ
  ārabbha kathesi.
      Taṁ saddhiṁ devorohaṇena terasanipāte sarabhaṅgajātake āvibhavissati.
  Sammāsambuddhe pana yamakapāṭihāriyaṁ katvā devaloke vasitvā
  mahāpavāraṇāya saṅkassanagaradvāre oruyha mahantena parivārena
  jetavanaṁ paviṭṭhe bhikkhū dhammasabhāyaṁ sannipatitvā āvuso tathāgato
  nāma asamadhuro tena tathāgatena vūḷhadhuraṁ añño vahituṁ samattho nāma
  natthi cha satthāro mayameva pāṭihāriyaṁ karissāma mayameva pāṭihāriyaṁ
-------------------------------------------------
[page 291]
  Karissāmāti vatvā ekampi pāṭihāriyaṁ na akaṁsu aho satthā
  asamadhuroti satthu guṇakathaṁ kathentā nisīdiṁsu. Satthā āgantvā
  kāya nuttha bhikkhave etarahi kathāya sannisinnāti pucchi. Na bhante
  aññāya kathāya evarūpāya nāma tumhākameva guṇakathāyāti.
  Satthā na bhikkhave idāneva mayā vūḷhadhuraṁ koci vahissati pubbepi
  tiracchānayoniyaṁ nibbattopi ahaṁ attanā samadhuraṁ kañci nālatthanti
  vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  goyoniyaṁ paṭisandhiṁ gaṇhi. Atha naṁ sāmikā taruṇavacchakakāleyeva
  ekissāya mahallikāya ghare vasitvā nivāsavetanaṁ paricchinditvā
  adaṁsu. Sā taṁ yāgubhattādīhi paṭijaggamānā puttaṭṭhāne ṭhapetvā
  vaḍḍhesi. So ayyikākāḷakotveva paññāyittha. Vayappatto
  ca añjanavaṇṇo hutvā gāmagoṇehi saddhiṁ carati sīlācārasampanno
  ahosi. Gāmadārakā siṅgesupi kaṇṇesupi galepi gahetvā olambanti
  naṅguṭṭhepi gahetvā kīḷanti kaḍḍhanti piṭṭhiyaṁpi nisīdanti. So
  ekadivasaṁ cintesi mayhaṁ mātā duggatā maṁ puttaṭṭhāne ṭhapetvā
  dukkhena posesi yannūnāhaṁ bhatiṁ katvā imaṁ duggatabhāvato moceyyanti.
  So tato paṭṭhāya bhatiṁ upadhārento carati.
      Athekadivasaṁ eko satthavāhaputto pañcahi sakaṭasatehi visamatiṭṭhaṁ
  sampatto. Tassa goṇā sakaṭāni uttāretuṁ na sakkonti.
  Pañcasu sakaṭasatesu goṇā yugaparamparāya yojitā ekampi sakaṭaṁ
-------------------------------------------------
[page 292]
  Uttāretuṁ nāsakkhiṁsu. Bodhisattopi gāmagoṇehi saddhiṁ tiṭṭhasamīpe
  carati. Satthavāhaputtopi gosuttavittako. So atthi nu kho
  etesaṁ gunnamantare imāni sakaṭāni uttāretuṁ samattho usabhājānīyoti
  upadhārayamāno bodhisattaṁ disvā ayaṁ ājānīyo sikkhissati mayhaṁ
  sakaṭāni uttāretuṁ ko nu kho assa sāmikoti gopālake pucchi
  ko nu kho bho imassa sāmiko ahaṁ imaṁ sakaṭesu yojetvā
  sakaṭesu uttāritesu vetanaṁ dassāmīti. Te āhaṁsu gahetvā
  naṁ yojetha natthi imassa imasmiṁ ṭhāne sāmikoti. So taṁ nāsāya
  rajjukena bandhitvā kaḍḍhanto cāletuṁpi nāsakkhi. Bodhisatto kira
  bhatiyā kathitāya gamissāmīti na agamāsi. Satthavāhaputto tassādhippāyaṁ
  ñatvā sāmi tayā pañcasu sakaṭasatesu uttāritesu ekekassa
  sakaṭassa dve dve kahāpaṇe bhatiṁ katvā sahassaṁ dassāmīti āha.
  Tadā bodhisatto sayameva agamāsi. Atha naṁ purisā sakaṭesu
  yojesuṁ. Atha naṁ ekavegeneva ukkhipitvā thale patiṭṭhāpesi
  etenupāyena sabbasakaṭāni uttāresi. Satthavāhaputto ekekassa
  sakaṭassa ekaṁ katvā pañca satāni bhaṇḍikaṁ katvā tassa gale bandhi.
  So ayaṁ mayhaṁ yathāparicchinnaṁ bhatiṁ na deti nadānissa gantuṁ
  dassāmīti gantvā sabbapurimassa sakaṭassa purato maggaṁ nivāretvā
  aṭṭhāsi. Apanetuṁ vāyamantāpi naṁ apanetuṁ nāsakkhiṁsu.
  Satthavāhaputto jānāti maññe esa attano bhatiyā onabhāvanti
  ekekasmiṁ sakaṭe dve dve katvā sahassaṁ bhaṇḍikaṁ bandhitvā
-------------------------------------------------
[page 293]
  Ayaṁ te sakaṭuttāraṇabhatīti gīvāyaṁ laggesi. So sahassabhaṇḍikaṁ
  ādāya mātu santikaṁ agamāsi. Gāmadārakā kinnāmetaṁ
  ayyikākāḷassa galeti bodhisattassa santikaṁ gacchanti. So tehi
  anubandhito dūrato palāyanto mātu santikaṁ gato pañcannaṁ pana
  sakaṭasatānaṁ uttāritattā rattehi akkhīhi kilantarūpo paññāyittha.
  Ayyikā tassa gīvāya sahassathavikaṁ disvā tāta idaṁ kahaṁ laddhanti
  gopāladārake pucchitvā tamatthaṁ sutvā tāta kiṁ ahaṁ tayā laddhabhatiyā
  jīvitukāmā kiṁkāraṇā evarūpaṁ dukkhaṁ anubhosīti vatvā bodhisattaṁ
  uṇhodakena nhāpetvā sakalasarīraṁ telena makkhetvā pānīyaṁ
  pāyetvā sappāyabhojanaṁ bhojetvā jīvitapariyosāne saddhiṁ bodhisattena
  yathākammaṅgatā.
      Satthāpi na bhikkhave tathāgato idāneva asamadhuro pubbepi
  asamadhuroyevāti imaṁ dhammadesanaṁ āharitvā anusandhiṁ ghaṭetvā
  abhisambuddho hutvā imaṁ gāthamāha
          yato yato garu dhuraṁ yato gambhīravattani
          tadāssu kaṇhaṁ yuñjanti svāssu taṁ vahate dhuranti.
      Tattha yato yato garu dhuranti yasmiṁ yasmiṁ ṭhāne dhuraṁ garu
  bhāriyaṁ hoti aññe balibaddā ukkhipituṁ na sakkonti. Yato
  gambhīravattanīti vattanti etthāti vattani. Maggassetaṁ nāmaṁ.
  Yasmiṁ ṭhāne udakacikkhalamahantatāya vā visamacchinnataṭabhāvena vā maggo
  gambhīro hotīti attho. Tadāssu kaṇhaṁ yuñjantīti assūti
-------------------------------------------------
[page 294]
  Nipātamattaṁ. Tadā kaṇhaṁ yuñjantīti attho. Yadā dhurañca
  garu hoti maggo ca gambhīro tadā aññe balibadde apanetvā
  kaṇhameva yuñjantīti vuttaṁ hoti. Svāssu taṁ vahate dhuranti
  etthāpi assūti nipātamattameva. So taṁ dhuraṁ vahatīti attho.
      Evaṁ bhagavā tadā bhikkhave kaṇhova taṁ dhuraṁ vahatīti dassetvā
  anusandhiṁ ghaṭetvā jātakaṁ samodhānesi tadā mahallikā uppalavaṇṇā
  ahosi ayyikākāḷako pana ahamevāti.
                      Kaṇhajātakaṁ navamaṁ.
                       ----------
                       10 Muṇikajātakaṁ
      mā muṇikassāti idaṁ satthā jetavane viharanto thullakumārikappalobhanaṁ
  ārabbha kathesi.
      Taṁ terasanipāte cullanāradakassapajātake āvibhavissati. Satthā
  pana taṁ bhikkhuṁ saccaṁ kira tvaṁ bhikkhu ukkaṇṭhitosīti pucchi. Āma
  bhanteti. Kiṁ nissāyāti. Thullakumārikappalobhanaṁ bhanteti.
  Satthā na idāneva bhikkhu esā tava anatthakārikā pubbepi
  tvaṁ imissā vivāhadivase jīvitakkhayaṁ patvā mahājanassa uttaribhaṅgabhāvaṁ
  pattoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ gāmake ekassa kuṭumbikassa gehe goyoniyaṁ nibbatti
-------------------------------------------------
[page 295]
  Mahālohitoti nāmena. Kaniṭṭhabhātāpissa cūḷalohito nāma ahosi.
  Teyeva dve bhātike nissāya tasmiṁyeva kule kammadhuraṁ vattati.
  Tasmiṁ pana kule ekā kumārikā atthi. Taṁ eko nagaravāsī
  kulaputto attano puttassa vāresi. Tassā mātāpitaro kumārikāya
  vivāhakāle āgatānaṁ pāhunakānaṁ uttaribhaṅgo bhavissatīti yāgubhattaṁ
  datvā muṇikannāma sūkaraṁ posesuṁ. Taṁ disvā cūḷalohito bhātaraṁ
  pucchi imasmiṁ kule kammadhuraṁ vattamānaṁ amhe dve bhātike
  nissāya vattati ime pana amhākaṁ tiṇapalāsādīneva denti
  sūkaraṁ yāgubhattena posenti kena nu kho kāraṇenesa etaṁ labhatīti.
  Athassa bhātā tāta cūḷalohita mā tvaṁ etassa bhojanaṁ pihayi
  ayaṁ sūkaro maraṇabhattaṁ bhuñjati etissāpi kumārikāya vivāhakāle
  āgatapāhunakānaṁ uttaribhaṅgo bhavissatīti ime etaṁ sūkaraṁ posenti
  ito katipāhaccayena te manussā āgamissanti atha naṁ sūkaraṁ
  pādesu gahetvā kaḍḍhiyamānaṁ heṭṭhāmañcato nīharitvā jīvitakkhayaṁ
  pāpetvā pāhunakānaṁ sūpabyañjanaṁ kariyamānaṁ passissasīti vatvā
  imaṁ gāthamāha
         mā muṇikassa pihayi āturannāni bhuñjati
         appossuko bhusaṅkhāda etaṁ dīghāyulakkhaṇanti.
      Tattha mā muṇikassa pihayīti muṇikassa bhojane pihaṁ mā
  uppādayi esa subhojanaṁ bhuñjatīti mā muṇikassa pihayi kadā
  nu kho ahampi evaṁ sukhito bhaveyyanti mā muṇikabhāvaṁ paṭṭhayi
-------------------------------------------------
[page 296]
  Ayañhi āturannāni bhuñjati. Āturannānīti maraṇabhojanāni.
  Appossuko bhusaṅkhādāti tassa bhojane nirussukko hutvā attanā
  laddhaṁ bhusaṅkhāda. Etaṁ dīghāyulakkhaṇanti etaṁ dīghāyubhāvassa
  kāraṇaṁ.
      Tato nacirasseva te manussā āgamiṁsu. Muṇikaṁ ghātetvā
  nānappakārehi paciṁsu. Bodhisatto cūḷalohitaṁ āha diṭṭho te
  tāta muṇikoti. Diṭṭhaṁ me bhātika muṇikassa bhojanaphalaṁ etassa
  bhattato sataguṇena sahassaguṇena amhākaṁ tiṇapalāsabhusamattameva
  uttamañca anavajjañca dīghāyulakkhaṇañcāti.
      Satthā evaṁ kho tvaṁ bhikkhu pubbepi imaṁ kumārikaṁ nissāya
  jīvitakkhayaṁ patvā mahājanassa uttaribhaṅgabhāvaṁ gatoti imaṁ dhammadesanaṁ
  āharitvā saccāni pakāsesi. Saccapariyosāne ukkaṇṭhitabhikkhu
  sotāpattiphale patiṭṭhāsi. Satthāpi anusandhiṁ ghaṭetvā jātakaṁ
  samodhānesi tadā muṇikasūkaro ukkaṇṭhitabhikkhu ahosi thullakumārikā
  esāeva cūḷalohito ānando mahālohito pana ahamevāti.
                      Muṇikajātakaṁ dasamaṁ.
                     Kuruṅgavaggo tatiyo.
                      ------------
-------------------------------------------------
[page 297]
                     4 Kulāvakavaggavaṇṇanā
                       ----------
                       1 kulāvakajātakaṁ
      kulāvakāti idaṁ satthā jetavane viharanto aparissāvetvā
  pānīyaṁ pītaṁ bhikkhuṁ ārabbha kathesi.
      Sāvatthito kira dve sahāyakā daharā bhikkhū janapadaṁ gantvā ekasmiṁ
  phāsukaṭṭhāne yathājjhāsayaṁ vasitvā sammāsambuddhaṁ passissāmāti puna
  tato nikkhamitvā jetavanābhimukhā pāyiṁsu. Ekassa hi parissāvanaṁ
  atthi ekassa natthi. Dvepi ekato pānīyaṁ parissāvetvā pivanti.
  Te ekadivasaṁ vivādaṁ akaṁsu. Parissāvanasāmiko itarassa parissāvanaṁ
  adatvā sayameva pānīyaṁ parissāvetvā pivi. Itaro pana parissāvanaṁ
  alabhitvā pipāsaṁ sandhāretuṁ asakkonto aparissāvitaṁ pānīyaṁ pivi.
  Te ubhopi anupubbena jetavanaṁ āgantvā satthāraṁ vanditvā nisīdiṁsu.
  Satthā sammodanīyaṁ kathaṁ kathetvā kuto āgatatthāti pucchi. Bhante mayaṁ
  kosalajanapade ekasmiṁ gāmake vasitvā tato nikkhamitvā tumhākaṁ
  dassanatthāya āgatāti. Kacci pana vo samaggā āgatatthāti.
  Aparissāvanako āha ayaṁ bhante antarāmagge mayā saddhiṁ
-------------------------------------------------
[page 298]
  Vivādaṁ katvā parissāvanaṁ nādāsīti. Itaro āha ayaṁ bhante
  aparissāvetvāva jānaṁ sappāṇakaṁ udakaṁ pivīti. Saccaṁ kira tvaṁ
  bhikkhu jānaṁ sappāṇakaṁ udakaṁ pivīti. Āma bhante aparissāvitaṁ
  udakaṁ pivinti. Satthā bhikkhu pubbe paṇḍitā devanagare rajjaṁ
  kārentā yuddhaparājitā samuddapiṭṭhena palāyantā issariyaṁ nissāya
  pāṇavadhaṁ na karissāmāti tāva mhantaṁ yasaṁ pariccajitvā supaṇṇapotakānaṁ
  jīvitadānaṁ datvā rathaṁ nivattayiṁsūti vatvā atītaṁ āhari.
      Atīte magadharaṭṭhe rājagahe eko magadharājā rajjaṁ kāresi.
  Tadā bodhisatto yathā etarahi sakko purime attabhāve magadharaṭṭhe
  macalagāmake nibbatti evaṁ tasmiṁyeva macalagāmake mahākulassa putto
  hutvā nibbatti. Nāmagahaṇadivase cassa maghakumāroti nāmaṁ akaṁsu.
  So vayappatto maghamāṇavoti paññāyittha. Athassa mātāpitaro
  samānajātiyakulato dārikaṁ ānayiṁsu. So puttadhītāhi vaḍḍhamāno
  dānapati ahosi pañca sīlāni rakkhati. Tasmiñca gāmake tiṁseva kulāni
  honti. Te ca tiṁsakulamanussā ekadivasaṁ gāmamajjhe ṭhatvā gāmakammaṁ
  karonti. Bodhisatto ṭhitaṭṭhāne pādehi paṁsuṁ viyūhitvā taṁ padesaṁ
  rammaṇīyaṁ katvā aṭṭhāsi. Athañño eko āgantvā tasmiṁ ṭhāne
  ṭhito. Bodhisatto aparaṁ ṭhānaṁ rammaṇīyaṁ katvā aṭṭhāsi. Tatthāpi
  añño ṭhito. Bodhisatto aparampi aparampīti sabbesaṁpi ṭhitaṭṭhānaṁ
  rammaṇīyaṁ katvā aparena samayena tasmiṁ ṭhāne maṇḍapaṁ kāresi
-------------------------------------------------
[page 299]
  Maṇḍapampi apanetvā sālaṁ kāresi tattha phalakāsanāni santharitvā
  pānīyacāṭiṁ ṭhapesi. Aparena samayena tepi tettiṁsa janā bodhisattena
  samānacchandā ahesuṁ. Te bodhisatto pañcasu sīlesu patiṭṭhāpetvā
  tato paṭṭhāya tehi saddhiṁ puññāni karonto vicarati. Tepi teneva
  saddhiṁ puññāni karontā kālasseva vuṭṭhāya vāsipharasumusalahatthā
  cātummahāpathādīsu musalena pāsāṇe ubbattetvā pavattenti
  yānānaṁ akkhapaṭighātarukkhe haranti visamasamaṁ karonti setuṁ attharanti
  pokkharaṇiyo khaṇanti sālaṁ karonti dānāni denti sīlāni rakkhanti.
  Evaṁ yebhuyyena sakalagāmavāsino bodhisattassa ovāde
  ṭhatvā sīlāni rakkhiṁsu. Atha nesaṁ gāmabhojako cintesi
  ahaṁ pubbe etesu suraṁ pivantesu pāṇātipātādīni karontesu
  cāṭikahāpaṇādivasena ceva daṇḍabalivasena ca dhanaṁ labhāmi idāni
  pana magho māṇavo sīlaṁ rakkhāpeti tesaṁ pāṇātipātādīni kātuṁ
  na deti idāni pana no pañca sīlāni rakkhāpessatīti kuddho
  rājānaṁ upasaṅkamitvā deva bahū corā gāmaghātādīni karontā
  vicarantīti āha. Rājā tassa vacanaṁ sutvā gaccha te ānehīti
  āha. So gantvā sabbepi te bandhitvā ānetvā ime
  ānītā deva corāti rañño ārocesi. Atha rājā tesaṁ kammaṁ
  asodhetvāva hatthinā ne maddāpethāti āha. Tato sabbepi
  te rājaṅgaṇe nipajjāpetvā hatthiṁ ānayiṁsu. Bodhisatto tesaṁ
  ovādaṁ adāsi tumhe sīlāni āvajjetha pesuññakārake ca raññe ca
-------------------------------------------------
[page 300]
  Hatthimhi ca attano sarīre ca ekasadisameva mettaṁ bhāvethāti.
  Te tathā kariṁsu. Atha nesaṁ maddanatthāya hatthiṁ upanesuṁ. So
  upanīyamānopi na upagañchi mahāviravaṁ viravitvā palāyati. Atha
  aññaṁ aññaṁ hatthiṁ ānayiṁsu. Tepi tatheva palāyiṁsu. Rājā
  etesaṁ hatthe kiñci osadhaṁ bhavissati vicinathāti āha. Vicinantā
  adisvā natthi devāti āhaṁsu. Tenahi kiñci mantaṁ parivattessanti
  pucchatha ne atthi vo parivattanamantoti. Rājapurisā pucchiṁsu.
  Bodhisatto atthīti āha. Rājapurisā atthi kira devāti ārocayiṁsu.
  Rājā sabbepi te pakkosāpetvā tumhākaṁ jānanamantaṁ kathethāti
  āha. Bodhisatto avoca deva añño amhākaṁ manto nāma
  natthi amhe pana tettiṁsamattā janā pāṇaṁ na hanāma
  adinnaṁ nādiyāma micchācāraṁ na carāma musāvādaṁ na
  bhaṇāma majjaṁ na pivāma mettaṁ bhāvema dānaṁ dema maggaṁ samaṁ
  karoma pokkharaṇiyo khaṇāma sālaṁ karoma ayaṁ amhākaṁ manto
  ca parittañca vaḍḍhi cāti. Rājā tesaṁ pasanno pesuññaṁ
  kārakassa sabbaṁ gehavibhavaṁ tañca tesaññeva dāsaṁ katvā adāsi
  hatthiñca gāmañca tesaññeva adāsi. Te tato paṭṭhāya yathāruciyā
  puññāni karontā cātummahāpathe mahantaṁ sālaṁ kāressāmāti vaḍḍhakiṁ
  pakkosāpetvā sālaṁ paṭṭhapesuṁ mātugāmesu pana vigatacchandatāya
  tassā sālāya mātugāmānaṁ pattiṁ nādaṁsu.
      Tena ca samayena bodhisattassa gehe sudhammā sucittā
-------------------------------------------------
[page 301]
  Sunandā sujātāti catasso itthiyo honti. Tāsu sudhammā vaḍḍhakinā
  saddhiṁ ekato hutvā bhātika imāya sālāya maṁ jeṭṭhakaṁ karohīti
  vatvā lañcaṁ adāsi. So sādhūti sampaṭicchitvā paṭhamameva kaṇṇikarukkhaṁ
  sukkhāpetvā tacchetvā vijjhitvā kaṇṇikaṁ niṭṭhāpetvā vatthena
  paliveṭhetvā ṭhapesi. Atha sālaṁ niṭṭhāpetvā kaṇṇikāropanakāle
  aho ayyā ekaṁ na sarimhāti āha. Kinnāma bhoti. Kaṇṇikaṁ
  laddhuṁ vaṭṭatīti. Hotu āharissāmāti. Idāni chinnarukkhena
  kātuṁ na sakkā pubbeyeva chinditvā tacchetvā vijjhitvā ṭhapitakaṇṇikaṁ
  laddhuṁ vaṭṭatīti. Idāni kiṁ kātabbanti. Sace kassaci gehe
  niṭṭhāpetvā ṭhapitavikkāyikakaṇṇikā atthi sā pariyesitabbāti.
  Te pariyesantā sudhammāya gehe disvā mūlena na labhiṁsu sace maṁ
  sālāyaṁ pattikaṁ karotha dassāmīti vutte pana mayaṁ mātugāmānaṁ pattiṁ
  nādamhāti āhaṁsu. Atha ne vaḍḍhakī āha ayyā tumhe kiṁ kathetha
  ṭhapetvā brahmalokaṁ aññaṁ mātugāmavirahitaṭṭhānaṁ nāma natthi gaṇhatha
  kaṇṇikaṁ evaṁ sante amhākaṁ kammaṁ niṭṭhaṁ gamissatīti. Te sādhūti kaṇṇikaṁ
  gahetvā sālaṁ niṭṭhāpetvā āsanaphalakāni santharitvā pānīyacāṭiyo
  ṭhapetvā yāgubhattādīni nibaddhaṁ paṭṭhapesuṁ sālaṁ pākārena parikkhipitvā
  dvāraṁ yojetvā antopākāre vālukaṁ ākiritvā bahipākāre
  tālapantiyo ropesuṁ. Sucittāpi tasmiṁ ṭhāne uyyānaṁ kāresi.
  Pupphūpago phalūpago rukkho asuko nāma tasmiṁ natthīti nāhosi.
-------------------------------------------------
[page 302]
  Sunandāpi tasmiṁyeva ṭhāne pokkharaṇiṁ kāresi pañcavaṇṇehi padumehi
  sañchannaṁ rammaṇīyaṁ. Sujātā kiñci na akāsi. Bodhisatto
  mātūpaṭṭhānaṁ pitūpaṭṭhānaṁ kule jeṭṭhāpacāyikammaṁ saccavācaṁ apharusavācaṁ
  apisuṇavācaṁ maccheravinayanti imāni satta vattapadāni pūretvā
           mātāpetibharaṁ jantuṁ kule jeṭṭhāpacāyinaṁ
           saṇhaṁ sakhilasambhāsaṁ pesuṇeyyappahāyinaṁ
           maccheravinaye yuttaṁ saccaṁ kodhābhibhuṁ naraṁ
           taṁ ve devā tāvatiṁsā āhu sappuriso itīti.
  Evaṁ pasaṁsiyabhāvaṁ āpajjitvā jīvitapariyosāne tāvatiṁsabhavane sakko
  devarājā hutvā nibbatti. Tepissa sahāyā tattheva nibbattiṁsu.
      Tasmiṁ kāle tāvatiṁsabhavane asurā paṭivasanti. Sakko devarājā
  kiṁ no sādhāraṇarajjenāti asure dībbapānaṁ pāyetvā matte samāne
  pādesu gāhāpetvā sinerupāde khipāpesi. Te asurabhavanameva
  pāpuṇiṁsu. Asurabhavanaṁ nāma sinerussa heṭṭhimatale tāvatiṁsadeva-
  lokappamāṇameva. Tattha devānaṁ pāricchattako viya cittapātali
  nāma kappaṭṭhiyarukkho ahosi. Te cittapātaliyā pupphitāya
  jānanti nāyaṁ amhākaṁ devaloko devalokasmiṁ hi pāricchattako
  pupphatīti. Atha te jarasakko amhe matte katvā mahāsamuddapiṭṭhe
  khipitvā amhākaṁ devanagaraṁ gaṇhi te mayaṁ tena saddhiṁ yujjhitvā
  amhākaṁ devanagarameva gaṇhissāmāti kapillikā viya thambhaṁ sineruṁ
  anusañcaramānā uṭṭhahiṁsu. Sakko asurā kira uṭṭhitāti sutvā
-------------------------------------------------
[page 303]
  Samuddapiṭṭheyeva abbhuggantvā yujjhamāno tehi parājito
  diyaḍḍhayojanasatikena vejayantarathena dakkhiṇasamuddassa matthakena palāyituṁ
  āraddho. Athassa ratho samuddapiṭṭhe vegena gacchanto simbalivanaṁ
  pakkhanto tassa gamanamagge simbalivanaṁ naḷavanaṁ viya bhinditvā chinditvā
  samuddapiṭṭhe patati. Supaṇṇapotakā samuddapiṭṭhe paripatantā
  mahāviravaṁ viraviṁsu. Sakko mātaliṁ pucchi samma mātali kiṁsaddo
  nāmesa atikāruññaravo vattatīti. Deva tumhākaṁ rathavegena
  vicuṇṇite simbalivane patante supaṇṇapotakā maraṇabhayatajjitā
  ekaviravaṁ viravantīti. Mahāsatto samma mātali mā amhe
  nissāya ete kilamantu na mayaṁ issariyaṁ nissāya pāṇavadhakammaṁ
  karoma tesaṁ pana atthāya mayaṁ jīvitaṁ pariccajitvā asurānaṁ dassāma
  nivattayetaṁ rathanti vatvā imaṁ gāthamāha
                kulāvakā mātali simbalismiṁ
                īsāmukhena parivajjayassu
                kāmaṁ cajāma asuresu pāṇaṁ
                māyime dijā vikulāvā ahesunti.
      Tattha kulāvakāti supaṇṇapotakāva. Mātalīti sārathiṁ
  āmantesi. Simbalisminti passa ete simbalirukkhe olambantā
  ṭhitāti dasseti. Īsāmukhena parivajjayassūti ete etassa rathassa
  īsāmukhena yathā na haññanti evante parivajjayassu. Kāmaṁ
  cajāma asuresu pāṇanti yadi amhesu asurānaṁ pāṇaṁ cajantesu
-------------------------------------------------
[page 304]
 Etesaṁ sotthi hoti kāmaṁ cajāma ekaṁseneva mayaṁ asuresu amhākaṁ
 pāṇaṁ cajāma. Māyime dijā vikulāvā ahesunti ime pana dijā
 ime pana garuḷapotakā viddhastavicuṇṇitakulāvakatāya vikulāvā mā
 ahesuṁ mā amhākaṁ dukkhaṁ etesaṁ upari khipa nivattaya rathanti.
      Mātalisaṅgāhako tassa vacanaṁ sutvā rathaṁ nivattetvā aññena
  maggena devalokābhimukhaṁ akāsi. Asurā pana taṁ nivattamānameva
  disvā addhā aññehipi cakkavāḷehi sakkā āgacchanti balaṁ labhitvā
  ratho nivatto bhavissatīti maraṇabhayabhītā palāyitvā asurabhavanameva
  pavisiṁsu. Sakkopi devanagaraṁ pavisitvā dvīsu devalokesu
  devagaṇena parivuto nagaramajjhe aṭṭhāsi. Tasmiṁ khaṇe paṭhaviṁ
  bhinditvā yojanasahassubbedho vejayantapāsādo uṭṭhahi. Vijayante
  uṭṭhitattā vejayantotveva nāmaṁ akaṁsu. Atha sakko puna
  asurānaṁ anāgamanatthāya pana pañcasu ṭhānesu ārakkhaṁ ṭhapesi.
  Yaṁ sandhāyavuttaṁ
                 antarā dvinnaṁ ayujjhapurānaṁ
                 pañcavidhā ṭhapitā abhirakkhā
                 urago karoti payassa ca hārī
                 madanayuttā caturo ca mahantāti.
      Dve nagarānipi yuddheneva gahetuṁ asakkuṇeyyatāya ayuddhapurāni
  nāma jātāni devanagarañca asuranagarañca. Yadā hi asurā
  balavantā honti atha devehi palāyitvā devanagaraṁ pavisitvā
-------------------------------------------------
[page 305]
  Dvāre pidahite asurānaṁ satasahassampi kiñci kātuṁ na sakkoti.
  Yadā devā balavantā honti atha asurehi palāyitvā asuranagarassa
  dvāre pidahite sakkānaṁ satasahassampi kiñci kātuṁ na sakkoti.
  Iti imāni dve nagarāni ayujjhapurāni nāma. Tesaṁ antarā
  etesu uragādīsu pañcasu ṭhānesu sakkena rakkhā ṭhapitā.
  Tattha uragasaddena nāgā gahitā. Te uragā udake balavantā
  honti tasmā sinerussa paṭhamālinde tesaṁ ārakkhā. Karotisaddena
  supaṇṇā gahitā. Tesaṁ kira karoti nāma pānabhojanaṁ tena
  nāmaṁ labhiṁsu dutiyālinde tesaṁ ārakkhā. Payassa hārisaddena
  kumbhaṇḍā gahitā. Dānavarakkhasā kira te tatiyālinde
  tesaṁ ārakkhā. Madanayutasaddena yakkhā gahitā. Visamacārino
  kira te yuddhasoṇḍā catutthālinde tesaṁ ārakkhā. Caturo
  ca mahantāti cattāro mahārājāno vuttā. Pañcamālinde tesaṁ
  ārakkhā. Tasmā yadi asurā kupitā āvilacittā devapuraṁ
  upayanti pañcavidhesu yuddhesu yaṁ girino paṭhamaṁ paribhaṇḍaṁ taṁ
  uragā paṭibāhiya tiṭṭhanti. Evaṁ sesesu sesā.
      Imesu pana pañcasu ṭhānesu ārakkhaṁ ṭhapetvā sakke devānaminde
  dibbasampattiṁ anubhavamāne sudhammā cavitvā tasseva pādaparicārikā
  hutvā nibbatti. Kaṇṇikāya dinnanissandena cassā
  pañcayojanasatikā sudhammā nāma devasabhā udapādi yattha
-------------------------------------------------
[page 306]
  Dibbasetacchattassa heṭṭhā yojanappamāṇe kāñcanapallaṅke nisinno
  sakko devānamindo devamanussānaṁ kattabbakiccāni karoti. Sucittāpi
  cavitvā tasseva pādaparicārikā hutvā nibbatti. Uyyānassa
  karaṇanissandena cassā cittalatāvanaṁ nāma uyyānaṁ udapādi.
  Sunandāpi cavitvā tasseva pādaparicārikā hutvā nibbatti.
  Pokkhaṇīnissandena cassā nandā nāma pokkharaṇī udapādi.
      Sujātā pana kusalakammassa akatattā ekasmiṁ araññe kandarāya
  bakasakuṇikā hutvā nibbatti. Sakko sujātā na paññāyati kahaṁ nu kho
  nibbattāti āvajjento taṁ disvā tattha gantvā taṁ ādāya
  devalokaṁ gantvā tassā rammaṇīyaṁ devanagaraṁ sudhammādevasabhaṁ
  cittalatāvanaṁ nandapokkharaṇiñca dassetvā etā kusalaṁ
  katvā mayhaṁ pādaparicārikā hutvā nibbattā tvaṁ pana kusalaṁ
  akatvā tiracchānayoniyaṁ nibbattā ito paṭṭhāya sīlaṁ rakkhāhīti
  taṁ ovaditvā pañcasu sīlesu patiṭṭhāpetvā tattheva netvā
  vissajjesi. Sāpi tato paṭṭhāya sīlaṁ rakkhati. Sakko
  katipāhaccayena sakkā nu kho sīlaṁ rakkhitunti gantvā maccharūpena
  uttāno hutvā purato nipajji. Sā matamacchakoti saññāya
  sīse aggahesi. Maccho naṅguṭṭhaṁ cālesi. Atha naṁ jīvati
  maññeti vissajjeti. Sakko sādhu sādhu sakkhissasi sīlaṁ
  rakkhitunti devalokaṁ agamāsi. Sā tato cutā bārāṇasiyaṁ
  kumbhakāragehe nibbatti.
-------------------------------------------------
[page 307]
      Sakko kahaṁ nu kho nibbattāti tattha nibbattabhāvaṁ ñatvā
  suvaṇṇaelāḷukānaṁ yānakaṁ pūretvā majjhe gāmassa mahallakavesena
  nisīditvā elāḷukāni gaṇhathāti ugghosesi. Manussā āgantvā
  dehi tātāti āhaṁsu. Ahaṁ sīlarakkhakānaṁ dammi tumhe sīlaṁ
  rakkhathāti. Mayaṁ sīlaṁ nāma na jānāma mūlena dehīti. Na mayhaṁ
  mūlena attho sīlarakkhakānaññevāhaṁ dammīti. Manussā koci ayaṁ
  nu elāḷukoti pakkamiṁsu. Sujātā taṁ pavattiṁ sutvā mayhaṁ ānītaṁ
  bhavissatīti gantvā dehi tātāti āha. Sīlaṁ rakkhasi ammāti.
  Āma sīlaṁ rakkhāmīti. Idaṁ mayā tuyhameva atthāya ābhatanti
  saddhiṁ yānakena gehadvāre ṭhapetvā pakkāmi.
      Sāpi yāvajīvaṁ sīlaṁ rakkhitvā tato cutā vepacittiasurindassa
  dhītā hutvā nibbatti sīlānisaṁsena abhirūpā ahosi. So tassā
  vayappattakāle mayhaṁ dhītā attano rucitaṁ sāmikaṁ gaṇhatūti asure
  sannipātesi. Sakko kahaṁ nu kho sā nibbattāti olokento
  tattha nibbattabhāvaṁ ñatvā sujātā cittarucitasāmikaṁ gaṇhantī maṁ
  gaṇhissatīti asuravaṇṇaṁ māpetvā tattha agamāsi. Sujātaṁ
  alaṅkaritvā sannipātaṭṭhānaṁ ānetvā cittarucitaṁ sāmikaṁ gaṇhāti
  āhaṁsu. Sā olokentī sakkaṁ disvā pubbasinehavasena ayaṁ me
  sāmikoti aggahesi. So taṁ devanagaraṁ ānetvā aḍḍhateyyānaṁ
  nāṭakakoṭīnaṁ jeṭṭhakaṁ katvā yāvatāyukaṁ ṭhatvā yathākammaṁ gato.
      Satthā imaṁ dhammadesanaṁ āharitvā evaṁ bhikkhu pubbe paṇḍitā
-------------------------------------------------
[page 308]
  Devarajjaṁ kārayamānā attano jīvitaṁ pariccajantāpi pāṇātipātaṁ
  na kariṁsu tvaṁ nāma evarūpe niyyānikasāsane pabbajitvā aparissāvitaṁ
  sappāṇakaṁ udakaṁ pivissasīti taṁ bhikkhuṁ garahitvā anusandhiṁ ghaṭetvā
  jātakaṁ samodhānesi tadā mātalisaṅgāhako ānando ahosi sakko
  pana ahamevāti.
                     Kulāvakajātakaṁ paṭhamaṁ.
                        ---------
                        2 Naccajātakaṁ
      rudaṁ manuññanti idaṁ satthā jetavane viharanto ekaṁ bahubhaṇḍikaṁ
  bhikkhuṁ ārabbha kathesi.
      Vatthu heṭṭhā devadhammajātake vuttasadisameva. Satthā taṁ
  bhikkhuṁ saccaṁ kira tvaṁ bhikkhu bahubhaṇḍoti pucchi. Āma bhanteti.
  Kiṁkāraṇā tvaṁ bahubhaṇḍo jātoti. So ettakaṁ sutvāva kuddho
  nivāsanapārupanaṁ chaḍḍetvā kiṁ iminādāni nīhārena vicarāmīti satthu
  purato naggo aṭṭhāsi. Manussā dhidhīti āhaṁsu. So tatova
  palāyitvā hīnāyāvaṭṭo. Bhikkhū dhammasabhāyaṁ sannisinnā satthu
  nāma purato evarūpaṁ karissatīti tassa aguṇakathaṁ kathesuṁ. Satthā
  āgantvā kāya nuttha bhikkhave etarahi kathāya sannisinnāti pucchi.
  Bhante so hi nāma bhikkhu tumhākaṁ purato catupparisamajjhe hirottappaṁ
  pahāya gāmadārako viya naggo ṭhatvā manussehi jigucchiyamāno
-------------------------------------------------
[page 309]
  Hīnāyāvaṭṭitvā sāsanā parihīnoti tassa aguṇakathāya sannisinnamhāti.
  Satthā na bhikkhave idāneva so bhikkhu hirottappābhāvena ratanasāsanā
  parihīno pubbepi itthīratanapaṭilābhatopi parihīnoyevāti vatvā atītaṁ āhari.
      Atīte paṭhamakappe catuppādā sīhaṁ rājānaṁ akaṁsu macchā
  ānandamacchaṁ sakuṇā suvaṇṇahaṁsaṁ. Tassa pana suvaṇṇarājahaṁsassa
  dhītā haṁsapotikā abhirūpā hoti. So tassā varaṁ adāsi. Sā
  attano cittarucitaṁ sāmikaṁ vāresi. Haṁsarājā tassā varaṁ datvā
  himavante sabbasakuṇe sannipātāpesi. Nānappakārā haṁsamorādayo
  sakuṇagaṇā samāgantvā ekasmiṁ mahante pāsāṇatale sannipatiṁsu.
  Haṁsarājā attano cittarucitaṁ sāmikaṁ āgantvā gaṇhatūti dhītaraṁ
  pakkosāpeti. Sā sakuṇasaṅghaṁ olokentī maṇivaṇṇagīvaṁ citrapekkhuṇaṁ
  moraṁ disvā ayaṁ me sāmiko hotūti ārocesi. Sakuṇasaṅghā
  moraṁ upasaṅkamitvā āhaṁsu samma mora ayaṁ rājadhītā ettakānaṁ
  sakuṇānaṁ majjhe sāmikaṁ rocentī tayi ruciṁ uppādesīti. Moro
  ajjāpi tāva me balaṁ na passantīti atituṭṭhiyā hirottappaṁ
  bhinditvā tāva mahato sakuṇasaṅghassa majjhe pakkhe pasāretvā
  naccituṁ ārabhi naccanto appaṭichanno ahosi. Suvaṇṇahaṁsarājā
  lajjito imassa neva ajjhattasamuṭṭhānā hiri atthi na
  bahiddhāsamuṭṭhānaṁ ottappaṁ tassa bhinnahirottappassa mama
  dhītaraṁ na dassāmīti sakuṇasaṅghassa majjhe imaṁ gāthamāha
-------------------------------------------------
[page 310]
                Rudaṁ manuññaṁ rucirā ca piṭṭhi
                veḷuriyavaṇṇūpaṭibhā ca gīvā
                byāmamattāni ca pekkhuṇāni
                naccena te dhītaraṁ no dadāmīti.
      Tattha rudaṁ manuññanti takārassa dakāro kato. Ruttaṁ manāpaṁ
  vassitasaddo madhuroti attho. Rucirā ca piṭṭhīti piṭṭhipi te citrā
  ceva sobhanā ca. Veḷuriyavaṇṇūpaṭibhāti veḷuriyamaṇivaṇṇasadisā.
  Byāmamattānīti ekabyāmappamāṇāni. Pekkhuṇānīti piñjāni.
  Naccena te dhītaraṁ no dadāmīti hirottappaṁ bhinditvā naccitabhāveneva
  te evarūpassa nillajjassa dhītaraṁ no demīti vatvā haṁsarājā tasmiṁyeva
  parisamajjhe attano bhāgineyyassa haṁsapotakassa dhītaraṁ adāsi.
      Moro haṁsapotikaṁ alabhitvā lajjitvā tatova uppatitvā
  palāyi. Haṁsarājāpi attano vasanaṭṭhānameva gato.
      Satthā na bhikkhave idānevesa hirottappaṁ bhinditvā
  ratanasāsanā parihīno pubbepi itthīratanapaṭilābhatopi parihīnoyevāti
  imaṁ dhammadesanaṁ āharitvā anusandhiṁ ghaṭetvā jātakaṁ samodhānesi
  tadā moro bahubhaṇḍiko bhikkhu ahosi haṁsarājā pana ahamevāti.
                      Naccajātakaṁ dutiyaṁ.
                       ----------
-------------------------------------------------
[page 311]
                     3 Sammodamānajātakaṁ
      sammodamānāti idaṁ satthā kapilavatthuṁ upanissāya nigrodhārāme
  viharanto ñātakakalahaṁ ārabbha kathesi.
      So kuṇālajātake āvibhavissati. Tadā pana satthā ñātake
  āmantetvā mahārājāno ñātakānaṁ aññamaññaṁ viggaho nāma
  na yutto tiracchānagatāpi hi pubbe samaggakāle paccāmitte
  abhibhavitvā sotthimpattā yadā vivādamāpannā tadā mahāvināsaṁ
  pattāti vatvā ñātirājakulehi yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  vaṭṭakayoniyaṁ nibbattitvā anekavaṭṭakasahassaparivāro araññe vasati.
  Tadā eko vaṭṭakaluddako tesaṁ vasanaṭṭhānaṁ gantvā vaṭṭakavassitaṁ
  katvā tesaṁ sannipatitabhāvaṁ ñatvā tesaṁ upari jālaṁ khipitvā pariyantesu
  maddanto sabbe ekato katvā pacchiṁ pūretvā gharaṁ gantvā te
  vikkiṇitvā tena mūlena jīvitaṁ kappesi. Athekadivasaṁ bodhisatto
  te vaṭṭake āha ayaṁ sākuṇiko amhākaṁ ñātake vināsaṁ pāpesi
  ahaṁ ekaṁ upāyaṁ jānāmi yenesa amhe gaṇhituṁ na sakkhissati
  itodāni paṭṭhāya etena amhākaṁ upari jāle khittamatte ekekā
  ekekasmiṁ jālakkhike sīsaṁ ṭhapetvā jālaṁ ukkhipitvā icchitaṭṭhānaṁ
-------------------------------------------------
[page 312]
  Haritvā ekasmiṁ kaṇṭakagumbe parikkhipatha evaṁ sante heṭṭhābhāgena
  tena ṭhānena palāyissāmāti. Te sabbe sādhūti paṭissuṇiṁsu.
  Dutiyadivase upari jāle khitte bodhisattena vuttanayeneva jālaṁ
  ukkhipitvā ekasmiṁ kaṇṭakagumbe khipitvā sayaṁ heṭṭhābhāgena tato
  tato palāyiṁsu. Sākuṇikassa gumbato jālaṁ mocentassa mocentasseva
  vikālo jāto. So tucchahatthova agamāsi. Punadivasato paṭṭhāyapi
  te vaṭṭakā tatheva karonti. Sopi yāva suriyassaṭṭhaṅgamanā jālameva
  mocento kañci alabhitvā tucchahatthova gehaṁ gacchati. Athassa
  bhariyā kujjhitvā tvaṁ divase divase tucchahattho āgacchasi aññampi
  te bahi positabbaṭṭhānaṁ atthi maññeti āha. Sākuṇiko bhadde
  mama aññaṁ positabbaṭṭhānaṁ natthi apica kho pana te vaṭṭakā
  samaggā hutvā vicaranti mayā khittamattaṁ jālaṁ ādāya kaṇṭakagumbe
  khipitvā gacchanti na kho panete sabbakālameva sammodamānā
  viharissanti tvaṁ mā cintayi yadā te vivādamāpajjissanti tadā
  te sabbeva ādāya tava mukhaṁ hāsamāno āgamissāmīti vatvā
  bhariyāya imaṁ gāthamāha
           sammodamānā gacchanti jālamādāya pakkhino
           yadā te vivadissanti tadā ehinti me vasanti.
      Tattha yadā te vivadissantīti yasmiṁ kāle te vaṭṭakā
  nānāladdhikā nānāgāhā hutvā vivadissanti kalahaṁ karissantīti attho.
  Tadā ehinti me vasanti tasmiṁ kāle sabbepi te mama vasaṁ
-------------------------------------------------
[page 313]
  Āgamissanti athāhaṁ te gahetvā tava mukhaṁ hāsayanto āgamissāmīti
  bhariyaṁ samassāseti.
      Katipāhaccayena eko vaṭṭako gocarabhūmiṁ otaranto
  asallakkhetvā aññassa sīsaṁ akkami. Itaro ko maṁ sīsaṁ akkamīti
  kujjhi ahaṁ asallakkhetvā akkamiṁ mā kujjhīti vuttepi kujjhiyeva.
  Te punappunaṁ kathentā tvameva maññe jālaṁ ukkhipasīti
  aññamaññaṁ vivādaṁ kariṁsu. Tesu vivadantesu bodhisatto cintesi
  vivādassa sotthibhāvo nāma natthi idāneva te jālaṁ na
  ukkhipissanti tato mahāvināsaṁ pāpuṇissanti sākuṇiko okāsaṁ
  labhissati mayā imasmiṁ ṭhāne na sakkā vasitunti. So attano
  parisaṁ ādāya aññattha gato. Sākuṇikopi kho katipāhaccayena
  āgantvā vaṭṭakavassitaṁ vasitvā tesaṁ sannipatitānaṁ upari jālaṁ
  khipi. Atheko vaṭṭako tuyhaṁ kira jālaṁ ukkhipantasseva
  matthakalomāni patitāni idāni ukkhipāti āha. Aparo tuyhaṁ
  kira jālaṁ ukkhipantasseva dvīsu pakkhesu pattāni patitāni idāni
  ukkhipāti āha. Iti tesaṁ tvaṁ ukkhipa tvaṁ ukkhipāti vadantānaṁyeva
  sākuṇiko jālaṁ saṅkhipitvā sabbeva te ekato katvā pacchiṁ
  pūretvā bhariyaṁ hāsamāno gehaṁ agamāsi.
      Satthā evaṁ mahārājāno ñātakānaṁ kalaho nāma na yutto
  kalaho hi vināsamūlameva hotīti imaṁ dhammadesanaṁ āharitvā anusandhiṁ
-------------------------------------------------
[page 314]
  Ghaṭetvā jātakaṁ samodhānesi tadā apaṇḍitavaṭṭako devadatto
  ahosi paṇḍitavaṭṭako pana ahamevāti.
                   Sammodamānajātakaṁ tatiyaṁ.
                    ----------------
                        4 Macchajātakaṁ
      na maṁ sītaṁ na maṁ uṇhanti idaṁ satthā jetavane viharanto
  purāṇadutiyikappalobhanaṁ ārabbha kathesi.
      Tadā hi satthā taṁ bhikkhuṁ saccaṁ kira tvaṁ bhikkhu ukkaṇṭhitosīti
  pucchi. Saccaṁ bhagavāti. Kenāsi ukkaṇṭhitoti. Purāṇadutiyikā me
  bhante madhurahattharasā taṁ jahituṁ na sakkomīti. Atha naṁ satthā bhikkhu
  esā itthī tava anatthakārikā pubbepi tvaṁ etaṁ nissāya maraṇaṁ
  pāpuṇanto maṁ āgamma maraṇato muttoti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  tassa purohito ahosi. Tadā kevaṭṭā nadiyaṁ jālaṁ khipiṁsu.
  Atheko mahāmaccho rativasena attano macchiyā saddhiṁ kīḷamāno
  āgacchati. Tassa sā macchī purato gacchamānā jālagandhaṁ ghāyitvā
  jālaṁ pariharantā gatā. So pana kāmagiddho lolamaccho jālakucchimeva
  paviṭṭho. Kevaṭṭā tassa jālaṁ paviṭṭhabhāvaṁ ñatvā jālaṁ
  ukkhipitvā macchaṁ gahetvā amāretvāva vālukapiṭṭhe khipitvā
  imaṁ aṅgāresu pacitvā khādissāmāti aṅgāre karonti sūle
-------------------------------------------------
[page 315]
  Tacchenti. Maccho etaṁ aṅgāratāpanaṁ vā sūlavedhanaṁ vā aññaṁ
  vā pana dukkhaṁ na maṁ kilameti yaṁ pana sā macchī aññaṁ macchiṁ
  so nūna rativasena gatoti mayi domanassaṁ āpajjati tadeva maṁ
  bādhatīti paridevamāno imaṁ gāthamāha
        na maṁ sītaṁ na maṁ uṇhaṁ na maṁ jālasmi bādhanaṁ
        yañca maṁ maññate macchī aññaṁ so ratiyā gatoti.
      Tattha na maṁ sītaṁ na maṁ uṇhanti macchānaṁ udakā nīhaṭakāle
  sītaṁ hoti tasmiṁ vigate uṇhaṁ hoti. Tadubhayampi sandhāya na
  maṁ sītaṁ na maṁ uṇhaṁ bādhatīti paridevati. Yampi aṅgāresu pacanamūlakaṁ
  dukkhaṁ bhavissati tampi sandhāya na maṁ uṇhanti paridevateva.
  Na maṁ jālasmi bādhananti yampi jālasmiṁ bādhanaṁ ahosi tampi maṁ
  na bādhesīti paridevati. Yañca manti ādīsu ayaṁ piṇḍattho
  sā macchī mama jāle patiṭṭhitassa imehi kevaṭṭehi gahitabhāvaṁ
  ajānantī maṁ apassamānā so maccho idāni aññaṁ macchiṁ kāmaratiyā
  gato bhavissatīti cintesi taṁ tassā domanassappattāya cintanaṁ maṁ
  bādhatīti vālukapiṭṭhe nipannova paridevati.
      Tasmiṁ samaye purohito dāsaparivuto nhānatthāya nadītīraṁ
  āgato. So pana sabbarudaññū hoti. Tenassa macchaṁ paridevitaṁ
  sutvā etadahosi ayaṁ maccho kilesaparidevitaṁ paridevati evaṁ
  āturacitto kho panesa miyyamāno nirayeyeva nibbattissati ahaṁ
  imassa avassayo bhavissāmīti. Kevaṭṭānaṁ santikaṁ gantvā ambho
-------------------------------------------------
[page 316]
  Tumhe amhākaṁ ekadivasampi byañjanatthāya macchaṁ na dethāti āha.
  Kevaṭṭā kiṁ vadetha sāmi tumhākaṁ ruccanakaṁ macchaṁ gaṇhitvā
  gacchathāti āhaṁsu. Amhākaṁ aññena kammaṁ natthi imaññeva
  dethāti. Gaṇhatha sāmīti. Bodhisatto taṁ ubhohi hatthehi gahetvā
  nadītīre nisīditvā ambho maccha sace tāhaṁ ajja na passeyyaṁ
  jīvitakkhayaṁ pāpuṇeyyāsi idāni ito paṭṭhāya mā kilesavasikova
  ahosīti ovaditvā udake vissajjetvā nagaraṁ pāvisi.
      Satthā imaṁ dhammadesanaṁ āharitvā saccāni pakāsesi.
  Saccapariyosāne ukkaṇṭhitabhikkhu sotāpattiphale patiṭṭhāsi. Satthāpi
  anusandhiṁ ghaṭetvā jātakaṁ samodhānesi tadā macchī purāṇadutiyikā
  ahosi maccho ukkaṇṭhitabhikkhu purohito pana ahameva ahosīti.
                     Macchajātakaṁ catutthaṁ.
                      ------------
                       5 Vaṭṭakajātakaṁ
      santi pakkhāti idaṁ satthā magadhesu cārikañcaramāno dāvagginibbāpanaṁ
  ārabbha kathesi.
      Ekasmiñhi samaye satthā magadhesu cārikaṁ caramāno aññatarasmiṁ
  magadhagāmake piṇḍāya caritvā pacchābhattaṁ piṇḍapātapaṭikkanto
  bhikkhugaṇaparivuto maggaṁ paṭipajji. Tasmiṁ samaye mahādāvo uṭṭhahi.
  Purato ca pacchato ca bahū bhikkhū dissanti. Sopi kho aggi
-------------------------------------------------
[page 317]
  Ekadhūmo ekajālo hutvā avattharamāno āgacchateva. Tattheke
  puthujjanabhikkhū maraṇabhayabhītā paṭaggiṁ dassāma tena daḍḍhaṭṭhānaṁ
  itaro aggi na ottharissatīti araṇisahitaṁ nīharitvā aggiṁ karonti.
  Apare āhaṁsu āvuso tumhe kinnāma karotha gaganamajjhe ṭhitaṁ
  candamaṇḍalaṁ pācīnalokadhātuto uggacchantaṁ sahassaraṁsīpaṭimaṇḍitaṁ
  suriyamaṇḍalaṁ velātīre ṭhitā samuddaṁ sineruṁ nissāya ṭhitā sineruṁ
  apassantā viya sadevake loke aggapuggalaṁ attanā saddhiṁ
  gacchantameva sammāsambuddhaṁ anoloketvā paṭaggiṁ demāti vadetha
  buddhabalaṁ nāma na jānātha etha satthu santikaṁ gamissāmāti.
  Te purato ca pacchato ca gacchantā sabbepi ekato hutvā
  dasabalassa santikaṁ agamaṁsu. Satthā mahābhikkhusaṅghaparivāro
  aññatarasmiṁ padese aṭṭhāsi. Dāvaggi abhibhavanto viya viravanto
  āgacchati āgantvā tathāgatassa ṭhitaṭṭhānaṁ patvā tassa padesassa
  samantā soḷasakarīsamattaṁ ṭhānaṁ patto udake opilāpitatiṇukkā
  viya nibbāyati vinibbedhato dvattiṁsakarīsamattaṭṭhānaṁ avattharituṁ
  nāsakkhi. Bhikkhū satthu guṇakathaṁ āhaṁsu aho buddhānaṁ guṇā
  nāma ayañhi nāma acetano aggi buddhānaṁ ṭhitaṭṭhānaṁ avattharituṁ
  na sakkoti udakena tiṇukkā viya nibbāyati aho buddhānaṁ ānubhāvo
  nāmāti. Satthā tesaṁ kathaṁ sutvā na bhikkhave idaṁ etarahi
  mayhaṁ balaṁ yaṁ imaṁ bhūmippadesaṁ patvā esa aggi nibbāyati idampana
  mayhaṁ porāṇakasaccabalaṁ imasmiṁ hi padese sakalampi imaṁ kappaṁ
-------------------------------------------------
[page 318]
  Aggi na jalissati kappaṭṭhitipāṭihāriyaṁ nāmetanti āha. Athāyasmā
  ānando satthu nisīdanatthāya catugguṇaṁ saṅghāṭiṁ paññapesi. Nisīdi
  satthā pallaṅkaṁ ābhujitvā. Bhikkhusaṅghopi tathāgataṁ vanditvā
  parivāretvā nisīdi. Atha satthā idaṁ tāva bhante amhākaṁ
  pākaṭaṁ atītaṁ paṭicchannaṁ taṁ no pākaṭaṁ karothāti bhikkhūhi yācito
  atītaṁ āhari.
      Atīte magadharaṭṭhe tasmiṁyeva padese bodhisatto vaṭṭakayoniyaṁ
  paṭisandhiṁ gahetvā mātukucchito jāto aṇḍakosampadāletvā
  nikkhantakāle mahābhaṇḍasakaṭanābhippamāṇo vaṭṭakapotako ahosi.
  Atha naṁ mātāpitaro kulāvake nipajjāpetvā mukhatuṇḍakena gocaraṁ
  āharitvā posenti. Tassa pakkhe pasāretvā ākāse gamanabalaṁ
  vā pāde ukkhipitvā thale gamanabalaṁ vā natthi. Tañca padesaṁ
  saṁvacchare saṁvacchare dāvaggi gaṇhāti. So tasmiṁpi samaye
  mahāviravaṁ viravanto taṁ padesaṁ gaṇhi. Sakuṇasaṅghā attano
  attano kulāvakehi nikkhamitvā maraṇabhayabhītā viravantā palāyiṁsu.
  Bodhisattassāpi mātāpitaro maraṇabhayabhītā bodhisattaṁ chaḍḍetvā
  palāyiṁsu. Bodhisatto kulāvake nipannakova gīvaṁ ukkhipitvā
  avattharitvā āgacchantaṁ aggiṁ disvā cintesi sace mayhaṁ pakkhe
  pasāretvā ākāse gamanabalaṁ bhaveyya uppatitvā aññattha
  gaccheyyaṁ sace pāde ukkhipitvā thale gamanabalaṁ bhaveyya
  pāduddhārena aññattha gaccheyyaṁ mātāpitaropi kho me maraṇabhayabhītā maṁ
-------------------------------------------------
[page 319]
  Ekakaṁ pahāya attānaṁ parittāyantā palātā idāni me aññaṁ
  paṭisaraṇaṁ natthi attāṇomhi asaraṇo kiṁ nu kho ajja mayā kātuṁ
  vaṭṭatīti. Athassa etadahosi imasmiṁ loke sīlaguṇo nāma
  atthi saccaguṇo nāma atthi atīte pāramiyo pūretvā bodhitale
  nisīditvā abhisambuddhā sīlasamādhipaññāvimuttivimuttiñāṇadassana-
  sampannā saccānuddayakāruññakhantisamannāgatā sabbasattesu ca
  sampavattamettābhāvanā sabbaññubuddhā nāma atthi tehi ca
  paṭividdhā dhammaguṇā nāma atthi mayi vāpi ekaṁ saccaṁ atthi
  saṁvijjamāno eko sabhāvadhammo paññāyati tasmā atītabuddhe ceva
  tehi paṭividdhaguṇe ca āvajjitvā mayi vijjamānaṁ saccasabhāvadhammaṁ
  gahetvā saccakiriyaṁ katvā aggiṁ paṭikkamāpetvā ajja mayā
  attano ceva sesasakuṇānañca sotthibhāvaṁ kātuṁ vaṭṭatīti. Tena vuttaṁ
         atthi loke sīlaguṇo saccaṁ soceyya nuddayā
         tena saccena kāhāmi saccakiriyamanuttaraṁ
         āvajjitvā dhammabalaṁ saritvā pubbake jine
         saccabalamavassāya saccakiriyamakāsahanti.
      Atha bodhisatto atīte parinibbutānaṁ buddhānaṁ guṇe āvajjitvā
  attani vijjamānaṁ saccasabhāvaṁ ārabbha saccakiriyaṁ karonto imaṁ gāthamāha
         santi pakkhā apatanā santipādā avañcanā
         mātā pitā ca nikkhantā jātaveda paṭikkamāti.
      Tattha santi pakkhā apatanāti mayhaṁ pakkhā nāma atthi
-------------------------------------------------
[page 320]
  Upalabbhanti na ca kho sakkā etehi uppatituṁ ākāsena gantunti
  apatanā. Santi pādā avañcanāti pādāpi me atthi tehi
  pana vañcituṁ padavāragamanena gantuṁ na sakkāti avañcanā. Mātā pitā
  ca nikkhantāti ye ca maṁ aññattha neyyuṁ tepi maraṇabhayena
  mātāpitaro nikkhantā. Jātavedāti aggiṁ ālapati. So hi
  jātova vedayti paññāyati tasmā jātavedoti vuccati. Paṭikkamāti
  paṭigaccha nivattāti jātavedaṁ āṇāpesi. Iti mahāsatto
  sace mayhaṁ pakkhānaṁ atthibhāvo te ca pasāretvā ākāse
  apatanabhāvo pādānaṁ atthibhāvo te ca ukkhipitvā avañcanabhāvo
  mātāpitūnaṁ maṁ kulāvakeyeva chaḍḍetuvā palātabhāvo ca sabbo
  sabhāvabhūtoyeva jātaveda etena saccena tvaṁ ito paṭikkamāti
  kulāvake nipannakova saccakiriyaṁ akāsi.
      Tassa saha saccakiriyāya soḷasakarīsamatte ṭhāne jātavedo
  paṭikkami paṭikkamanto ca pana jhāyamāno vane aññaṁ gato
  udake pana opilāpitā ukkā viya tattheva nibbāyi. Tena vuttaṁ
        saha sacce kate mayhaṁ mahāpajjalito sikhī
        vajjesi soḷasa karīsāni udakaṁ patvā yathā sikhīti.
      Taṁ panetaṁ ṭhānaṁ sakalepi imasmiṁ kappe agginā anabhibhavaniyattā
  kappaṭṭhitiyannāma pāṭihāriyaṁ jātaṁ. Evaṁ bodhisatto saccakiriyaṁ
  katvā jīvitapariyosāne yathākammaṁ gato. Satthā na bhikkhave
  imassa panassa aggino anajjhottharaṇaṁ etarhi mayhaṁ
-------------------------------------------------
[page 321]
  Balaṁ porāṇaṁ panetaṁ vaṭṭakapotakakāle mayhameva saccabalanti
  imaṁ dhammadesanaṁ āharitvā saccāni pakāsesi. Saccapariyosāne
  keci sotāpannā ahesuṁ keci sakadāgāmino keci anāgāmino
  keci arahattaṁ pattāti. Satthāpi anusandhiṁ ghaṭetvā jātakaṁ
  samodhānesi tadā mātāpitaro etarahi mātāpitarova ahesuṁ
  vaṭṭakarājā pana ahamevāti.
                     Vaṭṭakajātakaṁ pañcamaṁ.
                       ----------
                        6 Sakuṇajātakaṁ
      yannissitāti idaṁ satthā jetavane viharanto daḍḍhapaṇṇasālaṁ
  bhikkhuṁ ārabbha kathesi.
      Eko kira bhikkhu satthu santike kammaṭṭhānaṁ gahetvā jetavanato
  nikkhamma kosalesu ekaṁ paccantagāmaṁ upanissāya ekasmiṁ araññasenāsane
  vasati. Athassa paṭhamamāseyeva paṇṇasālā ḍayhittha. So paṇṇasālā
  me daḍḍhā dukkhaṁ vasissāmīti manussānaṁ ācikkhi. Manussā idāni
  no khettaṁ parisukkhaṁ kedāre pāyetvā karissāma tasmiṁ pāyite
  bījaṁ vapitvā bīje vapite vatiṁ katvā vatiyā katāya niḍḍāyitvā
  lāyitvā madditvāti evaṁ tantaṁ kammaṁ apadisantāyeva
  temāsaṁ vītināmesuṁ. So bhikkhu temāsaṁ abbhokāse
  dukkhaṁ vasanto kammaṭṭhānaṁ vaḍḍhetvā visesaṁ nibbattetuṁ
-------------------------------------------------
[page 322]
  Nāsakkhi pavāretvā pana satthu santikaṁ gantvā vanditvā ekamantaṁ
  nisīdi. Satthā tena saddhiṁ paṭisanthāraṁ katvā kiṁ bhikkhu sukhena
  vassaṁ vutthosi kammaṭṭhānante matthakaṁ pattanti pucchi. So taṁ
  pavuttiṁ ācikkhitvā senāsanasappāyassa me abhāvena kammaṭṭhānaṁ
  matthakaṁ na pattanti āha. Satthā pubbe bhikkhu tiracchānagatāpi
  attano sappāyāsappāyaṁ jāniṁsu tvaṁ kasmā na aññāsīti
  vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  sakuṇayoniyaṁ nibbattitvā sakuṇasaṅghaparivuto araññāyatane
  sākhāviṭapasampannaṁ mahārukkhaṁ nissāya vasati. Athekadivasaṁ tassa
  rukkhassa sākhāsu aññamaññaṁ ghaṁsantīsu cuṇṇaṁ patati dhūmo
  uṭṭhāti. Taṁ disvā bodhisatto cintesi imā dve sākhā
  evaṁ ghaṁsamānā aggiṁ vissajjessanti so patitvā purāṇapaṇṇāni
  gaṇhissati tato paṭṭhāya imaṁpi rukkhaṁ jhāpessati na sakkā
  idha amhehi vasituṁ ito palāyitvā aññattha gantuṁ vaṭṭatīti.
    So sakuṇasaṅghassa imaṁ gāthamāha
         yannissitā jagatiruhaṁ vihaṅgamā svāyaṁ aggiṁ pamuñcati
         disā bhajatha vaṅkaṅgā jātaṁ saraṇato bhayanti.
      Tattha jagatiruhanti jagati vuccati paṭhavī tattha jātattā
  rukkho jagatiruhoti vuccati. Vihaṅgamāti vihaṁ vuccati ākāsaṁ
  tattha gamanato pakkhī vihaṅgamāti vuccanti. Disā bhajathāti imaṁ
-------------------------------------------------
[page 323]
  Rukkhaṁ muñcitvā ito palāyantā catasso disā bhajatha. Vaṅkaṅgāti
  sakuṇe ālapati. Te hi ujuggaṁ galaṁ kadāci vaṅkaṁ karonti
  tasmā vaṅkaṅgāti vuccanti. Vaṅkā vā nesaṁ ubhosu passesu
  pakkhā jātātipi vaṅkaṅgā. Jātaṁ saraṇato bhayanti amhākaṁ
  avassayarukkhatoyeva bhayaṁ nibbattaṁ etha aññattha gacchāmāti.
      Bodhisattassa vacanakarā paṇḍitā sakuṇā tena saddhiṁ
  ekappahāreneva uppatitvā aññattha gatā. Ye pana apaṇḍitā
  te evamevaṁ āhaṁsu esa bindumatte udake kumbhīle passatīti.
  Tassa vacanaṁ agahetvā tattheva vasiṁsu. Tato nacirasseva
  bodhisattena cintitākāreneva aggi nibbattitvā taṁ rukkhaṁ aggahesi.
  Dhūmesu ca jālāsu ca uṭṭhitāsu dhūmandhā sakuṇā aññattha gantuṁ
  nāsakkhiṁsu aggimhi patitvā vināsaṁ pāpuṇiṁsu.
      Satthā evaṁ bhikkhu pubbe tiracchānagatāpi rukkhagge vasantā
  attano sappāyāsappāyaṁ jāniṁsu tvaṁ kasmā na aññāsīti imaṁ
  dhammadesanaṁ āharitvā saccāni pakāsesi. Saccapariyosāne so
  bhikkhu sotāpattiphale patiṭṭhahi. Satthāpi anusandhiṁ ghaṭetvā
  jātakaṁ samodhānesi tadā bodhisattassa vacanakarā sakuṇā
  buddhaparisā ahesuṁ paṇḍitasakuṇo pana ahamevāti.
                      Sakuṇajātakaṁ chaṭṭhaṁ.
                      ------------
-------------------------------------------------
[page 324]
                       7 Tittirajātakaṁ
      ye vuḍḍhamapacāyantīti idaṁ satthā sāvatthiṁ gacchanto sārīputtattherassa
  senāsanapaṭibāhanaṁ ārabbha kathesi.
      Anāthapiṇḍikena hi vihāraṁ kāretvā dūte pesite satthā
  rājagahā nikkhamma vesāliṁ patvā tattha yathābhirantaṁ viharitvā
  sāvatthiṁ gamissāmīti maggaṁ paṭipajji. Tena samayena chabbaggiyānaṁ
  antevāsikā purato purato gantvā therānaṁ senāsanesu agahitesveva
  idaṁ senāsanaṁ amhākaṁ upajjhāyassa idaṁ senāsanaṁ ācariyassa
  idaṁ amhākameva bhavissatīti senāsanāni palibuddhanti. Pacchā
  āgatā therā senāsanāni na labhanti. Sārīputtattherassāpi
  antevāsikā therassa senāsanaṁ pariyesantā na labhiṁsu. Thero
  senāsanaṁ alabhanto satthu senāsanasseva avidūre ekasmiṁ rukkhamūle
  nisajjāya ca caṅkamena ca vītināmesi. Satthā paccūsasamaye
  nikkhamitvā ukkāsi. Theropi ukkāsi. Ko esoti. Ahaṁ
  bhante sārīputtoti. Sārīputta imāya velāya idha kiṁ karosīti.
  So taṁ pavuttiṁ ārocesi. Satthu therassa vacanaṁ sutvā idāni
  tāva mayi jīvanteyeva bhikkhū aññamaññaṁ agāravā appatissā
  parinibbute kiṁ nu kho karissantīti āvajjentassa dhammasaṁvego
  udapādi. So pabhātāya rattiyā bhikkhusaṅghaṁ sannipātāpetvā
  bhikkhū paṭipucchi saccaṁ kira bhikkhave chabbaggiyā purato purato
-------------------------------------------------
[page 325]
  Gantvā therānaṁ bhikkhūnaṁ senāsanaṁ paṭibāhantīti. Saccaṁ bhagavāti.
  Tato chabbaṁggiye garahitvā dhammakathaṁ katvā bhikkhū āmantesi ko
  nu kho bhikkhave aggāsanaṁ aggodakaṁ aggapiṇḍaṁ arahatīti. Ekacce
  bhikkhū khattiyakulā pabbajitoti āhaṁsu ekacce brāhmaṇakulā
  ekacce gahapatikulā pabbajitoti. Apare vinayadharo
  dhammakathiko paṭhamassa jhānassa lābhī dutiyassa tatiyassa catutthassa
  jhānassa lābhīti. Apare sotāpanno sakadāgāmī anāgāmī
  arahā tevijjo chaḷabhiññoti āhaṁsu. Evaṁ tehi bhikkhūhi attano
  rucitavasena aggāsanādirahānaṁ kathitakāle satthā āha na bhikkhave
  mayhaṁ sāsane aggāsanādīni patvā khattiyakulā pabbajito pamāṇaṁ
  na brāhmaṇakulā na gahapatikulā pabbajito na vinayadharo na suttantiko
  nābhidhammiko na paṭhamajhānādilābhino na sotāpannādayo pamāṇaṁ
  atha kho bhikkhave imasmiṁ sāsane yathāvuḍḍhaṁ abhivādanaṁ paccuṭṭhānaṁ
  añjalikammaṁ sāmīcikammaṁ kātabbaṁ aggāsanaṁ aggodakaṁ aggapiṇḍaṁ
  laddhabbaṁ idamettha pamāṇaṁ tasmā vuḍḍhataro bhikkhu etesaṁ
  anucchaviko idāni kho pana bhikkhave sārīputto mayhaṁ aggasāvako
  anudhammacakkappavattako mama anantaraṁ senāsanaṁ laddhuṁ arahati so
  imaṁ rattiṁ senāsanaṁ alabhanto rukkhamūle vītināmesi tumhe
  idāneva evaṁ agāravā appatissā asabhāgavuttino gacchante gacchante
  kāle kinti katvā viharissathāti. Atha nesaṁ ovādadānatthāya
  pubbe bhikkhave tiracchānagatāpi na kho panetaṁ amahākaṁ paṭirūpaṁ
-------------------------------------------------
[page 326]
  Yaṁ mayaṁ aññamaññaṁ agāravā appatissā asabhāgavuttino vihareyyāma
  amhesu mahallakataraṁ jānitvā tassa abhivādanādīni karissāmāti
  sādhukaṁ vīmaṁsitvā ayanno mahallakoti ñatvā tassa abhivādanādīni
  katvā devapathaṁ pūrayamānā gatāti vatvā atītaṁ āhari.
      Atīte himavantappadese ekaṁ mahānigrodhaṁ upanissāya tayo
  sahāyā vihariṁsu tittiro makkaṭo hatthīti. Te aññamaññaṁ
  agāravā appatissā asabhāgavuttino ahesuṁ. Atha nesaṁ etadahosi
  na yuttaṁ amhākaṁ evaṁ viharituṁ yannūna mayaṁ yo no mahallakataro
  tassa abhivādanādīni karontā vihareyyāmāti. Ko pana no
  mahallakataroti cintentā ekadivasaṁ attheso upāyoti tayopi
  janā nigrodhamūle nisīditvā tittiro ca makkaṭo ca hatthiṁ
  pucchiṁsu samma hatthi tvaṁ imaṁ nigrodharukkhaṁ kīvappamāṇakālato
  paṭṭhāya jānāsīti. So āha sammā ahaṁ taruṇapotakakāle
  imaṁ nigrodhagacchaṁ antarasatthīsu katvā gacchāmi uttaritvā ṭhitakāle
  ca pana me etassa aggasākhā nābhiṁ ghaṭeti evāhaṁ imaṁ gacchakālato
  paṭṭhāya jānāmīti. Puna ubhopi janā purimanayeneva makkaṭaṁ
  pucchiṁsu. So āha ahaṁ sammā makkaṭacchāpako samāno bhūmiyaṁ
  nisīditvā gīvaṁ anukkhipitvāva imassa nigrodhapotakassa aṅkure
  khādāmi evāhaṁ imaṁ khuddakakālato paṭṭhāya jānāmīti. Atha
  itare ubhopi purimanayeneva tittiraṁ pucchiṁsu. So āha sammā
-------------------------------------------------
[page 327]
  Pubbe asukasmiṁ nāma ṭhāne mahānigrodharukkho ahosi ahaṁ tassa
  phalāni khāditvā etasmiṁ ṭhāne vaccaṁ pātesiṁ tato esa rukkho
  jāto evāhaṁ imaṁ ajātakālato paṭṭhāya jānāmi tasmā ahaṁ
  tumhehi jātiyā mahallakataroti. Evaṁ vutte makkaṭo ca hatthī
  ca tittirapaṇḍitaṁ āhaṁsu samma tvaṁ amhehi mahallakataro ito
  paṭṭhāya mayaṁ tava sakkāragarukāramānanavandanapūjanāni ceva
  abhivādanapaccuṭṭhānāñjalikammasāmīcikammāni ca karissāma ovāde
  ca te ṭhassāma tvaṁ pana ito paṭṭhāya amhākaṁ ovādānusāsaniṁ
  dadeyyāsīti. Tato paṭṭhāya tittiro tesaṁ ovādaṁ adāsi sīlesu
  patiṭṭhāpesi sayampi sīlāni samādiyi. Te tayopi janā pañcasu
  sīlesu patiṭṭhāya aññamaññaṁ sagāravā sappatissā sabhāgavuttino
  hutvā jīvitapariyosāne devalokaparāyanā ahesuṁ. Tesaṁ tiṇṇaṁ
  samādānaṁ tittirabrahmacariyaṁ nāma ahosi.
      Te hi nāma bhikkhave tiracchānagatā aññamaññaṁ sagāravā
  sappatissā vihariṁsu tumhepi evaṁ svākkhāte dhammavinaye pabbajitvā
  kasmā aññamaññaṁ agāravā appatissā viharatha anujānāmi bhikkhave
  ito paṭṭhāya tumhākaṁ yathāvuḍḍhaṁ abhivādanaṁ paccuṭṭhānaṁ añjalikammaṁ
  sāmīcikammaṁ yathāvuḍḍhaṁ aggāsanaṁ aggodakaṁ aggapiṇḍaṁ ito
  paṭṭhāya navakatarena vuḍḍhataro senāsanena na paṭibāhitabbo
  yo paṭibāheyya āpatti dukkaṭassāti evaṁ satthā imaṁ
  dhammadesanaṁ āharitvā abhisambuddho hutvā imaṁ gāthamāha
-------------------------------------------------
[page 328]
          Ye vuḍḍhamapacāyanti narā dhammassa kovidā
          diṭṭhe dhamme ca pāsaṁsā samparāyo ca suggatīti.
      Tattha ye vuḍḍhamapacāyantīti jātivuḍḍho vayovuḍḍho guṇavuḍḍhoti
  tayo vuḍḍhā tesu jātisampanno jātivuḍḍho nāma vaye ṭhito
  vayovuḍḍho nāma guṇasampanno guṇavuḍḍho nāma tesu guṇasampanno
  vayovuḍḍho imasmiṁ ṭhāne vuḍḍhoti adhippeto. Apacāyantīti
  jeṭṭhāpacāyikakammena pūjenti. Dhammassa kovidāti
  jeṭṭhāpacāyikadhammassa kovidā kusalā. Diṭṭhe dhammeti imasmiṁyeva
  attabhāve. Pāsaṁsāti pasaṁsārahā. Samparāyo ca suggatīti
  samparetabbo imaṁ lokaṁ hitvā gantabboti samparāyo. Paraloko
  hi tesaṁ sugatiyeva hotīti. Ayampanettha piṇḍattho bhikkhave khattiyā
  vā hontu brāhmaṇā vā vessā vā sūdā vā gahaṭṭhā vā
  pabbajitā vā tiracchānagatā vā yekeci sattā jeṭṭhāpacāyanadhamme
  chekā kusalā guṇasampannānaṁ vayovuḍḍhānaṁ apacitiṁ karonti te
  imasmiñca attabhāve jeṭṭhāpacitikārakāti pasaṁsaṁ vaṇṇanaṁ thomanaṁ
  labhanti kāyassa bhedā sagge nibbattantīti.
      Evaṁ satthā jeṭṭhāpacitidhammassa guṇaṁ kathetvā anusandhiṁ
  ghaṭetvā jātakaṁ samodhānesi tadā hatthināgo moggallāno ahosi
  makkaṭo sārīputto tittirapaṇḍito pana ahamevāti.
                     Tittirajātakaṁ sattamaṁ.
                      ------------
-------------------------------------------------
[page 329]
                        8 Bakajātakaṁ
      nāccantaṁ nikatippaññoti idaṁ satthā jetavane viharanto cīvaravaḍḍhakaṁ
  bhikkhuṁ ārabbha kathesi.
      Eko kira jetavanavāsiko bhikkhu yaṅkiñci cīvare kattabbaṁ
  chedanaghaṭanavicāraṇasibbanādikaṁ kammaṁ tattha sukusalo so tāya
  kusalatāya cīvaraṁ vaḍḍheti tasmā cīvaravaḍḍhakotveva paññāyittha.
  Kiṁ panesa karotīti. Jiṇṇapilotikāya hatthakammaṁ dassetvā
  suphusitaṁ manāpaṁ cīvaraṁ katvā rajanapariyosāne piṭṭhodakena rajitvā
  saṅkhena ghaṭetvā ujjalaṁ manuññaṁ katvā nikkhipati. Cīvarakammaṁ
  kātuṁ ajānantā bhikkhū ahate sāṭake gahetvā tassa santikaṁ gantvā
  mayaṁ cīvaraṁ kātuṁ na jānāma cīvaraṁ no katvā dethāti vadanti.
  So cīvaraṁ āvuso kayiramānaṁ cirena niṭṭhāti mayā kataṁ cīvarameva
  atthi ime sāṭake ṭhapetvā taṁ gaṇhitvā gacchathāti nīharitvā
  dasseti. Te tassa vaṇṇasampattiṁyeva disvā antaraṁ ajānantā
  thiranti saññāya ahatasāṭake cīvaravaḍḍhakassa datvā taṁ gaṇhitvā
  gacchanti. Taṁ tehi thokaṁ kiliṭṭhakāle uṇhodakena dhoviyamānaṁ
  attano pakatiṁ dasseti. Tattha tattha jiṇṇaṭṭhānaṁ paññāyati.
  Te vippaṭisārino honti. Evaṁ āgatāgate pilotikāhi vañcento
  so bhikkhu sabbattha pākaṭo jāto. Yathā cesa jetavane tathā
  aññatarasmiṁ gāmakepi eko cīvaravaḍḍhako lokaṁ vañceti. Tassa
-------------------------------------------------
[page 330]
  Sambhattā bhikkhū bhante jetavane kira eko cīvaravaḍḍhako evaṁ lokaṁ
  vañcetīti ārocayiṁsu. Athassa etahosi handāhaṁ taṁ nagaravāsikaṁ
  vañcemīti pilotikaṁ cīvaraṁ atimanāpaṁ katvā surattaṁ rajitvā taṁ pārupitvā
  jetavanaṁ agamāsi. Itaro taṁ disvāva lobhaṁ uppādetvā
  bhante idaṁ cīvaraṁ tumhehi katanti pucchi. Āma āvusoti.
  Bhante imaṁ cīvaraṁ mayhaṁ detha tumhe aññaṁ labhissathāti. Āvuso
  mayaṁ gāmavāsikā dullabhapaccayā imāhaṁ tuyhaṁ datvā attanā kiṁ
  pārupissāmīti. Bhante mama santike ahatasāṭakā atthi te
  gahetvā tumhākaṁ cīvaraṁ karothāti. Āvuso mayā ettha hatthakammaṁ
  dassitaṁ tayi pana evaṁ vadante kiṁ sakkā kātuṁ gaṇhatha nanti
  tassa pilotikacīvaraṁ datvā ahatasāṭake ādāya taṁ vañcetvā
  pakkāmi. Jetavanavāsikopi taṁ cīvaraṁ pārupitvā katipāhaccayena
  uṇhodakena dhovanto jiṇṇapilotikabhāvaṁ disvā lajjito.
  Gāmavāsinā cīvaravaḍḍhakena kira jetavanavāsiko vañcitoti tassa
  vañcitabhāvo saṅghamajjhe pākaṭo jāto. Athekadivasaṁ bhikkhū dhammasabhāyaṁ
  taṁ kathaṁ kathentā nisīdiṁsu. Satthā āgantvā kāya nuttha bhikkhave
  etarahi kathāya sannisinnāti pucchi. Te tamatthaṁ ārocayiṁsu.
  Satthā na bhikkhave jetavanavāsī cīvaravaḍḍhako idāneva aññe
  vañceti pubbepi vañcesiyeva gāmavāsikenāpi na idāneva esa
  jetavanavāsiko cīvaravaḍḍhako vañcito pubbepi vañcitoyevāti vatvā
  atītaṁ āhari.
-------------------------------------------------
[page 331]
      Atīte ekasmiṁ araññāyatane bodhisatto aññataraṁ padumasaraṁ
  nissāya ṭhite rukkhe rukkhadevatā hutvā nibbatti. Tadā aññatarasmiṁ
  nātimahante sare nidāghasamaye udakaṁ mandaṁ ahosi bahū cettha
  macchā honti. Atheko bako macche disvā ekenupāyeneva
  ime macche vañcetvā khādissāmīti gantvā udakapariyante
  cintento nisīdi. Atha naṁ macchā disvā kiṁ ayya cintento
  nisinnosīti pucchiṁsu. Tumhākaṁ cintento nisinnomhīti.
  Amhākaṁ cintesi ayyāti. Imasmiṁ sare udakaṁ parittaṁ gocaro
  ca mando nidāgho ca mahanto idānime macchā kinnāma
  karissantīti tumhākaṁ cintento nisinnomhīti. Atha kiṁ karoma
  ayyāti. Sace mayhaṁ vacanaṁ kareyyātha ahaṁ vo ekekaṁ mukhatuṇḍakena
  gahetvā ekaṁ pañcavaṇṇapadumasañchannaṁ mahāsaraṁ netvā vissajjeyyanti.
  Ayya paṭhamakappato paṭṭhāya macchānaṁ cintanabako nāma natthi tvaṁ
  amhesu ekekaṁ khāditukāmosa na mayaṁ tuyhaṁ saddahāmāti.
  Nāhaṁ khādissāmi sace pana sarassa atthibhāvaṁ mayhaṁ na saddahatha
  ekaṁ macchaṁ mayā saddhiṁ saraṁ passituṁ pesethāti āha.
  Macchā tassa saddahitvā ayaṁ jalepi thalepi samatthoti ekaṁ
  kāḷamahāmacchaṁ adaṁsu imaṁ gahetvā gacchathāti. So taṁ gahetvā
  netvā sare vissajjetvā sabbaṁ saraṁ dassetvā puna ānetvā
  tesaṁ macchānaṁ santike vissajjesi. So tesaṁ macchānaṁ sarassa
  sampattiṁ vaṇṇesi. Te tassa kathaṁ sutvā gantukāmā hutvā
-------------------------------------------------
[page 332]
  Sādhu ayya amhe gaṇhitvā gacchāhīti āhaṁsu. Bako paṭhamaṁ taṁ
  kāḷamahāmacchameva gahetvā saratīraṁ netvā saraṁ dassetvā saratīre
  jātavaruṇarukkhe nilīyitvā taṁ viṭapantare pakkhipitvā tuṇḍena
  vijjhanto jīvitakkhayaṁ pāpetvā maṁsaṁ khāditvā kaṇṭake rukkhamūle
  pātetvā puna gantvā vissaṭṭho me so maccho añño
  āgacchatūti etenupāyena ekekaṁ gahetvā sabbe macche khāditvā
  puna āgato ekaṁ macchaṁpi nāddasa. Eko panettha kakkaṭako
  avasiṭṭho. Bako tampi khāditukāmo hutvā bho kakkaṭaka mayā
  sabbe te macchā netvā padumasañchanne mahāsare vissajjitā
  ehi tampi nessāmīti. Maṁ gahetvā gacchanto kathaṁ gaṇhissasīti.
  Ḍaṁsitvā gaṇhissāmīti. Tvaṁ evaṁ gahetvā gacchanto maṁ pātessasi
  nāhaṁ tayā saddhiṁ gamissāmīti. Mā bhāyi ahaṁ taṁ sugahitaṁ gahetvā
  gamissāmīti. Kakkaṭako cintesi imassa macche gahetvā sare
  vissajjanannāma natthi sace pana maṁ sare vissajjessati iccetaṁ
  kusalaṁ no ce vissajjessati gīvamassa chinditvā jīvitaṁ harissāmīti.
  Atha naṁ evamāha samma baka na kho maṁ sugahitaṁ gahetuṁ sakkhissasi
  amhākampana gahaṇaṁ sugahaṇaṁ sacāhaṁ aḷena tava gīvaṁ gahetuṁ labhissāmi
  tava gīvaṁ sugahitaṁ katvā tayā saddhiṁ gamissāmīti. So taṁ vañcetukāmo
  esa manti ajānanto sādhūti sampaṭicchi. Kakkaṭako attano
  aḷehi kammārasaṇḍāsena viya tassa gīvaṁ sugahitaṁ katvā idāni
  gacchāhīti āha. So taṁ netvā saraṁ dassetvā varuṇarukkhābhimukho
-------------------------------------------------
[page 333]
  Pāyāsi. Kakkaṭako āha mātula ayaṁ saro etto tvaṁ pana
  ito nesīti. Bako piyamātulo ahaṁ na bhaginiputtosi vata me
  tvanti vatvā tvaṁ esa maṁ ukkhipitvā vicaranto mayhaṁ dāsoti
  saññaṁ karosi maññe passetaṁ varuṇarukkhamūle kaṇṭakarāsiṁ yathā
  cete sabbe macchā khāditā tampi tatheva khādissāmīti āha.
  Kakkaṭako ete macchā attano bālatāya tayā khāditā ahampana
  te me khādituṁ na dassāmi taññeva pana vināsaṁ pāpessāmi tvaṁ
  hi bālatāya mayā vañcitabhāvaṁ na jānāsi marantā ubhopi marissāma
  esa te sīsaṁ chinditvā bhūmiyaṁ khipissāmīti vatvā saṇḍāsena viya
  aḷena tassa gīvaṁ nippīḷesi. So vivaṭena mukhena akkhīhi assunā
  paggharantena maraṇabhayatajjito sāmi ahaṁ taṁ na khādissāmi jīvitaṁ
  me dehīti āha. Yadi evaṁ otaritvā maṁ sarasmiṁ vissajjehīti. So
  nivattitvā sarameva otaritvā kakkaṭakaṁ sarapariyante paṅkapiṭṭhe ṭhapesi.
  Kakkaṭako kattarikāya kumudanāḷaṁ kappento viya tassa gīvaṁ kappetvā
  udakaṁ pāvisi. Taṁ acchariyaṁ disvā varuṇarukkhe adhivatthā devatā
  vanaṁ unnādayamānā sādhukāraṁ dadamānā madhurassarena imaṁ gāthamāha
          nāccantaṁ nikatippañño nikatyā sukhamedhati
          ārādheti nikatippañño bako kakkaṭakāmivāti.
      Tattha nāccantaṁ nikatippañño nikatyā sukhamedhatīti nikati
  vuccati vañcanā nikatipañño vañcanapañño puggalo tāya nikatyā
  nikatiyā vañcanāya nāccantaṁ sukhamedhati niccakālaṁ sukhasmiṁyeva patiṭṭhātuṁ
-------------------------------------------------
[page 334]
  Na sakkoti ekantaṁ pana vināsaṁ pāpuṇātiyevāti attho. Ārādhetīti
  paṭilabhati nikatipañño kerāṭikabhāvaṁ sikkhitapañño pāpapuggalo
  attanā katassa pāpassa phalaṁ paṭilabhati vindatīti attho. Kathaṁ.
  Bako kakkaṭakāmivāti yathā bako kakkaṭakā gīvacchedaṁ pāpuṇi evaṁ
  pāpapuggalo attanā katapāpato diṭṭhadhamme vā samparāye vā
  bhayaṁ ārādheti paṭilabhati. Imamatthaṁ pakāsento mahāsatto vanaṁ
  unnādento dhammaṁ desesi.
      Satthā na bhikkhave idāneva tena gāmavāsicīvaravaḍḍhakeneva
  vañcito atītepi vañcitoyevāti imaṁ dhammadesanaṁ āharitvā anusandhiṁ
  ghaṭetvā jātakaṁ samodhānesi tadā bako jetavanavāsī cīvaravaḍḍhako
  ahosi kakkaṭako gāmavāsī cīvaravaḍḍhako rukkhadevatā pana ahameva
  ahosīti.
                      Bakajātakaṁ aṭṭhamaṁ.
                        ---------
                        9 Nandajātakaṁ
      maññe sovaṇṇayo rāsīti idaṁ satthā jetavane viharanto
  sārīputtattherassa saddhivihārikaṁ ārabbha kathesi.
      So kira bhikkhu suvaco ahosi vacanakkhamo therassa mahantena
  ussāhena upakāraṁ karoti. Athekaṁ samayaṁ thero satthāraṁ āpucchitvā
  cārikaṁ pakkanto dakkhiṇāgirijanapadaṁ agamāsi. So bhikkhu tattha
-------------------------------------------------
[page 335]
  Gatakāle mānatthaddho hutvā therassa vacanaṁ na karoti. Āvuso
  idaṁ nāma karohīti vutte pana therassa paṭipakkho ahosi. Thero
  tassa ajjhāsayaṁ na jānāti. So tattha cārikaṁ caritvā puna
  jetavanaṁ āgato. So bhikkhu therassa jetavanavihāraṁ āgatakālato
  paṭṭhāya puna tādisova jāto. Thero tathāgatassa ārocesi bhante
  mayhaṁ eko saddhivihāriko ekasmiṁ ṭhāne satena kītadāso viya
  ahosi ekasmiṁ ṭhāne mānatthaddho hutvā idannāma karohīti vutte
  paṭipakkho hotīti. Satthā nāyaṁ sārīputta bhikkhu idāneva evaṁsīlo
  pubbepesa ekaṁ ṭhānaṁ gato satena kītadāso viya hoti ekaṁ ṭhānaṁ
  gato paṭipakkho paṭisattu hotīti vatvā therena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  ekasmiṁ kuṭumbikakule paṭisandhiṁ gaṇhi. Tasseko sahāyako kuṭumbiko
  sayaṁ mahallako. Bhariyā panassa taruṇī. Sā taṁ nissāya puttaṁ
  paṭilabhi. So cintesi ayaṁ itthī taruṇattāva mama accayena
  kañcideva purisaṁ gahetvā imaṁ mama dhanaṁ vināseyya puttassa me na
  dadeyya yannūnāhaṁ imaṁ dhanaṁ paṭhavīgataṁ kareyyanti. Ghare nandaṁ
  nāma dāsaṁ gahetvā araññaṁ gantvā ekasmiṁ ṭhāne taṁ dhanaṁ nidahitvā
  tassa ācikkhitvā tāta nanda imaṁ dhanaṁ mama accayena mayhaṁ puttassa
  ācikkheyyāsi mā dhanaṁ pariccajīti ovaditvā kālamakāsi.
  Puttopissa anukkamena vayappatto jāto. Atha naṁ mātā āha tāta
  tava pitā nandadāsaṁ gahetvā dhanaṁ nidhesi taṁ āharāpetvā kuṭumbaṁ
-------------------------------------------------
[page 336]
  Saṇṭhapehīti. So ekadivasaṁ nandaṁ āha mātula atthi kiñci
  mayhaṁ pitarā dhanaṁ nidahitanti. Āma sāmīti. Kahaṁ nidahitanti.
  Araññe sāmīti. Tenahi gacchāmāti kuddālapiṭakaṁ ādāya nidhiṭṭhānaṁ
  gantvā kahaṁ mātula dhananti āha. Nando āruyha dhanamatthake
  ṭhatvā dhanaṁ nissāya mānaṁ uppādetvā are dāsīputtacetaka kuto
  te imasmiṁ ṭhāne dhananti kumāraṁ akkosati. Kumāro tassa
  pharusavacanaṁ asuṇanto viya tenahi gacchāmāti taṁ gahetvā paṭinivattitvā
  puna dve tayo divase atikkamitvā agamāsi. Nando tatheva
  akkosati. Kumāro tena saddhiṁ pharusavacanaṁ avatvā ayaṁ
  dāso ito paṭṭhāya dhanaṁ ācikkhissāmīti gacchati gantvā pana
  akkosati tattha kāraṇaṁ na jānāmi atthi nu kho pana me pitu
  sahāyo kuṭumbiko taṁ paṭipucchitvā jānissāmīti bodhisattassa santikaṁ
  gantvā sabbaṁ taṁ pavuttiṁ ārocetvā kinnu kho tāta kāraṇanti
  pucchi. Bodhisatto yasmiṁ te tāta ṭhāne ṭhito nando akkosati
  tattheva pitu santakaṁ dhanaṁ tasmā yadā te nando akkosati
  tadā naṁ ehi are dāsaka akkosasīti ākaḍḍhitvā kuddālaṁ
  gahetvā taṇṭhānaṁ bhinditvā kulasantakaṁ dhanaṁ nīharitvā dāsaṁ
  ukkhipāpetvā dhanaṁ āharāti vatvā imaṁ gāthamāha
        maññe sovaṇṇayo rāsi sovaṇṇamālā ca nandako
        yattha dāso āmajāto ṭhito thullāni gajjatīti.
      Tattha maññeti evaṁ ahaṁ jānāmi. Sovaṇṇayoti sundaro
-------------------------------------------------
[page 337]
  Vaṇṇo etesanti suvaṇṇāni. Kāni tāni. Rajatamaṇikāñcanapavāḷādīni
  ratanāni. Imasmiṁ hi ṭhāne sabbānetāni suvaṇṇānīti adhippetāni.
  Tesaṁ rāsi sovaṇṇayo rāsi. Sovaṇṇamālā cāti tuyhaṁ pitu santakā
  suvaṇṇamālāpi ca etthevāti maññāmi. Nandako yattha dāsoti
  yasmiṁ ṭhāne ṭhito nandako dāso. Āmajātoti āma ahaṁ vo
  dāsīti evaṁ dāsabyaṁ upagatāya āmadāsīsaṅkhātāya dāsiyā
  putto. Ṭhito thullāni gajjatīti so yasmiṁ ṭhāne ṭhito
  thullāni pharusavacanāni vadati tattheva te kuladhanaṁ evamahantaṁ
  maññāmīti bodhisatto kumārassa dhanagahaṇupāyaṁ ācikkhi.
      Kumāro bodhisattaṁ vanditvā gharaṁ gantvā nandaṁ ādāya
  nidhiṭṭhānaṁ gantvā yathānusiṭṭhaṁ paṭipajjitvā taṁ dhanaṁ āharitvā
  kuṭumbaṁ saṇṭhapetvā bodhisattassa ovāde ṭhatvā dānādīni
  puññāni katvā jīvitapariyosāne yathākammaṁ gato.
       Satthā pubbepeso evaṁsīloyevāti vatvā imaṁ dhammadesanaṁ
  āharitvā anusandhiṁ ghaṭetvā jātakaṁ samodhānesi tadā nando
  sārīputtassa saddhivihāriko ahosi kuṭumbikaputto sārīputto
  paṇḍitakuṭumbiko pana ahamevāti.
                      Nandajātakaṁ navamaṁ.
                       ----------
-------------------------------------------------
[page 338]
                     10 Khadiraṅgārajātakaṁ
      kāmaṁ patāmi nirayanti idaṁ satthā jetavane viharanto anāthapiṇḍikassa
  dānaṁ ārabbha kathesi.
      Anāthapiṇḍiko hi vihārameva ārabbha catuppaññāsakoṭidhanaṁ buddhasāsane
  vikiritvā tīhi ratanehi aññattha ratanasaññameva anuppādetvā satthari
  jetavane viharante devasikaṁ tīṇi mahāupaṭṭhānāni gacchati pātova
  ekavāraṁ gacchati katapātarāso ekavāraṁ sāyaṇhe ekavāraṁ.
  Aññānipi antarupaṭṭhānāni hontiyeva. Gacchanto ca kinnu
  ādāya āgatoti sāmaṇerā vā daharā vā hatthampi me
  olokeyyunti tucchahattho nāma na gatapubbo pātova gacchanto
  yāguṁ gāhāpetvā gacchati katapātarāso sappinavanītamadhuphāṇitādīni
  sāyaṇhasamaye gandhamālāvatthahattho gacchati. Evaṁ divase divase
  pariccajantassa panassa pariccāge pamāṇaṁ natthi. Bahū vohārūpajīvinopissa
  hatthato paṇṇe āropetvā aṭṭhārasakoṭisaṅkhyaṁ dhanaṁ iṇaṁ gaṇhiṁsu.
  Tesaṁ mahāseṭṭhī dhanaṁ āharāpeti. Aññā panassa kulasantakā
  aṭṭhārasakoṭiyo nadītīre nidahitvā ṭhapitā acīravatodakena
  nadīkūle bhinne mahāsamuddaṁ paviṭṭhā. Tā yathāpidahitalañcitāva
  lohacāṭiyo aṇṇavakucchiyaṁ pavattamānā vicaranti. Gehe
  panassa pañcannaṁ bhikkhusatānaṁ niccabhattaṁ nibaddhameva hoti.
  Seṭṭhino hi gehaṁ bhikkhusaṅghassa cātummahāpathe
-------------------------------------------------
[page 339]
  Khaṇitapokkharaṇīsadisaṁ sabbesaṁ bhikkhūnaṁ mātāpituṭṭhāne ṭhitaṁ. Tenassa
  gharaṁ sammāsambuddhopi gacchati asītimahātherāpi gacchantiyeva sesabhikkhūnaṁ
  pana āgacchantānañca gacchantānañca pamāṇaṁ natthi.
      Tampana gharaṁ sattabhūmikaṁ sattadvārakoṭṭhapaṭimaṇḍitaṁ. Tassa
  catutthe dvārakoṭṭhake ekā micchādiṭṭhikā devatā vasati. Sā
  sammāsambuddhe gehaṁ pavisante nikkhamante ca attano vimāne
  ṭhātuṁ na sakkoti dārake gahetvā otaritvā bhūmiyaṁ patiṭṭhati
  asītimahātheresupi pavisantesu ca nikkhamantesu ca tatheva karoti.
  Sā cintesi samaṇagotame ca sāvakesu cassa imaṁ gehaṁ pavisantesu
  mayhaṁ sukhannāma natthi niccakālaṁ otaritvā bhūmiyaṁ ṭhātuṁ na
  sakkhissāmi yathā ime etaṁ gharaṁ na pavisanti tathā mayā
  kātuṁ vaṭṭatīti. Athekadivasaṁ sayanūpagatasseva mahākammantikassa
  santikaṁ gantvā obhāsaṁ pharitvā aṭṭhāsi ko etthāti ca
  vutte ahaṁ catutthadvārakoṭṭhake nibbattadevatāti āha. Kasmā
  āgatāsīti. Tumhe seṭṭhissa kiriyaṁ na passatha attano
  pacchimakālaṁ anoloketvā dhanaṁ nīharitvā samaṇagotamaṁyeva pūreti
  neva vaṇijjaṁ payojeti na kammante paṭṭhapeti tumhe seṭṭhiṁ
  ovadatha yathā attano kammaṁ karoti yathā ca samaṇo gotamo
  sasāvako imaṁ gharaṁ na pavisati tathā karothāti. Atha naṁ so
  āha bāladevate seṭṭhī dhanaṁ vissajjento niyyānike buddhasāsane
  vissajjeti so sace maṁ cuḷāyaṁ gahetvā vikkiṇissati nevāhaṁ
-------------------------------------------------
[page 340]
  Kiñci kathessāmi gaccha tvanti. Sā punekadivasaṁ seṭṭhino
  jeṭṭhaputtaṁ upasaṅkamitvā tatheva ovadi. Sopi taṁ purimanayeneva
  tajjesi. Seṭṭhinā pana saddhiṁ kathetuṁyeva na sakkoti. Seṭṭhinopi
  nirantaraṁ dānaṁ dentassa vohāre akarontassa sāpateyye mandībhūte
  dhanaṁ parikkhayaṁ agamāsi. Athassa anukkamena dāḷiddiyaṁ sampattassa
  paribhogasāṭakasayanabhājanāni purāṇasadisāni na bhaviṁsu. Evaṁbhūtopi
  bhikkhusaṅghassa dānaṁ deti paṇītaṁ katvā pana dātuṁ na sakkoti. Atha naṁ
  ekadivasaṁ vanditvā nisinnaṁ satthā diyyati pana te gahapati kule
  dānanti pucchi. So diyyati bhante tañca lūkhaṁ kāṇājikaṁ bilaṅgadutiyanti
  āha. Atha naṁ satthā gahapati lūkhaṁ dānaṁ demīti mā cittaṁ saṅkopayittha
  cittasmiṁ hi paṇīte buddhapaccekabuddhasāvakānaṁ dinnaṁ dānaṁ lūkhaṁ
  nāma na hoti kasmā vipākamahantattāti āha. Cittaṁ hi paṇītaṁ
  kātuṁ sakkontassa dānaṁ lūkhaṁ nāma natthīti cetaṁ evaṁ veditabbaṁ
       natthi citte pasannamhi appakā nāma dakkhiṇā
       tathāgate vā sambuddhe athavā tassa sāvake
                   na kiratthi anomadassisu
                   pāricariyā buddhesu appikā
                   lūkhāya aloṇikāya ca
                   passa phalaṁ kummāsapiṇḍiyāti.
      Aparampi āha gahapati tvaṁ tāva lūkhaṁ dānaṁ dadamāno
-------------------------------------------------
[page 341]
  Aṭṭhannaṁ ariyapuggalānaṁ desi ahaṁ velāmakāle sakalajambūdīpaṁ
  unnaṅgalaṁ katvā satta ratanāni dadamāno pañca mahānadiyo
  ekoghapuṇṇaṁ katvā viya ca mahādānaṁ pavattayamāno tisaraṇagataṁ
  vā pañcasīlarakkhakaṁ vā kañci nālatthaṁ dakkhiṇeyyapuggalā nāma
  evaṁ dullabhā tasmā lūkhaṁ me dānanti mā cittaṁ saṅkopayitthāti
  evañca pana vatvā velāmasuttaṁ kathesi.
      Atha kho sā devatā issarakāle seṭṭhinā saddhiṁ kathetuṁ
  asakkontī idānāyaṁ duggatattā mama vacanaṁ gaṇhissatīti maññamānā
  aḍḍharattikasamaye sirigabbhaṁ pavisitvā obhāsaṁ pharitvā ākāse
  aṭṭhāsi. Seṭṭhī taṁ disvā ko esoti āha. Ahaṁ mahāseṭṭhi
  catutthadvārakoṭṭhake adhivatthā devatāti. Kimatthaṁ āgatāsīti.
  Tuyhaṁ ovādaṁ kathetukāmā hutvā āgatāti. Tenahi kathehīti.
  Mahāseṭṭhi tvaṁ pacchimakālaṁ na cintesi puttadhītaro na olokesi
  samaṇassa gotamassa sāsane bahudhanaṁ vippakiṇṇaṁ so tvaṁ ativelaṁ
  dhanavissajjanena vā vaṇijjakammantānaṁ akaraṇena vā samaṇaṁ gotamaṁ
  nissāya duggato jāto evaṁbhūtopi samaṇaṁ gotamaṁ na muñcasi
  ajjāpi te samaṇā gharaṁ pavisantiyeva tehi nīhaṭaṁ na sakkā
  paccāharāpetuṁ gahitameva hoti ito paṭṭhāya pana sayañca
  samaṇassa gotamassa santikaṁ mā gamittha sāvakānañcassa imaṁ
  gharaṁ pavisituṁ mā adāsi samaṇaṁ gotamaṁ nivattitvāpi anolokento
  attano vohāre ca vaṇijjañca katvā kuṭumbaṁ saṇṭhapehīti.
-------------------------------------------------
[page 342]
  Atha naṁ so evamāha ayaṁ tayā mayhaṁ dātabbo ovādoti.
  Āma ayanti. Tādisānaṁ devatānaṁ satenapi sahassenapi satasahassenapi
  akampanīyo ahaṁ dasabalena kato mama ca saddhā sineru viya acalā
  supatiṭṭhitā mayā niyyānike ratanasāsane dhanaṁ vissajjitaṁ ayuttaṁ te
  kathitaṁ buddhasāsane pahāro dinno evarūpāya anācārāya dussīlāya
  kālakaṇṇiyā saddhiṁ tayā mama ekagehe vasanakiccaṁ natthi sīghaṁ
  mama gehā nikkhamitvā aññattha gacchāti. Sā sotāpannassa
  ariyasāvakassa vacanaṁ sutvā ṭhātuṁ asakkontī attano vasanaṭṭhānaṁ
  gantvā dārake hatthena gahetvā nikkhami nikkhamitvā ca pana
  aññattha vasanaṭṭhānaṁ alabhamānā seṭṭhiṁ khamāpetvā tattheva
  vasissāmīti nagarapariggāhakadevaputtassa santikaṁ gantvā taṁ vanditvā
  aṭṭhāsi kenatthena āgatāsīti ca vuttā ahaṁ sāmi anupadhāretvā
  anāthapiṇḍikena saddhiṁ kathesiṁ so maṁ kujjhitvā vasanaṭṭhānā
  nikkaḍḍhi maṁ seṭṭhissa santikaṁ netvā khamāpetvā vasanaṭṭhānaṁ
  me dethāti. Kiṁ pana tayā seṭṭhī vuttoti. Sāmi ito
  paṭṭhāya buddhupaṭṭhānaṁ saṅghupaṭṭhānaṁ mā kari samaṇassa gotamassa
  ghare pavesanaṁ mā adāsīti evaṁ me vutto sāmīti. Ayuttaṁ
  tayā vuttaṁ sāsane pahāro dinno ahaṁ taṁ ādāya seṭṭhino
  santikaṁ gantuṁ na ussahāmīti. Sā tassa santikā saṅgahaṁ alabhitvā
  catunnaṁ mahārājānaṁ santikaṁ agamāsi tehipi tatheva paṭikkhittā
  sakkaṁ devarājaṁ upasaṅkamitvā taṁ pavutta ācikkhitvā ahaṁ devarāja
-------------------------------------------------
[page 343]
  Vasanaṭṭhānaṁ alabhamānā dārake hatthena gahetvā anāthā vicarāmi
  tumhākaṁ siriyā mayhaṁ vasanaṭṭhānaṁ dāpethāti suṭṭhutaraṁ yāci. Sopi
  taṁ āha tayā ayuttaṁ kataṁ jinasāsane pahāro dinno ahampi taṁ nissāya
  seṭṭhinā saddhiṁ kathetuṁ na sakkomi ekampana te seṭṭhissa khamanupāyaṁ
  kathessāmīti. Sādhu deva kathehīti. Mahāseṭṭhissa hatthato
  manussehi paṇṇaṁ āropetvā aṭṭhārasakoṭisaṅkhyaṁ dhanaṁ gahitaṁ
  atthi tvaṁ tassa āyuttakavesaṁ gahetvā kañci ajānāpetvā
  tāni paṇṇāni ādāya katipayehi yakkhataruṇehi parivārito ekena
  hatthena paṇṇaṁ ekena lekhaṁ gahetvā tesaṁ gehaṁ gantvā
  gehamajjhe ṭhitā attano yakkhānubhāvena te uttāsetvā
  imaṁ tumhākaṁ iṇapaṇṇaṁ passatha amhākaṁ seṭṭhī attano
  issarakāle tumhe na kiñci āha idāni duggato jāto tumhehi
  gahitakahāpaṇe dethāti vatvā attano yakkhānubhāvaṁ dassetvā
  sabbāpi aṭṭhārasa hiraññakoṭiyo sodhetvā seṭṭhissa tucchakoṭṭhe
  pūretvā aññaṁ aciravatīnadītīre nidahitadhanaṁ nadīkūle bhinne samuddaṁ
  paviṭṭhakaṁ atthi tampi attano ānubhāvena āharitvā koṭṭhe
  pūretvā aññampi asukaṭṭhāne nāma assāmikaṁ aṭṭhārasakoṭimattaṁ
  dhanaṁ atthi tampi āharitvā tucchakoṭṭhe pūrehi imāhi
  catuppaññāsakoṭīhi imaṁ tucchakoṭṭhapūraṇaṁ daṇḍakammaṁ katvā
  mahāseṭṭhiṁ khamāpehīti.
      Sā sādhu devāti tassa vacanaṁ sampaṭicchitvā vuttanayeneva
-------------------------------------------------
[page 344]
  Sabbaṁ dhanaṁ āharitvā aḍḍharattikasamaye seṭṭhissa sirigabbhaṁ pavisitvā
  obhāsaṁ pharitvā ākāse aṭṭhāsi ko esoti vutte ahante
  mahāseṭṭhi catutthadvārakoṭṭhake adhivatthā andhabāladevatā
  mayā mahāmohamūḷhāya buddhaguṇe ajānitvā purimesu divasesu
  tumhehi saddhiṁ kiñci kathitaṁ atthi taṁ me dosaṁ khamatha sakkassāpi
  me devarājassa vacanena tumhākaṁ iṇaṁ sodhetvā aṭṭhārasa
  koṭiyo tasmiṁ tasmiṁ ṭhāne assāmikadhanassa aṭṭhārasa koṭiyoti
  catuppaññāsakoṭiyo āharitvā tucchakoṭṭhapūraṇena daṇḍakammaṁ kataṁ
  jetavanavihāraṁ ārabbha parikkhayaṁ gatadhanaṁ sabbaṁ sampiṇḍitaṁ vasanaṭṭhānaṁ
  alabhamānā kilamāmi mayā aññāṇatāya kathitaṁ manasi akatvā
  khamatha mahāseṭṭhīti āha. Anāthapiṇḍiko tassā vacanaṁ sutvā
  cintesi ayaṁ devatā daṇḍakammañca me katanti vadati attano
  ca dosaṁ paṭijānāti satthā imaṁ vinetvā attano guṇe
  jānāpessati sammāsambuddhassa pana dassessāmīti. Atha naṁ āha
  samma devate sacepi maṁ khamāpetukāmā satthu santike khamāpehīti.
  Sā sādhu evaṁ karissāmi satthu pana maṁ santikaṁ gahetvā
  gacchāhīti. So sādhūti vatvā vibhātāya rattiyā pātova taṁ
  gahetvā satthu santikaṁ gantvā tāya kataṁ kammaṁ sabbaṁ tathāgatassa
  ārocesi. Satthā tassa vacanaṁ sutvā idha gahapati pāpapuggalopi
  yāva pāpaṁ na paccati tāva bhadrāni passati yadā panassa
  pāpaṁ paccati tadā pāpameva passati bhadrapuggalopi yāva
-------------------------------------------------
[page 345]
  Bhadraṁ na paccati tāva pāpāni passati yadā panassa bhadraṁ
  paccati tadā bhadrameva passatīti vatvā imā dhammapade dve
  gāthā abhāsi
         pāpopi passatī bhadraṁ yāva pāpaṁ na paccati
         yadā ca paccatī pāpaṁ atha pāpāni passati
         bhadropi passatī pāpaṁ yāva bhadraṁ na paccati
         yadā ca paccatī bhadraṁ atha bhadrāni passatīti.
      Imāsañca pana gāthānaṁ pariyosāne sā devatā sotāpattiphale
  patiṭṭhāsi. Sā cakkaṅkitesu satthu pādesu nipatitvā mayā
  bhante rāgarattāya dosaduṭṭhāya mohamūḷhāya avijjandhāya tumhākaṁ
  guṇe ajānantiyā pāpakaṁ vacanaṁ vuttaṁ taṁ me khamathāti satthāraṁ
  khamāpetvā mahāseṭṭhiṁ khamāpesi. Tasmiṁ samaye anāthapiṇḍiko
  satthu purato attano guṇaṁ kathesi bhante ayaṁ devatā buddhupaṭṭhānādīni
  mā karohīti vārayamānāpi maṁ vāretuṁ nāsakkhi dānaṁ na dātabbanti
  imāya vāriyamānopi ahaṁ adāsimeva nanu esa bhante mayhaṁ
  guṇoti. Satthā tvaṁ khosi gahapati sotāpanno ariyasāvako
  acalasaddho visuddhadassano tuyhaṁ imāya appesakkhadevatāya
  vārentiyā avāritabhāvo anacchariyo yampana pubbe paṇḍitā
  anuppanne buddhe aparipakkaññāṇe ṭhitā kāmāvacarissarena mārena
  ākāse ṭhatvā sace dānaṁ dassasi imasmiṁ niraye pacissasīti
-------------------------------------------------
[page 346]
  Asītihatthagambhīraṁ aṅgārakāsuṁ dassetvā mā dānaṁ adāsīti vāritā
  padumakaṇṇikamajjhe ṭhatvā dānaṁ adaṁsu idaṁ acchariyanti vatvā
  anāthapiṇḍikena yācito atītaṁ āhari.
      Atīte bārāṇasiyaṁ brahammadatte rajjaṁ kārente bodhisatto
  bārāṇasīseṭṭhissa kule nibbattitvā nānappakārehi sabbūpakaraṇehi
  devakumāro viya saṁvaḍḍhiyamāno anukkamena viññutaṁ patvā
  soḷasavassikakāleyeva sabbasippesu nipphattiṁ patto. So pitu
  accayena seṭṭhiṭṭhāne ṭhatvā catūsu nagaradvāresu catasso
  dānasālāyo majjhe nagarassa ekaṁ attano nivesanadvāre ekanti
  cha dānasālāyo kāretvā mahādānaṁ deti sīlaṁ rakkhati uposathakammaṁ
  karoti. Athekadivasaṁ pātarāsavelāya bodhisattassa nānaggarasamanuññabhojane
  upanīyamāne eko paccekabuddho sattāhaccayena nirodhā vuṭṭhāya
  bhikkhācāravelaṁ sallakkhetvā ajja mayā bārāṇasīseṭṭhissa gehadvāraṁ
  gantuṁ vaṭṭatīti nāgalatādantakaṭṭhaṁ khāditvā anotattadahe mukhaṁ
  dhovitvā manosilātale ṭhito nivāsetvā kāyabandhanaṁ bandhitvā
  cīvaraṁ pārupitvā iddhimayamattikapattaṁ ādāya ākāsenāgantvā
  bodhisattassa bhatte upanītamatte gehadvāre aṭṭhāsi. Bodhisatto
  taṁ disvāva āsanā vuṭṭhāya nipaccakāraṁ dassetvā purisaṁ kammakārakaṁ
  olokesi. Kiṁ karomi sāmīti vutte ayyassa pattaṁ āharathāti
  āha. Taṁ khaṇaññeva māro pāpimā vikampamāno uṭṭhāya ayaṁ
  paccekabuddho ito satta divase āhāraṁ na labhi ajja alabhamāno
-------------------------------------------------
[page 347]
  Nassissati imañca vināsessāmi seṭṭhino ca dānantarāyaṁ karissāmīti
  taṁ khaṇaññeva āgantvā antaravatthumhi asītihatthamattaṁ aṅgārakāsuṁ
  nimmini. Sā khadiraṅgārapuṇṇā sampajjalitā sajotibhūtā avīcimahānirayo
  viya khāyittha. Tampana māpetvā sayaṁ ākāse aṭṭhāsi.
  Pattāharaṇatthāya gacchamāno puriso taṁ disvā mahābhayaṁ patto
  nivatti. Bodhisatto kiṁ tāta nivattosīti pucchi. Ayaṁ sāmi
  antaravatthumhi mahatī aṅgārakāsu sampajjalitā atthi sajotibhūtāti.
  Athañño athaññoti evaṁ āgatāgatā sabbepi bhayappattā vegena
  palāyiṁsu. Bodhisatto cintesi ajja mayhaṁ dānantarāyaṁ kātukāmo
  vasavatti māro uyyutto bhavissati na kho pana jānāti mārasatena
  mārasahassena mārasatasahassenāpi mayhaṁ akampiyabhāvaṁ ajjadāni mayhaṁ
  vā mārassa vā balamahantataṁ ānubhāvamahantataṁ jānissāmīti taṁ
  yathāsajjitameva bhattapātiṁ sayaṁ ādāya gehā nikkhami aṅgārakāsuyā
  taṭe ṭhatvā ākāsaṁ olokento māraṁ disvā kosi tvanti āha.
  Ahaṁ māroti. Ayaṁ aṅgārakāsu tayā nimmitāti. Āma mayāti.
  Kimatthāyāti. Tava dānassa antarāyakaraṇatthāya ca paccekabuddhassa
  ca jīvitavināsanatthāyāti. Bodhisatto neva te ahaṁ attano
  dānassa antarāyaṁ na paccekabuddhassa jīvitantarāyaṁ kātuṁ dassāmi
  ajjadāni mayhaṁ vā tava vā balamahantataṁ ānubhāvamahantataṁ jānissāmīti
  aṅgārakāsuyā taṭe ṭhatvā bhante paccekbuddha ahaṁ imissāpi
  aṅgārakāsuyā adhosīso patamānopi na nivattissāmi kevalaṁ tumhe
-------------------------------------------------
[page 348]
  Mayā dinnaṁ bhojanaṁ paṭiggaṇhathāti vatvā imaṁ gāthamāha
       kāmaṁ patāmi nirayaṁ uddhaṁpādo avaṁsiro
       nānariyaṁ karissāmi handa piṇḍaṁ paṭiggahāti.
      Tatrāyaṁ piṇḍattho bhante sacāhaṁ tumhākaṁ piṇḍapātaṁ
  dento ekaṁseneva imaṁ nirayaṁ uddhaṁpādo avaṁsiro hutvā patāmi
  tathāpi yadidaṁ adānañca asīlañca ariyehi akattabbattā anariyehi
  ca kattabbattā anariyanti vuccati na taṁ anariyaṁ karissāmi handa
  imaṁ mayā diyyamānaṁ piṇḍaṁ paṭiggaṇhāhīti. Ettha ca handāti
  upasaggatthe nipāto.
      Evaṁ vatvā bodhisatto daḷhasamādānena bhattapātiṁ gahetvā
  aṅgārakāsumatthakena pakkhanto. Tāvadeva asītihatthagambhīrāya
  aṅgārakāsuyā talato uparupari jātaṁ satapupphitaṁ ekaṁ mahāpadumaṁ uggantvā
  bodhisattassa pāde sampaṭicchi. Tato mahātumbamattā reṇu
  uggantvā mahāsattassa muddhani ṭhatvā patitvā sakalasarīraṁ
  suvaṇṇacuṇṇasamokiṇṇamiva akāsi. So padumakaṇṇikāya ṭhatvā
  nānaggarasabhojanaṁ paccekabuddhassa patte patiṭṭhāpesi. So taṁ
  paṭiggahetvā anumodanaṁ katvā pattaṁ ākāse khipitvā passantasseva
  mahājanassa sayampi vehāsaṁ abbhuggantvā nānappakāraṁ valāhakapantiṁ
  maddamāno viya himavantameva gato. Māropi parājito domanassaṁ
  patvā attano vasanaṭṭhānameva gato. Bodhisatto pana padumakaṇṇikāya
  ṭhito mahājanassa dānasīlasaṁvaṇṇanena dhammaṁ desetvā
-------------------------------------------------
[page 349]
  Mahājanena parivuto attano nivesanameva pavisitvā yāvajīvaṁ dānādīni
  puññāni karitvā yathākammaṁ gato.
      Satthā nayidaṁ gahapati acchariyaṁ yaṁ tvaṁ evaṁdassanasampanno
  etarahi devatāya na kampito pubbepi paṇḍitehi katameva acchariyanti
  imaṁ dhammadesanaṁ āharitvā anusandhiṁ ghaṭetvā jātakaṁ samodhānesi
  tadā paccekabuddho tattheva parinibbāyi māraṁ parājayitvā
  padumakaṇṇikāya ṭhatvā paccekabuddhassa piṇḍapātadāyako bārāṇasīseṭṭhī
  pana ahamevāti.
                    Khadiraṅgārajātakaṁ dasamaṁ.
                    Kulāvakavaggo catuttho.
-------------------------------------------------

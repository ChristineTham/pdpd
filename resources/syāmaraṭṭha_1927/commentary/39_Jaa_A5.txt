[page 001]
                    Chakkanipātajātakaṭṭhakathā
                     āvāriyavaggavaṇṇanā
                         -------
                       āvāriyajātakaṁ
      māsu kujjha bhūmipatīti idaṁ satthā jetavane viharanto ekaṁ
  titthanāvikaṁ ārabbha kathesi.
      So kira bālo ahosi aññāṇo neva so buddhādīnaṁ
  ratanānaṁ na aññesañca puggalānaṁ guṇaṁ jānāti caṇḍo pharuso
  sāhasiko. Atheko jānapado bhikkhu buddhupaṭṭhānaṁ karissāmīti
  āgacchanto sāyaṁ aciravatītitthaṁ patvā taṁ evamāha upāsaka
  paratīraṁ gamissāmi nāvaṁ me dehīti. Bhante idāni akālo
  ekasmiṁ ṭhāne idha vasassūti. Upāsaka idha kuhiṁ vasissāmi maṁ
  gaṇhitvā gacchāhīti. So kujjhitvā ehi redha samaṇa vahāmīti
  vatvā theraṁ nāvaṁ āropetvā ujukaṁ agantvā heṭṭhā nāvaṁ netvā
  ullolaṁ katvā tassa pattacīvaraṁ temetvā kilametvā tīraṁ patvā
  andhakāravelāyaṁ uyyojesi. Atha so vihāraṁ gantvā taṁ divasaṁ
  buddhupaṭṭhānassa okāsaṁ alabhitvā punadivase satthāraṁ upasaṅkamitvā
  vanditvā ekamantaṁ nisīditvā satthārā katapaṭisanthāro kadā
  āgatosīti vutte hiyyo bhanteti atha kasmā ajja buddhupaṭṭhānaṁ
-------------------------------------------------
[page 002]
  Āgatosīti vutte tamatthaṁ ārocesi. Taṁ sutvā satthā na
  kho bhikkhu idāneva pubbepesa caṇḍo pharusova idāni pana
  tena tvaṁ kilamito pubbepi paṇḍite kilamesīti vatvā tena
  yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vayappatto takkasilāyaṁ sabbasippāni
  uggaṇhitvā isipabbajjaṁ pabbajitvā dīghamaddhānaṁ himavante phalāphalena
  yāpetvā loṇambilasevanatthāya bārāṇasiyaṁ gantvā rājuyyāne
  vasitvā punadivase nagaraṁ bhikkhāya pāvisi. Atha naṁ rājaṅgaṇe
  pattaṁ rājā disvā tassa iriyāpathe pasīditvā antepuraṁ ānetvā
  bhojetvā paṭiññaṁ gahetvā rājuyyāne vasāpesi ekadivase sakiṁ
  upaṭṭhānaṁ agamāsi. Tamenaṁ bodhisatto raññā nāma mahaṁārāja
  cattāri agatigamanāni vajjetvā appamattena khantimettānudayasampannena
  hutvā dhammena rajjaṁ kāretabbanti vatvā devasikaṁ ovadanto
         māsu kujjha bhūmipati māsu kujjha rathesabha
         kuddhaṁ appaṭikujjhanto rājā raṭṭhassa pūjito.
         Gāme vā yadi vāraññe ninne vā yadi vā thale
         sabbatthamanusāsāmi māsu kujjha rathesabhāti
  dve gāthā vadati.
      Tattha raṭṭhassa pūjitoti evarūpo rājā raṭṭhassa pūjito
  hotīti attho. Sabbatthamanusāsāmīti etesu gāmādīsu yatthakatthaci
-------------------------------------------------
[page 003]
  Vasanto ahaṁ mahārāja imāyaeva anusiṭṭhiyā tamanusāsāmi etesu
  gāmādīsu yatthakatthaci ekasmiṁpi ekasattepi anusāsāmi. Māsu
  kujjha rathesabhāti evamevāhaṁ taṁ anusāsāmi raññā nāma kujjhituṁ
  na vaṭṭati. Kiṁkāraṇā. Rājāno nāma vācāvudhā tesaṁ kuddhānaṁ
  vacanamatteneva bahū jīvitakkhayaṁ pāpuṇantīti.
      Evaṁpi bodhisatto rañño āgatāgatadivase imā gāthā abhāsi.
  Rājā pasannacitto mahāsattassa satasahassuṭṭhānakaṁ ekaṁ gāmavaraṁ
  adāsi. Bodhisatto paṭikkhipi. Iti so tattheva dvādasa saṁvacchare
  vasitvā aticiraṁ nivuṭṭhosmi janapadacārikaṁ tāva caritvā āgamissāmīti
  rañño akathetvāva uyyānapālaṁ āmantetvā tāta ukkaṇṭhitarūposmi
  janapadaṁ caritvā āgamissāmi tvaṁ rañño katheyyāsīti vatvā
  pakkanto gaṅgāya nāvātitthaṁ pāpuṇi. Tattha āvāriyapitā
  nāma nāviko ahosi so bālo neva guṇavantānaṁ guṇaṁ jānāti
  na attanova upāyaṁ jānāti. So gaṅgātaritukāmaṁ janaṁ paṭhamaṁ
  taritvā pacchā vetanaṁ yācati vetanaṁ adentehi saddhiṁ kalahaṁ
  karonto akkosappahāreyeva bahū labhati. Appalābhaṁ evarūpaṁ andhabālaṁ
  taṁ sandhāya satthā abhisambuddho hutvā tatiyaṁ gāthamāha
         āvāriyapitā nāma ahū gaṅgāya nāviko
         pubbe janaṁ tārayitvā pacchā yācati vetanaṁ
         tenassa bhaṇḍanaṁ hoti na ca bhogehi vaḍḍhatīti.
      Tattha āvāriyapitāti āvāriyā nāma tassa dhītā tassā
-------------------------------------------------
[page 004]
  Vasena āvāriyapitā nāma jāto. Tenassa bhaṇḍananti tena kāraṇena
  tena vā pacchā yāciyamānena saddhiṁ tassa bhaṇḍanaṁ hoti.
      Bodhisatto taṁ nāvikaṁ upasaṅkamitvā āvuso paratīraṁ maṁ
  nehīti āha. Taṁ sutvā so āha samaṇa kiṁ me vetanaṁ
  dassasīti. Āvuso ahaṁ bhogavuḍḍhiṁ atthavuḍḍhiṁ dhammavuḍḍhiṁ nāma
  kathessāmīti. Taṁ sutvā nāviko dhuvaṁ esa mayhaṁ kiñci dassatīti
  taṁ paratīraṁ netvā dehi me nāvāya vetananti āha. So
  tassa sādhu āvusoti paṭhamaṁ bhogavuḍḍhiṁ kathento
         atiṇṇaññeva yācassu apāraṁ tāta nāvika
         añño hi tiṇṇassa mano añño hoti tiresinoti
  gāthamāha.
      Tattha apāranti tāta nāvika paratīraṁ atiṇṇameva janaṁ orimatīre
  ṭhitaññeva vetanaṁ yācassu tato laddhañca gahetvā guttaṭṭhāne
  ṭhapetvā pacchāpi manusse paratīraṁ niyyāsi evaṁ te bhogavuḍḍhi
  bhavissatīti. Añño hi tiṇṇassa manoti tāta nāvika paratīraṁ
  gatassa hi añño mano bhavati adatvāva gantukāmo hoti
  yo paratīresī nāma tīraṁ esati paratīraṁ gantukāmo hoti so
  atirekatarampi datvā gantukāmo hoti iti tīresino ca añño
  mano hoti tasmā tvaṁ atiṇṇameva yāceyyāsīti ayaṁ tāva
  te bhogānaṁ vuḍḍhi nāmāti.
      Taṁ sutvā nāviko cintesi ayaṁ tāva me ovādo bhavissati
-------------------------------------------------
[page 005]
  Idāni panesa aññaṁ kiñci mayhaṁ dassatīti. Atha naṁ bodhisatto
  ayaṁ tāva te āvuso bhogavuḍḍhi idāni atthadhammavuḍḍhiṁ suṇāhīti
  vatvā taṁ ovadanto
         gāme vā yadi vāraññe ninne vā yadi vā thale
         sabbatthamanusāsāmi māsu kujjhitha nāvikāti
  gāthamāha. Iti tassa imāya gāthāya atthadhammavuḍḍhiṁ kathetvā
  ayaṁ te atthavuḍḍhi ca dhammavuḍḍhi cāti āha. So pana duṭṭhapuriso
  taṁ ovādaṁ na kiñci maññamāno idaṁ samaṇa tayā mayhaṁ dinnaṁ
  nāvāya vetananti āha. Āmāvusoti. Mayhaṁ iminā kammaṁ
  natthi aññaṁ me dehīti. Āvuso imaṁ ṭhapetvā mayhaṁ aññaṁ
  natthīti. Atha tvaṁ kasmā mama nāvaṁ ārūbhosīti tāpasaṁ gaṅgātīre
  pātetvā ure nisīditvā mukhamevassa pothesi.
      Satthā iti so bhikkhave tāpaso ovādaṁ datvā rañño
  santike gāmavaraṁ labhati tameva ovādaṁ andhabālassa nāvikassa
  kathetvā mukhapothanaṁ pāpuṇi tasmā ovādaṁ dentena yuttajanasseva
  dātabbo na ayuttajanassāti vatvā abhisambuddho hutvā tadanantaraṁ
  gāthamāha
         yāyeva anusāsaniyā rājā gāmavaraṁ adā
         tāyeva anusāsaniyā nāviko paharī mukhanti.
      Tassa taṁ paharantasseva bhariyā bhattaṁ gahetvā āgatā
  tāpasaṁ disvā sāmi ayaṁ tāpaso rājakulupako mā paharīti āha.
-------------------------------------------------
[page 006]
  So kujjhitvā tvameva imaṁ kūṭatāpasaṁ paharituṁ na desīti uṭṭhāya
  taṁ paharitvā pātesi. Atha bhattapāṭi patitvā bhijji. Bhariyāya
  ca garugabbhāya gabbho bhūmiyaṁ pati. Atha naṁ manussā samparivāretvā
  purisaghātakacoroti gahetvā bandhitvā rañño dassesuṁ. Rājā
  vinicchinitvā tassa rājāṇaṁ kāresi.
      Satthā abhisambuddho hutvā tamatthaṁ pakāsento osānagāthamāha
         bhattaṁ bhinnaṁ hatā bhariyā gabbho ca patito chamā
         migova jātarūpena na tenatthaṁ avaḍḍhitunti.
      Tattha bhattaṁ bhinnanti bhattapāṭi bhinnā. Hatāti pahatā.
  Chamāti bhūmiyaṁ. Migova jātarūpenāti yathā migo suvaṇṇaṁ vā
  hiraññaṁ vā muttāmaṇiādīni vā madditvā gacchantopi attharitvā
  nipajjantopi tena jātarūpena attano atthaṁ vaḍḍhituṁ nibbattetuṁ
  na sakkoti evameva so andhabālo paṇḍitehi dinnaṁ ovādaṁ
  sutvāpi attano atthaṁ vaḍḍhituṁ nibbattetuṁ na sakkotīti vuttaṁ hoti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne so bhikkhu sotāpattiphale patiṭṭhahi.
  Tadā nāviko idāni nāvikova rājā ānando tāpaso pana
  ahamevāti.
                    Āvāriyajātakaṁ paṭhamaṁ.
-------------------------------------------------
[page 007]
                       Setaketujātakaṁ
      mā tāta kujjhi na hi sādhu kodhoti idaṁ satthā jetavane
  viharanto kuhakaṁ bhikkhuṁ ārabbha kathesi. Paccuppannavatthuṁ kuddālajātake
  āvībhavissati.
      Atīte bārāṇasiyaṁ brahmadatte rajjaṁ kārente bodhisatto
  bārāṇasiyaṁ disāpāmokkho ācariyo hutvā pañcasatamāṇave mante
  vācesi. Tesaṁ jeṭṭhako setaketu nāma uddiccabrāhmaṇakule
  nibbattamāṇavo. Tassa jātiṁ nissāya mahanto māno ahosi.
  So ekadivasaṁ aññehi māṇavehi saddhiṁ nagarā nikkhamanto nagaraṁ
  pavisantaṁ ekaṁ caṇḍālaṁ disvā kosi tvanti pucchitvā caṇḍālohamasmīti
  vutte tassa sarīraṁ paharitvā āgatavātassa attano sarīre
  phusanabhayena nassa caṇḍāla kāḷakaṇṇi adhovātaṁ yāhīti vatvā
  vegena tassa uparivātaṁ agamāsi. Caṇḍālopi sīghataraṁ gantvā
  tassa uparivāte aṭṭhāsi. Atha naṁ so nassa vasala kāḷakaṇṇīti
  suṭṭhutaraṁ akkosi paribhāsi. Taṁ sutvā caṇḍālo tvaṁ kosīti
  pucchi. Brāhmaṇamāṇavohamasmīti. Brāhmaṇo hotu mayā pana
  puṭṭhapañhaṁ kathetuṁ sakkhissasīti. Āma sakkhissāmīti. Sacepi na
  sakkosi pādantarena taṁ gamemīti. So attānaṁ takketvā
  āgamehīti āha. Caṇḍālaputto tassa kathaṁ parisaṁ gāhāpetvā
-------------------------------------------------
[page 008]
  Māṇava disā nāma katarāti pañhaṁ pucchi. Disā nāma puratthimādayo
  catasso disāti. Caṇḍālo ahantaṁ etaṁ disaṁ na pucchāmi
  tvaṁ ettakampi ajānanto mama sarīre pahatavātaṁ jigucchasīti taṁ
  khandhaṭṭhike gahetvā onametvā attano pādantarena gamesi.
  Māṇavā taṁ pavattiṁ ācariyassa ācikkhiṁsu. Taṁ sutvā ācariyo
  saccaṁ kira tāta setaketu caṇḍālenasi pādantarena gamitoti.
  Āmācariya so maṁ caṇḍāladāsīputto disāmattampi na jānāsīti
  vatvā attano pādantarena gamesi idāni disvā kattabbamassa
  jānissāmīti kuddho caṇḍālaputtaṁ akkosi paribhāsi. Atha naṁ
  ācariyo tāta setaketu mā tassa kujjha paṇḍito caṇḍālaputto
  na so taṁ etaṁ disaṁ pucchati aññaṁ disaṁ pucchi tayā pana
  diṭṭhasutaviññātato adiṭṭhāsutāviññātameva bahutaranti ovadanto
  dve gāthā abhāsi
                mā tāta kujjhi na hi sādhu kodho
                bahumpi te adiṭṭhaṁ assutañca
                mātāpitā disā tāta setaketu
                ācariyamāhu disataṁ pasaṭṭhā
                agārino annapānavatthadā
                avhāyikā tampi disaṁ vadanti
                esā disā paramā setaketu
                yaṁ patva dukkhī ca sukhino bhavantīti.
-------------------------------------------------
[page 009]
      Tattha na hi sādhu kodhoti kodho nāma uppajjamāno subhāsita-
  dubbhāsitaṁ atthānatthaṁ hitāhitaṁ jānituṁ na detīti na hi sādhuko.
  Bahumpi te adiṭṭhanti tayā cakkhunā adiṭṭhaṁ sotena ca assutameva
  bahutaraṁ disaṁ tā disā mā tāpitaro puttānaṁ purimataraṁ uppannattā
  puratthimadisā nāma jātāti vadati. Ācariyamāhu disataṁ pasaṭṭhāti
  ācariyā pana dakkhiṇeyyattā disataṁ pasaṭṭhā dikkhiṇadisāti buddhādayo
  ariyā āhu kathenti dīpenti vā vadanti. Agārinoti gahaṭṭhāva.
  Annapānavatthadāti annadā pānadā vatthadā ca. Avhāyikāti etha
  deyyadhammaṁ paṭiggaṇhathāti pakkosanakā. Tampi disaṁ vadantīti
  tampi buddhādayo ariyā etaṁ disaṁ vadanti. Iminā catupaccayadāyakā
  gahaṭṭhā paccaye avhāyitvā dhammikasamaṇabrāhmaṇehi upagantabbattā
  etā disā nāmāti dīpeti. Aparo nayo ye ete agārino
  annapānavatthadā tesaṁ chakāmasaggasampattidāyikaṭṭhena uparupari avhāyanato
  avhāyikā dhammikasamaṇabrāhmaṇā. Tampi disaṁ vadantīti taṁpi buddhādayo
  ariyā uparimadisaṁ nāma vadantīti dīpeti. Vuttampi cetaṁ
         mātāpitā disā pubbā ācariyā dakkhiṇā disā
         puttadārā disā pacchā mittāmaccā ca uttarā
         dāsakammakarā heṭṭhā uddhaṁ samaṇabrāhmaṇā
         etā disā namasseyya appamatto kule gihīti.
-------------------------------------------------
[page 010]
  Esā disāti idaṁ pana nibbānaṁ sandhāya vuttaṁ. Jātiādinā hi
  nānappakārena dukkhena dukkhitā sattā taṁ patvā niddukkhā sukhino
  bhavanti. Esāeva ca sattehi agatapubbā disā nāma. Teneva
  ca nibbānaṁ paramāti āha. Vuttampi cetaṁ
                 samatittikaṁ anavasesakaṁ
                 telapattaṁ yathā parihareyya
                 evaṁ sacittamanurakkheyya
                 patthayāno disaṁ agatapubbanti.
      Evaṁ mahāsatto māṇavassa disā kathesi. So pana caṇḍālenamhi
  pādantarena gamitoti tasmiṁ ṭhāne avasitvā takkasilaṁ gantvā
  disāpāmokkhassa ācariyassa santike sabbasippāni uggaṇhitvā
  ācariyena anuññāto takkasilato nikkhamitvā sabbasamayasippaṁ sikkhanto
  vicari. So ekaṁ paccantagāmaṁ gantvā taṁ nissāya vasanto
  pañcasate tāpase disvā tesaṁ santike pabbajitvā yante jānanti
  sippaṁ vā mantaṁ vā caraṇaṁ vā taṁ uggaṇhitvā gaṇasatthā hutvā
  tehi parivārito bārāṇasiṁ gantvā punadivase bhikkhaṁ caranto rājaṅgaṇaṁ
  agamāsi. Rājā tāpasānaṁ iriyāpathe pasīditvā antonivesane
  bhojetvā te attano uyyāne vasāpesi. So ekadivasaṁ tāpase
  parivisitvā ajja sāyañhe uyyānaṁ gantvā ayye vandissāmīti
  āha. Setaketu uyyānaṁ gantvā tāpase sannipātetvā samma
  mārisa ajja rājā āgamissatīti āha. Rājāno nāma sakiṁ
-------------------------------------------------
[page 011]
  Ārādhetvā yāvatāyukaṁ sukhaṁ jīvituṁ sakkā ajja ekacce vaggulivattaṁ
  caratha ekacce kaṇṭhakaseyyaṁ kappetha ekacce pañcātapaṁ tappetha
  ekacce ukkuṭikappadhānaṁ anuyuñjetha ekacce udakorohaṇakammaṁ
  karotha ekacce mante sajjhāyathāti vicāretvā sayaṁ paṇṇasāladvāre
  apassayapīṭhake nisīditvā pañcavaṇṇaraṅgasamujjalavāsanaṁ ekaṁ
  potthakaṁ vicitravaṇṇādhārake ṭhapetvā susikkhitehi catūhi pañcahi
  māṇavehi pucchite pucchite pañhe kathesi. Tasmiṁ khaṇe rājā
  āgantvā te micchātapaṁ karonte disvā tuṭṭho setaketuṁ upasaṅkamitvā
  vanditvā ekamantaṁ nisinno purohitena saddhiṁ sallapanto tatiyaṁ gāthamāha
                  kharājinā jaṭilā paṅkadantā
                  dumukkharūpā yeme japanti mante
                  kacci nu te mānusike payoge
                  idaṁ vidū parimuttā apāyāti.
      Tattha kharājināti sakhurehi ajinacammehi samannāgatā. Paṅkadantāti
  dantakaṭṭhassa akhādanena malaggahitadantā. Dumukkharūpāti anañjita-
  amaṇḍitalūkhanivāsanapārupanā mālāgandhavilepanavajjitā. Kiliṭṭharūpāti
  vuttaṁ hoti. Yeme japantīti ye ime mante sajjhāyanti. Mānusike
  payogeti manussehi kattabbapayoge ṭhitā. Idaṁ vidū parimuttā
  apāyāti imasmiṁ payoge ṭhatvā imaṁ lokaṁ viditvā pākaṭaṁ katvā
  kacci nu ete isayo catūhi apāyehi muttāti pucchati.
      Taṁ sutvā purohito catutthaṁ gāthamāha
-------------------------------------------------
[page 012]
                  Pāpāni kammāni karitva rāja
                  bahussuto neva careyya dhammaṁ
                   sahassavedopi na taṁ paṭicca
                 dukkhā pamuñce caraṇaṁ apatvāti.
      Tattha karitvāti katvā. Caraṇanti saha sīlena aṭṭha samāpattiyo.
  Idaṁ vuttaṁ hoti mahārāja ahaṁ bahussutomhīti sahassavedopi
  tividhaṁ sucaritadhammaṁ na careyya pāpāneva kareyya so tāni pāpāni
  kammāni katvā taṁ bāhusaccaṁ paṭicca sīlasamāpattisaṅkhātaṁ caraṇaṁ
  apatvā dukkhā na muñce apāyadukkhato na muñcatevāti.
      Taṁ sutvā rājā tāpasesu pasādaṁ hari. Tato setaketu
  cintesi imassa rañño tāpasesu pasādo udapādi taṁ panesa
  purohito vāsiyā paharitvā viya pacchindi mayā etena saddhiṁ
  kathetuṁ vaṭṭatīti. So tena saddhiṁ kathento pañcamaṁ gāthamāha
                  sahassavedopi na taṁ paṭicca
                  dukkhā pamuñce caraṇaṁ apatvā
                  maññāmi vedā aphalā bhavanti
                  susaṁyamaṁ caraṇaññeva saccanti.
      Tassattho sahassavedopi taṁ bāhusaccaṁ paṭicca caraṇaṁ apatvā
  attānaṁ dukkhā na pamuñce evaṁ sante ahaṁ maññāmi tayo vedā
  aphalā honti sasīlakaṁ aṭṭhasamāpattiṁ paṭicca caraṇaññeva saccaṁ
  hotīti.
-------------------------------------------------
[page 013]
      Taṁ sutvā purohito chaṭṭhamaṁ gāthamāha
                  na heva vedā aphalā bhavanti
                  susaṁyamaṁ caraṇaññeva saccaṁ
                  kittiñca pappoti adhicca vede
                  santaṁ puneti caraṇena dantoti.
      Tassattho tayo vedā aphalā na bhavanti susaṁyamaṁ caraṇaññeva
  saccaṁ seyyaṁ uttamaṁ pavaraṁ na heva hoti. Kiṁkāraṇā. Kittiñca
  pappoti adhicca vede tayo vede adhicca diṭṭhadhamme kittimattaṁ
  yasamattaṁ lābhamattaṁ labhati itoparaṁ aññaṁ natthi tasmā na te
  aphalā. Santaṁ puneti caraṇena dantoti sīle patiṭṭhāya samāpattiyo
  nibbattetvā samāpattipadaṭṭhānaṁ vipassanaṁ vaḍḍhento accantaṁ santaṁ
  nibbānanāmakaṁ ekaṁ pāpuṇāti.
      Iti purohito setaketuno vādaṁ bhinditvā te sabbe gihī
  kāretvā phalakāvudhāni gāhāpetvā mahantakārake katvā rañño
  upaṭṭhāke kāresi. Ayaṁ kira mahantakārakānaṁ vaṁso.
      Satthā imaṁ dhammadesanaṁ āharitvā jātakaṁ samodhānesi tadā
  setaketu kuhako bhikkhu ahosi caṇḍālaputto sārīputto ahosi
  purohito pana ahamevāti.
                    Setaketujātakaṁ dutiyaṁ.
-------------------------------------------------
[page 014]
                        Darīmukhajātakaṁ
      paṅkova kāmāti idaṁ satthā jetavane viharanto mahābhinikkhamanaṁ
  ārabbha kathesi. Paccuppannavatthuṁ heṭṭhā kathitameva.
      Atīte pana rājagahanagare magadharājā nāma rajjaṁ kāresi.
  Tadā bodhisatto tassa aggamahesiyā kucchimhi nibbatti. Brahmadatta-
  kumārotissa nāmaṁ akaṁsu. Tassa jātadivaseyeva purohitassāpi
  putto vijāyi. Tassa mukhaṁ ativiya sobhati tenassa darīmukhoti
  nāmaṁ akaṁsu. Te ubhopi rājakuleyeva saṁvaḍḍhā. Te aññamaññaṁ
  piyasahāyakā hutvā soḷasavassakāle takkasilaṁ gantvā sabbasippāni
  uggaṇhitvā sabbasamayasippañca sikkhissāma desacāritañca jānissāmāti
  gāmanigamādīsu carantā bārāṇasiṁ patvā devakule vasitvā
  punadivase bārāṇasiṁ bhikkhāya pavisiṁsu. Tattha cekasmiṁ kule brāhmaṇe
  bhojetvā havanakaṁ dassāmāti pāyāsaṁ pacitvā āsanāni paññattāni
  honti. Manussā te ubhopi bhikkhāya carante disvā brāhmaṇā
  āgatāti gehaṁ pavesitvā mahāsattassa āsane suddhavatthaṁ paññapetvā
  darīmukhassa rattakambalaṁ paññapesuṁ. Darīmukho taṁ nimittaṁ disvā
  ajja mayhaṁ sahāyo bārāṇasī rājā bhavissati ahaṁ senāpatīti
  paññāsi. Te tattha bhuñjitvā havanakaṁ gahetvā maṅgalaṁ vatvā
  nikkhamma taṁ rājuyyānaṁ agamaṁsu. Tattha mahāsatto maṅgalasilāpaṭṭe
-------------------------------------------------
[page 015]
  Nipajji. Darīmukho panassa pāde parimajjanto nisīdi. Tadā
  bārāṇasīrañño matassa sattamo divaso hoti. Purohito rañño
  sarīrakiccaṁ katvā aputtake rajje sattame divase phussarathaṁ vissajjesi.
  Phussarathakiccaṁ mahājanakajātake āvībhavissati. Phussaratho nagarā
  nikkhamitvā caturaṅginiyā senāya parivuto anekasatehi turiyehi vajjamānehi
  uyyānadvāraṁ pāpuṇi. Atha darīmukho turiyasaddaṁ sutvā sahāyassa
  me phussaratho āgacchati ajjevesa rājā hutvā mayhaṁ senāpatiṭṭhānaṁ
  dassati ko me gharāvāsenattho nikkhamitvā pabbajissāmīti bodhisattaṁ
  anāmantetvāva ekamantaṁ gantvā paṭicchanne aṭṭhāsi.
  Purohito uyyānadvāre rathaṁ ṭhapetvā uyyānaṁ paviṭaṭho bodhisattaṁ
  maṅgalasilāpaṭṭe nipannaṁ disvā pādesu lakkhaṇāni oloketvā
  puññavā satto dvisahassaparivārānaṁ catunnampi mahādīpānaṁ rajjaṁ
  kāretuṁ samattho dhīti panassa kīdisāti sabbaturiyāni paggaṇhāpesi.
  Bodhisatto pabujjhitvā mukhato sāṭakaṁ apanetvā mahājanaṁ oloketvā
  puna sāṭakena mukhaṁ paṭicchādetvā thokaṁ nipajjitvā passaddhadaratho
  uṭṭhāya silāpaṭṭe pallaṅkena nisīdi. Purohito jaṇṇukena patiṭṭhāya
  deva tumhākaṁ rajjaṁ pāpuṇātīti āha. Aputtakaṁ bhaṇe rajjanti.
  Āma devāti. Tenahi sādhūti sampaṭicchi. Te tassa uyyāneyeva
  abhisekaṁ akaṁsu. So yasamahantatāya darīmukhaṁ na sari. Rathaṁ abhiruyha
  mahājanaparivuto nagaraṁ pavisitvā padakkhiṇaṁ katvā rājadvāre ṭhitova
  amaccānaṁ ṭhānantarāni vicāretvā pāsādaṁ abhirūhi. Tasmiṁ khaṇe
-------------------------------------------------
[page 016]
  Darīmukho suññaṁ dāni uyyānanti āgantvā maṅgalasilāyaṁ nisīdi.
  Athassa purato paṇḍupalāsaṁ pati. So tasmiṁyeva paṇḍupalāse
  khayavayaṁ paṭṭhapetvā tilakkhaṇaṁ sammasitvā paṭhaviṁ unnādento paccekabodhiṁ
  nibbattesi. Tassa taṁkhaṇaññeva gihiliṅgaṁ antaradhāyi.
  Iddhimayapattacīvaraṁ ākāsato otaritvā sarīre paṭimuñci. Tāvadeva
  aṭṭhaparikkhāradharo iriyāpathasampanno vassasatikatthero viya hutvā
  iddhiyā ākāse uppatitvā himavantappadese nandamūlakapabbhāraṁ
  agamāsi. Bodhisattopi dhammena rajjaṁ kāresi. Yasamahantatāya
  pana yasena pamatto hutvā cattāḷīsa vassāni darīmukhaṁ na sari.
  Cattāḷīsātikkame saṁvacchare pana atīte taṁ saritvā mayhaṁ sahāyo
  darīmukho nāma atthi kahaṁ nu kho soti taṁ daṭṭhukāmo ahosi. So tato
  paṭṭhāya antepurepi parisamajjhepi kahaṁ nu kho mayhaṁ sahāyo
  darīmukho yo me tassa vasanaṭṭhānaṁ kathesi mahantamassa yasaṁ
  dassāmīti vadati. Evaṁ tassa punappunaṁ taṁ sarantasseva
  aññani dasa saṁvaccharāni atikkantāni. Darīmukhapaccekabuddhopi
  paññāsavassaccayena āvajjento maṁ kho sahāyo saratīti ñatvā idāni
  so mahallako puttadhītāhi vuḍḍhippatto gantvā dhammaṁ kathetvā
  pabbajissāmi nanti iddhiyā ākāsena āgantvā uyyāne otaritvā
  suvaṇṇapaṭimā viya silāpaṭṭe nisīdi. Uyyānapālo taṁ disvā
  upasaṅkamitvā bhante kuto āgatosīti pucchi. Nandamūlakapabbhāratoti.
  Ke nāma tumheti. Darīmukho paccekabuddho nāmāhaṁ
-------------------------------------------------
[page 017]
  Āvusoti. Bhante amhākaṁ rājānaṁ jānāsīti. Āma jānāma
  gihikāle no sahāyoti. Bhante rājā tumhe daṭṭhukāmo kathessāmi
  tassa āgatabhāvanti. Gaccha kathehīti. So sādhūti vatvā turitaturitova
  gantvā tassa silāpaṭṭe nisinnabhāvaṁ rañño kathesi. Rājā āgato
  kira mama sahāyo passissāmi nanti rathaṁ āruyha mahantena
  parivārena uyyānaṁ gantvā paccekabuddhaṁ vanditvā paṭisanthāraṁ katvā
  ekamantaṁ nisīdi. Atha naṁ paccekabuddho kiṁ brahmadatta dhammena
  rajjaṁ kāresi agatigamanaṁ na gacchasi dhanatthāya lokaṁ na pīḷesi
  dānādīni puññāni karosīti ādīni vacanāni vadanto paṭisanthāraṁ
  katvā brahmadatta mahallakosi etarahi kāme pahāya pabbajituṁ
  te samayoti vatvā tassa dhammaṁ desento paṭhamaṁ gāthamāha
                  paṅkova kāmā palipova kāmā
                  bhayañca metaṁ timūlaṁ pavuttaṁ
                  rajo ca dhūmo ca mayā pakāsitā
                  hitvā tuvaṁ pabbaja brahmadattāti.
      Tattha paṅkoti udake jātāni tiṇasevālakanaḷakumudagacchādīni
  adhippetāni. Yathā hi udakaṁ tarantaṁ tāni laggāpenti tathā
  saṁsārasāgaraṁ tarantassa yogāvacarassa pañcakāmaguṇā sabbe vā pana
  vatthukāmakilesakāmā laggāpanavasena paṅko nāma imasmiṁ hi paṅke
  āsattā visattā devāpi manussāpi tiracchānāpi kilamanti rodanti
  paridevanti. Palipova kāmāti palipo vuccati mahākaddamo yamhi
-------------------------------------------------
[page 018]
  Yamhi laggā sūkaramigādayopi sīhāpi vāraṇāpi attānaṁ uddharitvā
  gantuṁ na sakkonti vatthukāmakilesakāmāpi taṁsarikkhatāya pana
  palipāti vuttā paññavantopi hi sattā tesu kāmesu sakiṁ
  laggakālato paṭṭhāya te kāme padāletvā sīghaṁ uṭṭhāya akiñcanaṁ
  apalibodhaṁ ramaṇīyaṁ pabbajjaṁ upagantuṁ na sakkonti. Bhayañca metanti
  bhayañca etaṁ makāro byañjanapadasandhivasena vutto. Timūlanti tīhi
  mūlehi patiṭṭhaṁ viya acalaṁ balavabhayassetaṁ nāmaṁ. Pavuttanti mahārāja
  ete kāmā nāma diṭṭhadhammikasamparāyikassa attānuvādabhayādikassa
  ceva dvattiṁsakammakaraṇāṭṭhanavutirogādivasappavattassa ca bhayassa
  paccayaṭṭhena balavabhayanti buddhapaccekabuddhabuddhasāvakehi ceva
  sabbaññūbodhisattehi ca pavuttaṁ kathitaṁ dīpitanti attho. Athavā bhayañca
  metanti bhayañca mayā etaṁ timūlaṁ pavuttanti evañcettha attho
  daṭṭhabboyeva. Rajo ca dhūmo cāti rajadhūmasadisattā rajoti ca
  dhūmoti ca mayā pakāsitā. Yathā hi sunahātassa suvilittālaṅkatassa
  purisassa sarīre sukhumarajaṁ patitaṁ taṁ sarīraṁ dubbaṇṇaṁ sobhārahitaṁ
  kiliṭṭhaṁ karoti evameva iddhibalena ākāsenāgantvā cando viya
  suriyo viya ca loke paññātāpi sakiṁ kāmarajassa anto patitakālato
  paṭṭhāya guṇavaṇṇaguṇasobhāguṇasuddhīnaṁ upahatattā dubbaṇṇā sobhārahitā
  kiliṭṭhāyeva honti yathā ca dhūmena pahaṭakālato paṭṭhāya suparisuddhāpi
  bhittikālavaṇṇā honti evameva atiparisuddhañāṇāpi kāmadhūmena
  pahaṭakālato paṭṭhāya guṇavināsappattiyā mahājanamajjhe
-------------------------------------------------
[page 019]
  Kālakāva hutvā paññāyanti iti rajadhūmasarikkhatāya ete kāmā
  rajo ca dhūmo cāti mayā tuyhaṁ pakāsitā tasmā ime kāme
  hitvā tuvaṁ pabbaja brahmadattāti rājānampi pabbajjāya ussāhaṁ
  janeti.
      Taṁ sutvā rājā kilesehi attano palibuddhabhāvaṁ kathento
  dutiyaṁ gāthamāha
                  gedhito ca ratto adhimucchito ca
                  kāmesvāhaṁ brāhmaṇa bhiṁsarūpaṁ
                  taṁ nussahe jīvikattho pahātuṁ
                  kāhāmi puññāni anappakānīti.
      Tattha gedhitoti abhijjhākāyaganthena bandho. Rattoti
  pakatijahāpanena rāgena ratto. Adhimucchitoti ativiya mucchito.
  Kāmesvāhanti duvidhesu kāmesu ahaṁ. Brāhmaṇāti darīmukhapaccekabuddhaṁ
  ālapati. Bhiṁsarūpanti balavarūpaṁ. Taṁ nussaheti taṁ duvidhampi kāmaṁ
  na ussahāmi na sakkomi. Jīvikattho pahātunti imāya jīvikāya
  atthiko ahaṁ taṁ kāmaṁ pahātuṁ na sakkomīti vadati. Kāhāmi
  puññānīti dānasīlauposathakammasaṅkhātāni pana puññāni anappakāni
  bahūni karissāmīti. Evaṁ kilesakāmo nāmesa saṅkiliṭṭhakālato
  paṭṭhāya apanetuṁ na sakkoti 1- yena saṅkiliṭṭhacitto mahāpuriso
  paccekabuddhena pana pabbajjāya guṇe kathitepi pabbajituṁ na sakkomīti
-------------------------------------------------
[page 020]
  Āha. Yoyaṁ dīpaṅkarapādamūle attani sambhavena ñāṇena buddhakārakadhamme
  vicinanto tatiyaṁ nekkhammapāramiṁ disvā
         imaṁ tvaṁ tatiyaṁ tāva daḷhaṁ katvā samādiya
         nekkhammapāramiṁ gaccha yadi bodhiṁ pattumicchasi
         yathā aṭṭaghare poso ciraṁ vuttho dukkhattito
         na tattha rāgaṁ abhijaneti muttimeva gavesati
         tatheva tvaṁ sabbabhave passa aṭṭagharaṁ viya
         nekkhammābhimukho hutvā sambodhiṁ pāpuṇissasīti
  evaṁ nekkhamme guṇaṁ parikittesi so paccekabuddhena pabbajjāya
  vaṇṇaṁ vatvā kilese chaḍḍetvā samaṇo hohīti vuccamānopi nāhaṁ
  kilese chaḍḍetvā samaṇo bhavituṁ sakkomīti vadati. Imasmiṁ kira loke
  aṭṭha ummattakā nāma tenāhu porāṇā aṭṭha puggalā ummattakasaññaṁ
  paṭilabhanti kāmummattako cittavasaṅgato lobhavasaṅgato kodhummattako
  vihiṁsāvasaṅgato diṭṭhummattako vipallāsavasaṅgato mohummattako
  añāṇavasaṅgato yakkhummattako yakkhavasaṅgato pittummattako
  pittavasaṅgato surummattako pānavasaṅgato byasanummattako
  sokavasaṅgatoti imesu aṭṭhasu ummattakesu mahāsatto imasmiṁ
  jātake kāmummattako hutvā lobhavasaṅgato pabbajjāya guṇaṁ na
  jānāti. Evaṁ anatthakārakaṁ panimaṁ guṇaparidhaṁsakaṁ lobhajātaṁ kasmā
  sattā parimuñcituṁ na sakkontīti anamatagge saṁsāre anekāni
  kappakoṭisatasahassāni ekato vaḍḍhitabhāvena evaṁ santepi paṇḍitā
-------------------------------------------------
[page 021]
  Appassādā kāmāti ādikānaṁ paccavekkhaṇānaṁ vasena pajahanti.
      Teneva darīmukhapaccekabuddho mahāsattena pabbajituṁ na sakkomīti
  vuttepi dhuranikkhepaṁ akatvā uttariṁpi ovadanto dve gāthā āha
               yo atthakāmassa hitānukampino
               ovajjamāno na karoti sāsanaṁ
               idameva seyyo iti maññamāno
               punappunaṁ gabbhamupeti mando.
               So ghorarūpaṁ nirayaṁ upeti
               subhāsubhaṁ muttakarīsapūraṁ
               sattā sakāye na jahanti giddhā
               ye honti kāmesu avītarāgāti.
      Tattha atthakāmassāti vuḍḍhikāmassa. Hitānukampinoti hitena
  muducittena anukampassa. Ovajjamānoti ovadiyamāno. Idameva
  seyyoti yaṁ attanā gahitaṁ aseyyaṁ anuttamampi samānaṁ taṁ idameva
  seyyo iti maññamāno. Mandoti so añāṇapuggalo mātukucchiyaṁ
  vāsaṁ nātikkamati punappunaṁ gabbhaṁ upetiyevāti attho. So ghorarūpanti
  mahārāja so mando taṁ mātukucchiṁ upento ghorarūpaṁ dāruṇajātikaṁ
  nirayaṁ upeti nāma. Mātukucchi hi nirassādaṭṭhena idha nirayoti
  vutto catukuṭṭikanirayoti vuccati. Catukuṭṭikanirayo nāma
  kataroti vutte mātukucchimeva vattuṁ vaṭṭati. Avīcimahāniraye
  nibbattasattassa hi aparāparaṁ ādhāvanaparidhāvanaṁ hotiyeva tasmā
-------------------------------------------------
[page 022]
  Taṁ catukuṭṭikanirayoti vattuṁ na labbhati mātukucchiyaṁ pana nava vā
  dasa vā māse catūhipi passehi itocīto ca dhāvituṁ nāma na sakkā
  atisambādhe okāse catukoṭena catusaṅkuṭṭiteneva hutvā acchitabbaṁ
  tasmā esa catukuṭṭikanirayoti vuccati. Subhāsubhanti subhānaṁ asubhaṁ.
  Subhānaṁ hi saṁsārabhīrukānaṁ yogāvacarakulaputtānaṁ mātukucchi ekantāsubhasammato.
  Tena vuttaṁ
           ajaññaṁ jaññasaṅkhātaṁ asuciṁ sucisammataṁ
           nānākuṇapaparipūraṁ jaññarūpaṁ apassato.
                  Dhiratthu maṁ āturaṁ pūtikāyaṁ
                  duggandhiyaṁ asuciṁ byādhidhammaṁ
                  yatthappamattā adhimucchitā pajā
                  hāpenti maggaṁ sugatūpapattiyāti.
        Sattāti āsattā visattā ālaggā laggitāti attho. Sakāye
  na jahantīti taṁ mātukucchiṁ na pariccajanti. Giddhāti gedhitāyeva.
  Ye hontīti ye kāmesu avītarāgā honti te etaṁ gabbhavāsaṁ
  na jahantīti.
      Evaṁ darīmukhapaccekabuddho gabbhe okkantimūlakañca parihāramūlakañca
  dukkhaṁ dassetvā idāni gabbhavuṭṭhānamūlakaṁ dassetuṁ diyaḍḍhagāthamāha
                  mīḷhena littā ruhirena makkhitā
                  semhena littā upanikkhamanti
-------------------------------------------------
[page 023]
                  Yaṁ yaṁ hi kāyena phusanti tāvade
                  sabbaṁ asātaṁ dukkhameva kevalaṁ.
                  Disvā vadāmi na hi aññato savaṁ
                  pubbenivāsaṁ bahukaṁ sarāmīti.
      Tattha mīḷhena littāti mahārāja ime sattā mātukucchito
  nikkhamantā na catujātigandhehi vilimpitvā surabhimālaṁ pilandhitvā
  nikkhamanti purāṇagūthena pana makkhitā palibuddhā hutvā nikkhamanti.
  Ruhirena makkhitāti rattalohitacandanānupalittāmiva hutvā na nikkhamanti
  rattalohitamakkhitā pana hutvā nikkhamanti. Semhena littāti na
  cāpi setacandanavilittā nikkhamanti bahalapicchilasemhena littā pana
  hutvā nikkhamanti itthīnaṁ hi gabbhavuṭṭhānakāle etāni asucīni
  nikkhamanti. Tāvadeti tasmiṁ samaye idaṁ vuttaṁ hoti mahārāja
  ime sattā tasmiṁ mātukucchito nikkhamanasamaye evaṁ mīḷhādilittā
  nikkhamantā yaṁ yaṁ nikkhamanamaggappadesaṁ vā hatthaṁ vā phusanti taṁ sabbaṁ
  asātaṁ amadhuraṁ kevalaṁ asucimissaṁ dukkhameva phusanti sukhaṁ nāma nesaṁ
  tasmiṁ samaye natthīti. Disvā vadāmi na hi aññato savanti
  mahārāja ahaṁ imaṁ ettakaṁ vadanto na aññato savaṁ aññassa
  samaṇassa vā brāhmaṇassa vā taṁ sutvā na vadāmi attano
  pana paccekabuddhañāṇena disvā paṭivijjhitvā paccakkhaṁ katvā
  vadāmīti attho. Pubbenivāsaṁ bahukanti idaṁ attano ānubhāvaṁ
  dassento āha. Idaṁ vuttaṁ hoti mahārāja ahaṁpi pubbe
-------------------------------------------------
[page 024]
  Nivuṭṭhakhandhapaṭipāṭisaṅkhātaṁ pubbenivāsaṁ bahukaṁ sarāmi satasahassakappādhikāni
  dve asaṅkheyyāni sarāmīti.
      Idāni satthā abhisambuddho hutvā evaṁ so paccekabuddho
  rājānaṁ subhāsitagāthāya saṅgaṇhīti vatvā osāne upaḍḍhagāthamāha
                  citrāhi gāthāhi subhāsitāhi
                  darīmukho nijjhāpayī sumedhanti.
      Tattha citrāhīti anekatthasannissitāhi. Subhāsitāhīti sukathitāhi.
  Darīmukho nijjhāpayī sumedhanti bhikkhave so darīmukho paccekabuddho taṁ
  sumedhaṁ sundarapaññaṁ kāraṇākāraṇajānanasamatthaṁ rājānaṁ nijjhāpesi
  saññāpesi attano vacanaṁ gaṇhāpesīti attho.
      Evaṁ paccekabuddho kāmesu dosaṁ dassetvā attano vacanaṁ
  gāhāpetvā mahārāja idāni pabbaja vā mā vā mayā pana
  tuyhaṁ kāmesu ādīnavo pabbajjāya ca ānisaṁso kathito tvaṁ
  appamatto hohīti vatvā suvaṇṇarājahaṁso viya ākāse uppatitvā
  balāhakagabbhaṁ maddanto nandamūlakapabbhārameva gato. Mahāsatto
  dasanakhasamodhānasamujjalaṁ añjaliṁ sirasmiṁ ṭhapetvā namassamāno tasmiṁ
  dassanavisayaṁ atikkante jeṭṭhaputtaṁ pakkosāpetvā rajjaṁ paṭicchādetvā
  mahājanassa rodantassa paridevantassa kāme pahāya himavantaṁ pavisitvā
  paṇṇasālaṁ māpetvā isipabbajjaṁ pabbajitvā nacirasseva abhiññā
  ca samāpattiyo ca nibbattetvā āyuhapariyosāne brahmalokūpago ahosi.
-------------------------------------------------
[page 025]
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne bahū sotāpannādayo ahesuṁ.
  Tadā rājā ahameva ahosīti.
                     Darīmukhajātakaṁ tatiyaṁ.
                         Nerujātakaṁ
      kākolā kākasaṅghā cāti idaṁ satthā jetavane viharanto
  aññataraṁ bhikkhuṁ ārabbha kathesi.
      So kira satthu santike kammaṭṭhānaṁ gahetvā ekaṁ paccantagāmaṁ
  agamāsi. Manussā tassa iriyāpathe pasīditvā taṁ bhojetvā
  paṭiññaṁ gahetvā araññe paṇṇasālaṁ katvā tattha vasāpesuṁ
  ativiya cassa sakkāraṁ kariṁsu. Athaññe sassatavādā āgamiṁsu.
  Te tesaṁ vacanaṁ sutvā therassa vādaṁ vissajjetvā sassatavāde
  gahetvā tesaṁyeva sakkāraṁ kariṁsu. Tato ucchedavādā āgamiṁsu.
  Te sassatavāde vissajjetvā ucchedavāde gaṇhiṁsu. Athaññe
  acelakavādā āgamiṁsu. Te ucchedavāde vissajjetvā acelakavādaṁ
  gaṇhiṁsu. So tesaṁ guṇāguṇaṁ ajānantānaṁ manussānaṁ santike
  dukkhena vasitvā vutthavasso pavāretvā satthu santikaṁ gantvā
  katapaṭisanthāro kahaṁ vassaṁ vutthosīti vutte paccantaṁ nissāya
  bhanteti vatvā sukhaṁ vutthosīti puṭṭho bhante guṇāguṇaṁ
-------------------------------------------------
[page 026]
  Ajānantānaṁ santike dukkhaṁ vutthosmīti. Satthā bhikkhu porāṇakapaṇḍitā
  tiracchānayoniyaṁ nibbattāpi guṇāguṇaṁ ajānantehi saddhiṁ
  ekadivasaṁpi na vasiṁsu tvaṁ attano guṇāguṇaṁ ajānaṭṭhāne kasmā
  vasīti vatvā tena yācito atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto
  suvaṇṇahaṁsayoniyaṁ nibbatti kaniṭṭhabhātāpissa atthi te
  cittakūṭapabbate vasantā himavantappadese sayaṁjātasāliṁ khādanti. Te
  ekadivasaṁ tattha caritvā cittakūṭaṁ āgacchantā antarāmagge ekaṁ
  neruṁ nāma kañcanapabbataṁ disvā tassa matthake nisīdiṁsu. Taṁ pana
  pabbataṁ nissāya vasantā sakuṇā sasā catuppādā ca gocarabhūmiyaṁ
  nānāvaṇṇā honti pabbataṁ paviṭṭhakālato paṭṭhāya tassobhāsena
  suvaṇṇavaṇṇā honti. Taṁ disvā bodhisattassa kaniṭṭho
  taṁ kāraṇaṁ ajānitvā kiṁ nu kho etaṁ kāraṇanti bhātarā saddhiṁ
  sallapanto dve gāthā abhāsi
         kākolā kākasaṅghā ca mayañca patataṁ varā
         sabbeva sadisā homa imaṁ āgamma pabbataṁ.
         Idha sīhā ca byagghā ca sakuṇā ca migādhamā
         sabbeva sadisā honti ayaṁ ko nāma pabbatoti.
      Tattha kākolāti vanakākā. Kākasaṅghāti pakatikākasaṅghā
  vā. Patataṁ varāti pakkhīnaṁ seṭṭhā. Sadisā homāti sadisavaṇṇā homa.
-------------------------------------------------
[page 027]
      Tassa vacanaṁ sutvā bodhisatto tatiyaṁ gāthamāha
         imaṁ nerunti jānanti manussā pabbatuttamaṁ
         idha vaṇṇena sampannā vasanti sabbapāṇinoti.
      Tattha idha vaṇṇenāti imasmiṁ nerupabbate obhāsena
  vaṇṇasampannā hutvā.
      Taṁ sutvā kaniṭṭho sesagāthā abhāsi
         amānanā yattha siyā santānaṁ vā vimāna vā
         hīnasamānanā vāpi na tattha vasatī vase.
         Yattha alaso dakkho ca sūro bhīru ca pūjiyā
         na tattha santo vasanti avisesakare nage.
         Nāyaṁ neru vibhajati hīnamukkaṭṭhamajjhime
         avisesakāro neru handa neruṁ jahāmaseti.
      Tattha paṭhamagāthāya attho yattha santānaṁ paṇḍitānaṁ
  sīlasampannānaṁ mānanassa abhāvena amānanā ca avamānanā ca
  avamānavasena vimānanā vā hīnānaṁ vā dussīlānaṁ vā samānanā
  vā siyā tattha na vase na vaseyya. Pūjiyāti ete ettha
  ekasadisāya pūjāya pūjanīyā honti samakaṁ sakkāraṁ labhanti.
  Hīnamukkaṭṭhamajjhimeti jātigottakulappadesasīlācārañāṇādīhi hīne ca
  majjhime ca ukkaṭṭhe ca ayaṁ na vibhajati. Handāti upasaggatthe
  nipāto. Jahāmaseti pariccajāma.
      Evañca pana vatvā ubhopi te haṁsā uppatitvā
-------------------------------------------------
[page 028]
  Cittakūṭameva gatā.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne so bhikkhu sotāpattiphale patiṭṭhahi.
  Tadā kaniṭṭhahaṁso ānando ahosi jeṭṭhakahaṁso pana ahamevāti.
                     Nerujātakaṁ catutthaṁ.
                        Āsaṅkajātakaṁ
      āsāvatī nāma latāti idaṁ satthā jetavane viharanto
  purāṇadutiyikapalobhanaṁ ārabbha kathesi. Vatthuṁ indriyajātake āvībhavissati.
      Idha pana satthā taṁ bhikkhuṁ saccaṁ kira tvaṁ ukkaṇṭhitoti vatvā
  saccaṁ bhanteti vutte kena ukkaṇṭhāpitosīti purāṇadutiyikāya
  bhanteti vutte bhikkhu esā itthī tuyhaṁ anatthakārikā pubbepi
  tvaṁ etaṁ nissāya caturaṅginiṁ senaṁ jahitvā himavantappadese
  mahantaṁ dukkhaṁ anubhavanto tīṇi saṁvaccharāni vasīti vatvā atītaṁ āha
      atīte bārāṇasiyaṁ brahmadatte rajjaṁ kārente bodhisatto
  kāsikagāme brāhmaṇakule nibbattitvā vayappatto takkasilāyaṁ
  uggahitasippo isipabbajjaṁ pabbajitvā vanamūlaphalāhāro abhiññā
  ca samāpattiyo ca nibbattetvā himavantappadese vasi. Tasmiṁ
  kāle eko puññasampanno satto tāvatiṁsabhavanato cavitvā tasmiṁ
  ṭhāne padumasare ekasmiṁ padumagabbhe dārikā hutvā nibbatti
  sesapadumesu purāṇabhāvaṁ patvā patantesupi taṁ mahākucchikaṁ hutvā
-------------------------------------------------
[page 029]
  Tiṭṭhateva. Tāpaso nahāyituṁ padumasaraṁ āgato taṁ disvā
  aññesu padumapupphesu patantesupi idaṁ mahākucchikaṁ hutvā tiṭṭhati
  kiṁ nu kho kāraṇanti cintetvā udakasāṭakaṁ nivāsetvā otaranto
  gantvā taṁ padumaṁ vivaritvā taṁ dārikaṁ disvā dhītusaññaṁ uppādetvā
  paṇṇasālaṁ ānetvā paṭijaggi. Sā aparabhāge soḷasavassikā
  hutvā abhirūpā ahosi uttamarūpadharā atikkantā mānusakavaṇṇaṁ
  appattā devavaṇṇaṁ. Tadā sakko bodhisattassa upaṭṭhānaṁ
  āgacchati. So taṁ disvā kuto esāti pucchitvā laddhaniyāmaṁ
  sutvā imissā kiṁ laddhuṁ vaṭṭatīti pucchi. Nivāsanatthāya
  phalikapāsādaṁ māpetvā dibbasayanadibbavatthālaṅkārabhojanavidhānaṁ
  mārisāti. Taṁ sutvā so sādhu bhanteti tassā nivāsanatthāya
  phalikapāsādaṁ māpetvā dibbasayanadibbavatthālaṅkāradibbānnapānāni
  māpesi. So pāsādo tassā abhirūhanakāle otaritvā bhūmiyaṁ
  patiṭṭhati tassā ārohaṇakāle laṅghitvā ākāse tiṭṭhati. Sā
  bodhisattassa vattapaṭipattiṁ kurumānā pāsāde vasi. Tameko
  vanacarako disvā ayaṁ bhante vo kiṁ hotīti pucchitvā dhītā
  meti sutvā bārāṇasiṁ gantvā deva mayā himavantappadese
  evarūpā nāma ekassa tāpasassa dhītā diṭṭhāti rañño ārocesi.
  Taṁ sutvā so savanasaṁsaggeneva bajjhitvā vanacarakaṁ magguddesakaṁ
  katvā caturaṅginiyā senāya taṁ ṭhānaṁ gantvā khandhāvāraṁ nivāsāpetvā
  vanacarakaṁ ādāya amaccagaṇaparivuto assamapadaṁ pavisitvā
-------------------------------------------------
[page 030]
  Mahāsattaṁ vanditvā ekamantaṁ nisinno bhante itthiyo nāma
  brahmacariyassa malaṁ tumhākaṁ dhītaraṁ ahaṁ paṭijaggissāmīti āha.
  Bodhisatto pana kiṁ nu kho etasmiṁ padumeti āsaṅkaṁ katvā
  udakaṁ otaritvā ānītabhāvena tassā kumārikāya āsaṅkākumārīti
  nāmaṁ akāsi. So taṁ rājānaṁ imaṁ gahetvā gacchāti ujukaṁ
  avatvā mahārāja imāya kumārikāya nāmaṁ jānanto gaṇhitvā
  gacchāti. Taṁ sutvā rājā āha tumhehi kathite jānissāmi
  bhanteti. Ahaṁ te na kathemi tvaṁ attano paññābalena nāmaṁ
  jānantova gahetvā yāhīti. So sādhūti sampaṭicchitvā tato
  paṭṭhāya amaccehi saddhiṁ kiṁnāmā nu kho esāti nāmaṁ upadhāreti.
  So yāni tāni dujjānāni nāmāni tāni kittetvā asukā
  nāma bhavissati asukā nāma bhavissatīti bodhisattena saddhiṁ
  kathesi. Taṁ sutvā bodhisatto na evaṁnāmāti paṭikkhipati.
  Atha rañño nāmaṁ upadhārentasseva saṁvaccharo atīto. Tadā
  hatthiassamanusse sīhādayo bāḷā gaṇhanti dīghajātikaparipantho
  hoti makkhikaparipantho hoti sītena kilametvā bahū manussā
  maranti. Atha rājā kujjhitvā kiṁ me etāyāti bodhisattassa
  kathetvā pāyāsi. Āsaṅkā kumārikā etaṁ divasaṁ phalikavātapānaṁ
  vivaritvā attānaṁ dassentī aṭṭhāsi. Rājā taṁ disvā mayaṁ
  tava nāmaṁ jānituṁ na sakkoma tvaṁ himavanteyeva vasi mayaṁ
  gamissāmāti āha. Kahaṁ mahārāja gacchanto mādisaṁ itthiṁ
-------------------------------------------------
[page 031]
  Labhissasi mama vacanaṁ suṇāhi tāvatiṁsadevaloke cittalatāvane
  āsāvatī nāma latā atthi tassa phalassa abbhantare dibbapānaṁ
  nibbatti taṁ ekavāraṁ pivitvā cattāro māse mattā hutvā
  dibbasayane sayanti sā pana vassasahassena phalati surāsoṇḍā
  devaputtā ito phalaṁ labhissāmāti dibbapāne pipāsaṁ adhivāsetvā
  vassasahassaṁ nivaddhaṁ gantvā taṁ lataṁ arogā nu khoti olokenti
  tvaṁ pana ekasaṁvacchareneva ukkaṇṭhito āsāphalavatī nāma sukhā
  mā ukkaṇṭhīti vatvā tisso gāthā abhāsi
         āsāvatī nāma latā jātā cittalatāvane
         tassā vassasahassena ekaṁ nibbattate phalaṁ
         taṁ devā payirupāsanti tāva dūraphale sati.
         Āsiṁseva tuvaṁ rāja āsā phalavatī sukhā
         āsiṁsatheva so pakkhī āsiṁsatheva so dijo.
         Tassevāsā samijjhattha tāva dūragatā sati
         āsiṁseva tuvaṁ rāja āsā phalavatī sukhāti.
      Tattha āsāvatīti evaṁnāmakā sā hi yasmā tassā phale
  āsā uppajjati tasmā etaṁ nāmaṁ labhi. Cittalatāvaneti evaṁnāmake
  uyyāne tasmiṁ kira uyyāne rukkhalatādīnaṁ pabhā tattha paviṭṭhapaviṭṭhānaṁ
  devānaṁ sarīravaṇṇaṁ citraṁ karoti tenassa cittalatāvananti nāmaṁ
  jātaṁ. Payirupāsantīti punappunaṁ upenti. Āsiṁsevāti āsiṁsāhiyeva
  patthehiyeva mā āsacchedakammaṁ karohīti.
-------------------------------------------------
[page 032]
      Rājā tassā kathāya bajjhitvā puna amacce sannipātetvā
  dasanāmakaṁ kāretvā nāmaṁ gavesanto aparampi saṁvaccharaṁ vasi.
  Tassā dasanāmakepi nāmaṁ nāhosi asukaṁ nāmāti vutte bodhisatto
  paṭikkhipateva. Puna rājā kiṁ me imāyāti turaṅgaṁ āruyha
  pāyāsi. Sāpi puna vātapāne ṭhatvā attānaṁ dassesi. Taṁ
  disvā rājā tiṭṭha tvaṁ mayaṁ gamissāmāti āha. Kasmā yāsi
  mahārājāti. Tava nāmaṁ jānituṁ na sakkomīti. Mahārāja kasmā
  nāmaṁ na jānissati āsā nāma asamijjhanakā natthi mama vacanaṁ
  suṇāhi eko kira bako pabbatamuddhani ṭhito attanā patthitaṁ
  labhi tvaṁ kasmā na labhissasi adhivāsehi mahārājāti. Eko
  kira bako ekasmiṁ padumasare gocaraṁ gahetvā uppatitvā
  pabbatamatthake nilīyi. So taṁdivasaṁ tattheva vasitvā punadivase cintesi
  ahaṁ imasmiṁ pabbatamatthake sukhaṁ nisinno sace ito anuccāvetvā
  ettheva nisinno gocaraṁ gahetvā pānīyaṁ pivitvā imaṁ divasaṁ
  vaseyyaṁ bhadrakaṁ vata assāti. Atha taṁdivasameva sakko devarājā
  asuranimmathanaṁ katvā tāvatiṁsabhavane devissariyaṁ laddho cintesi mama
  tāva manoratho matthakaṁ patto atthi nu kho añño koci
  aparipuṇṇamanorathoti so upadhārento taṁ bakaṁ disvā imassa
  manorathaṁ matthakaṁ pāpessāmīti bakassa nisinnaṭṭhānato avidūre ekā
  nadī atthi taṁ nadiṁ oghapuṇṇaṁ katvā pabbatamatthakena pesesi.
  Bako tasseva nisinno macche khāditvā pānīyaṁ pitvā taṁ divasaṁ
-------------------------------------------------
[page 033]
  Tattheva vasi atha udakaṁpi bhassitvā gataṁ evaṁ mahārāja bakopi
  tāva attano āsā phalaṁ labhi tvaṁ kasmā na labhissasīti vatvā
  āsiṁsathevāti ādimāha.
      Tattha āsiṁsathevāti āsiṁsiyeva patthesiyeva. Pakkhīti pakkhehi
  yuttattā pakkhī. Dvikkhattuṁ jātatāya dijo. Tāva dūragatā
  satīti pabbatamatthakato macchānañca udakassa ca dūrabhāvaṁ passaṁ
  evaṁ dūragatā samānā sakkassa ānubhāvena bakassa āsā
  pūratiyevāti.
      Atha rājā tassā kathaṁ sutvā rūpe bajjhitvā kathāya allīno
  gantuṁ asakkonto amacce sannipātetvā satanāmaṁ kāresi.
  Satanāmavasena nāmaṁ gavesantassāpissa aññaṁ saṁvaccharaṁ atītaṁ.
  So tiṇṇaṁ saṁvaccharānaṁ accayena bodhisattaṁ upasaṅkamitvā satanāmavasena
  asukaṁ nāma asukaṁ nāma bhavissati bhanteti pucchi. Na jānāsi
  mahārājāti. So gamissāmadāni mayanti bodhisattaṁ vanditvā
  pāyāsi. Āsaṅkā kumārikā puna phalikavātapānaṁ nissāya ṭhitāva.
  Rājā taṁ disvā tvaṁ accha mayaṁ gamissāmāti āha. Kasmā
  mahārājāti. Tvaṁ maṁ vacaneneva santappesi na ca kāmaratiyā tava
  madhuravacanena bajjhitvā vasantassa mama tīṇi saṁvaccharāni atikkantāni
  idāni gamissāmīti vatvā imā gāthā āha
         sampesi kho maṁ vācāya na ca sampesi kammunā
         mālā soreyyakasseva vaṇṇavantā agandhikā.
-------------------------------------------------
[page 034]
         Aphalaṁ madhuraṁ vācaṁ yo mittesu pakubbati
         adadaṁ avissajaṁ bhogaṁ sandhi tenassa jīrati.
         Yaṁ hi kayirā taṁ hi vade yaṁ na kayirā na taṁ vade
         akarontaṁ bhāsamānaṁ parijānanti paṇḍitā.
         Balañca vata me jiṇṇaṁ pātheyyañca na vijjati
         saṅke mānuparodhāya handa dāni vajāmahanti.
      Tattha sampesīti santappesi pīnesi. Malā soreyyakassevāti
  karaṇḍakakuraṇḍakassa desanāsīsamevetaṁ. Yaṁkiñci pana
  suvaṇṇakuraṇḍakajayakusumanādikaṁ aññampi pupphaṁ vaṇṇasampannaṁ agandhakaṁ
  sabbantaṁ sandhāyevamāha. Vaṇṇavantā agandhikāti yathā soreyyakādīnaṁ
  mālā vaṇṇavantatāya dassanena tappeti agandhitāya gandhena
  na tappeti evaṁ tvaṁ maṁ dassanena piyavacanena ca santappesi
  na kammunāti dīpeti. Adadanti bhadde yo imaṁ nāma bhogaṁ te
  dassāmīti madhuravacanena vatvā taṁ bhogaṁ adadanto avissajjento
  kevalaṁ madhuravacanameva karoti tena saddhiṁ assa mittassa sandhi
  jīrati mittasanthavena na ghaṭīyati. Pātheyyañcāti bhadde mayhaṁ
  tava madhuravacanena bajjhitvā tīṇi saṁvaccharāni vasantasseva
  hatthiassarathapattisaṅkhātaṁ balañca khīṇaṁ manussānaṁ bhattavetanasaṅkhātaṁ
  pātheyyañca natthi. Saṅke mānuparodhāyāti svāhaṁ idheva attano
  jīvitavināsaṁ āsaṅkāmi handa idānāhaṁ gacchāmīti.
      Āsaṅkā kumārikā rañño vacanaṁ sutvā mahārāja tvaṁ
-------------------------------------------------
[page 035]
  Mayhaṁ nāmaṁ jānāsi tayā vuttameva mama nāmaṁ imaṁ me pitu
  kathetvā maṁ gaṇhitvā yāhīti raññā saddhiṁ sallapantī āha
         etadeva hi me nāmaṁ yaṁ nāmasmiṁ rathesabha
         āgamehi mahārāja pitaraṁ āmantayāmahanti.
      Tassattho yaṁ maṁ āha etaṁ āsaṅkātveva mama nāmanti.
      Taṁ sutvā rājā bodhisattassa santikaṁ gantvā vanditvā
  bhante tumhākaṁ dhītā āsaṅkā nāmāti āha. Taṁ sutvā mahāsatto
  nāmaṁñātakālato paṭṭhāya taṁ gahetvā gaccha mahārājāti āha. Taṁ
  sutvā so mahāsattaṁ vanditvā phalikavimānadvāraṁ āgantvā ajja
  bhadde pitarāpi tvaṁ mayhaṁ dinnā ehi dāni gamissāmāti. Taṁ
  sutvā sā āgamehi mahārāja pitaraṁ āmantayāmahanti vatvā
  pāsādā otaritvā mahāsattaṁ vanditvā roditvā khamāpetvā
  rañño santikaṁ āgatā. Rājā taṁ gahetvā bārāṇasiṁ gantvā
  puttadhītāhi vaḍḍhanto piyasaṁvāsaṁ vasi. Bodhisatto aparihīnajjhāno
  brahmaloke uppajji.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā āsaṅkā kumārikā purāṇadutiyikā ahosi rājā
  ukkaṇṭhitabhikkhu ahosi tāpaso pana ahamevāti.
                    Āsaṅkajātakaṁ pañcamaṁ.
-------------------------------------------------
[page 036]
                        Migalopajātakaṁ
      na me rucīti idaṁ satthā jetavane viharanto ekaṁ dubbacabhikkhuṁ
  ārabbha kathesi.
      Atha satthā taṁ bhikkhuṁ pakkosāpetvā saccaṁ kira tvaṁ bhikkhu
  dubbacoti pucchitvā āma bhanteti vutte na kho bhikkhu idāneva
  pubbepi dubbacoyeva dubbacabhāvaṁ pana nissāya paṇḍitānaṁ vacanaṁ
  akaronto verambhavātamukhe byasanaṁ gatosīti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  gijjhayoniyaṁ nibbattitvā aparaṇṇagijjho nāma ahosi. So
  gijjhagaṇaparivuto gijjhakūṭapabbate vasi. Putto panassa migalopo nāma
  thāmasampanno ahosi. So aññesaṁ gijjhānaṁ sīmaṁ atikkamitvā
  atiuccaṁ uppagati. Gijjhā putto te atidūraṁ uppagatīti
  gijjharañño ācikkhiṁsu. Taṁ sutvā so taṁ pakkosāpetvā tvaṁ kira
  tāta atiuccaṁ gacchasi atiuccaṁ gacchanto jīvitakkhayaṁ pāpuṇissatīti
  vatvā tisso gāthā abhāsi
         na me ruci migalopa yassa te tādisā gati
         atuccaṁ tāta gacchasi abhūmiṁ tāta sevasi.
         Catukkaṇṇaṁva kedāraṁ yathā te paṭhavī siyā
         tato tāta nivattassu māsu etto paraṁ gami.
-------------------------------------------------
[page 037]
         Santi aññepi sakuṇā pattayānā vihaṅgamā
         ukkhittā vātavegena naṭṭhā te sassatīsamāti.
      Tattha migalopāti puttaṁ nāmenālapati. Atuccaṁ tāta gacchasīti
  tāta tvaṁ aññesaṁ gijjhānaṁ sīmaṁ atikkamitvā atiuccaṁ gacchasi.
  Catukkaṇṇaṁva kedāranti imināssa sīmaṁ ācikkhati. Idaṁ vuttaṁ
  hoti tāta yadā te ayaṁ mahāpaṭhavī catukkaṇṇaṁ kedāraṁ viya
  siyā evaṁ khuddakā viya hutvā paññāyetha atha tvaṁ ettakā ṭhānā
  nivatteyyāsi etto paraṁ mā gamīti. Santi aññepīti na
  kevalaṁ tvameva aññepi gijjhā evaṁ kariṁsūti dīpeti. Ukkhittāti
  tepi amhākaṁ sīmaṁ atikkamitvā gatā vātavegena ākaḍḍhitā
  nassiṁsu. Sassatīsamāti sassatīhi paṭhavīpabbatādīhi samaṁ attānaṁ
  maññamānā attano vassasahassaparimāṇaṁ āyuṁ apūretvāpi antarā
  vinaṭṭhāti attho.
      Migalopo ca anovādakattā pitu vacanaṁ akatvā laṅghanto
  laṅghanto pitarā akkhātaṁ sīmaṁ disvā taṁ atikkamma kālavāte
  khepitvā tepi chinditvā uppatito verambhavātamukhaṁ pakkhandi. Atha
  naṁ verambhavātā pahariṁsu. So tehi pahaṭamattova khaṇḍākhaṇḍaṁ
  hutvā ākāseyeva antaradhāyi. Tena vuttaṁ
         akatvā aparaṇṇassa pitu vuḍḍhassa sāsanaṁ
         kālavāte atikkamma verambhānaṁ vasaṁ gato.
-------------------------------------------------
[page 038]
         Tassa puttā ca dārā ca ye caññe anujīvino
         sabbe byasanamāpātuṁ anovādakare dije.
         Evampi idha vuḍḍhānaṁ yo vākyaṁ nāvabujjhati
         atisīmaṁ caro ditto gijjho vātītasāsano
         sabbe byasanaṁ papponti akatvā buddhasāsananti.
  Imā tisso abhisambuddhagāthā.
      Tattha anujīvinoti taṁ nissāya anujīvanakā. Anovādakare
  dijeti tasmiṁpi migalope gijjhe ovādaṁ akaronte sabbepi te
  tena saddhiṁ atikkamitvā sīmaṁ gantvā vināsaṁ pāpuṇiṁsu. Evampīti
  bhikkhave yathā so gijjho evaṁ yo aññopi gahaṭṭho vā
  pabbajito vā hitānukampakānaṁ buddhānaṁ vacanaṁ na gaṇhati sopi
  ayaṁ sīmaṁ atikkamitvā caranto ditto dappito gijjhova byasanaṁ
  pāpuṇātīti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi tadā migalopo dubbacabhikkhu ahosi aparaṇṇo
  pana ahamevāti.
                    Migalopajātakaṁ chaṭṭhamaṁ.
-------------------------------------------------
[page 039]
                      Sirikālakaṇṇijātakaṁ
      kā nu kālena vaṇṇenāti idaṁ satthā jetavane viharanto
  anāthapiṇḍikaṁ ārabbha kathesi.
      So hi sotāpattiphale patiṭṭhitakālato paṭṭhāya akhaṇḍāni
  pañca sīlāni rakkhati. Bhariyāpissa puttadhītaropi dāsāpi bhatiṁ
  gahetvā kammaṁ karontā kammakarāpi sabbe rakkhiṁsuyeva. Athekadivasaṁ
  bhikkhū dhammasabhāyaṁ kathaṁ samuṭṭhāpesuṁ āvuso anāthapiṇḍiko suci
  ceva suciparivāro ca hutvā caratīti. Satthā āgantvā kāya
  nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva pubbepi porāṇakapaṇḍitāpi
  suci ceva suciparivārā ca ahesunti vatvā tehi yācito atītaṁ āhara
      atīte bārāṇasiyaṁ brahmadatte rajjaṁ kārente bodhisatto
  seṭṭhī hutvā dānaṁ adāsi sīlaṁ rakkhi uposathakammaṁ kari
  bhariyāpissa pañca sīlāni rakkhati puttadhītaropi dāsakammakaraporisāpi
  rakkhanti. So suciparivāraseṭṭhītveva paññāyittha. Athekadivasaṁ
  so cintesi sace mayā suciparivārasīlo koci āgamissati tassa
  mama nisīdanapallaṅkaṁ vā nipajjanasayanaṁ vā dātuṁ na yuttaṁ anucchiṭṭhaṁ
  aparibhuttaṁ dātuṁ vaṭṭatīti. Atha attano upaṭṭhāneyeva ekapassena
  aparibhuttaṁ pallaṅkañca sayanañca paññāpesi. Tasmiṁ samaye
-------------------------------------------------
[page 040]
  Cātummahārājikadevaloke virūpakkhamahārājassa dhītā kālakaṇṇī ca
  nāma dhataraṭṭhamahārājassa dhītā sirī ca nāmāti imā dve bahuṁ
  gandhamālaṁ ādāya anotatte kīḷissāmāti anotattatitthaṁ āgacchiṁsu.
  Tasmiṁ pana anotattadahe bahūni titthāni tesu buddhānaṁ titthe
  buddhāva nahāyanti paccekabuddhānaṁ titthe paccekabuddhāva nahāyanti
  bhakkhūnaṁ titthe bhikkhūva nahāyanti tāpasānaṁ titthe tāpasāva
  nahāyanti cātummahārājikādīsu chasu saggesu devaputtānaṁ titthe
  devaputtāva nahāyanti devadhītānaṁ titthe devadhītāva nahāyanti.
  Tatrīmā dve gantvā ahaṁ paṭhamaṁ nahāyissāmi ahaṁ paṭhamanti
  titthatthāya kalahaṁ kariṁsu. Kālakaṇṇī ahaṁ lokaṁ pālemi vicāremi
  tasmā paṭhamaṁ nahāyituṁ yuttamhīti vadati. Sirī ahaṁ mahārājassa
  issariyadāyikāya sammāpaṭipadāya ṭhitā tasmā paṭhamaṁ nahāyituṁ
  yuttamhīti vadati. Tā amhesu kaṁ paṭhamaṁ nahāyituṁ yuttarūpaṁ vā
  ayuttarūpaṁ vā cattāro mahārājā jānissantīti tesaṁ santikaṁ
  gantvā amhesu kā paṭhamaṁ anotattadahe nahāyituṁ yuttarūpāti
  pucchiṁsu. Dhataraṭṭhavirūpakkhā na sakkā amhehi vinicchitunti
  viruḷhakavessavaṇānaṁ bhāramakaṁsu. Te amhepi vinicchituṁ na sakkhissāma
  sakkassa pādamūlameva pesissāmāti tā sakkassa santikaṁ pesesuṁ.
  Sakko tāsaṁ vacanaṁ sutvā cintesi imā dvepi mama parisānaññeva
  dhītaro na sakkā mayā imaṁ aṭṭaṁ vinicchitunti. Atha sakko
  āha bārāṇasiyaṁ suciparivāro nāma seṭṭhī atthi tassa ghare
-------------------------------------------------
[page 041]
  Anucchiṭṭhāsanañceva anucchiṭṭhasayanañca paññattaṁ yā tattha nisīdituṁ
  vā sayituṁ vā labhati sā paṭhamaṁ nahāyituṁ yuttarūpāti. Taṁ
  sutvā kālakaṇṇī taṁkhaṇaññeva nīlavatthaṁ nivāsetvā nīlavilepanaṁ
  vilimpitvā nīlamaṇipilandhanaṁ pilandhitvā yantapāsāṇo viya devalokato
  otaritvā majjhimayāmasamanantarameva seṭṭhino pāsādassa upaṭṭhānadvāre
  sayanassa avidūre ṭhāne nīlaraṁsiṁ vissajjetvā ākāse aṭṭhāsi.
  Seṭṭhī oloketvā naṁ addasa saha dassanenevassa appiyā
  ahosi amanāpā. So tāya saddhiṁ sallapanto paṭhamaṁ gāthamāha
         kā nu kālena vaṇṇena na cāsi piyadassanā
         kā vā tvaṁ kassa vā dhītā kathaṁ jānemu taṁ mayanti.
      Tattha kālenāti nīlena. Vaṇṇenāti sarīravaṇṇena
  vatthābharaṇavaṇṇena ca. Na cāsi piyadassanāti dhātuso bhikkhave
  sattā saṁsarantīti vuttaṁ. Ayañca devadhītā anācārā dussīlā
  tasmā sā saha dassanenevassa appiyā jātā tenevamāha
  kā vā tvanti kā ca tvaṁ ayameva vā pāṭho.
      Taṁ sutvā kālakaṇṇī dutiyaṁ gāthamāha
         mahārājassahaṁ dhītā virūpakkhassa caṇḍiyā
         ahaṁ kālī alakkhikā kālakaṇṇīti maṁ vidū
         okāsaṁ yācito dehi vasemu tava santiketi.
-------------------------------------------------
[page 042]
      Tattha caṇḍiyāti kodhanā kodhanabhāvena hi mayhaṁ caṇḍīti
  nāmaṁ kariṁsu. Alakkhikāti nippaññā. Maṁ vidūti evaṁ maṁ
  cātummahārājikadevaloke jānanti. Vasemūti mayaṁ ajja ekarattiṁ tava
  santike vaseyyāma ekasmiṁ me anucchiṭṭhāsanasayane okāsaṁ dehīti.
      Taṁ sutvā tato bodhisatto tatiyaṁ gāthamāha
         kiṁ sīle kiṁ samācāre purise nivisase tuvaṁ
         puṭṭhā me kāli akkhāhi kathaṁ jānemu taṁ mayanti.
      Tattha nivisaseti tava citte nivisasi patiṭṭhahasi.
      Tato sā attano guṇaṁ kathentī catutthaṁ gāthamāha
         makkhī palāsī sārambhī issukī maccharī satho
         so mayhaṁ puriso kanto laddhaṁ yassa vinassatīti.
      Tassattho yo puriso attano kataguṇaṁ na jānāti
  guṇamakkhiko hoti attano kissamiñci kāraṇe kathite kiṁ ahaṁ etaṁ
  na jānāmīti yugaggāhaṁ gaṇhati aññehi kiñci kataṁ disvā
  sārambhavasena kāraṇuttaraṁ karoti pare lābhaṁ labhante na tussati
  mayhaṁ issariyaṁ paresaṁ mā hotu mayhameva hotūti sakasampattiṁ
  gahetvā parassa tiṇaggena telabindumpi na deti kerāṭiyalakkhaṇena
  samannāgato hutvā attano santakaṁ parassa adatvā tehi tehi
  upāyehi parasantakameva khādati yassa laddhaṁ dhanaṁ vā dhaññaṁ vā
  nassati na tiṭṭhati surādhutto vā akkhadhutto vā itthīdhutto
  vā hutvā laddhaṁ laddhaṁ vināsetiyeva ayaṁ etehi guṇehi
-------------------------------------------------
[page 043]
  Samannāgato puriso mayhaṁ kanto piyo manāpo evarūpe ahaṁ citte
  patiṭṭhahāmīti.
      Atha sā sayameva pañcamachaṭṭhamasattamāpi gāthā abhāsi
         kodhano upanāhī ca pisuṇo ca vibhedako
         kaṇṭhakavāco pharuso so me kantataro tato.
         Ajja suveti puriso sadatthaṁ nāvabujjhati
         ovajjamāno kuppati seyyaso atimaññati.
         Davappaluddho puriso sabbamittehi dhaṁsati
         so mayhaṁ puriso kanto tasmiṁ homi anāmayāti.
      Tā imināva nayena vitthāretabbā. Saṅkhepattho panettha
  kodhanoti appamattakenāpi kujjhanako. Upanāhīti parassa aparādhaṁ
  hadaye ṭhapetvā sucirenapi hi tassa anatthakārako. Pisuṇoti
  pisuṇavāco. Vibhedakoti appamattakenāpi mittabhindanako.
  Kaṇṭhakavācoti sadosavāco. Pharusoti thaddhavāco. Kantataroti so
  puriso mayhaṁ purimāpi kantataro piyataro. Ajja suveti idaṁ
  kammaṁ ajja kātabbaṁ idaṁ sve idaṁ tatiyadivasādīsūti evaṁ yo
  sadatthaṁ attano kiccaṁ nāvabujjhati na jānāti. Ovajjamānoti
  ovādiyamāno. Seyyaso atimaññatīti jātigottakulappadesasīlācāraguṇehi
  uttaritaraṁ uttamapuggalaṁ tvaṁ mayhaṁ kiṁ pahosīti atikkamitvā
  maññati. Davappaluddhoti rūpādīsu kāmaguṇesu nirantaradavena paluddho
  abhibhūto vasaṁ gatoti. Dhaṁsatīti tayā mayhaṁ kiṁ katanti
-------------------------------------------------
[page 044]
  Ādīni vatvā sabbeheva mittehi dhaṁsati parihāyati. Haṁ cathayāhīti
  ahaṁ etehi guṇehi samannāgato puggalo niddukkho nissoko
  hotīti taṁ labhitvā aññattha anālayā hutvā vasāmīti.
      Atha naṁ garahanto mahāsatto aṭṭhamaṁ gāthamāha
         apehi etto tvaṁ kāli netaṁ amhesu vijjati
         aññaṁ janapadaṁ gaccha nigame rājadhāniyoti.
      Tattha apehīti apagaccha. Netaṁ amhesūti etaṁ makkhādikaṁ
  tava piyabhāvakaraṇaṁ amhesu na vijjati natthi. Nigame rājadhāniyoti
  aññe nigamepi aññā rājadhāniyopi aññattha gaccha yattha mayaṁ
  taṁ na passāma tattha gacchāti dīpeti.
      Taṁ sutvā kālakaṇṇī taṁ atītā hutvā anantaraṁ gāthamāha
         ahampi cetaṁ jānāmi netaṁ tumhesu vijjati
         santi loke alakkhikā saṅgharanti bahuṁ dhanaṁ
         ahaṁ devo ca me bhātā ubho naṁ vidhamāmaseti.
      Tattha netaṁ tumhesūti yaṁ mama piyabhāvakaraṇaṁ makkhādikaṁ yena
  ahaṁ attanāpi samannāgatā taṁ tumhesu natthīti ahampi etaṁ
  jānāma. Santi loke alakkhikāti aññe pana bālā loke
  nissīlā nippaññā santi. Saṅgharantīti te nissīlā nippaññāpi
  samānā etehi makkhikādīhi bahuṁ dhanaṁ saṅgharanti piṇḍaṁ karonti.
  Ubho nanti taṁ pana etehi saṅgharitvā ṭhapitaṁ dhanaṁ ahañca mayhameva
  bhātā devo ca nāma devaputto te ubhopi ekato hutvā
-------------------------------------------------
[page 045]
  Vidhamāmase. Amhākaṁ pana devaloke bahū dibbaparibhogā atthi
  dibbāni sayanāni tvaṁ dadeyyāsi vā na vā ko me tayā
  panatthoti vatvā pakkāmi.
      Tassā pakkantakāle sirīdevadhītā suvaṇṇavaṇṇehi gandhavilepanehi
  suvaṇṇālaṅkārenāgantvā upaṭṭhānadvāre pītaraṁsiṁ vissajjetvā
  samehi pādehi samaṁ paṭhaviyaṁ patiṭṭhāya sagāravā aṭṭhāsi. Taṁ
  disvā mahāsatto paṭhamaṁ gāthamāha
         kā nu dibbena vaṇṇena paṭhabyā supatiṭṭhitā
         kā vā tvaṁ kassa vā dhītā kathaṁ jānemu taṁ mayanti.
      Tattha dibbenāti visiṭṭhena uttamena.
      Taṁ sutvā sirī dutiyaṁ gāthamāha
         mahārājassahaṁ dhītā dhataraṭṭhassa sirīmato
         ahaṁ sirī ca lakkhī ca bhūripaññāti maṁ vidū
         okāsaṁ yācito dehi vasemu tava santiketi.
      Tattha sirī ca lakkhī cāti sirīti ca lakkhīti ca ahamevaṁnāmā
  na aññā. Bhūripaññāti maṁ vidūti maṁ cātummahārājikadevaloke
  paṭhavīsamāya vipulāya paññāya samannāgatāti jānanti. Vasemu
  tava santiketi anucchiṭṭhāsane ceva anucchiṭṭhasayane ca ekarattiṁ
  vaseyyāma okāsaṁ me dehīti.
      Tato paraṁ bodhisatto āha
-------------------------------------------------
[page 046]
         Kiṁsīle kiṁsamācāre purise nivisase tuvaṁ
         puṭṭhā me lakkhi akkhāhi yathā jānemu taṁ mayaṁ.
                 Yo vāpi sīte athavāpi uṇhe
                 vātātape ḍaṁsasiriṁsape ca
                 uddhaṁ pipāsaṁ abhibhuyya sabbaṁ
                 rattindivaṁ yo satataṁ niyutto
                 kālāgatañca na hāpeti atthaṁ
                 so me manāpo nivase vatamhi.
                 Akkodhano mittavā cāgavā ca
                 sīlūpapanno asathojubhūto
                 saṅgāhako sakhilo saṇhavāco
                 mahattapattopi nivātavutti
                 tassāha pose vipulā bhavāmi
                 ummī samuddassa yathāpi vaṇṇaṁ.
                 Yo cāpi mitte athavā amitte
                 seṭṭhe sarikkhe athavāpi hīne
                 atthaṁ carantaṁ athavā anatthaṁ
                 āvī raho saṅgahameva vatte
                 vācaṁ na vajjā pharusaṁ kadāci
                 mattassa jīvassa ca tassa homi.
-------------------------------------------------
[page 047]
                 Etesa yo aññataraṁ labhetvā
                 kantā sirī majjati appamañño
                 taṁ dittarūpaṁ visame carantaṁ
                 karīsajātaṁva vivajjayāmi.
         Attanā kurute lakkhiṁ alakkhiṁ kurutattanā
         na hi lakkhiṁ alakkhiṁ vā añño aññassa kārakoti.
  Seṭṭhissa pucchā hoti siriyā visajjanaṁ.
      Tattha ḍaṁsasiriṁsape cāti ḍaṁsā vuccati piṅgalamakkhikā sabbā
  vā makkhikajātikā idha ḍaṁsāti adhippeto. Siriṁsapāti dīghajātikā.
  Ḍaṁsā ca siriṁsapā ḍaṁsasiriṁsapā tasmiṁ ḍaṁsasiriṁsape. Idaṁ vutta
  hoti yo mahāseṭṭhipuriso sīte vā uṇhe vā vātātape vā
  ḍaṁsasiriṁsape vā sati etehi sītādīhi pīḷiyamānopi etāni ceva
  sītādīni khuddaṁ pipāsañcāti sabbampetaṁ parissayaṁ abhibhuyya abhibhavitvā
  tiṇaṁ viya agaṇetvā rattindivaṁ kasivaṇijjādīsu ceva dānasīlādīsu ca satataṁ
  attano kammesu niyutto attānaṁ yojetvā vattati. Kālāgatañcāti
  kasikālādīsu kasiādīni dhanapariccāgasīlarakkhaṇadhammassavanādīsu
  kālesu ca dhanapariccajjanādibhedaṁ diṭṭhadhammasamparāye sukhāvahaṁ
  atthaṁ na hāpeti yuttapayuttakāle karotiyeva so mayhaṁ manāpo
  tasmiñca purise ahaṁ niccaṁ vasāmīti. Akkodhanoti adhivāsanakkhantiyā
  samannāgato. Mittavāti kalyāṇamittena samannāgato. Cāgavāti
  dhanapariccāgayutto. Saṅgāhakoti mittasaṅgahāamisasaṅgahadhammasaṅgahānaṁ
-------------------------------------------------
[page 048]
  Kārako. Sakhiloti muduvāco. Saṇhavācoti visaṭṭhavacano.
  Mahattapattopi nivātavuttīti mahantaṁ ṭhānaṁ vipulaṁ issariyaṁ pattopi
  yasena anuddhato nīcavutti paṇḍitānaṁ ovādakaro hoti. Tassāha
  poseti tasmiṁ ahaṁ purise. Vipulā bhavāmīti akhuddakā homi so
  hi mahatiyā siriyā padaṭṭhāno. Ummī samuddassa yathāpi vaṇṇanti
  yathā nāma samuddassa vaṇṇaṁ olokentānaṁ uparupari āgacchamānā
  ummi vipulā viya khāyati evāhaṁ tasmiṁ puggale vipulā homīti
  dīpeti. Āvī rahoti sammukhā ca parammukhā ca. Saṅgahameva
  vatteti etasmiṁ mittādibhede puggale catubbidhasaṅgahameva vatteti
  pavatteti. Na vajjāti yo kadāci kismiṁci kāle pharusavacanaṁ na
  vadeyya madhuravacanova hoti. Matassa jīvassāti tassāhaṁ puggalassa
  matassapi jīvantassapi bhajitā homi. Idha lokepi paralokepi tādisameva
  bhajāmīti dasseti. Etesa yoti etesaṁ sītābhibhavanādīnaṁ heṭṭhā
  vuttaguṇānaṁ yo puggalo ekaṁpi guṇaṁ pamajjati pamussati punappunaṁ
  nānuyuñjatīti attho. Sirīti kantā sirī kantasiri. Kantaṁ sirinti
  tayopi pāṭhā. Tesaṁ vasena ayaṁ atthayojanā yo puggalo
  siriṁ labhitvā kantā me siri yathāṭhāne ṭhitāti etesaṁ aññataraṁ
  guṇaṁ pamajjati pamussati. Yo vā puggalo kantasiri viya siriṁ
  icchanto etesaṁ guṇānaṁ aññataraṁ labhitvā pamajjati. Yo vā
  puggalo labhitvā kantaṁ manāpaṁ siriṁ etesaṁ guṇānaṁ aññataraṁ
  pamajjati. Appapaññoti nippañño. Taṁ dittarūpaṁ visame carantanti
-------------------------------------------------
[page 049]
  Ahaṁ ādittasabhāvaṁ kāyaduccaritādibhedaṁ visamaṁ carantaṁ sucijātiko
  manusso vā puggalo gūthakūpaṁ viya dūrato vivajjeyya evaṁ
  vissajjeyyāmīti. Añño aññassa kārakoti evaṁ sante lakkhiṁ
  vā alakkhiṁ vā añño puriso aññassa kārako nāma natthi.
  Yo koci attano lakkhiṁ vā alakkhiṁ vā karotīti.
      Evaṁ vatvā mahāsatto sirideviyā vacanaṁ sutvā abhinanditvā
  idaṁ anucchavikaṁ pallaṅkañca āsanañca tuyhaṁyeva anucchavikanti
  pallaṅke ca āsane ca nisīda ceva nipajja cāti āha. Sā
  tattha vasitvā paccūsakāle nikkhamitvā cātummahārājikadevaloke
  gantvā anotattadahe paṭhamaṁ nahāyituṁ alabhi 1-. Taṁpi sayanaṁ siridevatāya
  paribhuttabhāvena sirisayanaṁ nāma jātaṁ. Sirisayanassa ayaṁ vaṁso.
  Iminā kāraṇena yāvajjatanā sirisayananti vuccati.
      Satthā imaṁ dhammadesanaṁ āharitvā jātakaṁ samodhānesi tadā
  siridevī uppalavaṇṇā ahosi suciparivāraseṭṭhī pana ahamevāti.
                   Sirikālakaṇṇijātakaṁ sattamaṁ.

  *  *  *  *  *  *
  Footnote: 1 paṭhamaṁ nahāyi.
-------------------------------------------------
[page 050]
                        Kukkuṭajātakaṁ
      sucittapattacchādanāti idaṁ satthā jetavane viharanto ekaṁ
  ukkaṇṭhitabhikkhuṁ ārabbha kathesi.
      Taṁ hi bhikkhuṁ satthā kasmā ukkaṇṭhitosīti pucchitvā ekaṁ
  alaṅkatapaṭiyattaṁ itthiṁ disvā kilesavasena bhanteti vutte bhikkhu
  itthiyo nāma vañcetvā upalāpetvā attano vasaṁ gatakāle vināsaṁ
  pāpenti lolavilārī viya hontīti vatvā tuṇhī ahosi tena
  yācito atītaṁ āhari
      atīte bārāṇasiyaṁ brahamdatte rajjaṁ kārente bodhisatto
  araññe kukkuṭayoniyaṁ nibbattitvā anekasatakukkuṭaparivāro araññe
  vasati. Tassāvidūre ekā vilārikāpi vasati. Sā ṭhapetvā
  bodhisattaṁ sesakukkuṭe upāyena vañcetvā khādi. Bodhisatto tassā
  gahaṇaṁ na gacchati. Sā cintesi ayaṁ kukkuṭo ativiya satho
  amhākañca sathabhāvaṁ upāyakusalabhāvañca na jānāti imaṁ mayā
  bhariyā te bhavissāmīti upalāpetvā attano vasaṁ āgatakāle khādituṁ
  vaṭṭatīti. Sā tena nisinnarukkhamūlaṁ gantvā vaṇṇabhāsitapubbaṅgamāya
  vācāya taṁ yācamānā paṭhamaṁ gāthamāha
         sucittapattacchādana lambacūlavihaṅgama
         oroha dumasākhāya mudhā bhariyā bhavāmi teti.
-------------------------------------------------
[page 051]
      Tattha sucittapattacchādanāti sucittehi pattehi katacchādana.
  Mudhāti vinā mūlena na kiñci gahetvā ahaṁ bhariyā bhavāmi.
      Taṁ sutvā bodhisatto imāya mama sabbe ñātakā khāditā
  idāni maṁ upalobhetvā khāditukāmā uyyojessāmi nanti cintetvā
  dutiyaṁ gāthamāha
         catuppadi tvaṁ kalyāṇi dvipadāhaṁ manorame
         migī pakkhī asaṁyuttā aññaṁ pariyesa sāmikanti.
      Tattha migīti vilāriṁ sandhāyāha. Asaṁyuttāti jāyapatikā bhavituṁ
  asaṁyuttā asambandhā natthi tesaṁ īdiso sambandhoti dīpeti.
      Taṁ sutvā tato sā ayaṁ ativiya satho yenakenaci upāyena
  vañcetvā naṁ khādissāmīti cintetvā tatiyaṁ gāthamāha
         komārikā te hessāmi mañjukā piyabhāṇinī
         vinda maṁ ariyena vedena kalyāṇiṁ brahmacārininti.
      Tattha komārikāti ahaṁ ettakaṁ kālaṁ aññaṁ purisaṁ na jānāmi
  tava komārikā bhariyā bhavissāmīti vadati. Mañjukā piyabhāṇinīti
  tava madhurakathā piyabhāṇinīyeva bhavissāmi. Vinda manti paṭilabha maṁ.
  Ariyena vedenāti sundarena paṭilābhena ahampi hi ito pubbe
  purisasamphassaṁ na jānāmi tvaṁpi itthīsamphassaṁ na jānāsi iti
  pakatiyā brahmacāriniṁ maṁ niddosena lābhena labhasi maṁ icchasi atha
  me vacanaṁ na saddahasi dvādasayojanāya bārāṇasiyā
-------------------------------------------------
[page 052]
  Bheriñcārāpetvā ayaṁ mama dāsīti sāva maṁ attano dāsiṁ katvā gaṇhāti
  vadati.
      Taṁ sutvā tato bodhisatto imaṁ tajjetvā palāpetuṁ vaṭṭatīti
  cintetvā catutthaṁ gāthamāha
         kuṇapādi lohitape cori kukkuṭapothini
         na tvaṁ ariyena vedena mamaṁ bhattāramicchasīti.
      Tattha na tvaṁ ariyenāti tvaṁ ariyena brahmacariyavāsena lābhena
  na maṁ bhattāraṁ icchasi vañcetvā pana khāditukāmāsi nassa
  pāpeti taṁ palāpesi.
      Sā pana palāyitvā gantvā puna oloketumpi na visahīti.
  Imā abhisambuddhagāthā abhāsi
         evampi caturā nārī disvāna pavaraṁ naraṁ
         nenti saṇhāhi vācāhi vilārī viya kukkuṭaṁ.
         Yo ca uppatitaṁ atthaṁ na khippamanubujjhati
         amittavasamanveti pacchā ca manutappati.
         Yo ca uppatitaṁ atthaṁ khippameva nibodhati
         muccate sattusambādhā kukkuṭova vilāriyāti.
  Imā abhisambuddhagāthā.
      Tattha caturāti cāturiyena samannāgatā. Nārīti itthiyo.
  Nentīti attano vasaṁ upanenti. Vilārī viyāti yathā sā vilārī
  taṁ kukkuṭaṁ netaṁ vāyami evaṁ aññā nāriyo nentiyeva. Uppatitaṁ
-------------------------------------------------
[page 053]
  Atthanti uppannaṁ kiñcideva atthaṁ. Na bujjhatīti yathāsabhāvena na
  jānāti pacchā ca anutappati. Kukkuṭovāti yathā so ñāṇasampanno
  kukkuṭo vilārito mutto evaṁ sattusambādhato muccatīti attho.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne ukkaṇṭhitabhikkhu sotāpattiphale patiṭṭhahi
  tadā kukkuṭarājā pana ahameva ahosīti.
                     Kukkuṭajātakaṁ aṭṭhamaṁ.
                       Dhammaddhajajātakaṁ
      dhammaṁ caratha ñātayoti idaṁ satthā jetavane viharanto ekaṁ
  kuhakabhikkhuṁ ārabbha kathesi.
      Tadā hi satthā na bhikkhave ayaṁ idāneva kuhako pubbepi
  kuhakoyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sakuṇayoniyaṁ nibbattitvā vayappatto sakuṇasaṅghaparivuto samuddamajjhe
  dīpake vasi. Athekacce kāsikaraṭṭhavāsino vāṇijā disākākaṁ
  gahetvā nāvāya samuddaṁ pakkhandiṁsu. Samuddamajjhe nāvā pabhijjate.
  So disākāko taṁ dīpakaṁ gantvā cintesi ayaṁ mahāsakuṇasaṅgho
  mayā kuhakakammaṁ katvā etesaṁ aṇḍakāni ceva chāpake ca varaṁ
  varaṁ khādituṁ vaṭṭatīti. So otaritvā sakuṇasaṅghassa majjhe mukhaṁ
-------------------------------------------------
[page 054]
  Vivaritvā ekena pādena paṭhaviyaṁ aṭṭhāsi. Ko nāma tvaṁ sāmīti
  sakuṇehi puṭṭho ahaṁ dhammiko nāmāti āha. Kasmā pana
  ekena pādena ṭhitosīti. Mayā dutiye pāde nikkhitte paṭhavī
  dhāretuṁ na sakkotīti. Atha kasmā mukhaṁ vivaritvā tiṭṭhasīti.
  Ahaṁ aññaṁ āhāraṁ na khādāmi vātameva khādāmīti evañca pana
  vatvā te sakuṇe āmantetvā ovādaṁ vo dassāmi taṁ suṇāthāti
  tesaṁ ovādavasena paṭhamaṁ gāthamāha
         dhammaṁ caratha ñātayo dhammaṁ caratha bhaddaṁ vo
         dhammacārī sukhaṁ seti asmiṁ loke paramhi cāti.
      Tattha dhammaṁ carathāti kāyasucaritādibhedaṁ dhammaṁ karotha.
  Ñātayoti te ālapati. Dhammaṁ caratha bhaddaṁ voti ekavāraṁ
  caritvā mā osakkatha punappunaṁ caratheva bhaddaṁ vo bhavissati.
  Sukhaṁ setīti desanāsīsametaṁ. Dhammacārī paramaṁ sukhaṁ tiṭṭhati nisīdati
  gacchati sayati sabbiriyāpathesu sukhito hotīti dīpeti.
      Sakuṇā ayaṁ kāko kuhaññena aṇḍakāni khādituṁ evaṁ
  vadatīti ajānitvā taṁ dussīlaṁ vaṇṇentā dutiyaṁ gāthamāhaṁsu
         bhaddako vatāyaṁ pakkhī dijo paramadhammiko
         ekapādena tiṭṭhanto dhammamevānusāsatīti.
      Tattha dhammamevāti sabhāvameva. Anusāsatīti kathesi.
      Sakuṇā tassa dussīlassa saddahitvā tvaṁ kira sāmi aññaṁ
  gocaraṁ na gaṇhasi vātameva bhakkhasi tenahi amhākaṁ
-------------------------------------------------
[page 055]
  Aṇḍakāni ca chāpake ca olokeyyāsīti vatvā gocarāya gacchanti.
  So pāpo tesaṁ gatakāle aṇḍakāni ca chāpake ca kucchipūraṁ
  khāditvā tesaṁ āgatakāle upasantupasanto hutvā mukhaṁ vivaritvā
  ekena pādena tiṭṭhati. Sakuṇā āgantvā puttake apassantā
  ko nu kho khādatīti mahāsaddena viravanti ayaṁ kāko dhammikoti
  tasmiṁ āsaṅkamattampi na karonti. Athekadivasaṁ mahāsatto cintesi
  idha pubbe koci paripantho natthi imassa āgatakālato paṭṭhāya
  jāto imaṁ pariggaṇhituṁ vaṭṭatīti. So sakuṇehi saddhiṁ gocaraṁ
  gacchanto viya hutvā nivattitvā paṭinanaṭṭhāne aṭṭhāsi. Kākopi
  gatā sakuṇāti nirāsaṅko hutvā uṭṭhāya gantvā aṇḍakāni ca
  chāpake ca khāditvā punāgantvā mukhaṁ vivaritvā ekapādena
  aṭṭhāsi. Sakuṇarājā sakuṇesu āgatesu sabbe sannipātāpetvā
  ahaṁ vo ajja puttakānaṁ paripanthaṁ pariggaṇhanto imaṁ pāpakākaṁ
  khādantaṁ addasaṁ etha naṁ gaṇhāmāti sakuṇasaṅghe āmantetvā
  samparivārāpetvā sace pana palāyati gaṇheyyātha nanti vatvā
  avasesagāthā abhāsi
         nāssa sīlaṁ vijānātha anaññāya pasaṁsatha
         bhutvā aṇḍañca chāpe ca dhammo dhammoti bhāsati.
         Aññaṁ bhaṇati vācāya aññaṁ kāyena kubbati
         vācāya no ca kāyena na taṁ dhammaṁ adhiṭṭhito.
-------------------------------------------------
[page 056]
         Vācāya sakhilo hoti manopaviduggo siyā
         paṭicchanno kūpassayo kaṇhasappova dhammaddhajo
         gāmanigamāsu sādhu sammato dujjāno ayaṁ
         purisena bālisena.
         Imaṁ tuṇḍehi pakkhehi pādā himaṁ viheṭhatha
         chavaṁ himaṁ vināsetha nāyaṁ saṁvāsanārahoti.
      Tattha nāssa sīlanti na assa sīlaṁ. Anaññāyāti ajānitvā.
  Bhutvāti khāditvā. Vācāya no ca kāyenāti ayaṁ hi
  vacaneneva dhammaṁ carati kāyena ca pana na karoti. Na taṁ dhammaṁ
  adhiṭṭhitoti tasmā jānitabbo yathāyaṁ dhammaṁ bhaṇati na taṁ adhiṭṭhito
  na tasmiṁ dhamme patiṭṭhito. Vācāya sakhiloti vacanena mudu.
  Manopaviduggoti manasā paviduggo duppavedito. Paṭicchannoti
  yasmiṁ vile sayati tena channo. Kūpassayoti vilāsayo.
  Dhammaddhajoti sucaritadhammaddhajaṁ katvā vicaraṇena dhammaddhajo.
  Gāmanigamāsu sādhūti gāmesu ceva nigamesu ca sādhu. Sammatoti
  bhaddakoti sambhāvito. Dujjānoti ayaṁ evarūpo dussīlo
  paṭicchannakammanto bālisena añāṇena purisena na sakkā jānituṁ.
  Pādā himanti attano attano pādena ca imaṁ. Viheṭhathāti paharatha.
  Chavanti lāmakaṁ. Nāyanti ayaṁ amhehi saddhiṁ ekasmiṁ ṭhāne saṁvāsaṁ
  na arahatīti.
      Evañca pana vatvā sakuṇajeṭṭhako sayameva laṅghitvā tassa
-------------------------------------------------
[page 057]
  Sīsaṁ tuṇḍena pahari. Avasesā sakuṇā tuṇḍanakhapādapakkhehi
  pahariṁsu. So tattheva jīvitakkhayaṁ pāpuṇi.
      Satthā imaṁ dhammadesanaṁ āharitvā jātakaṁ samodhānesi tadā
  kuhakakāko idāni kuhakabhikkhu ahosi sakuṇarājā pana ahamevāti.
                    Dhammaddhajajātakaṁ navamaṁ.
                      Nandiyamigarājajātakaṁ
      sace brāhmaṇa gacchasīti idaṁ satthā jetavane viharanto ekaṁ
  mātuposakaṁ bhikkhuṁ ārabbha kathesi.
      Taṁ hi satthā saccabhira tvaṁ bhikkhu gihī posesīti pucchitvā
  saccaṁ bhanteti vutte kinte hontīti vutte mātāpitaro me
  bhanteti vutte sādhu sādhu bhikkhu porāṇakapaṇḍitānaṁ vaṁsaṁ pālesi
  porāṇakapaṇḍitā hi tiracchānayoniyaṁ nibbattitvāpi mātāpitūnampi
  jīvitaṁ adaṁsūti vatvā atītaṁ āhari
      atīte kosalaraṭṭhe sākete kosalarāje rajjaṁ kārente
  bodhisatto migayoniyaṁ nibbattitvā vayappatto nandiyamigo nāma hutvā
  sīlācārasampanno mātāpitaro posesi. Tadā kosalarājā
  migacittakova ahosi. So pana manussānaṁ kasikammādīni kātuṁ adatvā
  mahāparivāro devasikaṁ migavadhaṁ gacchati. Manussā sannipatitvā
  ayyā ayaṁ rājā amhākaṁ kammacchedaṁ karoti gharāvāsopi nassati
-------------------------------------------------
[page 058]
  Yannūna mayaṁ añjanavanauyyānaṁ parikkhipitvā dvāraṁ yojetvā pokkharaṇiṁ
  khanitvā tiṇāni ropetvā daṇḍamuggarādihatthā araññaṁ pavisitvā
  gumbe paharantā mige nīharitvā parivāretvā gorūpāni viya vajjaṁ
  uyyāne pavesetvā dvāraṁ pidahitvā rañño ārocetvā attano
  kammaṁ kareyyāmāti mantayiṁsu. Ettheso upāyoti sabbe ekacchandā
  hutvā uyyānaṁ sajjetvā araññaṁ pavisitvā yojanamattaṁ ṭhānaṁ
  parikkhipiṁsu. Tasmiṁ khaṇe eko nandiyo ekasmiṁ khuddake
  gumbe mātāpitaro gahetvā bhūmiyaṁ nipanno hoti. Manussā
  nānāphalakāvudhahatthā bāhunā bāhuṁ pīḷetvā taṁ gumbaṁ parikkhipiṁsu.
  Athekacce mige olokentā taṁ gumbaṁ pavisiṁsu. Nandiyo te disvā ajja
  mayā jīvitaṁ pariccajitvā mātāpitūnaṁ jīvitadānaṁ dātuṁ vaṭṭatīti cintetvā
  uṭṭhāya mātāpitaro vanditvā ammatāta ime manussā imaṁ gumbaṁ
  pavisitvā amhe tayopi passissanti tumhe ekena upāyena jīveyyātha
  jīvitaṁ vo seyyo ahaṁ tumhākaṁ jīvitadānaṁ datvā manussehi
  gumbapariyante ṭhatvā gumbe pahaṭamatteyeva nikkhamissāmi atha te
  imasmiṁ khuddakagumbe ekoyeva migo bhavissatīti maññamānā gumbaṁ
  na pavisanti tumhe appamattā hothāti mātāpitaro khamāpetvā
  gamanasajjo aṭṭhāsi. So manussehi gumbapariyante ṭhatvā
  unnāditvā gumbe pahaṭamatteyeva tato nikkhami. Te ekovettha
  migo bhavissatīti gumbaṁ na pavisiṁsu. Atha nandiyo gantvā migānaṁ
  antare pāvisi. Manussā parivāretvā sabbamige uyyānaṁ pavesetvā
-------------------------------------------------
[page 059]
  Dvāraṁ thaketvā rañño ārocetvā sakasakaṭṭhānāni gamiṁsu.
  Tato paṭṭhāya rājā sayameva gantvā ekaṁ migaṁ vijjhitvā taṁ
  gahetvā ehīti ekaṁ pesetvā vā āharāpesi. Atha migā vāraṁ
  ṭhapayiṁsu. Pattavāro migo ekamantaṁ tiṭṭhati. Taṁ vijjhitvā
  gaṇhanti. Nandiyo pokkharaṇiyaṁ pānīyaṁ pivati tiṇāni khādati.
  Vāro panassa na tāva pāpuṇāti. Atha bahūnaṁ divasānaṁ accayena
  tassa mātāpitaro taṁ daṭṭhukāmā hutvā amhākaṁ putto
  nandiyamigarājā nāgabalo thāmasampanno sace jīvati avassaṁ vatiṁ
  laṅghetvā amhākaṁ dassanatthāya āgamissati sāsanamassa
  pesessāmāti cintetvā maggasamīpe ṭhatvā ekaṁ brāhmaṇaṁ disvā
  ayya kahaṁ gacchasīti mānusikāya vācāya pucchitvā sāketanti vutte
  puttassa sāsanaṁ pahiṇantā paṭhamaṁ gāthamāhaṁsu
         sace brāhmaṇa gacchasi sāketaṁ añjanavanaṁ
         vajjāsi nandiyaṁ nāma puttaṁ amhāka orasaṁ
         mātāpitā ca te vuḍḍhā te taṁ icchanti passitunti.
      Tassattho sace tvaṁ brāhmaṇa sāketaṁ gacchasi sākete
  añjanavanaṁ nāma uyyānaṁ atthi tattha amhākaṁ putto nandiyo
  nāma migo atthi taṁ vadeyyāsi mātāpitaro te vuḍḍhā yāva
  na maranti tāva taṁ passituṁ icchantīti.
      So sādhūti sampaṭicchitvā sāketaṁ gantvā punadivase uyyānaṁ
  pavisitvā nandiyamigo nāma kataroti pucchi. Migo āgantvā
-------------------------------------------------
[page 060]
  Tassa samīpe ṭhatvā ahanti āha. Brāhmaṇo tamatthaṁ ārocesi.
  Nandiyo taṁ sutvā gaccheyyāmahaṁ brāhmaṇa vatiṁ laṅghitvā
  na gaccheyyaṁ mayā pana rañño santakaṁ nivāpapānabhojanaṁ bhuttaṁ taṁ
  me iṇaṭṭhāne ṭhitaṁ imesañca migānaṁ majjhe ciraṁ vuṭṭhosmi tassa
  me rañño ceva etesañca sotthibhāvaṁ akatvā attano balaṁ
  adassetvā gamanaṁ nāma na yuttaṁ attano pana vāre sampatte ahaṁ
  etesaṁ sotthibhāvaṁ katvā sukhito āgacchissāmīti imamatthaṁ pakāsento
  dve gāthā abhāsi
         bhuttā mayā nivāpāni rājino pānabhojanaṁ
         taṁ rājapiṇḍaṁ avabhuttuṁ nāhaṁ brāhmaṇamussahe.
         Odahissāmahaṁ passaṁ khurapāṇissa rājino
         tadāhaṁ sukhito mutto api passemu mātaranti.
      Tattha nivāpānīti tesu tesu ṭhānesu nivutāni nivāpāni.
  Pānabhojananti pānīyañca avasesatiṇañca. Taṁ rājapiṇḍanti taṁ
  rañño santakaṁ saṅkaḍḍhitvā samodhānakaṭṭhena piṇḍaṁ. Avabhuttunti
  dubbhuttaṁ bhuñjituṁ. Rañño hi kiccaṁ anipphādento taṁ avabhuttaṁ
  bhuñjati nāma svāhaṁ evaṁ avabhuttuṁ na ussahāmīti vadati.
  Brāhmaṇamussaheti ettha brāhmaṇāti ālapanaṁ makāro pana
  padasandhivasena vutto. Odahissāmahaṁ passaṁ khurapāṇissa rājinoti
  ahaṁ brāhmaṇa attano vāre sampatte khurappaṁ sannahitvā āgatassa
  rañño migayūthato nikkhamitvā ekamantaṁ ṭhatvā maṁ vijjha mahārājāti
-------------------------------------------------
[page 061]
  Vatvā attano mahāphāsukapassaṁ odahissāmi. Sukhito muttoti
  tadā ahaṁ maraṇabhayā mutto sukhito niddukkho raññā anuññāto
  api nāma mātaraṁ passeyyanti.
      Taṁ sutvā brāhmaṇo pakkāmi. Aparabhāge tassa vāradivase
  rājā mahantena parivārena uyyānaṁ āgacchi. Mahāsatto ekamante
  aṭṭhāsi. Rājā migaṁ vijjhissāmīti khurappaṁ sannahi. Mahāsatto
  yathā aññe maraṇabhayatajjitā palāyanti evaṁ apalāyitvā nibbhayo
  hutvā mettaṁ purecārikaṁ katvā mahāphāsukapassaṁ odahitvā niccalova
  aṭṭhāsi. Rājā tassa mettānubhāvena saraṁ vissajjetuṁ nāsakkhi.
  Mahāsatto kiṁ mahārāja saraṁ na muccasi muñcāhīti āha.
  Na sakkomi migarājāti. Tenahi guṇavantānaṁ guṇaṁ jānatha
  mahārājāti. Tadā rājā bodhisatte pasīditvā dhanuṁ chaḍḍetvā
  idaṁ acittakaṁ kaliṅgarakaṇḍaṁpi tāva tava guṇaṁ jānāti sacittako
  manussabhūtopi ahaṁ na jānāmi mayhaṁ khama abhayaṁ te dammīti
  āha. Mahārāja mayhaṁ tāva abhayaṁ desi ayaṁ uyyāne migagaṇo
  kiṁ karissatīti. Etesaṁpi abhayaṁ dammīti. Evaṁ mahāsatto
  nigrodhajātake vuttanayeneva sabbesaṁ araññamigānaṁ ākāsagatasakuṇānaṁ
  jalacaramacchānaṁ ca abhayaṁ dāpetvā rājānaṁ pañcasu sīlesu
  patiṭṭhāpetvā mahārāja raññā nāma agatigamanaṁ pahāya dasa rājadhamme
  akopentena dhammena samena rajjaṁ kāretuṁ vaṭṭatīti
-------------------------------------------------
[page 062]
         Dānaṁ sīlaṁ pariccāgaṁ ājjavaṁ maddavaṁ tapaṁ
         akkodhaṁ avihiṁsañca khantī ca avirodhanaṁ
         iccete kusale dhamme ṭhite passāhi attani
         tato te jāyate pīti somanassañcanappakanti
  evaṁ vutte rājadhamme gāthābandheneva dassetvā katipāhaṁ rañño
  santike vasitvā nagare sabbasattānaṁ abhayadānaṁ pakāsetuṁ suvaṇṇa-
  bheriñcārāpetvā appamatto hohi mahārājāti vatvā mātāpitūnaṁ
  dassanatthāya gato. Imā abhisambuddhagāthā honti
         migarājā pure āsiṁ kosalassa niketave
         mandiyo nāma nāmena abhirūpo catuppado.
         Taṁ maṁ vadhitumāgacchi dāyasmiṁ añjanāvane
         dhanuṁ ārajjaṁ katvāna usuṁ sandhāya kosalo.
         Tassāhaṁ odahiṁ passaṁ khurapāṇissa rājino
         tadāhaṁ sukhito mutto mātaraṁ daṭṭhumāgatoti.
      Tattha kosalassa niketaveti kosalassa rañño nikete vasanaṭṭhāne
  tassa santike araññasminti attho. Dāyasminti migānaṁ vasanatthāya
  dinnauyyāne. Ārajjaṁ katvānāti jiyāya saddhiṁ ekato hutvā
  āropetvāti attho. Sandhāyāti sannahitvā yojetvā. Odahinti
  oḍḍesiṁ. Mātraṁ daṭṭhumāgatoti desanāsīsametaṁ. Rañño
  dhammaṁ desetvā sabbasattānaṁ abhayatthāya suvaṇṇabheriñcārāpetvā
  mātāpitaro daṭṭhumāgatosmīti attho.
-------------------------------------------------
[page 063]
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne mātuposakabhikkhu sotāpattiphale patiṭṭhahi
  tadā mātāpitaro mahārājakulāni ahesuṁ brāhmaṇo sārīputto
  ahosi rājā ānando ahosi nandiyamigarājā pana ahamevāti.
                   Nandiyamigarājajātakaṁ dasamaṁ.
                    Āvāriyavaggo paṭhamo.
                       -----------
-------------------------------------------------
[page 064]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 065]
                      Khuraputtavaggavaṇṇanā
                        --------
                        khuraputtajātakaṁ
      saccaṁ kirevamāhaṁsūti idaṁ satthā jetavane viharanto purāṇa-
  dutiyikapalobhanaṁ bhikkhuṁ ārabbha kathesi.
      Taṁ hi bhikkhuṁ satthā saccaṁ kira tvaṁ bhikkhu ukkaṇṭhitosīti
  pucchitvā āma bhanteti kena ukkaṇṭhāpitosīti purāṇadutiyikāyāti
  vutte bhikkhu ayante itthī anatthakārikā pubbepi tvaṁ imaṁ
  nissāya aggiṁ pavisitvā maranto paṇḍite nissāya jīvitaṁ labhasīti
  vatvā atītaṁ āhari
      atīte bārāṇasiyaṁ senake nāma rāje rajjaṁ kārente bodhisatto
  sakkataṁ kāresi. Tadā senakassa rañño ekena nāgarājena saddhiṁ
  mittabhāvo hoti. So kira nāgarājā nāgabhavanā nikkhamitvā
  thale gocaraṁ gaṇhanto carati. Atha naṁ gāmadārakā disvā sappo
  ayanti leṇḍudaṇḍādīhi pahariṁsu. Rājā uyyānaṁ kīḷituṁ gacchanto
  disvā kiṁ ete dārakā karontīti pucchitvā ekaṁ sappaṁ
  paharantīti sutvā paharituṁ mā detha palāpetha neti palāpesi.
  Nāgarājā jīvitaṁ labhitvā nāgabhavanaṁ gantvā bahūni ratanāni ādāya
-------------------------------------------------
[page 066]
  Aḍḍharattikasamaye rañño sayanagharaṁ pavisitvā tāni ratanāni datvā
  mayā tumhe nissāya jīvitaṁ laddhanti raññā saddhiṁ mittabhāvaṁ
  katvā punappunaṁ gantvā rājānaṁ passati. So attano nāgamāṇavikāsu
  ekaṁ kāmesu atittaṁ nāgamāṇavikaṁ rakkhanatthāya rañño santike
  ṭhapesi. Yathā etaṁ na passasi tadā imaṁ mantaṁ parivatteyyāsīti
  tassa ekaṁ mantaṁ adāsi. So ekadivasaṁ uyyānaṁ gantvā
  nāgamāṇavikāya saddhiṁ pokkharaṇiyaṁ udakakīḷaṁ kīḷi. Nāgamāṇavikā ekaṁ udakasappaṁ
  disvā attabhāvaṁ vijahitvā tena saddhiṁ asaddhammaṁ paṭisevi. Rājā
  taṁ apassanto kahaṁ nu kho gatāti mantaṁ parivattitvā anācāraṁ
  karontiṁ disvā veḷupesikāya pahari. Sā kujjhitvā tato nāgabhavanaṁ
  gantvā kasmā āgatāsīti puṭṭhā tumhākaṁ sahāyo maṁ attano
  vacanaṁ agaṇhantiṁ piṭṭhiyaṁ paharīti pahāraṁ dassesi. Nāgarājā
  tattato ajānitvāva cattāro nāgamāṇavake āmantetvā gacchatha
  senakassa sayanagharaṁ pavisitvā nāsavāteneva naṁ bhusaṁ viya viddhaṁsethāti
  pesesi. Te gantvā rañño sirisayane nipannakāle gabbhaṁ pavisiṁsu.
  Tesaṁ pavisanavelāyameva rājā deviṁ āha jānāsi nu kho bhadde
  nāgamāṇavikāya gataṭṭhānanti. Na jānāmi devāti. Ajja sā
  amhākaṁ pokkharaṇiyaṁ kīḷanakāle attabhāvaṁ vijahitvā ekena udakasappena
  saddhiṁ anācāraṁ akāsi atha naṁ ahaṁ evaṁ mā karīti sikkhāpanatthāya
  veḷupesikāya pahariṁ sā nāgabhavanaṁ gantvā sahāyassa me aññaṁ
  kiñci kathetvā mettaṁ bhindeyya me bhayaṁ uppajjissatīti. Taṁ
-------------------------------------------------
[page 067]
  Sutvā nāgamāṇavakā tatova nivattitvā nāgabhavanaṁ gantvā nāgarājassa
  tamatthaṁ ārocesuṁ. So saṁvegappatto hutvā taṁ khaṇaññeva rañño
  sayanagharaṁ āgantvā tamatthaṁ ācikkhitvā khamāpetvā idaṁ me
  daṇḍakammanti sabbarutajānanaṁ nāma mantaṁ datvā ayaṁ mahārāja
  anaggho manto sace imaṁ mantaṁ aññassa adāsi datvāva
  aggiṁ pavisitvā mareyyāsīti āha. Rājā sādhūti sampaṭicchi.
  So tato paṭṭhāya kipillikānaṁpi saddaṁ jānāti. Tassekadivasaṁ mahātale
  nisīditvā madhuphāṇitehi khādanīyaṁ khādantassa ekaṁ madhuvinduñca phāṇita-
  vinduñca pūvakhaṇḍañca bhūmiyaṁ pati. Ekā kipillikā taṁ disvā
  rañño mahātale madhupāṭi bhinnā phāṇitakasaṭaṁ pūvakasaṭaṁ nikkujjitaṁ
  madhuphāṇitapūve khādathāti viravantī vicarati. Rājā tassā ravaṁ sutvā
  hasi. Rañño samīpe ṭhitā devī kiṁ nu kho disvā rājā
  hasīti cintesi. Tasmiṁ khādanīyaṁ khāditvā nahātvā pallaṅke nisinne
  ekaṁ makkhikaṁ sāmiko ehi bhadde kilesaratiyā ramissāmāti āha.
  Atha naṁ sā adhivāsehi tāva sāmi idāni rañño gandhe
  āharissanti tassa vilimpantassa pādamūle gandhacuṇṇaṁ patissati
  ahaṁ tattha vattetvā sugandhā bhavissāmi tato rañño piṭṭhiyaṁ
  nipajjitvā ramissāmāti āha. Rājā taṁpi saddaṁ sutvā hasi.
  Devīpi kiṁ nu kho disvā hasīti puna cintesi. Puna rañño
  sāyamāsaṁ bhuñjantassa ekaṁ bhattasiṭṭhaṁ bhūmiyaṁ pati. Kipillikā
  rājakule bhattasakaṭaṁ bhaggaṁ bhattaṁ bhuñjathāti viraviṁsu. Taṁ sutvā
-------------------------------------------------
[page 068]
  Rājā punapi hasi. Devīpi suvaṇṇakaṭacchuṁ gahetvā rājānaṁ parivisantī
  maṁ nu kho disvā rājā hasatīti vitakkesi. Sā raññā saddhiṁ
  sayanaṁ āruyha nipannakāle kiṁkāraṇā deva hasīti pucchi. So
  kinte mama hasitakāraṇenāti vatvā punappunaṁ nibandho kathesi.
  Atha naṁ sā tumhākaṁ jānanamantaṁ mayhaṁ dethāti vatvā na
  sakkā dātunti paṭikkhittāpi punappunaṁ nibandhi. Rājā sacāhaṁ imaṁ
  mantaṁ tuyhaṁ dassāmi marissāmīti āha. Marantopi mayhaṁ dehi
  devāti. Rājā mātugāmavasiko nāma hutvā sādhūti sampaṭicchitvā
  imissā mantaṁ datvā aggiṁ pavisissāmīti rathena uyyānaṁ pāyāsi.
  Tasmiṁ khaṇe sakko lokaṁ olokento imaṁ kāraṇaṁ disvā ayaṁ
  bālarājā mātugāmaṁ nissāya aggiṁ pavisissāmīti gacchati jīvitamassa
  dassāmīti sujaṁ asurakaññaṁ ādāya bārāṇasiṁ āgantvā taṁ ajikaṁ
  katvā attanā ajo hutvā mahājano mā passatūti adhiṭṭhāya
  rañño rathassa purato ahosi. Taṁ ajaṁ rājā ceva rathe yuttasindhavā
  ca passanti. Añño koci na passati. Ajo kathāya samuṭṭhāpanatthaṁ
  ajikāya saddhiṁ methunadhammaṁ paṭisevanto viya ahosi. Tameko rathe
  yuttasindhavo disvā samma aja mayaṁ pubbe ajā kira bālā
  ahirikāti asumhā na ca taṁ passimhā tvaṁ pana raho paṭicchannaṭ-
  ṭhāne kattabbaṁ anācāraṁ amhākaṁ ettakānaṁ passantānaññeva
  karosi na lajjasi taṁ no pubbe sutaṁ iminā diṭṭhena sametīti
  vatvā paṭhamaṁ gāthamāha
-------------------------------------------------
[page 069]
         Saccaṁ kirevamāhaṁsu kalakaṁ bāloti paṇḍitā
         passa bālo rahokammaṁ āvīkubbaṁ na bujjhatīti.
      Tattha kalakanti ajaṁ. Paṇḍitāti ñāṇasampannā taṁ bāloti
  vadanti saccaṁ kira vadanti. Passāti ālapanaṁ passathāti attho.
  Na bujjhatīti etaṁ kātuṁ na yuttanti na jānāti.
      Taṁ sutvā ajo dve gāthā abhāsi
         tvaṁ nu kho samma bālosi khuraputta vijānahi
         rajjuyāhi parikkhitto vaṅkoṭṭho ohitomukho.
         Aparaṁpi samma te bālyaṁ yo mutto na palāyasi
         so ca bālataro samma yaṁ tvaṁ vahasi senakanti.
      Tattha tvaṁ nu kho sammāti samma sindhava mayāpi kho tvaṁ
  bālataro. Khuraputtāti so kira gadrabhassa jātiko tena naṁ
  evamāha. Vijānahīti ahameva bāloti evaṁ jānāhi. Parikkhittoti
  yugena saddhiṁ givāya parikkhitto. Vaṅkoṭṭhoti vaṅkaoṭṭho.
  Ohitomukhoti mukhabandhanena pihitamukho. Mutto na palāyasīti yo
  tvaṁ rathato mutto samāno muttakāle palāyitvā araññaṁ na
  pavisasi taṁ te apalāyanaṁ aparaṁpi bālyaṁ. So ca bālataroti
  yaṁ tvaṁ senakaṁ vahasi so senako tayāpi bālataroti.
      Rājā tesaṁ ubhinnaṁpi kathaṁ jānāti tasmā taṁ suṇanto
  saṇikaṁ rathaṁ pesesi. Sindhavopi tassa kathaṁ sutvā puna catutthaṁ gāthamāha
-------------------------------------------------
[page 070]
         Yannu samma ahaṁ bālo ajarāja vijānahi
         atha kena senako bālo taṁ me akkhāhi pucchitoti.
      Tattha yanti karaṇatthe paccattaṁ. Nūti anussavatthe nipāto.
  Idaṁ vuttaṁ hoti samma ajarāja yena tāva tiracchānagato bhadrena
  kāraṇena ahaṁ bālo taṁ tvaṁ kāraṇaṁ jānāhi na sakkā etaṁ
  tayā ñātuṁ ahañhi tiracchānagatattāva bālo tasmā maṁ
  khuraputtāti ādīni vadanto suṭṭhu vadasi ayaṁ pana senako rājā
  kena kāraṇena bālo taṁ me kāraṇaṁ pucchito akkhāhīti.
      Taṁ ācikkhanto ajo pañcamaṁ gāthamāha
         uttamatthaṁ labhitvāna bhariyāya yo padassati
         tena jahissatattānaṁ sā cevassa na hessatīti.
      Tattha uttamatthanti sabbarutajānanamantaṁ. Tenāti tassā
  mantappadānasaṅkhātena kāraṇena taṁ datvā aggiṁ pavisanto
  attānañca jahissati sāvassa bhariyā na bhavissati tasmā esa
  tayā bālataro yo laddhayasaṁ rakkhituṁ na sakkotīti.
      Rājā tassa vacanaṁ sutvā ajarāja amhākaṁ sotthiṁ karontopi
  tvañcetaṁ karissasi kathehi tāva no kattabbayuttakanti āha.
  Atha naṁ ajarājā mahārāja imesaṁ sattānaṁ attato añño piyataro
  nāma natthi ekaṁ piyabhaṇḍaṁ nissāya attānaṁ nāsetuṁ laddhayasaṁ
  pahātuṁ na vaṭṭatīti vatvā chaṭṭhaṁ gāthamāha
-------------------------------------------------
[page 071]
                 Na piyammeti janinda tādiso
                 attaṁ niraṁkatva piyāni sevati
                 attāva seyyo paramāva seyyā
                 labbhā piyā ocitattena pacchāti.
      Tattha piyammeti piyaṁ me ayameva vā pāṭho. Idaṁ vuttaṁ
  hoti janinda tādiso yasamahatte ṭhito puggalo ekaṁ piyabhaṇḍi
  nissāya idaṁ piyammeti attaṁ niraṁkatvā attānaṁ chaḍḍetvā tāni
  piyāni na sevateva. Kiṁkāraṇā. Attāva seyyo paramāva
  seyyāti yasmā sataguṇena sahassaguṇena attāva seyyo pavaro
  uttamo paramāva seyyā paramā uttamā aññasmā piyabhaṇḍātaṁ
  attho. Ettha hi vakāropi kāraṇatthe nipātoti daṭṭhabbo. Labbhā
  piyā ocitattena pacchāti ocitattena hi vaḍḍhitattena purisena pacchā
  piyā nāma sakkā laddhuṁ na tassā kāraṇā attā nāsetabboti.
      Evaṁ mahāsatto rañño ovādaṁ adāsi. Rājā tussitvā
  ajarāja kuto āgatosīti pucchi. Sakko ahaṁ mahārāja tava
  anukampāya taṁ maraṇā mocetuṁ āgatosmīti. Devarāja ahaṁ etissā
  mantaṁ dassāmīti avacaṁ idāni kiṁ karomīti. Mahārāja tumhākaṁ
  ubhinnaṁpi vināsena kiccaṁ natthi sippassa upacāroti vatvā ekaṁ
  katipaye pahāre paharāpesi iminā upāyena na gaṇhissatīti.
  Rājā sādhūti sampaṭicchi. Mahāsatto rañño ovādaṁ datvā
  sakaṭṭhānameva gato. Rājā uyyānaṁ gantvā deviṁ pakkosāpetvā
-------------------------------------------------
[page 072]
  Āha gaṇhissasi bhadde mantanti. Āma devāti. Tenahi upacāraṁ
  karomīti. Ko upacāroti. Piṭṭhiyaṁ pahārasate pavattamāne
  saddaṁ kātuṁ na vaṭṭatīti. Sā mantalobhena sādhūti sampaṭicchi.
  Rājā coraghātake pakkosāpetvā kasā gāhāpetvā ubhosu passesu
  paharāpesi. Sā dve tayo pahāre adhivāsetvā tato paraṁ na
  me mantenatthoti viravi. Atha naṁ rājā tvaṁ maṁ māretvā
  mantaṁ gaṇhitukāmāti piṭṭhiyaṁ niccammaṁ katvā vissajjāpesi. Sā
  tato paṭṭhāya puna kathetuṁ nāsakkhi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā rājā ukkaṇṭhitabhikkhu ahosi devī purāṇadutiyikā
  asso sārīputto sakko devarājā pana ahamevāti.
                     Khuraputtajātakaṁ paṭhamaṁ.
                         Sūcijātakaṁ
      akakkasanti idaṁ satthā jetavane viharanto paññāpāramiṁ
  ārabbha kathesi. Vatthuṁ mahāummaṅgajātake āvībhavissati.
      Tadā pana satthā bhikkhū āmantetvā na bhikkhave idāneva
  pubbepi tathāgato paññavā upāyakusaloyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  kāsikaraṭṭhe kammārakule nibbattitvā vayappatto pariyodātasippo
-------------------------------------------------
[page 073]
  Ahosi. Mātāpitaro panassa daliddā. Tesaṁ gāmato avidūre
  añño sahassakuṭiko kammāragāmo tattha kammārasahassajeṭṭhako
  kammāro rājavallabho aḍḍho mahaddhano. Tassekā dhītā ahosi
  uttamarūpadharā devaccharapaṭibhāgā janapadakalyāṇī lakkhaṇehi samannāgatā.
  Sāmantagāmesu manussā vāsīpharasuphālapācanādikārāpanatthāya
  taṁ gāmaṁ gantvā yebhuyyena taṁ kumārikaṁ passanti. Te attano
  attano gāmaṁ gantvā nisinnaṭṭhānādīsu tassā rūpaṁ vaṇṇenti.
  Bodhisatto taṁ sutvā savanasaṁsaggena bajjhitvā pādaparicārikaṁ naṁ
  karissāmīti uttamajātikaṁ ayaṁ gahetvā ekaṁ sukhumaṁ gharasūciṁ katvā
  pāse vijjhitvā udake upalāpetvā aparaṁpi tathārūpameva tassā
  kosakaṁ katvā pāse vijjhitvā iminā niyāmena tassā satta kosake
  akāsi. Kathaṁ akāsīti na vattabbaṁ. Bodhisattānañhi ñāṇamahantatāya
  kāraṇaṁ ijjhati. So taṁ sūciṁ nāḷikāya pakkhipitvā ovaṭṭikāya
  katvā taṁ gāmaṁ gantvā kammārajeṭṭhakassa vasanavīthiṁ pucchitvā tattha
  gantvā dvāre ṭhatvā ko mama hatthato evarūpaṁ nāma sūciṁ
  mūlena kīṇituṁ icchatīti sūciṁ vaṇṇento jeṭṭhakakammārassa gharadvārasamīpe
  ṭhatvā paṭhamaṁ gāthamāha
         akakkasaṁ apharusaṁ kharadhotaṁ supāsiyaṁ
         sukhumaṁ tikhiṇaggañca ko sūciṁ ketumicchatīti.
      Tassattho mama phalassa vā tilakassa vā odhino vā
-------------------------------------------------
[page 074]
  Abhāvena akakkasaṁ maṭṭhatāya apharusaṁ kharena sarena pāsāṇena
  dhotattā kharadhotaṁ sundarena suvisuddhena pāsena samannāgatattā
  supāsiyaṁ saṇhatāya sukhumaṁ aggassa tikhiṇatāya tikhiṇaggaṁ sūciṁ
  mama hatthato mūlaṁ datvā ko kīṇituṁ icchatīti.
      Evañca pana vatvā punapi taṁ vaṇṇento dutiyaṁ gāthamāha
         sumajjañca supāsañca anupubbasuvattitaṁ
         ghanaghātimaṁ paṭitthaddhaṁ ko sūciṁ ketumicchatīti.
      Tattha sumajjanti kuruvindakacuṇṇena suṭṭhu majjitaṁ. Supāsanti
  saṇhena pāsavindakena viddhattā sundarapāsaṁ. Ghanaghātimanti yā
  ghātiyamānā adhikaraṇiṁ anupavisati ayaṁ ghanaghātimāti vuccati tādisīti
  attho. Paṭitthaddhanti thaddhaṁ amudukaṁ.
      Tasmiṁ khaṇe sā kumārikā bhuttapātarāsaṁ pitaraṁ darathapaṭippassambhanatthaṁ
  cullasayanake nipannaṁ tālavaṇṭena vījiyamānā bodhisattassa
  madhurasaddaṁ sutvā allapiṇḍamaṁsena hadaye pahaṭā viya ghaṭasahassena
  nibbāpitadarathā viya hutvā ko nu kho esa atimadhurena saddena
  kammārānaṁ vasanagāme sūciṁ vikkīṇāti kena nu kho kammena āgato
  jānissāmi nanti tālavaṇṭaṁ ṭhapetvā gehā nikkhamma bahi ālindake
  ṭhatvā tena saddhiṁ kathesi. Bodhisattānaṁ hi patthitaṁ nāma samijjhati.
  So hi tassāyeva atthāya taṁ gāmaṁ āgato. Sāyeva tena saddhiṁ
  kathentī māṇava sakalaraṭṭhavāsino sūciādīnamatthāya imaṁ gāmaṁ
  āgacchanti tvaṁ bālatāya kammāragāme sūciṁ vikketumicchasi sacepi
-------------------------------------------------
[page 075]
  Divasaṁ sūciyā vaṇṇaṁ bhāsissasi na taṁ te koci hatthato sūciṁ
  gaṇhissati sace mūlaṁ laddhuṁ icchasi aññaṁ gāmaṁ yāhīti vatvā
  dve gāthā abhāsi
         ito dāni patāyanti sūciyo balisāni ca
         koyaṁ kammāragāmasmiṁ sūciṁ vikketumicchati.
         Ito satthāni gacchanti kammantā vividhā puthū
         koyaṁ kammāragāmasmiṁ sūciṁ vikketumarahatīti.
      Tattha ito dānīti imasmiṁ raṭṭhe idāni sūciyo ca balisāni
  ca aññāni ca upakaraṇāni imamhā kammāragāmā. Patāyantīti
  nikkhamanti taṁtaṁ divasaṁ pattharantā gacchanti. Koyanti evaṁ sante
  ko ayaṁ imasmiṁ kammāragāme sūciṁ vikkīṇituṁ icchati. Satthānīti
  bārāṇasiyaṁ gacchantāni nānappakārāni satthānipi itova gacchanti.
  Vividhā puthūti nānappakārakā bahū kammantāpi sakalaraṭṭhavāsīnaṁ ito
  gahitaupakāraṇeheva pavattanti.
      Bodhisatto tassā vacanaṁ sutvā bhadde tvaṁ ajānantī
  añāṇena evaṁ vadesīti vatvā dve gāthā abhāsi
         sūciṁ kammāragāmasmiṁ vikketabbā pajānatā
         ācariyā pajānanti kammaṁ sukatadukkaṭaṁ.
         Imañca te pitā bhadde sūciṁ jaññā mayā kataṁ
         tayā ca maṁ nimanteyya yañcatthaññaṁ ghare dhananti.
      Tattha sūcinti vibhattivipallāso kato. Idaṁ vuttaṁ hoti sūci
-------------------------------------------------
[page 076]
  Nāma pajānatā paṇḍitena purisena kammāragāmasmiṁyeva vikketabbā.
  Kiṁkāraṇā. Ācariyā pajānanti kammaṁ sukatadukkaṭanti tassa
  sippassa ācariyā ca tasmiṁ tasmiṁ sippe sukatadukkaṭaṁ kammaṁ jānanti
  svāhaṁ kammārakammaṁ ajānantānaṁ gahapatikānaṁ gāmaṁ gantvā mama
  sūciyā sukatadukkaṭabhāvaṁ kathaṁ jānāpessāmi imasmiṁ pana gāme mama
  balaṁ jānāpessāmīti. Evaṁ bodhisatto imāya gāthāya attano
  balaṁ vaṇṇesi. Tayā ca maṁ nimanteyyāti bhadde sace tava pitā
  imaṁ mayā kataṁ sūciṁ īdisā vā esā evaṁ pākaṭāti jāneyya
  imaṁ te dhītaraṁ pādaparicārikaṁ dammi gaṇhāti nanti evaṁ tayā ca
  maṁ nimanteyya. Yañcatthaññaṁ ghare dhananti yañca aññaṁ saviññāṇakaṁ
  vā aviññāṇakaṁ vā ghare dhanaṁ atthi tena maṁ nimanteyya.
  Yañcassaññantipi pāṭho. Yañca assa ghare aññaṁ dhanaṁ atthīti attho.
      Kammārajeṭṭhako sabbaṁ tesaṁ kathaṁ sutvā ammāti dhītaraṁ
  pakkositvā kena saddhiṁ sallapasīti pucchi. Tāta eko puriso
  sūciṁ vikkīṇati tena saddhinti. So pakkosāhi nanti. Sā
  gantvā pakkosi. So bodhisatto gehaṁ pavisitvā kammārajeṭṭhakaṁ
  vanditvā aṭṭhāsi. Atha naṁ so kataragāmavāsikosīti pucchi.
  Asukagāmavāsikomhi asukakammārassa nāma puttoti. Kasmā
  idhāgatosīti. Sūcivikkīṇatthāyāti āha. Sūciṁ te passāmāti.
  Bodhisatto attano guṇaṁ sabbesaṁ majjhe pakāsetukāmo nanu ekakānaṁ
  volokitato sabbesaṁ majjhe volokituṁ varataranti āha. So sādhu
-------------------------------------------------
[page 077]
  Tātāti sabbe kammāre sannipātetvā tehi parivuto āhara
  tāta mayaṁ passāma te sūcinti āha. Ācariya ekaṁ adhikaraṇañca
  udakapuṇṇañca kaṁsathālaṁ āharāpethāti. So āharāpesi. Bodhisatto
  ovaṭṭikato sūcināḷikaṁ vivaritvā adāsi. Kammārajeṭṭhako tato
  sūciṁ nīharitvā ayaṁ tāta sūcīti pucchi. Nāyaṁ sūci sūcikosako
  esoti. So upadhārento nevantaṁ na koṭiṁ addasa. Bodhisatto
  āharāpetvā nakhena kosakaṁ apanetvā ayaṁ sūci ayaṁ kosakoti
  mahājanassa dassetvā sūciṁ ācariyassa hatthe kosakaṁ pādamūle
  ṭhapesi. Puna tena ayaṁ maññe tāta sūcīti vutto ayaṁpi na
  sūci sūcikosakoyevāti vatvā nakhena paharanto paṭipāṭiyā cha
  kosake kammārajeṭṭhakassa pādamūle ṭhapetvā ayaṁ sūcīti tassa
  hatthe ṭhapesi. Kammārasahassā aṅguliyo poṭhesuṁ celukkhepā
  pavattayiṁsu. Atha naṁ kammārajeṭṭhako tāta imāya sūciyā kiṁ
  balanti pucchi. Ācariya balavatā purisena adhikaraṇaṁ ukkhipāpetvā
  adhikaraṇiyā heṭṭhā udakapāṭiṁ ṭhapāpetvā adhikaraṇiyā majjhe
  imaṁ sūciṁ paharathāti. So tathā kāretvā adhikaraṇiyā majjhe
  sūciṁ agge pahari. Sā adhikaraṇiṁ vinivijjhitvā udakapiṭṭhe
  kesaggamattampi uddhaṁ vā adho vā ahutvā tiriyaṁ patiṭṭhāsi.
  Sabbe kammārā amhehi ettakaṁ kālaṁ kammārā nāma edisā
  hontīti sutavasenapi na sutapubbanti aṅguliyo poṭhetvā celukkhepasahassāni
  pavattayiṁsu. Kammārajeṭṭhako dhītaraṁ pakkosāpetvā
-------------------------------------------------
[page 078]
  Tasmiṁyeva ca parisamajjhe ayaṁ kumārikā tuyhaṁyeva anucchavikāti
  udakaṁ pātetvā adāsi. So aparabhāge kammārajeṭṭhakassa accayena
  tasmiṁ gāme kammārajeṭṭhako ahosi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi tadā kammārajeṭṭhakassa dhītā rāhulamātā
  ahosi paṇḍitakammāraputto pana ahamevāti.
                    Sūcijātakaṁ dutiyaṁ.
                      Tuṇḍilajātakaṁ
      navacchaddaketi idaṁ satthā jetavane viharanto ekaṁ maraṇabhīrukabhikkhuṁ
  ārabbha kathesi.
      So kira sāvatthīvāsī kulaputto sāsane pabbajitvā maraṇa-
  bhīruko ahosi. Appamattakampi sākhācalanaṁ daṇḍakapatanaṁ sakuṇa-
  catuppadasaddaṁ vā aññaṁ vā saddaṁ tathārūpaṁ sutvā maraṇabhayatajjito
  hutvā kucchiyaṁ paviṭṭhasadiso viya kampento vicarati. Bhikkhū dhammasabhāyaṁ
  kathaṁ samuṭṭhāpesuṁ āvuso asukabhikkhu kira maraṇabhīruko appamattakampi
  saddaṁ sutvā viravanto vicarati palāyati imesañca sattānaṁ
  maraṇameva dhuvaṁ jīvitaṁ adhuvanti yoniso manasikātabbanti. Satthā
  āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte taṁ bhikkhuṁ pakkosāpetvā saccaṁ
  kira tvaṁ bhikkhu maraṇabhīrukoti āma bhanteti tena paṭiññāte na
-------------------------------------------------
[page 079]
  Bhikkhave idāneva pubbepesa maraṇabhīrukoyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sūkariyā kucchimhi paṭisandhiṁ gaṇhi. Sūkarī paripuṇṇagabbhā dve
  potake vijāyi. Sā ekadivasaṁ te gahetvā ekasmiṁ āvāṭe
  nipajji. Athekā bārāṇasīgāmadvāravāsinī mahallikā itthī
  kappāsakkhettato pacchipūraṁ kappāsaṁ ādāya yaṭṭhiyā bhūmiṁ ākoṭentī
  āgacchi. Sūkarī taṁ saddaṁ sutvā maraṇabhayena puttake chaḍḍetvā
  palāyi. Mahallikā sūkarapotake disvā puttasaññaṁ paṭilabhitvā
  pacchiyaṁ pakkhipitvā gharaṁ netvā jeṭṭhassa mahātuṇḍilo kaniṭṭhassa
  cullatuṇḍiloti nāmaṁ katvā te puttake viya posesi. Te
  aparabhāge vaḍḍhitvā thūlasarīrā ahesuṁ. Mahallikā ime no
  mūlena dehīti vuccamānāpi puttā meti vatvā kassaci na deti.
  Athekasmiṁ chaṇakāle dhuttā suraṁ pivantā maṁse khīṇe kuto
  nu kho maṁsaṁ labhissāmāti vīmaṁsantā mahallikāya gehe sūkarānaṁ
  atthibhāvaṁ ñatvā suraṁ gahetvā tattha gantvā amma mūlaṁ
  gahetvā ekaṁ no sūkaraṁ dehīti āhaṁsu. Sā alaṁ tātā
  puttā me ete puttaṁ nāma maṁsaṁ khādanatthāya kīṇantānaṁ dadantā
  nāma na atthīti paṭikkhipi. Dhuttā amma manussānaṁ sūkarā
  nāma puttā na honti te dehi noti punappunaṁ yācantāpi
  alabhitvā mahallikaṁ suraṁ pāyetvā mattakāle amma sūkarehi kiṁ
  karissasi mūlaṁ gahetvā paribbayaṁ karohīti tassā hatthe kahāpaṇe
-------------------------------------------------
[page 080]
  Ṭhapayiṁsu. Sā kahāpaṇe gahetvā tātā mahātuṇḍilaṁ dātuṁ na
  sakkomi cullatuṇḍilaṁ pana gaṇhathāti āha. Kahaṁ soti.
  Asukasmiṁ gaccheti. Saddamassa dehīti. Āhāraṁ na passāmīti.
  Dhuttā mūlenekaṁ bhattapāṭiṁ āharāpesuṁ. Mahallikā taṁ gahetvā
  dvāre ṭhapitaṁ sūkaradoṇiṁ pūretvā doṇisamīpe aṭṭhāsi. Tiṁsamattā
  dhuttā pāsahatthā tattheva aṭṭhaṁsu. Mahallikā tāta cullatuṇḍila
  ehi reti tassa saddamadāsi. Taṁ sutvā mahātuṇḍilo ettakaṁ
  kālaṁ mama mātarā na cullatuṇḍilassa saddo dinnapubbo
  maññeva paṭhamaṁ saddāyati avassaṁ ajja amhākaṁ bhayaṁ uppannaṁ
  bhavissatīti aññāsi. So taṁ āmantetvā tāta mama mātā
  taṁ pakkosati gaccha tāva jānāhīti. So gacchā nikkhamitvā
  bhattadoṇisamīpe tesaṁ ṭhitabhāvaṁ disvā ajja me maraṇaṁ uppannanti
  maraṇabhayatajjito nivattetvā kampamāno bhātu santikaṁ gantvā
  saṇṭhāretuṁ nāsakkhi kampamāno paribbhamati. Mahātuṇḍilo taṁ
  disvā tāta tvaṁ pana ajja pavedhasi pavisanaṭṭhānaṁ olokesi
  kiṁ nāmetaṁ karosīti pucchi. So attanā diṭṭhakāraṇaṁ kathento
  paṭhamaṁ gāthamāha
                navacchaddake dāni diyyati
                puṇṇāyaṁ doṇi suvāminī ṭhitā
                bahuko jano pāsapāṇiko
                no ca kho me paṭibhāti bhuñjitunti.
-------------------------------------------------
[page 081]
      Tattha navacchaddake dāni diyyatīti bhātika pubbe amhākaṁ
  kuṇḍakayāgu vā ācāmabhattaṁ vā diyyati ajja ca navacchaddakaṁ
  navākāraṁ dāni diyyati. Puṇṇāyaṁ doṇīti ayaṁ amhākaṁ bhattadoṇi
  suddhabhattassa puṇṇā. Suvāminī ṭhitāti ayyāpi no tassāpi
  doṇiyā santike ṭhitā. Bahuko janoti na kevalañca aññopi
  bahuko jano pāsapāṇiko ṭhito. No ca kho me paṭibhātīti
  ayaṁ evaṁ etesaṁ ṭhitabhāvopi idaṁ bhattaṁ bhuñjituṁpi mayhaṁ na paṭibhāti
  na ruccatīti attho.
      Taṁ sutvā mahāsatto tāta cullatuṇḍila mama kira mātā
  ettheva sūkare posentā nāma yadatthaṁ poseti svāssā attho
  ajja matthakaṁ patto tvaṁ mā cintayīti vatvā madhurasarena buddhalīḷāya
  dhammaṁ desento dve gāthā abhāsi
                  tasasi bhamasi leṇamicchasi
                  atāṇosi kuhiṁ gamissasi
                  appossukko bhuñja tuṇḍila
                  maṁsatthāya posiyāmase.
                  Ogāha rahadaṁ akaddamaṁ
                  sabbasedamalaṁ pavāhaya
                  gaṇhāhi navaṁ vilepanaṁ
                  yassa gandho na kadāci chijjatīti.
-------------------------------------------------
[page 082]
      Tassa dasa pāramiyo āvajjetvā mettāpāramiṁ purecārikaṁ
  katvā paṭhamaṁ padaṁ udāharantasseva saddo sakalaṁ dvādasayojanikaṁ
  bārāṇasiṁ ajjhottharitvā gato. Sutasutakkhaṇeyeva rājauparājādayo
  ādiṁ katvā bārāṇasīvāsino āgamiṁsu. Anāgatāpi gehe ṭhitāva
  suṇiṁsu. Rājapurisā gacche bhinditvā bhūmiṁ samaṁ katvā vālikaṁ
  okiriṁsu. Dhuttānaṁ surāmado chijji. Pāse chaḍḍetvā dhammaṁ
  suṇamānāva aṭṭhaṁsu. Mahallikāyapi mado chijji. Mahāsatto
  mahājanassa majjhe cullatuṇḍilassa desanaṁ ārabbha kathesi.
      Tattha tasasi bhamasīti maraṇabhayena uttasasi teneva kilamanto
  bhamasi. Leṇamicchasīti patiṭṭhaṁ olokesi. Atāṇosīti tāta
  pubbe amhākaṁ mātā paṭisaraṇaṁ ahosi sā ajja nirāpekkhā
  amhe chaḍḍesi idāni kuhiṁ gamissasi. Ogāhāti ogāhaṁ.
  Ayameva vā pāṭho. Pavāhayāti pavāhehi. Na chijjatīti na
  nassati. Idaṁ vuttaṁ hoti sace maraṇato tasasi akaddamaṁ
  pokkharaṇiṁ otaritvā tava sarīre sabbaṁ sedañca malañca pavāhetvā
  niccasurabhigandhavilepanaṁ vilimpāhīti.
      Taṁ sutvā cullatuṇḍilo mayhaṁ bhātā evaṁ vadeti amhākañca
  vaṁso pokkharaṇiṁ otaritvā nahānaṁ sarīrato sedamalapavāhanaṁ purāṇaṁ
  vilepanaṁ hāretvā navasurabhigandhavilepanaggahaṇañca kismiñci
  kāle natthi kiṁ nu kho sandhāya bhātā maṁ evaṁ āhāti pucchanto
  catutthaṁ gāthamāha
-------------------------------------------------
[page 083]
                  Katamo nu rahado akaddamo
                  kiṁsu sedamalanti vuccati
                  katamañca navavilepanaṁ
                  kassa gandho na kadāci chijjatīti.
      Taṁ sutvā mahāsatto tenahi ohitasoto suṇāhīti buddhalīḷāya
  dhammaṁ desento imā gāthā abhāsi
                  dhammo rahado akaddamo
                  pāpaṁ sedamalanti vuccati
                  sīlañca navavilepanaṁ
                  tassa gandho na kadāci chijjati.
                  Nandanti sarīraghātino
                  na ca nandanti sarīradhārino
                  puṇṇāya puṇṇamāsiyā
                  ramamānāva jahanti jīvitanti.
      Tattha dhammoti pañca sīlāni dasa sīlāni tīṇi sucaritāni
  sattatiṁsabodhipakkhiyadhammā amatamahānibbānanti sabbopesa dhammo nāma.
  Akaddamoti rāgadosamohamānadiṭṭhikilesakaddamānaṁ abhāvena akaddamo.
  Iminā sesadhammato nibaṭṭetvā nibbānameva dasseti. Yāvatā
  bhikkhave dhammā saṅkhatā vā asaṅkhatā vā virāgo tesaṁ dhammānaṁ
  aggamakkhāyati yadidaṁ madanimmadano pipāsavinayo ālayasamugghāto
  vaṭṭūpacchedo taṇhakkhayo virāgo nirodho nibbānanti hi vuttaṁ.
-------------------------------------------------
[page 084]
  Tadeva dassento tāta cullatuṇḍila ahaṁ nibbānaṁ taḷākaṁ rahadota
  kathemi jātijarābyādhimaraṇādīni hi tattheva natthi sacepi maraṇato
  muñcitukāmo nibbānagāminīpaṭipadaṁ gaṇhāhīti upanissayapaccayavasena
  kira bodhisatto evaṁ kathesi. Pāpaṁ sedamalanti tāta cullatuṇḍila
  pāpaṁ sedamalasadisattā sedamalanti porāṇakapaṇḍitehi kathitaṁ. Taṁ
  panetaṁ ekavidhena pāpaṁ yadidaṁ manopadoso duvidhena pāpaṁ pāpakañca
  sīlaṁ pāpikā ca diṭṭhi tividhena pāpaṁ tīṇi duccaritāni catubbidhena
  pāpaṁ cattāri agatigamanāni pañcavidhena pāpaṁ pañca cetokhilā
  chabbidhena pāpaṁ cha agāravā sattavidhena pāpaṁ satta asaddhammā
  aṭṭhavidhena pāpaṁ aṭṭha micchattā navavidhena pāpaṁ nava āghātavatthūni
  dasavidhena pāpaṁ dasa akusalakammapathā bahuvidhena pāpaṁ rāgo doso
  mohoti evaṁ ekadukatikkādivasena vibhattā akusalā dhammā. Iti
  sabbaṁpetaṁ pāpaṁ sarīranissitasedamalasadisanti paṇḍitehi kathitaṁ. Sīlanti
  pañcasīlaṁ dasasīlaṁ catupārisuddhasīlaṁ. Idaṁ tāta sīlaṁ catujātikagandha-
  vilepanasadisanti vadanti. Tassāti tassa sīlassa gandho tīsu vayesu
  na kadāci chijjati sakalalokaṁ pattharitvā gacchati.
                  Na pupphagandho paṭivātameti
                  na candanaṁ tagara mallikā vā
                  satañca gandho paṭivātameti
                  sabbā disā sappuriso pavāyati.
-------------------------------------------------
[page 085]
        Candanaṁ tagaraṁ vāpi uppalaṁ atha vassikī
        etesaṁ gandhajātānaṁ sīlagandho anuttaro
        appamatto ayaṁ gandho yvāyaṁ tagaracandani
        yo ca sīlavataṁ gandho vāti devesu uttamoti.
  Nandanti sarīraghātinoti tāta cullatuṇḍila ime aññāṇā manussā
  madhuramaṁsaṁ khādissāma puttadāraṁpi khādāpessāmāti pāṇātipātaṁ karontā
  nandanti tussanti. Pāṇātipāto āsevito bhāvito bahulīkato
  nirayasaṁvattaniko hoti tiracchānayoni .pe. Pittivisayasaṁvattaniko hoti
  yo sabbalahuko pāṇātipātassa vipāko so manussabhūtassa appāyuka-
  saṁvattaniko hotīti imaṁ pāṇātipātādīnavaṁ na jānanti ajānantā
        madhuvā maññatī bālo yāva pāpaṁ na paccati
        yadā ca paccatī pāpaṁ atha (bālo) dukkhaṁ nigacchatīti
  madhurasaññino hutvā
        caranti bālā dummedhā amitteneva attanā
        karonti pāpakaṁ kammaṁ yaṁ hoti kaṭukapphalanti
  ettakampi na jānanti
        na taṁ kammaṁ kataṁ sādhu yaṁ hoti kaṭukapphalaṁ
        yassa assumukho rodaṁ vipākaṁ paṭisevatīti.
  Na ca nandanti sarīradhārinoti tāta cullatuṇḍila ye panete
  sarīradhārino sattā te attano maraṇe āgacchante ṭhapetvā
  sīhamigarājahatthājāniyāssājāniyakhīṇāsave avasesā bodhisattaṁ ādiṁ katvā
-------------------------------------------------
[page 086]
  Abhāyantā nāma natthi.
        Sabbe tasanti daṇḍassa sabbesaṁ jīvitaṁ piyaṁ
        attānaṁ upamaṁ katvā na haneyya na ghātayeti.
  Puṇṇāyāti guṇapuṇṇāya. Puṇṇamāsiyāti puṇṇacandassa yuttāya
  māsiyā pūretvā ṭhitāya. Tadā kira puṇṇamāsīuposathadivaso
  hoti. Ramamānāva jahanti jīvitanti tāta cullatuṇḍila mā soci
  mā paridevi maraṇaṁ nāma na tavayeva avasesānaṁpi atthi te
  bhāyanti yesaṁ abbhantare sīlādiguṇā natthi mayaṁ pana sīlācāra-
  sampannā puññavanto tasmā amhādisā sattā ramamānāva jahanti
  jīvitanti.
      Evaṁ mahāsatto madhurasarena buddhalīḷāya dhammaṁ desesi. Mahā-
  janakāyā satasahassaṅgulipoṭanā ca celukkhepā ca pavattayiṁsu.
  Sādhukārasaddapuṇṇo antalikkho ahosi. Bārāṇasīrājā bodhisattaṁ
  rajjena pūjetvā mahallikāya yasaṁ datvā ubhopi te gahetvā
  gandhodakena nahāpetvā vatthāni nivāsāpetvā gandhādīhi vilimpā-
  petvā givāsu maṇiratanāni pilandhāpetvā nagaraṁ netvā puttaṭṭhāne
  ṭhapetvā mahantena parivārena paṭijaggi. Bodhisatto rañño ca
  parijanassa ca pañca sīlāni adāsi. Sabbe bārāṇasīvāsino ca
  kāsikaraṭṭhavāsino ca dasa sīlāni pañca sīlāni rakkhiṁsu. Mahā-
  sattopi nesaṁ pakkhadivasesu dhammaṁ desesi vinicchaye nisīditvā aṭṭe
  tīresi. Tasmiṁ dharamāne kūṭakā nāma nāhesuṁ. Aparabhāge rājā
-------------------------------------------------
[page 087]
  Kālamakāsi. Mahāsattopi tassa sarīraparihāraṁ kāretvā vinicchaya-
  potthakaṁ likkhāpetvā imaṁ potthakaṁ olokentā aṭṭaṁ tīreyyāthāti
  vatvā mahājanassa dhammaṁ desetvā appamādena ovaditvā
  sabbesaṁ rodantānaṁ paridevantānañceva saddhiṁ cullatuṇḍilena araññaṁ
  pāvisi. Tadā bodhisattassa ovādo saṭṭhī vassasahassāni pavattati.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne so maraṇabhīruko bhikkhu sotāpattiphale
  patiṭṭhahi. Tadā rājā ānando ahosi cullatuṇḍilo maraṇabhīruko
  bhikkhu parisā buddhaparisā mahātuṇḍilo pana ahamevāti.
                     Tuṇḍilajātakaṁ tatiyaṁ.
                      Suvaṇṇakakkaṭakajātakaṁ
      siṅgamigoti idaṁ satthā veḷuvane viharanto ānandattherassa
  attano atthāya jīvitapariccāgaṁ ārabbha kathesi. Vatthuṁ yāva
  dhanuggahappayojanā kaṇḍahālajātake dhanapālavissajjanaṁ cullahaṁsajātake
  kathitaṁ.
      Tadā hi dhammasabhāyaṁ kathaṁ samuṭṭhāpesuṁ āvuso dhamma-
  bhaṇḍāgārikāanandatthero sekhapaṭisambhidappatto hutvā dhanapālake
  āgacchante sammāsambuddhassa jīvitaṁ pariccajīti. Satthā āgantvā
  kāya nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva pubbepi ānando mayhaṁ
-------------------------------------------------
[page 088]
  Jīvitaṁ pariccajantoyevāti vatvā atītaṁ āhari
      atīte rājagahassa pubbuttarapasse halindiyo nāma brāhmaṇa-
  gāmo ahosi. Tadā bodhisatto tasmiṁ gāme kāsikabrāhmaṇakule
  nibbattitvā vayappatto kuṭumbaṁ saṇṭhapetvā tassa gāmassa
  pubbuttarāya disāya ekasmiṁ magadhakkhette asītisahassamattaṁ kasiṁ
  kārāpesi. So ekadivasaṁ manussehi saddhiṁ khettaṁ gantvā kamma-
  kārake kammaṁ karissathāti āṇāpetvā mukhadhovanatthāya khettakoṭiyaṁ
  mahantaṁ sobbhaṁ upasaṅkami. Tasmiṁ kho pana sobbhe eko suvaṇṇa-
  vaṇṇo kakkaṭako paṭivasati abhirūpo pāsādiko. Bodhisatto
  dantakaṭṭhaṁ khāditvā taṁ sobbhaṁ otari. Tassa mukhadhovanakāle kakkaṭako
  bodhisattassa santikaṁ āgamāsi. Atha naṁ so ukkhipitvā attano
  uttarisāṭakantare nipajjāpetvā gahetvā khette kattabbakiccaṁ
  katvā gacchanto tattheva naṁ sobbhe pakkhipitvā gehaṁ agamāsi.
  Tato paṭṭhāya khettaṁ āgacchanto paṭhamaṁ taṁ sobbhaṁ gantvā kakkaṭakaṁ
  uttarisāṭakantare nipajjāpetvā pacchā kammantaṁ vicāreti. Iti
  nesaṁ aññamaññaṁ vissāso daḷho ahosi. Bodhisatto nibaddhaṁ
  khettaṁ āgacchati. Akkhīsu ca panassa pañca pasādāni tīṇi
  maṇḍalāni suvisuddhāni hutvā paññāyanti. Athassa khettassa
  koṭiyaṁ ekasmiṁ tālake kākakulāvake kākī tassa akkhīni disvā
  khāditukāmā hutvā kākaṁ āha sāmi dohaḷo me uppannoti.
  Kiṁ dohaḷo nāmāti. Etassa brāhmaṇassa akkhīni khāditukāmamhīti.
-------------------------------------------------
[page 089]
  Duddohaḷo te uppanno ko etāni āharituṁ sakkhissatīti. Tvaṁ
  na sakkosīti. Āma na sakkomīti. Ahametaṁ jānāmi yo panesa
  tālassa avidūre vammiko ettha kaṇhasappo vasati taṁ upaṭṭhāhi
  so etaṁ ḍaṁsitvā marissati athassa akkhīni uppāṭetvā tvaṁ
  āharissasīti. So sādhūti sampaṭicchitvā tato paṭṭhāya kaṇhasappaṁ
  upaṭṭhahi. Bodhisattenāpi vāpitasassānaṁ gabbhaggahaṇakāle kakkaṭako
  mahā ahosi. Athekadivasaṁ sappo kākamāha samma tvaṁ kiṁkāraṇā
  nibaddhaṁ maṁ upaṭṭhahasi kiṁ te karomīti. Sāmi tumhākaṁ dāsiyā
  etassa khettasāmikassa akkhīsu dohaḷo uppajji svāhaṁ tumhākaṁ
  ānubhāvena tassa akkhīni labhissāmīti tumhe upaṭṭhahāmīti. Sappo hotu
  nayidaṁ garukaṁ labhissasīti taṁ assāsetvā punadivase brāhmaṇassa
  āgamanamagge kedāramariyādaṁ nissāya tiṇehi paṭicchanno hutvā
  tassāgamanaṁ olokento nipajji. Bodhisatto āgacchanto paṭhamaṁ
  sobbhaṁ otaritvā mukhaṁ dhovitvā sinehaṁ paccupaṭṭhapetvā suvaṇṇa-
  kakkaṭakaṁ āliṅgitvā uttarisāṭakantare nipajjāpetvā khettaṁ pāvisi.
  Sappo taṁ āgacchantaṁ disvā vegena pakkhanditvā piṇḍikamaṁse
  ḍaṁsitvā tattheva pātetvā vammikaṁ sandhāya palāyi. Bodhisattassa
  patanañca kakkaṭakassa sāṭakantarato laṅghanañca kākassa āgantvā
  bodhisattassa ure nilīyanañca apacchā apurimaṁ ahosi. Kāko
  nilīyitvā akkhīni tuṇḍena pāsāresi. Kakkaṭako imaṁ kākaṁ
-------------------------------------------------
[page 090]
  Nissāya mama sahāyassa bhayaṁ uppannaṁ etasmiṁ gahite sappo
  āgacchissatīti saṇḍāsena gaṇhanto viya kākassa givāyaṁ aḷena
  daḷhaṁ gahetvā kilametvā thokaṁ sithilamakāsi. Kāko kissa maṁ
  samma chaḍḍetvā palāyasi eso maṁ kakkaṭako viheṭhesi yāva
  na marāmi tāvadeva ehīti sappaṁ pakkosanto paṭhamaṁ gāthamāha
                 siṅgamigo āyatacakkhunetto
                 aṭṭhittaco vārisayo alomo
                 tenābhibhūto kapaṇaṁ rudāmi
                 hare sakhā kissa nu maṁ jahāsīti.
      Tattha siṅgamigoti siṅgasuvaṇṇavaṇṇatāya vā aḷasaṅkhātānaṁ
  vā siṅgānaṁ atthitāya kakkaṭako vutto. Āyatacakkhunettoti
  dīghehi cakkhusaṅkhātehi nettehi samannāgato. Aṭṭhimeva taco
  assāti aṭṭhittaco. Hare sakhāti ālapanametaṁ. Ambho
  sahāyāti attho.
      Sappo taṁ sutvā mahantaṁ phaṇaṁ katvā kākaṁ assāsento
  agamāsi.
      Satthā tamatthaṁ dīpento abhisambuddho hutvā dutiyaṁ gāthamāha
                 so assasanto mahatā phaṇena
                 bhujaṅgamo kakkaṭakajjhapatto
                 sakhā sakhāraṁ paritāyamāno
                 bhujaṅgamaṁ kakkaṭako aggahesīti.
-------------------------------------------------
[page 091]
      Tattha kakkaṭakajjhapattoti kakkaṭakassa santikaṁ patto.
  Sakhā sakhāranti sahāyo sahāyaṁ. Sakakhārantipi pāṭho. Attano
  sahāyanti attho. Paritāyamānoti rakkhamāno. Aggahesīti
  dutiyena aḷena givāyaṁ daḷhaṁ gahetvā atha naṁ kilametvā thokaṁ
  sithilamakāsi.
      Atha naṁ sappo kakkaṭako nāma neva kākamaṁsaṁ khādati na
  sappamaṁsaṁ kena nu kho kāraṇena ayaṁ amhe gaṇhatīti cintetvā
  taṁ pucchanto tatiyaṁ gāthamāha
                 na vāyasaṁ no pana sapparājaṁ
                 ghāsatthiko kakkaṭako adeyya
                 pucchāmi taṁ āyatacakkhunetta
                 atha kissa hetumha ubho gahītāti.
      Tattha ghāsatthikoti āhāratthiko hutvā. Ādeyyāti ādiyeyya
  na bhojanena yojetvā gaṇhīti attho.
      Taṁ sutvā kakkaṭako gahaṇakāraṇaṁ kathento dve gāthā abhāsi
                 ayaṁ puriso mama atthakāmo
                 yo maṁ gahetvā udakāya neti
                 tasmiṁ mate dukkhamanappakamme
                 ahañca eso ca ubho na homa.
                 Mamañca disvāna pavaḍḍhakāyaṁ
                 sabbo jano hiṁsitumevamicche
-------------------------------------------------
[page 092]
               Sādhuñca thūlañca muduñca maṁsaṁ
               kākāpi maṁ disvāna viheṭhayeyyunti.
      Tattha ayanti bodhisattaṁ niddisati. Atthakāmoti hitakāmo.
  Udakāya netīti yo maṁ sampiyāyamāno uttarisāṭakena gahetvā
  udakāya neti attano vasanakasobbhaṁ pāpeti. Tasmiṁ mateti sace
  so imasmiṁ ṭhāne marissati etasmiṁ mate mama kāyikacetasikaṁ
  mahantaṁ dukkhaṁ bhavissatīti dīpeti. Ubho na homāti dvepi janā
  na bhavissāma. Mamañca disvāti gāthāya ayamattho idañca
  aparaṁpi kāraṇaṁ imasmiṁ mate anāthaṁ nippaccayaṁ maṁ pavaḍḍhitakāyaṁ
  disvā sabbo jano imassa kakkaṭakassa sādhuñca thūlañca muduñca
  maṁsañca maṁ māretuṁ iccheyya na kevalañca jano tiracchānabhūtā
  kākāpi maṁ disvā viheṭheyyunti māreyyuṁ.
      Taṁ sutvā sappo cintesi ekenupāyena imaṁ vañcetvā
  kākañca attānañca mocessāmīti. Atha naṁ vañcetukāmo chaṭṭhaṁ
  gāthamāha
                 sace tassa hetumha ubho gahītā
                 uṭṭhātu poso visamāvamāmi
                 mamañca kākañca pamuñca khippaṁ
                 pure visaṁ gāḷhamupeti maccanti.
      Tattha sace tassa hetūti sace tassa kāraṇā. Uṭṭhātūti
  nibbiso hotu. Visamāvamāmīti ahamassa visaṁ ākaḍḍhāmi puna
-------------------------------------------------
[page 093]
  Nibbisantaṁ karomīti. Pure visaṁ gāḷhamupeti maccanti imamhi
  maccaṁ mayā anāvamiyamānaṁ visaṁ gāḷhaṁ balavaṁ hutvā upagaccheyya
  taṁ yāva na upagacchati tāvadeva amhe dvepi jane muñcāti.
      Taṁ sutvā kakkaṭako cintesi ayaṁ ekenupāyena maṁ dvepi
  jane vissajjāpetvā palāyitukāmo mayhaṁ upāyakosallaṁ na jānāti
  ahaṁ dāni yathā sappo sañcarituṁ sakkoti evaṁ aḷaṁ sithilaṁ
  karissāmi kākaṁ pana neva vissajjissāmīti evaṁ cintetvā sattamaṁ
  gāthamāha
                 sappaṁ pamokkhāmi na tāva kākaṁ
                 paṭibaddhako hoti hi tāva kāko
                 purisañca disvāna sukhiṁ arogaṁ
                 kākaṁ pamokkhāmi yatheva sappanti.
      Tattha paṭibaddhakoti pāṭibhogo. Yatheva sappanti yathā
  bhavantaṁ sappaṁ muñcāmi tathā kākaṁpi pamokkhāmi kevalaṁ tvaṁ imassa
  brāhmaṇassa sarīrato sīghaṁ visaṁ āvamāhīti.
      Evañca pana vatvā tassa mukhasañcaraṇatthaṁ aḷaṁ sithilamakāsi.
  Sappo visaṁ āvamitvā mahāsattassa sarīraṁ nibbisaṁ akāsi. So
  niddukkho uṭṭhāya pakativaṇṇeneva aṭṭhāsi. Kakkaṭako sace
  ime dvepi janā arogā bhavissanti mayhaṁ sahāyassa vuḍḍhi nāma
  na bhavissati vināsessāmi teti cintetvā kattarikāya uppaladalaṁ
  viya aḷehi ubhinnaṁpi sīsaṁ kappetvā jīvitakkhayaṁ pāpesi. Kākīpi
-------------------------------------------------
[page 094]
  Tamhā ṭhānā palāyi. Bodhisatto sappassa sarīraṁ daṇḍakena
  veṭhitvā vammikaṁ khipi suvaṇṇakakkaṭakaṁ sobbhe vissajjetvā nahātvā
  halindiyagāmameva gato. Tato paṭṭhāyapissa kakkaṭakena saddhiṁ
  adhikataro vissāso ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānento osānagāthamāha
                 kāko tadā devadatto ahosi
                 vāraṇo pana kaṇhasappo ahosi
                 ānandabhadro kakkaṭako ahosi
                 ahaṁ tadā brāhmaṇo homi satthāti.
  Saccapariyosāne bahū sotāpannādayo ahesuṁ. Kākī pana gāthāya
  na vuttā. Sā ciñcamāṇavikā ahosīti.
                 Suvaṇṇakakkaṭakajātakaṁ catutkaṁ.
                 Mayhakasakuṇajātakaṁ
      sakuṇo mayhako nāmāti idaṁ satthā jetavane viharanto
  āgantukaseṭṭhiṁ ārabbha kathesi.
      Sāvatthiyaṁ hi āgantukaseṭṭhī nāma aḍḍho ahosi mahaddhano.
  So neva attanā bhoge bhuñji na paresaṁ adāsi. Nānaggarase
  paṇītabhojane upanīte taṁ na bhuñji bilaṅgadutiyaṁ kāṇājikameva
  bhuñji dhūpitavāsitesu kāsikavatthesu upanītesu tāni hāretvā
-------------------------------------------------
[page 095]
  Thūlagulakasāṭake nivāseti ājāniyayutte maṇikanakavicittarathe upanīte
  taṁpi harāpetvā kaṭṭharathakena gacchati suvaṇṇacchatte dhāriyamāne taṁ
  apanetvā paṇṇacchattena dhāriyamānena. So yāvajīvaṁ dānādīsu
  puññesu ekaṁpi akatvā kālaṁ katvā roruvaniraye nibbatti.
  Tassa aputtakaṁ sāpateyyaṁ rājakule sattahi divasehi pavesesi.
  Tasmiṁ pavesite rājā bhuttapātarāso jetavanaṁ gantvā satthāraṁ
  vanditvā nisinno kiṁ mahārāja buddhuppaṭṭhānaṁ na karosīti vutte
  bhante sāvatthiyaṁ āgantukaseṭṭhī nāma kālaṁ kari tassa assāmikadhane
  amhākaṁ ghare āhariyamāneyeva satta divasā gatā so pana
  ettakaṁ dhanaṁ labhitvāpi neva attanā paribhuñji na paresaṁ adāsi
  rakkhasapariggahītapokkharaṇī viyassa dhanaṁ ahosi so ekadivasaṁ paṇīta-
  bhojanādīnaṁ rasaṁ ananubhavitvā maraṇamukhaṁ paviṭṭho evaṁ maccharī
  apuññasatto kiṁ katvā ettakaṁ dhanaṁ paṭilabhi kena cassa bhogesu
  cittaṁ na ramatīti satthāraṁ pucchi. Satthā mahārāja dhanalābho ca
  dhanaṁ laddhā aparibhuñjanakabhāvo ca teneva katanti vatvā tena
  yācito atītaṁ āhari
      atīte bārāṇasiyaṁ brahmadatte rajjaṁ kārente bārāṇasīseṭṭhī
  asaddho ahosi maccharī na kassaci kiñci deti na kiñci saṅgaṇhāti.
  So ekadivasaṁ rājūpaṭṭhānaṁ gacchanto tagarasikhiṁ nāma paccekabuddhaṁ
  piṇḍāya carantaṁ disvā vanditvā laddhā bhante bhikkhāti pucchitvā
  nanu anucarāmi mahāseṭṭhīti vutte purisaṁ āṇāpesi gaccha imaṁ
-------------------------------------------------
[page 096]
  Amhākaṁ gharaṁ netvā mama pallaṅke nisīdāpetvā amhākaṁ paṭiyatta-
  bhattassa pattaṁ pūretvā dāpehīti. So paccekabuddhaṁ gharaṁ netvā
  nisīdāpetvā seṭṭhibhariyāya ācikkhitvā nānaggarasabhattassa pattaṁ
  pūretvā tassa adāsi. So bhattaṁ gahetvā seṭṭhinivesanā nikkhamitvā
  antaravīthiyaṁ paṭipajji. Seṭṭhī rājakulā paccāgacchanto taṁ disvā
  vanditvā laddhaṁ bhante bhattanti pucchi. Laddhaṁ mahāseṭṭhīti.
  So pattaṁ oloketvā cittaṁ pasādetuṁ nāsakkhi imaṁ me bhattaṁ
  dāsā vā kammakarā vā bhuñjitvā dukkaraṁpi kammaṁ kareyyuṁ aho
  vata me jānīti aparacetanaṁ paripuṇṇaṁ kātuṁ nāsakkhi. Dānaṁ nāma
  tisso cetanā paripuṇṇā kātuṁ sakkontasseva mahapphalaṁ hoti
                 pubbeva dānā sumanā bhavāma
                 dadaṁpi ce attamanā bhavāma
                 datvāpi ce nānutappāma pacchā
                 tasmā hi amma daharā na miyyare.
       Pubbeva dānā sumano dadaṁ cittaṁ pasādaye
       datvā attamano hoti esā puññassa sampadā.
  Iti mahārāja āgantukaseṭṭhī tagarasikhipaccekabuddhassa dinnapaccayena
  bahuṁ dhanaṁ paṭilabhitvā aparacetanaṁ paṇītaṁ kātuṁ asamatthatāya bhoge
  bhuñjituṁ nāsakkhīti. Puttaṁ pana kasmā na labhi bhanteti. Satthā
  puttassa alabhanakāraṇaṁpi teneva kataṁ mahārājāti tena yācito
  atītaṁ āhari
-------------------------------------------------
[page 097]
      Atīte bārāṇasiyaṁ brahmadatte rajjaṁ kārente bodhisatto
  asītikoṭivibhave seṭṭhikule nibbattitvā vayappatto mātāpitūnaṁ accayena
  kaniṭṭhaṁ saṅgaṇhitvā kuṭumbaṁ vicārento gharadvāre dānasālaṁ kāretvā
  mahādānaṁ pavattento agāraṁ ajjhāvasi. Athassa eko putto vijāyi.
  So tassa padasā gamanakāle kāmesu ādīnavaṁ disvā nekkhamme
  ānisaṁsaṁ disvā saddhiṁ puttadārena sabbaṁ gharavibhavaṁ kaniṭṭhassa
  niyyādetvā appamatto dānaṁ pavattehīti ovādaṁ datvā isipabbajjaṁ
  pabbajitvā abhiññā ca samāpattiyo ca nibbattetvā himavantappadese
  vihāsi. Kaniṭṭhopissa ekaṁ puttaṁ paṭilabhati. So taṁ vaḍḍhantaṁ
  disvā cintesi mama bhātu putte jīvante kuṭumbaṁ bhinditvā dvidhā
  bhavissati bhātu puttaṁ māressāmīti. Atha naṁ ekadivasaṁ nadiyaṁ
  opilāpetvā māresi. Tamenaṁ nahātvā āgataṁ bhātu jāyā kuhiṁ
  mama puttoti pucchi. Nadiyaṁ udakakīḷaṁ kīḷi atha naṁ vicinanto
  nāddasanti. Sā roditvā tuṇhī ahosi. Bodhisatto taṁ pavattiṁ
  ñatvā idaṁ kiccaṁ pākaṭaṁ karissāmīti ākāsenāgantvā bārāṇasiṁ
  otaritvā sunivattho supāruto tassa gharadvāre ṭhatvā dānasālaṁ
  adisvā dānasālāpi iminā asappurisena nāsitāti cintesi.
  Kaniṭṭhopissa tassa āgatabhāvaṁ sutvā āgantvā mahāsattaṁ vanditvā
  pāsādaṁ āropetvā subhojanaṁ bhojesi. So bhattakiccāvasāne
  sukhakathāya nisinno dārako na paññāyati kathaṁ nu kho soti
-------------------------------------------------
[page 098]
  Pucchi. Mato bhanteti. Kena kāraṇenāti. Udakakīḷanaṭṭhāne
  asukakāraṇenāti na jānāmīti. Kiṁ tvaṁ asappurisa na jānissasi
  tayā katakiccaṁ mayhaṁ pākaṭaṁ nanu tvaṁ iminā nāma kāraṇena taṁ
  māresi kiṁ nu kho tvaṁ rājādīnaṁ vasena nassamānaṁ dhanaṁ rakkhituṁ
  sakkuṇeyyāsi mayhakasakuṇassa ca tuyhañca kiṁnānākaraṇanti.
  Athassa mahāsatto buddhalīḷāya dhammaṁ desento imā gāthā abhāsi
          sakuṇo mayhako nāma girisānudarīcaro
          pakkaṁ pipphalimāruyha mayhaṁ mayhanti kandati.
          Tassevaṁ vilapantassa dijasaṅghā samāgatā
          bhutvāna pipphaliṁ yanti vilapateva so dijo.
          Evameva idhekacco saṅgharitvā bahuṁ dhanaṁ
          nevattanā na ñātīnaṁ yathodhiṁ paṭipajjati.
          Na so acchādanaṁ bhattaṁ na mālaṁ na vilepanaṁ
          anubhoti sakiṁ kiñci na saṅgaṇhāti ñātake.
          Tassevaṁ vilapantassa mayhaṁ mayhanti rakkhato
          rājāno atha vā corā dāyādā ye ca appiyā.
          Dhanamādāya gacchanti vilapateva so naro
          dhīro bhoge adhigamma saṅgaṇhāti ca ñātake.
          Tena so kittiṁ pappoti pecca sagge pamodatīti.
      Tattha mayhakoti mayhaṁ mayhanti viravanavasena evaṁladdhanāmo.
  Girisānudarīcaroti girisānūsu ca darīsu ca caratīti girisānudarīcaro. Pakkaṁ
-------------------------------------------------
[page 099]
  Pipphalinti himavantappadese ekaṁ phalabharitaṁ pipphalirukkhaṁ. Kandatīti
  dijagaṇe taṁ rukkhaṁ parivāretvā pakkāni khādante vārituṁ mayhaṁ
  mayhanti paridevanto vicari. Tassevaṁ vilapantassāti tassa evaṁ
  vilapantasseva. Bhutvāna pipphaliṁ yantīti taṁ pipphalirukkhaṁ paribhuñjitvā
  aññaṁ phalasampannaṁ rukkhaṁ gacchanti. Vilapatevāti so pana dijo
  vilapatiyeva. Yathodhinti yathākoṭṭhāsaṁ. Mātāpitubhātubhaginīputtadhītādīnaṁ
  upabhogaparibhogavasena yo yo koṭṭhāso labhitabbo taṁ taṁ na
  detīti attho. Sakinti ekavāraṁpi nānubhoti attano santakantipi
  attho. Na saṅgaṇhātīti bhattacchādanavījanaṅgalādidānavasena na
  saṅgaṇhāti. Vilapateva so naroti etesu rājādīsu dhanaṁ gahetvā
  gacchantesu kevalaṁ so puriso vilapatiyeva. Dhīroti paṇḍito.
  Saṅgaṇhātīti attano santikaṁ āgate dubbalañātake bhattacchādanavījanaṅgalādi-
  dānena saṅgaṇhāti. Tenāti so sappuriso tena ñātakasaṅgahena
  catuparisamajjhe kittiñca attano vaṇṇabhaṇanañca pāpuṇāti pecca sagge
  devanagare pamodatīti.
      Evaṁ mahāsatto tassa dhammaṁ desetvā tena pacchinditaṁ dānaṁ
  pākatikaṁ kāretvā himavantameva gantvā aparihīnajjhāno brahma-
  lokūpago ahosi.
      Satthā imaṁ dhammadesanaṁ āharitvā iti kho mahārāja
  āgantukaseṭṭhī bhātu puttassa māritattā ettakaṁ kālaṁ neva
-------------------------------------------------
[page 100]
  Puttaṁ na dhītaraṁ alabhīti vatvā jātakaṁ samodhānesi tadā kaniṭṭho
  āgantukaseṭṭhī ahosi jeṭṭhako pana ahamevāti.
                   Mayhakasakuṇajātakaṁ pañcamaṁ.
                     Pabbajitaviheṭhakajātakaṁ
      dubbaṇṇarūpanti idaṁ satthā jetavane viharanto lokatthacariyaṁ
  ārabbha kathesi. Vatthuṁ mahākaṇhajātake āvībhavissati.
      Tadā pana satthā na bhikkhave idāneva pubbepi tathāgato
  lokassa atthaṁ caratiyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sakko ahosi. Tadā eko vijjādharo mantavijjaṁ parivattetvā
  aḍḍharattikasamaye sirigabbhaṁ pavisitvā bārāṇasīrañño aggamahesiyā
  saddhiṁ aticarati. Tassāpi paricārikāyo rañño ārocesuṁ. Sā
  sayameva rājānaṁ upasaṅkamitvā āha deva eko puriso aḍḍha-
  rattikasamaye sirigabbhaṁ pavisitvā maṁ dūsetīti. Sakkhissasi panassa
  kiñci saññāṇaṁ kātunti. Sakkomi devāti. Sā jātihiṅgukapāṭiṁ
  āharāpetvā tassa purisassa rattiṁ āgantvā abhiramitvā
  gacchantassa piṭṭhiyaṁ pañcaṅgulikaṁ datvā pātova rañño ārocesi.
  Rājā manusse āṇāpesi gacchatha sabbadisāsu oloketvā piṭṭhiyaṁ
  jātihiṅgulikkhaṁ purisaṁ gaṇhathāti. Vijjādharopi rattiṁ anācāraṁ katvā
  divā susāne suriyaṁ namassanto ekapādena tiṭṭhati. Rājapurisā
-------------------------------------------------
[page 101]
  Taṁ disvā parivārayiṁsu. So pākaṭaṁ me kammaṁ jātanti vijjaṁ
  parivattetvā ākāsena uppatitvā gato. Rājā te disvā
  āgatapurise addasathāti pucchi. Āma addasāmāti. Ko
  nāmesoti. Pabbajito devāti. So hi rattiṁ anācāraṁ katvā
  divā pabbajitavesena vasati. Rājā ime divā samaṇavesena
  caritvā rattiṁ anācāraṁ karontīti pabbajitānaṁ kujjhitvā micchāgahaṇaṁ
  gahetvā mayhaṁ vijitā sabbe pabbajitā palāyantūti diṭṭhadiṭṭhaṭṭhāne
  rājāṇaṁ karissathāti bheriñcārāpesi. Tiyojanasatikā kāsikaraṭṭhā
  palāyitvā sabbe pabbajitā aññā rājadhāniyo agamiṁsu. Sakala-
  kāsikaraṭṭhe manussānaṁ ovādadāyako ekopi dhammikasamaṇabrāhmaṇo
  na ahosi. Anovādakā manussā pharusā ahesuṁ. Dānasīlādiṁ
  muñcetvā matamatā yebhuyyena apāye nibbattiṁsu. Sagge
  nibbattanakā nāma nāhesuṁ. Sakko navadevaputte apassanto
  kiṁ nu kho kāraṇanti āvajjetvā vijjādharaṁ nissāya bārāṇasīraññā
  kuddhena micchāgahaṇena pabbajitānaṁ raṭṭhā pabbājanīyabhāvaṁ ñatvā
  ṭhapetvā maṁ añño imassa rañño micchāgahaṇaṁ bhindituṁ samattho
  nāma natthi rañño ca raṭṭhavāsīnañca avassayo bhavissāmīti
  cintetvā nandamūlakapabbhāre paccekabuddhānaṁ santikaṁ gantvā
  vanditvā bhante mayhaṁ ekaṁ mahallakapaccekabuddhaṁ detha kāsikaraṭṭhaṁ
  pasādessāmīti āha. So saṅghattherameva labhi. Athassa pattacīvaraṁ
  gahetvā taṁ purato katvā sayaṁ pacchato hutvā sirasmiṁ añjaliṁ
-------------------------------------------------
[page 102]
  Ṭhapetvā paccekabuddhaṁ namassanto uttamarūpadharo māṇavako hutvā
  sakalanagarassa matthakena tikkhattuṁ vicaritvā rājadvāraṁ āgantvā
  ākāse aṭṭhāsi. Amaccā rañño ārocayiṁsu deva eko
  abhirūpo māṇavako ekaṁ samaṇaṁ ānetvā rājadvāre ākāse
  ṭhitoti. Rājā āsanā vuṭṭhāya sīhapañjare ṭhatvā māṇava
  kasmā tvaṁ abhirūpo samāno etassa virūpassa samaṇassa pattacīvaraṁ
  gahetvā namassamāno ṭhitoti tena saddhiṁ sallapanto paṭhamaṁ gāthamāha
                 dubbaṇṇarūpaṁ tvamariyavaṇṇī
                 purakkhitvā pañjaliko namassa
                 seyyo nu te so udāhu sarikkho
                 nāmaṁ parassattano cāpi brūhīti.
      Tattha ariyavaṇṇīti sundararūpo. Seyyo nu te soti eso
  virūpo pabbajito kiṁ nu tayā uttaritaro udāhu sarikkhoti.
  Parassattano cāti etassa ca parassa attano ca nāmaṁ brūhīti pucchi.
      Atha naṁ sakko mahārāja samaṇo nāma garuṭṭhāniyo yena
  nāmena ālapituṁpi na labhati mayhaṁ pana te nāmaṁ kathessāmīti
  vatvā dutiyaṁ gāthamāha
                 na nāmagottaṁ gaṇhanti rāja
                 samaggatānujjugatāna devā
                 ahañca te nāmadheyyaṁ vadāmi
                 sakkohamasmī tidasānamindoti.
-------------------------------------------------
[page 103]
      Tattha samaggatānujjugatāna devāti mahārāja sabbasaṅkhāre yathā-
  sabhāvasarasavasena sammasitvā aggaphalaṁ arahattaṁ pattattā samaggatānaṁ
  ujugatānaṁ aṭṭhaṅgikena maggena nibbānaṁ gatattā ujugatānaṁ mahā-
  khīṇāsavānaṁ upapattidevehi uttaritarānaṁ visuddhidevānaṁ upapattidevā
  nāmagottaṁ na gaṇhanti. Ahañca te nāmadheyyanti api ca
  ahaṁ attano nāmadheyyaṁ tuyhaṁ kathesasāmīti.
      Taṁ sutvā rājā tatiyagāthāya bhikkhuṁ namassamānassa ānisaṁsaṁ pucchi
                 yo disvā bhikkhuṁ caraṇūpapannaṁ
                 purakkhitva pañjaliko namassati
                 pucchāmi taṁ devarājetamatthaṁ
                 ito cuto kiṁ labhate sukhaṁ soti.
           Sakko catutthagāthāya kathesi
                 yo disvā bhikkhuṁ caraṇūpapannaṁ
                 purakkhitva pañjaliko namassati
                 diṭṭheva dhamme labhate pasaṁsaṁ
                 saggañca so yāti sarīrabhedāti.
      Tattha bhikkhunti bhinnakilesaparisuddhapuggalaṁ. Caraṇūpapannanti
  sīlacaraṇena upetaṁ. Diṭṭheva dhammeti na kevalaṁ ito cutoyeva
  imasmiṁ pana attabhāve so pasaṁsaṁ labhati pasaṁsā sukhaṁ vindatīti.
      Rājā sakkassa kathaṁ sutvā attano micchāgahaṇaṁ bhinditvā
  tuṭṭhamānaso pañcamaṁ gāthamāha
-------------------------------------------------
[page 104]
                 Lakkhī vata me udapādi ajja
                 yaṁ vāsavaṁ bhūtapatimaddasaṁ
                 bhikkhuñca disvāna tuvañca sakka
                 kāhāmi puññāni anappakānīti.
      Tattha lakkhīti siri. Paññātipi vadanti. Idaṁ vuttaṁ hoti
  ajja mama tava ca vacanaṁ suṇantasseva kusalākusalavipākajānanā paññā
  uppannāti. Yanti nipātamattaṁ. Bhūtapatimaddasanti bhūtapatiṁ
  addasāmīti.
      Taṁ sutvā sakko paṇḍitassa thutiṁ karonto chaṭṭhaṁ gāthamāha
                 addhā have sevitabbā sapaññā
                 bahussutā ye bahū ṭhānacintitā
                 bhikkhuñca disvāna mamañca rāja
                 karohi puññāni anappakānīti.
  Tattha bahū ṭhānacintitāti bahūni kāraṇāni cintanasamatthā.
  Taṁ sutvā rājā osānagāthamāha
                 akkodhano niccapasannacitto
                 sabbātithīyācayogo bhavitvā
                 nihañña mānaṁ abhivādayissaṁ
                 sutvāna devinda subhāsitānīti.
      Tattha sabbātithīyācayogo bhavitvāti sabbesaṁ atithīnaṁ āgatānaṁ
  āgantukānaṁ yaṁ yaṁ te yācanti tassa tassa yutto anucchaviko
-------------------------------------------------
[page 105]
  Bhavitvā sabbaṁ tehi yācitayācitaṁ dadamānoti attho. Sutvāna
  devinda subhāsitānīti tava subhāsitāni sutvā ahaṁ evarūpo bhavissāmīti
  vadati.
      Evañca pana vatvā pāsādā oruyha paccekabuddhaṁ vanditvā
  ekamantaṁ aṭṭhāsi. Paccekabuddho ākāse pallaṅkena nisīditvā
  mahārāja vijjādharo so na samaṇo tvaṁ ito paṭṭhāya atuccho
  loko atthi dhammikasamaṇabrāhmaṇāti ñatvā dānaṁ dehi sīlaṁ
  rakkhāhi uposathakammaṁ karohīti rājānaṁ ovadi. Sakkopi sakkānubhāvena
  ākāse ṭhatvā ito paṭṭhāya appamattā hothāti nāgarānaṁ
  ovādaṁ datvā palātā samaṇabrāhmaṇā āgacchantūti bheriñcārāpesi.
  Atha te ubhopi sakaṭṭhānameva agamaṁsu. Rājā tassa ovāde ṭhatvā
  dānādīni puññāni akāsi.
      Satthā imaṁ dhammadesanaṁ āharitvā jātakaṁ samodhānesi tadā
  paccekabuddho parinibbuto rājā ānando ahosi sakko pana
  ahamevāti.
                  Pabbajitaviheṭhakajātakaṁ chaṭṭhamaṁ.
-------------------------------------------------
[page 106]
                      Upasiṅghapupphajātakaṁ
      yametanti idaṁ satthā jetavane viharanto aññataraṁ bhikkhuṁ
  ārabbha kathesi.
      So kira jetavanā nikkhamitvā kosalaraṭṭhe aññataraṁ araññaṁ
  nissāya viharanto ekadivasaṁ padumasaraṁ otaritvā supupphitaṁ padumaṁ
  disvā adhovāte ṭhatvā upasiṅghi. Atha naṁ tasmiṁ vanasaṇḍe
  adhivatthā devatā mārisa gandhatheno nāma pavaraṁ idanti ekaṁ
  theyyaṅganti saṁvejesi. So tāya saṁvejito puna jetavanaṁ āgantvā
  satthāraṁ vanditvā nisinno kahaṁ bhikkhu vutthosīti pucchito
  asukavanasaṇḍe nāma tattheva maṁ devatā evaṁ nāma saṁvejesīti
  āha. Atha naṁ satthā na kho bhikkhu pupphaṁ upasiṅghanto
  tvameva devatāya saṁvejito porāṇakapaṇḍitāpi saṁvejitapubbāti
  vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  ekasmiṁ kāsikagāme brāhmaṇakule nibbattitvā vayappatto takkasilāyaṁ
  uggahitasippo aparabhāge isipabbajjaṁ pabbajitvā ekaṁ padumasaraṁ
  nissāya upavasanto ekadivasaṁ etaṁ saraṁ otaritvā supupphitaṁ padumaṁ
  upasiṅghāyamāno aṭṭhāsi. Atha naṁ ekā devadhītā rukkhakkhandhe
  ṭhatvā saṁvejiyamānā paṭhamaṁ gāthamāha
-------------------------------------------------
[page 107]
            Yametaṁ vārijaṁ pupphaṁ adinnaṁ upasiṅghasi
            ekaṅgametaṁ theyyānaṁ gandhathenosi mārisāti.
      Tattha ekaṅgametanti ekakoṭṭhāso esa.
      Tato bodhisatto dutiyaṁ gāthamāha
            na harāmi na bhañjāmi ārā siṅghāmi vārijaṁ
            atha kena nu vaṇṇena gandhathenoti vuccatīti.
      Tattha ārā siṅghāmīti dūre ṭhito siṅghāmi. Vaṇṇenāti
  kāraṇena.
      Tasmiṁ khaṇe eko puriso tasmiṁ sare bhisāni ceva khanati
  puṇḍarīkāni ca saṁbhañjati. Bodhisatto taṁ disvā maṁ ārā
  ṭhatvā upasiṅghantaṁ coroti vadati etaṁ purisaṁ kasmā na bhaṇasīti
  tāya saddhiṁ sallapanto tatiyaṁ gāthamāha
            yoyaṁ bhisāni khanati puṇḍarīkāni bhañjati
            evaṁ ākiṇṇakammanto kasmā eso na vuccatīti.
      Tattha ākiṇṇakammantoti kakkhalakammanto dāruṇakammanto.
      Athassa vacanakāraṇaṁ ācikkhantī devatā catutthapañcamagāthā abhāsi
            ākiṇṇaluddho puriso dhāticolaṁva makkhito
            tasmiṁ me vacanaṁ natthi tañcarahāmi vattave.
            Anaṅgaṇassa posassa niccaṁ sucigavesino
            vālaggamattaṁ pāpassa abbhāmattaṁva khāyatīti.
      Tattha dhāticolaṁvāti khelasiṅghāṇikamuttagūthamakkhitaṁ dhātiyā
-------------------------------------------------
[page 108]
  Nivatthacolaṁ viya ayaṁ pāpamakkhitoyeva tena kāraṇena tasmiṁ mama vacanaṁ
  natthi. Tañcarahāmīti samaṇā pana ovādakāmā honti piyasīlā
  tasmā taṁ appamattakampi ayuttaṁ karontaṁ vattuṁ arahāmi samaṇāti.
  Anaṅgaṇassāti niddosassa tumhādisassa. Abbhāmattaṁva khāyatīti
  mahāmeghappamāṇaṁ hutvā upaṭṭhāti. Idāni kasmā evarūpaṁ dosaṁ
  abbohārikaṁ karosīti
      tāya pana saṁvejito bodhisatto saṁvegappatto chaṭṭhaṁ gāthamāha
            addhā maṁ yakkha jānāsi atho maṁ anukampasi
            punapi yakkha vajjāsi yadā passasi edisanti.
      Tattha yakkhāti devataṁ ālapati. Vajjāsīti vadeyyāsi.
  Yadā passasi edisanti yadā mama evarūpaṁ dosaṁ passasi tadā
  evameva vadeyyāsīti vadati.
      Athassa devadhītā sattamaṁ gāthamāha
            neva taṁ upajīvāmi napi te bhattikamhase
            tvameva bhikkhu jāneyya yena gaccheyya suggatinti.
      Tattha bhattikamhaseti tava bhattikatā kammakārāpi te na homa.
  Kiṁkāraṇā. Taṁ sabbakālaṁ rakkhamānā vicarissāmāti dīpeti.
  Yena gaccheyyāti bhikkhu yena kammena tvaṁ sugatiṁ gaccheyyāsi tvameva
  jāneyyāsīti.
     Evaṁ sā tassa ovādaṁ datvā attano vimānameva paviṭṭhāti.
  Bodhisattopi jhānaṁ nibbattetvā brahmalokaparāyano ahosi.
-------------------------------------------------
[page 109]
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne so bhikkhu sotāpattiphale patiṭṭhahi.
  Tadā devadhītā uppalavaṇṇā ahosi tāpaso pana ahamevāti.
                   Upasiṅghapupphajātakaṁ sattamaṁ.
                       Vighāsādajātakaṁ
      susukhaṁ vata jīvantīti idaṁ satthā pubbārāme viharanto keḷisīlake
  bhikkhū ārabbha kathesi.
      Tesu hi mahāmoggallānattherena pāsādaṁ kampetvā saṁvejitesu
  dhammasabhāyaṁ bhikkhū tesaṁ aguṇaṁ kathentā nisīdiṁsu. Satthā āgantvā
  kāya nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva pubbepete keḷisīlakāyevāti
  vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sakko ahosi. Athaññatarasmiṁ kāsikagāme satta bhātaro kāmesu
  dosaṁ disvā nikkhamitvā isipabbajjaṁ pabbajitvā majjharaññe vasantā
  yoge yogaṁ akatvā kāyadaḷhibahulā hutvā nānappakāraṁ kīḷaṁ kīḷantā
  cariṁsu. Sakko devarājā ime saṁvejessāmīti suko hutvā tesaṁ
  vasanaṭṭhānaṁ āgantvā ekasmiṁ rukkhe nilīyitvā te saṁvejento
  paṭhamaṁ gāthamāha
-------------------------------------------------
[page 110]
           Susukhaṁ vata jīvanti ye janā vighāsādino
           diṭṭheva dhamme pāsaṁsā samparāye ca suggatīti.
      Tattha vighāsādinoti bhuttātirekaṁ bhuñjante sandhāyāha. Diṭṭheva
  dhammeti ye evarūpā te diṭṭheva dhamme pāsaṁsā samparāye ca tesaṁ
  sugati hoti. Sagge upapajjantīti adhippāyena vadati.
      Atha tesu eko tassa vacanaṁ sutvā avasese āmantetvā
  dutiyaṁ gāthamāha
           sukassa bhāsamānassa na nisāmetha paṇḍitā
           idaṁ suṇātha sodariyā amhevāyaṁ pasaṁsatīti.
      Tattha bhāsamānassāti mānusikāya vācāya bhaṇantassa. Na
  nisāmethāti na suṇātha. Idaṁ suṇāthāti idamassa vacanaṁ suṇātha.
  Sodariyāti samāne udare vuḍḍhabhāvena so te ālapanto āha.
      Atha te paṭikkhipanto suko tatiyaṁ gāthamāha
          nāhaṁ tumhe pasaṁsāmi kuṇapādā suṇātha me
          ucchiṭṭhabhojino tumhe na tumhe vighāsādinoti.
      Tattha kuṇapādāti kuṇapakhādakāti te ālapati.
      Te tassa vacanaṁ sutvā sabbepi catutthaṁ gāthamāhaṁsu
          sattavassā pabbajitā majjharaññe sikhiṇḍino
          vighāseneva yāpentā mayaṁ ce bhoto gārayhā
          ke nu bhoto pasaṁsitāti.
     Tattha sikhiṇḍinoti cūḷāya samannāgatā. Vighāsenevāti ettakaṁ
-------------------------------------------------
[page 111]
  Kālaṁ satta vassāni sīhabyagghavighāseneva yāpentā yadi bhoto
  gārayhā atha ke nu bhoto pasaṁseyyāti.
      Te lajjāpento mahāsatto pañcamaṁ gāthamāha
          tumhe sīhānaṁ byagghānaṁ bālānañcāvasiṭṭhakaṁ
          ucchiṭṭheneva yāpentā maññimhā vighāsādinoti.
      Tattha bālānañcāvasiṭṭhakanti sesabālamigānañca avasiṭṭhakaṁ
  ucchiṭṭhabhojanaṁ.
      Taṁ sutvā tāpasā sace mayaṁ na vighāsādā atha ke ca
  garahi ke vighāsādāti. Atha tesaṁ so tamatthaṁ ācikkhanto chaṭṭhaṁ
  gāthamāha
         ye brāhmaṇassa samaṇassa aññassa ca vaṇibbino
         datvāvasesaṁ bhuñjanti te janā vighāsādinoti.
      Tattha vaṇibbinoti taṁ taṁ bhaṇḍaṁ yācanakassa.
      Evaṁ te lajjāpetvā mahāsatto sakaṭṭhānameva gato.
      Satthā imaṁ dhammadesanaṁ āharitvā jātakaṁ samodhānesi tadā
  te satta bhātaro ime keḷisīlakā bhikkhū ahesuṁ sakko pana
  ahamevāti.
                    Vighāsādajātakaṁ aṭṭhamaṁ.
-------------------------------------------------
[page 112]
                        Vaṭṭakajātakaṁ
      paṇītanti idaṁ satthā jetavane viharanto ekaṁ lolabhikkhuṁ ārabbha
  kathesi.
      Taṁ satthā saccaṁ kira tvaṁ loloti pucchitvā āma
  bhanteti vutte na kho bhikkhu idāneva pubbepi tvaṁ loloyeva
  lolatāyeva ca pana bārāṇasiyaṁ hatthigavāssapurisakuṇapehi atitto
  uttaritaraṁ labhissāmīti araññaṁ paviṭṭhosīti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  vaṭṭakayoniyaṁ nibbattitvā araññe lūkhatiṇavījāhāro vasi. Tadā
  bārāṇasiyaṁ eko lolakāko hatthikuṇapādīhi atitto ito
  uttaritaraṁ labhissāmīti araññaṁ pavisitvā phalāphalāni khādanto bodhisattaṁ
  disvā ayaṁ vaṭṭako ativiya thūlasarīro madhuragocaraṁ khādati maññe
  etassa gocaraṁ pucchitvā taṁ khāditvā ahaṁ thūlo bhavissāmīti cintetvā
  bodhisattassa uparibhāge sākhāya nilīyitvā bodhisattaṁ pucchati bho
  vaṭṭaka kiṁ nāma paṇītāhāraṁ bhuñjasi thūlasarīro ahosīti.
  Bodhisatto tena pucchito tena saddhiṁ paṭisanthāraṁ karonto paṭhamaṁ
  gāthamāha
         paṇītaṁ bhuñjase bhattaṁ sappitelañca mātula
         atha kena nu vaṇṇena kiso tvamasi vāyasāti.
-------------------------------------------------
[page 113]
      Tattha bhattanti manussānaṁ bhojiyamānapaṭiyāditabhattaṁ. Mātulāti
  taṁ piyasamudācārenālapati. Kisoti appamaṁsalohito.
      Tassa vacanaṁ sutvā kāko tisso gāthā abhāsi
         amittamajjhe vasato tesu āmisamesato
         niccaṁ ubbiggahadayassa kuto kākassa daḷhiyaṁ.
         Niccaṁ ubbiggino kākā dhaṅko pāpena kammunā
         laddho piṇḍo na pīṇeti kiso tenasmi vaṭṭaka.
         Lūkhāni tiṇavījāni appasnehāni bhuñjasi
         atha kena nu vaṇṇena thūlo tvamasi vaṭṭakāti.
      Tattha daḷhiyanti evarūpassa mayhaṁ kākassa kuto daḷhibhāvo.
  Kuto thūlanti attho. Ubbigginoti ubbeggavanto. Dhaṅkoti
  kākānameva nāmaṁ. Pāpena kammunā laddhoti kākena parasantakavilumpana-
  saṅkhātena pāpakammena laddho piṇḍo. Na pīṇetīti na tappeti.
  Tenasmīti tena kāraṇenāhaṁ kiso asmi. Appasnehānīti mandaojāni.
  Idaṁ kāko bodhisattaṁ paṇītagocaraṁ khādatīti saññī hutvāpi vaṭṭakānaṁ
  pakatigocaraṁ pucchanto āha.
      Taṁ sutvā bodhisatto attano thūlabhāvakāraṇaṁ kathento imā
  gāthā abhāsi
         appicchā appacintāya avidūragamena ca
         laddhāladdhena yāpento thūlo tenasmi vāyasa.
-------------------------------------------------
[page 114]
         Appicchassa hi posassa appacintisukhassa ca
         susaṅgahitappamāṇassa vuttī susamudāniyāti.
      Tattha appicchāti āhāresu appicchatāya nittaṇhatāya kevalaṁ
  sarīrayāpanavasena vā āhāratthāyāti attho. Appacintāyāti ajja
  ahaṁ āhāraṁ labhissāmi sve kahanti evaṁ āhāracintāya abhāvena.
  Avidūragamena cāti asukasmiṁ nāma ṭhāne madhuraṁ labhissāmīti cintetvā
  avidūre gamanena ca. Laddhāladdhenāti lūkhaṁ vā hotu paṇītaṁ vā
  yaṁ laddhaṁ teneva. Thūlo tenasmīti tena catubbidhena kāraṇena
  thūlosmi. Vāyasāti kākaṁ ālapati. Appacintīti āhāre aticintā-
  rahitānaṁ appacintīnaṁ ariyānaṁ sukhaṁ assa atthīti appacintisukho tassa
  tādisena sukhena samannāgatassa. Susaṅgahitappamāṇassāti ettakaṁ
  kālaṁ bhuñjitvā jīrāpetuṁ sakkhissāmīti evaṁ suṭṭhu saṅgahitāhārap-
  pamāṇassa. Vuttī susamudāniyāti evarūpassa puggalassa jīvitavutti
  sukhena sakkā samudānetuṁ susaṁvattaniyāva nibbattiyāti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne lolabhikkhu sotāpattiphale patiṭṭhahi.
  Tadā kāko lolabhikkhu ahosi vaṭṭako pana ahamevāti.
                     Vaṭṭakajātakaṁ navamaṁ.
-------------------------------------------------
[page 115]
                         Maṇijātakaṁ
      cirassaṁ vata passāmīti idaṁ satthā jetavane viharanto lolabhikkhuṁ
  ārabbha kathesi. Paccuppannavatthuṁ heṭṭhā vuttanayameva. Atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  pārāvato hutvā bārāṇasīseṭṭhissa mahānase nilīyapacchiyaṁ vasati.
  Kākopi tena saddhiṁ vissāsaṁ katvā tattheva vasīti sabbaṁ vitthāretabbaṁ.
  Bhattakārako kākassa pattāni luñcitvā piṭṭhena taṁ makkhitvā
  ekaṁ khārakhaṇḍaṁ vijjhitvā kaṇṭhe mālaṁ pilandhitvā pacchiyaṁ pakkhipi.
  Bodhisatto araññato āgantvā taṁ disvā parihāsaṁ karonto
  paṭhamaṁ gāthamāha
         carissaṁ vata passāmi sahāyaṁ maṇidhārinaṁ
         sukatāya massukuttiyā sobhate vata me sakhāti.
      Tattha massukuttiyāti imāya massukiriyāya.
      Taṁ sutvā kāko dutiyaṁ gāthamāha
         parūḷhakacchanakhalomo ahaṁ kamme subyāvaṭo
         cirassaṁ nahāpitaṁ laddhā lomaṁ antamahārayīti.
      Tattha kamme subyāvaṭoti ahaṁ samma rājakamme subyāvaṭo
  okāsaṁ alabhanto parūḷhakacchanakhalomo ahosinti vadati. Ahārayīti
  ajja ahāresi.
-------------------------------------------------
[page 116]
        Tato bodhisatto tatiyaṁ gāthamāha
         yaṁ nu lomaṁ ahāresi dullabhaṁ laddhakappakaṁ
         atha kiñci hi te samma kaṇṭhe kiṁnikilāyatīti.
      Tassattho yathā dullabhaṁ kappakaṁ labhitvā lomaṁ ahārāpesi
  imaṁ pihayasi massukuttikāritaṁ kārayissāmi taṁ ahārāpaya atha
  kiñci hi te vāyasa idaṁ kaṇṭhe kiṁnikilāyatīti.
      Tato kāko dve gāthā abhāsi
         manussasukhumālānaṁ maṇi kaṇṭhesu lambati
         tesāhaṁ anusikkhāmi mā tvaṁ maññe davā kataṁ.
         Sacepimaṁ pihayasi massukuttiṁ sukāritaṁ
         kārayissāmi te samma maṇiṁ cāpi dadāmi teti.
      Tattha maṇīti evarūpānaṁ manussānaṁ ekaṁ maṇiratanaṁ kaṇṭhesu
  lambati. Tesāhanti tesaṁ ahaṁ. Mā tvaṁ maññeti tvaṁ pana etaṁ
  mayā davā katanti mā maññi. Pihayasīti sace idaṁ mama sukataṁ
  massukuttikaṁ icchasi.
       Taṁ sutvā bodhisatto chaṭṭhaṁ gāthamāha
         tvaññeva maṇinā channo sukatāya ca massuyā
         āmanta kho taṁ gacchāmi piyaṁ me tava dassananti.
      Tattha maṇināti maṇino. Ayameva vā pāṭho. Idaṁ vuttaṁ
  hoti samma vāyasa tvaññeva imassa maṇino anucchaviko imissā
  ca sukatāya massuyā mama pana tava dassanameva piyaṁ tasmā taṁ
-------------------------------------------------
[page 117]
  Āmantayitvā gacchāmīti.
      Evañca pana vatvā uppatitvā aññattha gato. Kāko
  pana tattheva jīvitakkhayaṁ patto.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne lolabhikkhu anāgāmiphale patiṭṭhahi. Tadā
  kāko lolabhikkhu ahosi pārāvato pana ahamevāti.
                      Maṇijātakaṁ dasamaṁ.
                    Khuraputtavaggo dutiyo.
      Iti jātakaṭṭhakathāya vīsatijātakapaṭimaṇḍitassa chakkanipātassattha-
  vaṇṇanā nāma samattā. Maṇiharitagirigāmissa rañño ācariyassa
  sampannasīlassa tipiṭakadharassa atthadhammesu kusalassa sāsanassa nāma
  therassa sissesu ekasammatena upasampadā dvivassikena sattavassika-
  kālato paṭṭhāya pabbajjāya onamitacittena pariyodātamānasena abhaya-
  saṅgahassa rañño anuputtena buddhasāsane āraddhaviriyena aggañāṇa-
  nāmakena upasampannena likkhitaṁ idaṁ pakaraṇaṁ catusattatādhike aṭṭhasata-
  sakkarāje migasiramāse sukkapakkhe sattamīdivase vikāle dasamapadavāre
  samattaṁ.
                   Chakkanipātajātakaṁ niṭṭhitaṁ.
                     ---------------
-------------------------------------------------
[page 118]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 119]
                    Sattakanipātajātakaṭṭhakathā
                       kukkuvaggavaṇṇanā
                       -----------
                         kukkujātakaṁ
      diyaḍḍhakukkūti idaṁ satthā jetavane viharanto rājovādaṁ ārabbha
  kathesi. Paccuppannavatthuṁ tesakuṇajātake āvībhavissati.
      Atīte bārāṇasiyaṁ brahmadatte rajjaṁ kārente bodhisatto tassa
  atthadhammānusāsako amacco ahosi. Rājā agatigamane patiṭṭhāya
  adhammena rajjaṁ kāresi janapadaṁ pīḷetvā dhanameva saṁharati.
  Bodhisatto rājānaṁ ovaditukāmo ekaṁ upamaṁ upadhārento carati.
  Rañño ca uyyāne vāsāgāraṁ vippkataṁ hoti aniṭṭhitacchadanaṁ.
  Dārukaṇṇikaṁ āropetvā gopāṇasiyo pavesitamattā honti.
  Rājā kīḷanatthāya uyyānaṁ gantvā tattha vicaritvā taṁ gehaṁ pavisitvā
  olokento kaṇṇikamaṇḍalaṁ disvā attano uparipatanabhayena
  nikkhamitvā bahi ṭhito puna oloketvā kiṁ nu kho nissāya kaṇṇikā
  ṭhitā kiṁ nissāya gopāṇasiyoti cintetvā bodhisattaṁ pucchanto
  paṭhamaṁ gāthamāha
                 diyaḍḍhakukku udayena kaṇṇikā
                 vidatthiyo aṭṭha parikkhipanti naṁ
-------------------------------------------------
[page 120]
                 Sā sīsapā sāramayā apheggukā
                 kuhiṁ ṭhitā uparito na dhaṁsatīti.
      Tattha diyaḍḍhakukkūti diyaḍḍharatanāni. Udayenāti uccatarena.
  Parikkhipanti nanti taṁ panetaṁ aṭṭha vidatthiyo parikkhipanti parikkhepato
  aṭṭhavidatthippamāṇāti attho. Kuhiṁ ṭhitāti kattha patiṭṭhitā hutvā.
  Na dhaṁsatīti na patati.
      Taṁ sutvā bodhisatto laddho dāni me rañño ovādanatthāya
  upāyoti cintetvā imā gāthā āha
                 yā tiṁsati sāramayā apheggukā
                 parikiriya gopāṇasiyo samaṭṭhitā
                 tāhi susaṅgahītā balasā ca pīḷitā
                 samaṭṭhitā uparito na dhaṁsati.
                 Evaṁpi mittehi daḷhehi paṇḍito
                 abhejjarūpehi sucīhi mantibhi
                 susaṅgahīto siriyā na dhaṁsati
                 gopāṇasībhāravahāva kaṇṇikāti.
      Tattha yā tiṁsati sāramayāti yā etā sārarukkhamayā tiṁsati
  gopāṇasiyo. Parikiriyāti parivāretvā. Samaṭṭhitāti samabhāgena
  ṭhitā. Balasā ca pīḷitāti tāhi tāhi gopāṇasīhi balehi ca
  pīḷitā suṭṭhu saṅgahitā ekābaddhā hutvā. Paṇḍitoti ñāṇasampanno
  rājā. Sacīhīti sucisamācārehi kalyāṇamittehi. Mantibhīti mantakusalehi.
-------------------------------------------------
[page 121]
  Gopāṇasībhāravahāva kaṇṇikāti yathā gopāṇasīnaṁ bhāraṁ
  vahamānā kaṇṇikā na dhaṁsati evaṁ rājāpi vuttappakārehi mantīhi
  abhejjahadayehi susaṅgahito siritopi na dhaṁsati na patati na parihāyati.
      Rājā bodhisatte kathenteyeva attano kiriyaṁ sallakkhetvā
  kaṇṇikāya asatiyā gopāṇasiyo na tiṭṭhanti gopāṇasīhi asaṅgahitā
  kaṇṇikā na tiṭṭhati gopāṇasīsu bhijjantīsu kaṇṇikā patati evameva
  adhammiko rājā attano mittāmacce ca balakāye ca brāhmaṇa-
  gahapatike ca asaṅgaṇhanto tesu bhijjantesu tehi asaṅgahito issariyā
  dhaṁsati raññā nāma dhammikena bhavitabbanti. Athassa tasmiṁ khaṇe
  paṇṇākāratthāya mātuluṅgaṁ āhariṁsu. Rājā sahāya imaṁ mātuluṅgaṁ
  khādāti bodhisattaṁ āha. Bodhisatto taṁ gahetvā mahārāja
  imaṁ khādituṁ ajānantā tittakaṁpi karonti ambilaṁ jānantā paṇḍitā
  tittakaṁ hāretvā ambilaṁ anīharitvā mātuluṅgarasaṁ anāsetvā pacchā
  khādantīti rañño imāya upamāya dhanasaṁharaṇupāyaṁ dassento dve
  gāthā abhāsi
                 kharattacaṁ bellaṁ yathāpi satthavā
                 anomasantopi karoti tittakaṁ
                 samāharaṁ sādhukaroti patthavā
                 asādhukayirā tanubandhamuddharaṁ.
                 Evaṁ gāmanigamesu ca paṇḍito
                 asāhasaṁ vajjadhanāni saṁharaṁ
-------------------------------------------------
[page 122]
                 Dhammānuvattī paṭipajjamāno
                 phātiṁ kayirā aviheṭhayaṁ paranti.
      Tattha kharattacanti thaddhatacaṁ. Bellanti mātuluṅgaṁ. Bālantipi
  pāṭho. Ayameva attho. Satthavāti satthakahattho. Anomasantoti
  bahitacaṁ tanukampi atacchanto imaṁ phalaṁ tittakaṁ karoti. Samāharanti
  samāharanto bahitacaṁ tacchanto anto ca ambilaṁ anīharanto sātaṁ
  karoti. Patthavāpi rājānamālapati. Tanubandhamuddharanti tanukaṁ pana
  tacaṁ uddharanto sabbaso tittakassa anapanītattā taṁ asādhumeva
  kayirā. Evanti evaṁ paṇḍito rājāpi asāhasaṁ sāhasiyā
  taṇhāya vasaṁ agacchanto agatigamanaṁ pahāya raṭṭhaṁ apīḷetvā upacikānaṁ
  vammikavaḍḍhananiyāmena madhukarānaṁ reṇuṁ gahetvā madhukaraniyāmeneva
  dhanaṁ haranto
           dānaṁ sīlaṁ pariccāgaṁ ājjavaṁ maddavaṁ tapaṁ
           akkodhaṁ avihiṁsañca khantī ca avirodhananti
  imesaṁ dasannaṁ rājadhammānaṁ anuvattanena dhammānuvattī hutvā paṭi-
  pajjamāno so attano ca paresañca phātiṁ vuḍḍhiṁ kareyya paraṁ
  aviheṭhayantoyevāti.
       Rājā bodhisattena saddhiṁ mantentova pokkharaṇītīraṁ gantvā
  tattha supupphitaṁ bālasuriyavaṇṇaṁ udakena anupalittaṁ padumaṁ disvā
  āha sahāya imaṁ padumaṁ udake jātameva udakena alimpamānaṁ
  ṭhitanti. Atha naṁ bodhisatto mahārāja raññāpi evarūpeneva
-------------------------------------------------
[page 123]
  Bhavitabbanti ovadanto gāthā āha
                 odātamūlaṁ sucivārisambhavaṁ
                 jātaṁ yathā pokkharaṇīsu ambujaṁ
                 padumaṁ yathā agginibhāsiphālimaṁ
                 na kadamo na rajo na vāri lippati.
                 Evaṁpi vohārasuciṁ asāhasaṁ
                 visuddhakammantamapetapāpakaṁ
                 na limpati kammakilesa tādiso
                 jātaṁ yathā pokkharaṇīsu ambujanti.
      Tattha odātamūlanti paṇḍaramūlaṁ. Ambujanti padumasseva
  vevacanaṁ. Agginibhāsiphālimanti agginibhāsinā suriyena phālitaṁ vikasitanti
  attho. Na kadamo na rajo na vāri lippatīti neva kaddamo na
  rajo na udakaṁ limpati na makkhatīti attho. Limpaticceva vā
  pāṭho. Bhummatthe vā etāni paccattāni. Etesu kaddamādīsu
  na limpati na allīyatīti attho. Vohārasucinti porāṇehi dhammika-
  rājūhi likkhāpetvā ṭhapite vinicchayavohāre suciṁ agatigamanaṁ pahāya
  dhammena vinicchayakārakanti attho. Asāhasanti dhammikavinicchaye
  ṭhitattāyeva sāhasikakiriyā rahitaṁ. Visuddhakammanti teneva asāhasikattena
  visuddhakammantaṁ saccavādiṁ akkodhaṁ majjhattaṁ tulābhūtaṁ. Apetapāpakanti
  apetapāpakammaṁ. Na limpati kammakilesāti taṁ rājānaṁ pāṇātipāto
  adinnādānaṁ kāmesu micchācāro musāvādoti ayaṁ kammakileso na
-------------------------------------------------
[page 124]
  Allīyati. Kiṁkāraṇā. Tādiso jātaṁ yathā pokkharaṇīsu ambujanti.
  Tādiso hi rājā yathā pokkharaṇīsu jātaṁ padumaṁ anupalittaṁ evaṁ
  anupalitto nāma hoti mahārājāti.
      Rājā bodhisattassa ovāde ṭhatvā tato paṭṭhāya dhammena
  rajjaṁ kārento dānādīni puññāni katvā saggaparāyano ahosi.
      Satthā imaṁ dhammadesanaṁ āharitvā jātakaṁ samodhānesi tadā
  rājā ānando ahosi paṇḍitāmacco pana ahamevāti.
                      Kukkujātakaṁ paṭhamaṁ.
                        Manojajātakaṁ
      yathā cāpo ninnamatīti idaṁ satthā veḷuvane viharanto
  vipakkhasevakaṁ bhikkhuṁ ārabbha kathesi. Vatthuṁ heṭṭhā mahiḷāmukhajātake
  vitthāritameva. Tadā pana satthā na bhikkhave idāneva pubbepesa
  vipakkhasevakoyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sīho hutvā sīhiyā saddhiṁ vasanto dve puttake labhi puttañca
  dhītarañca. Puttassa manojoti nāmaṁ ahosi. So vayappatto
  ekaṁ sīhapotikaṁ gaṇhi. Iti te pañca janā ahesuṁ. Manojo
  vane mahisādayo vadhitvā maṁsaṁ āharitvā mātāpitaro ca bhaginiñca
  pajāpatiñca posesi. So ekadivasaṁ gocarabhūmiyaṁ giriyaṁ nāma sigālaṁ
  palāyituṁ appahontaṁ urena nipannaṁ disvā kiṁ sammāti pucchitvā
-------------------------------------------------
[page 125]
  Upaṭṭhātukāmomhi sāmīti vutte sādhu upaṭṭhahassūti taṁ gahetvā
  attano vasanaṭṭhānaguhaṁ ānesi. Bodhisatto taṁ disvā tāta
  manoja sigālā nāma dussīlā pāpadhammā akicce niyojenti mā
  etaṁ attano santike karīti vārentopi nivāretuṁ nāsakkhi. Athekadisaṁ
  sigālo assamaṁsaṁ khāditukāmo manojaṁ āha sāmi amhehi ṭhapetvā
  assamaṁsaṁ aññaṁ akhāditapubbaṁ nāma natthi assaṁ gaṇhissāmāti.
  Kahaṁ pana samma assoti. Bārāṇasiyaṁ nadītīreti. So tassa
  vacanaṁ gahetvā tena saddhiṁ assānaṁ nadiyaṁ nahānavelāyaṁ gantvā ekaṁ
  assaṁ gahetvā piṭṭhiyaṁ āropetvā sīhavegena attano guhādvārameva
  āgato. Athassa pitā assamaṁsaṁ khāditvā tāta assā nāma rājattā 1-
  rājāno ca anekamāyā kusalehi dhanuggahehi vijjhāpenti assamaṁsaṁ
  khādanasīhā nāma dīghāyukā na honti ito paṭṭhāya mā assaṁ
  gaṇhīti āha. So pitu vacanaṁ akatvā gaṇhateva. Sīho
  assaṁ gaṇhātīti sutvā rājā antonagareyeva assānaṁ pokkharaṇiṁ
  kāresi. Tatopi āgantvā gaṇhiyeva. Rājā assasālā
  kāretvā antosālāyameva tiṇodakaṁ dāpesi. Sīho pākāramatthakena
  gantvā antosālatopi gaṇhiyeva. Rājā ekaṁ akkhaṇavedhiṁ
  dhanuggahaṁ pakkosāpetvā sakkhissasi tāta sīhaṁ vijjhitunti āha.
  So sakkhissāmīti pākāraṁ nissāya sīhassāgamanamagge aṭṭakaṁ
  kāretvā aṭṭhāsi. Sīho āgantvā bahisusāne sigālaṁ ṭhapetvā

  *  *  *  *  *  *
  Footnote: 1 rājabhogātipi pāṭho.
-------------------------------------------------
[page 126]
  Assaggahaṇatthāya nagaraṁ pakkhandi. Dhanuggahopi āgamanakāle
  atitikhiṇavegoti sīhaṁ avijjhitvā assaṁ gahetvā gamanakāle garubhāratāya
  olīnavegaṁ sīhaṁ tikhiṇena nārāvena pacchābhāge vijjhi. Nārāvo
  puratthimabhāgena nikkhamitvā ākāse pakkhandi. Sīho viddhomhīti
  viravi. Dhanuggaho naṁ vijjhitvā asaniṁ viya jiyaṁ pothesi. Sīhassa
  ca jiyāya ca sigālo saddaṁ sutvā sahāyo me dhanuggahena vijjhitvā
  mārito bhavissati matakehi saddhiṁ vissāso nāma natthi idāni
  mama pakatiyā vasanaṭṭhānameva gamissāmīti attanāva saddhiṁ sallapanto
  dve gāthā abhāsi
          yathā cāpo ninnamati jiyā cāpi nikujjati
          haññate nūna manojo migarājā sakhā mama.
          Handa dāni vanaṁ tāṇaṁ pakkamāmi yathāsukhaṁ
          netādisā sakhā honti labbhā me jīvato sakhāti.
      Tattha yathāti yena kāraṇena cāpo ninnamati. Haññate
  nūnāti nūna haññati. Netādisāti evarūpā matakā sahāyā nāma
  na honti. Labbhāti jīvato mama sahāyo nāma sakkā laddhuṁ.
      Sīhopi ekavegeneva gantvā assaṁ guhādvāre pātetvā
  sayaṁ maritvā patati. Athassa ñātakā nikkhamitvā taṁ lohitamakkhitaṁ
  pahāramujehi paggharitalohitaṁ pāpajanasevitāya jīvitakkhayaṁ pattaṁ addasaṁsu.
  Disvānassa mātā pitā bhaginī pajāpati paṭipāṭiyā catasso gāthā
  abhāsiṁsu
-------------------------------------------------
[page 127]
          Na pāpajanasaṁsevī accantaṁ sukhamedhati
          manojaṁ passa semānaṁ giriyassānusāsanī.
          Na pāpasampavaṅkena mātā puttena nandati
          manojaṁ passa semānaṁ acchantaṁ samhi lohite.
          Evamāpajjate poso pāpiyo ca nigacchati
          yo ve hitānaṁ janānaṁ na karoti atthadassinaṁ.
                 Evañca so hoti tatova pāpiyo
                 yo uttamo adhamajanūpasevī
                 passuttamaṁ adhamajanūpaseviṁ
                 migādhipaṁ saravaraveganīdhutanti.
      Tattha accantaṁ sukhamedhatīti na ciraṁ sukhaṁ labhati. Giriyassā-
  nusāsanīti ayaṁ evarūpā giriyassānusāsanīti garahanto āha.
  Pāpasampavaṅkenāti pāpasahāyena. Acchantanti nimuggaṁ. Pāpiyo
  ca nigacchatīti pāpakañca vindati. Hitānanti atthakāmānaṁ.
  Atthadassinanti anāgataṁ atthaṁ passantānaṁ. Pāpiyoti pāpataro.
  Adhamajanūpasevīti adhamajanaṁ upasevati. Uttamanti sarīrabalena jeṭṭhakaṁ.
      Pacchimā abhisambuddhagāthā abhāsi
                 nihīyati puriso nihīnasevī
                 na ca hāyetha kadāci tulyasevī
                 seṭṭhamupagamaṁ udeti khippaṁ
                 tasmā attano uttaraṁ bhajethāti.
-------------------------------------------------
[page 128]
      Tattha nihīyatīti bhikkhave hīnasevī nāma manojasīho viya nihīyati
  parihāyati vināsaṁ pāpuṇāti. Tulyasevīti sīlādīhi attanā sadisaṁ
  sevamāno na hāyati vuḍḍhiyeva panassa hoti. Seṭṭhamupagamanti
  sīlādīhi uttaritaraṁyeva upagacchantoyeva. Udeti khippanti sīghameva
  sīlādīhi guṇehi upagacchati.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne vipakkhasevako bhikkhu sotāpattiphale
  patiṭṭhahi. Tadā sigālo devadatto ahosi manojo vipakkhavesako
  bhaginī uppalavaṇṇā bhariyā khemā bhikkhunī mātā rāhulamātā
  pitā pana ahamevāti.
                     Manojajātakaṁ dutiyaṁ.
                         Sutanajātakaṁ
      rājā te bhattanti idaṁ satthā jetavane viharanto mātuposaka-
  bhikkhuṁ ārabbha kathesi. Vatthuṁ sāmajātake āvībhavissati. Idha pana
      atīte bārāṇasiyaṁ brahmadatte rajjaṁ kārente bodhisatto
  duggatagahapatikule nibbatti. Sutanotissa nāmaṁ akaṁsu. So
  vayappatto bhatiṁ katvā mātāpitaro posetvā pitari kālakate
  mātaraṁ poseti. Tasmiṁ pana kāle bārāṇasīrājā migacittako
  ahosi. So ekadivasaṁ mahantena parivārena yojanamattaṁ araññaṁ
  pavisitvā yassa ṭhitaṭṭhānena migo palāyati so imaṁ nāma
-------------------------------------------------
[page 129]
  Jinnoti sabbesaṁ ārocāpesi. Amaccā rañño dhuvamaggaṭṭhāne
  koṭṭhakaṁ chādetvā adaṁsu. Manussehi migānaṁ vasanaṭṭhānāni
  parivāretvā khaṇḍadaṇḍehi uṭṭhāpitesu migesu eko eṇimigo rañño
  ṭhitaṭṭhānaṁ paṭipajji. Rājā taṁ vijjhissāmīti saraṁ khipi.
  Uggahitamāyo pana migo saraṁ mahāphāsukābhimukhaṁ āgacchantaṁ ñatvā
  parivattetvā sarena viddho viya hutvā pati. Rājā migo me
  viddhoti gahaṇatthāya dhāvi. Migo uṭṭhāya vātavegena palāyi.
  Amaccādayo rājānaṁ avahasiṁsu. So migaṁ anubandhitvā kilamitakāle
  khaggena dvidhā chinditvā ekasmiṁ daṇḍake laggetvā kājaṁ vadanto
  viya āgacchanto thokaṁ vissamissāmīti maggasamīpe ṭhitaṁ vaṭṭarukkhaṁ
  apagantvā nipajjitvā niddaṁ okkami. Tasmiṁ pana vaṭṭarukkhe
  nibbatto maggadevo nāma yakkho tattha paviṭṭhe vessavaṇassa
  santikā khādituṁ labhi. So rājānaṁ uṭṭhāya gacchantaṁ tiṭṭhatu
  tiṭṭhatu bhakkhosi meti hatthe gaṇhi. Tvaṁ ko nāmāti. Ahaṁ
  idha nibbattayakkho imaṁ ṭhānaṁ paviṭṭhe khādituṁ labhāmīti. Rājā
  satiṁ upaṭṭhapetvā kiṁ ajjeva khādissasi nibaddhaṁ khādissasīti
  pucchi. Labhanto nibaddhaṁ khādissāmīti. Ajja imaṁ migaṁ khāditvā
  maṁ vissajjehi ahaṁ te sve paṭṭhāya ekāya bhattapāṭiyā saddhiṁ
  ekaṁ manussaṁ pesissāmīti. Tenahi appamatto hohi apesitadivase
  tameva khādissāmīti. Ahaṁ bārāṇasīrājā mayhaṁ avijjamānakannāma
-------------------------------------------------
[page 130]
  Natthīti. Yakkho paṭiññaṁ gahetvā taṁ vissajjesi. So nagaraṁ
  pavisitvā tamatthaṁ ekassa atthacarakassa amaccassa kathetvā idāni
  kiṁ kātabbanti pucchi. Divasaparicchedo kato devāti. Na katoti.
  Ayuttaṁ vo kataṁ evaṁ santepi mā cintayittha bahū bandhanāgāresu
  manussāti. Tenahi tvaṁ etaṁ kammaṁ kara mayhaṁ jīvitaṁ dehīti.
  Amacco sādhūti sampaṭicchitvā devasikaṁ bandhanāgārato manussaṁ
  nīharitvā bhattapāṭiṁ gāhāpetvā kiñci ajānāpetvāva yakkhassa
  pesesi. Yakkho bhattaṁ bhuñjitvā manussaṁ khādati. Aparabhāge
  bandhanāgārāni nimmanussāni jātāni. Rājā bhattahārakaṁ alabhanto
  maraṇabhayena kampi. Atha naṁ amacco assāsetvā deva jīvitāsāto
  dhanāsā balavatarā hatthikkhandhe sahassabhaṇḍikaṁ ṭhapetvā ko imaṁ
  dhanaṁ gahetvā yakkhassa bhattaṁ ādāya gamissatīti bheriñcārāpessāmāti
  vatvā tathā kāresi. Atha taṁ sutvā bodhisatto cintesi ahaṁ
  bhatiyā māsakaḍḍhamāsakaṁ saṁharitvā kicchena mātaraṁ posesiṁ imaṁ
  dhanaṁ gahetvā mātuyā datvā yakkhassa santikaṁ gamissāmi sace
  yakkhassa dametuṁ sakkhissāmi iccetaṁ kusalaṁ no ce sakkhissāmi
  mātā me sukhaṁ jīvissatīti. So sanniṭṭhānaṁ katvā etamatthaṁ
  mātu ārocetvā alaṁ tāta na mamattho dhanenāti dve vāre
  paṭikkhiṁpito tatiyavāre anāpucchāva āharatha bho sahassaṁ ahaṁ
  bhattaṁ harissāmīti sahassaṁ gahetvā mātuyā datvā amma mā
  cintayi ahaṁ yakkhaṁ dametvā mahājanassa sotthiṁ katvā ajjeva
-------------------------------------------------
[page 131]
  Tava assunā kilinnamukhaṁ hasāpento āgamissāmīti mātaraṁ vanditvā
  assāsetvā rājapurisehi saddhiṁ rañño santikaṁ gantvā vanditvā
  aṭṭhāsi. Tato raññā tāta tvaṁ bhattaṁ harissasīti vutte
  āma devāti āha. Kiṁ te laddhuṁ vaṭṭatīti. Tumhākaṁ
  suvaṇṇapādukā devāti. Kiṁkāraṇāti. Deva so yakkho attano
  rukkhamūle bhūmiyaṁ ṭhitake khādituṁ labhati ahaṁ etassa santakāya
  bhūmiyā aṭhatvā pādukāsu ṭhassāmīti. Aññaṁ kiṁ laddhuṁ vaṭṭatīti.
  Chattaṁ devāti. Idaṁ kimatthāyāti. Deva ayaṁ yakkho attano
  rukkhacchāyāya ṭhite khādituṁ labhati ahaṁ rukkhacchāyāya aṭhatvā
  chattacchāyāya ṭhassāmīti. Aññaṁ kiṁ laddhuṁ vaṭṭatīti. Tumhākaṁ
  khaggaṁ devāti. Iminā ko atthoti. Deva yakkhā manussāpi
  khaggassa ca bhāyantiyevāti. Aññaṁ kiṁ laddhuṁ vaṭṭatīti. Tumhākaṁ
  suvaṇṇapāṭiṁ pūretvā tumhākaṁ bhojanabhattaṁ devāti. Kiṁkāraṇā
  tātāti. Deva mādisassa nāma paṇḍitapurisassa mattikapāṭiyā lūkhabhojanaṁ
  harituṁ ananucchavikanti. Sādhu tātāti rājā sabbaṁ dāpetvā
  tassa veyyāvaccakare paṭipādesi. Bodhisatto mahārāja mā
  bhāyittha ajjāhaṁ yakkhaṁ dametvā tumhākaṁ sotthiṁ katvā āgamissāmīti
  rājānaṁ vanditvā upakaraṇāni gāhāpetvā tattha gantvā rukkhassa
  avidūre manusse ṭhapetvā suvaṇṇapādukā ārūhitvā khaggaṁ sannahitvā
  setacchattaṁ matthake katvā kāñcanapāṭiyā bhattaṁ gahetvā yakkhassa
  santikaṁ pāyāsi. Yakkho maggaṁ olokento taṁ disvā ayaṁ
-------------------------------------------------
[page 132]
  Puriso na aññesu divasesu āgamananiyāmena eti kiṁ nu kho
  kāraṇanti cintesi. Bodhisatto rukkhasamīpaṁ gantvā asituṇḍena
  bhattapāṭiṁ antochāyāya karitvā chāyante ṭhitova paṭhamaṁ gāthamāha
          rājā te bhattaṁ pāhesi sucimaṁsūpasecanaṁ
          maghadevasmiṁ adhivatthe ehi nikkhama bhuñjasūti.
      Tattha pāhesīti pahiṇi. Maghadevasmiṁ adhivattheti maghadevoti
  vaṭṭarukkho vuccati tasmiṁ adhivattheti devataṁ ālapati.
      Taṁ sutvā yakkho imaṁ purisaṁ vañcetvā antochāyāya paviṭṭhaṁ
  khādissāmīti cintetvā dutiyaṁ gāthamāha
          ehi māṇava orohi bhikkhamādāya sūpitaṁ
          tvañca māṇava bhakkhosi ubho bhakkhā bhavissathāti.
      Tattha bhikkhanti mama nibaddhabhikkhaṁ. Sūpitanti sūpasampannaṁ.
      Tato bodhisatto dve gāthā abhāsi
          appakena tuvaṁ yakkha thūlamatthaṁ jahissasi
          bhikkhante nāharissanti janā maraṇasaṅkino.
                 Laddhāyaṁ yakkha tava niccabhikkhaṁ
                 suciṁ paṇītaṁ rasasādhupetaṁ
                 bhikkhañca te āhariyo naro idha
                 sudullabho hohiti khādite mayīti.
      Tattha thūlamatthanti appakena kāraṇena mahantaṁ atthaṁ jahissasīti
  dasseti. Nāharissantīti ito paṭṭhāya maraṇasaṅkino hutvā na
-------------------------------------------------
[page 133]
  Āharissanti atha tvaṁ milātasākho viya rukkho nirāhāro dubbalo
  bhavissasīti. Laddhāyanti laddhaṁ ayaṁ laddhāgamanaṁ. Idaṁ vuttaṁ hoti
  sace tuvaṁ samma yakkha yamahaṁ ajja āhariṁ idaṁ tava bhikkhaṁ suciṁ
  paṇītaṁ uttamarasena upetaṁ laddhāgamanaṁ devasikaṁ te āgacchissati.
  Āhariyoti āharaṇiko. Idaṁ vuttaṁ hoti sace tvaṁ idaṁ bhikkhaṁ
  gahetvā āgataṁ maṁ bhakkhissasi athevaṁ mayi bhakkhite bhikkhañca te
  āharaṇiko añño naro idha sudullabho bhavissati. Kiṁkāraṇā.
  Mādiso bārāṇasiyaṁ añño paṇḍitamanusso natthi mayi pana khādite
  sutano nāma yakkhena khādito aññassa kassaci na so lajjissatīti
  bhattāharaṇakaṁ na labhissasi atha te ito paṭṭhāya bhojanaṁ dullabhaṁ
  bhavissati amhākaṁpi rājānaṁ gaṇhituṁ na labhissasi kasmā rukkhato
  bahi ṭhānena sace panimaṁ bhattaṁ bhuñjitvā maṁ pahiṇissasi ahaṁ
  te rañño kathetvā nibaddhabhattaṁ pesessāmi attānaṁpi te khādituṁ
  na dassāmi ahaṁ hi tava santake ṭhāne na ṭhassāmi pādukāsu
  ṭhassāmi rukkhacchāyāyapi te na ṭhassāmi attano chattacchāyāyameva
  ṭhassāmi sace pana mayā saddhiṁ virujjhissasi khaggena taṁ dvidhā
  chindissāmi ahaṁ hi ajja etadatthameva āgamanasajjo hutvā
  āgato. Evaṁ kira taṁ mahāsatto santajjesi.
      Yakkho yuttarūpaṁ māṇavo bhaṇīti sallakkhetvā pasannacitto
  dve gāthā abhāsi
-------------------------------------------------
[page 134]
        Mameva sutana attho yathā bhāsasi māṇava
        mayā tvaṁ samanuññāto sotthiṁ passāhi mātaraṁ.
        Khaggaṁ chattañca pāṭiñca gacchevādāya māṇava
        sotthiṁ passatu te mātā tvañca passāhi mātaranti.
      Tattha sutanāti bodhisattaṁ ālapati. Yathā bhāsasīti yathā
  tvaṁ bhāsasi tathā yo esa tayā bhāsito attho esa mamevattho
  mayhaññeva vaḍḍhati.
      Yakkhassa kathaṁ sutvā bodhisatto mama kammaṁ nipphannaṁ damito
  me yakkho bahuñca dhanaṁ laddhaṁ rañño ca vacanaṁ katanti tuṭṭhacitto
  yakkhassa anumodanaṁ karonto osānagāthamāha
        evaṁ yakkha sukhī hohi saha sabbehi ñātibhi
        dhanañca me adhigataṁ rañño ca vacanaṁ katanti.
  Vatvā ca pana yakkhaṁ āmantetvā samma tvaṁ pubbe akusalakammaṁ
  katvā kakkhalo pharuso paresaṁ maṁsalohitabhakkho hutvā nibbatto
  ito paṭṭhāya pāṇātipātādīni mā karīti sīle ānisaṁsaṁ dussīle
  ādīnavaṁ kathetvā yakkhaṁ pañcasu sīlesu patiṭṭhāpetvā kinte
  araññavāsena ehi nagaradvāre taṁ nisīdāpetvā aggabhattādilābhiṁ
  karomīti yakkhena saddhiṁ nikkhamitvā khaggādīni yakkhameva gāhāpetvā
  bārāṇasiṁ agamāsi. Sutano māṇavo yakkhaṁ gahetvā etīti rañño
  ārocesuṁ. Rājā amaccaggaṇaparivuto bodhisattassa paccuggamanaṁ
  katvā yakkhaṁ nagaradvāre nisīdāpetvā aggabhattādilābhiṁ naṁ katvā
-------------------------------------------------
[page 135]
  Nagaraṁ pavisitvā bheriñcārāpetvā nāgare sannipātetvā bodhisattassa
  guṇaṁ kathetvā senāpatiṭṭhānaṁ adāsi sayañca bodhisattassa ovāde
  ṭhatvā dānādīni puññāni katvā saggaparāyano ahosi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi saccapariyosāne mātuposakabhikkhu sotāpattiphale
  patiṭṭhahi. Tadā yakkho aṅgulimālo ahosi rājā ānando
  māṇavo pana ahamevāti.
                      Sutanajātakaṁ tatiyaṁ.
                         Gijjhajātakaṁ
      te kathaṁ nu karissantīti idaṁ satthā jetavane viharanto mātu-
  posakabhikkhuṁ ārabbha kathesi. Vatthuṁ sāmajātake āvībhavissati.
      Atīte bārāṇasiyaṁ brahmadatte rajjaṁ kārente bodhisatto
  gijjhayoniyaṁ nibbattitvā vayappatto vuḍḍhe parihīnacakkhuke mātāpitaro
  gijjhaguhāyaṁ ṭhapetvā gomaṁsādīni āharitvā posesi. Tasmiṁ kāle
  bārāṇasiyaṁ susāne eko nesādo aniyamitvā gijjhānaṁ pāse
  oḍesi. Athekadivasaṁ bodhisatto gomaṁsaṁ pariyesanto susānaṁ paviṭṭho
  pādena pāse bajjhitvā attānaṁ na cintesi vuḍḍhe pana
  mātāpitaro anussaritvā kathaṁ nu kho me mātāpitaro yāpessanti
  mama bandhabhāvaṁpi ajānantā anāthā nippaccayā pabbataguhāyameva
  sussitvā marissanti maññeti vilapanto paṭhamaṁ gāthamāha
-------------------------------------------------
[page 136]
             Te kathaṁ nu karissanti vuḍḍhā giridarīsayā
             ahaṁ bandhosmi pāsena nilīyassa vasaṁ gatoti.
      Tattha nilīyassāti evaṁnāmakassa nesādaputtassa.
      Nesādaputto tassa paridevitaṁ sutvā āha
             kiṁ gijjha paridevesi kā nu te paridevanā
             na me suto vā diṭṭho vā bhāsanto mānusiṁ dijo.
             Bharāmi mātāpitaro vuḍḍhe giridarīsaye
             te kathannu karissanti ahaṁ vasaṁ gato tava.
             Yannu gijjho yojanasataṁ kuṇapāni apekkhati
             kasmā jālañca pāsañca āsajjāpi na bujjhasīti.
             Yadā parābhavo hoti poso jīvitasaṅkhayo
             atha jālañca pāsañca āsajjāpi na bujjhatīti.
             Bharassu mātāpitaro vuḍḍhe giridarīsaye
             mayā tvaṁ samanuññāto sotthiṁ passāhi ñātake.
             Evaṁ luddhaka nandassu saha sabbehi ñātibhi
             bharissaṁ mātāpitaro vuḍḍhe giridarīsayeti.
  Nesādaputtena dutiyā gijjhena tatiyā iti imā gāthā paṭipāṭiyā
  vuttā.
      Tattha yannūti yaṁ nu etaṁ loke kathīyati. Gijjho yojanasataṁ
  kuṇapāni apekkhatīti yojanasataṁ atikkamma ṭhitāni kuṇapāni passati
  taṁ yadi kathaṁ atha kasmā tvaṁ imaṁ jālañca pāsañca āsajjāpi
-------------------------------------------------
[page 137]
  Na bujjhasi santikaṁ āgantvāpi na jānāsīti. Parābhavoti vināso.
  Bharassūti idaṁ so bodhisattassa dhammakathaṁ sutvā paṇḍito gijjharājā
  paridevanto na attano paridevati mātāpitūnaṁ paridevati nāyaṁ
  māretuṁ yuttoti tassa tussitvā āha vatvā ca pana piyacittena
  muducittena pāsaṁ mocesi.
      Athassa bodhisatto maraṇadukkhato mutto sukhito anumodanaṁ
  karonto osānagāthaṁpi vatvā mukhapūraṁ maṁsaṁ ādāya gantvā mātāpitūnaṁ
  adāsi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi saccapariyosāne mātuposakabhikkhu sotāpattiphale
  patiṭṭhahi. Tadā nesādaputto channo ahosi mātāpitaro mahā-
  rājakulāni ahesuṁ gijjharājā pana ahamevāti.
                     Gijjhajātakaṁ catutthaṁ.
                       Dabbapupphajātakaṁ
      anutīracārī bhaddanteti idaṁ satthā jetavane viharanto upanandaṁ
  sakyaputtaṁ ārabbha kathesi.
      So hi sāsane pabbajitvā appicchādiguṇe pahāya mahātaṇho
  ahosi. Vassūpanāyikāya dve tayo vihāre pariggahetvā ekasmiṁ
  chattaṁ vā upāhanaṁ vā ekasmiṁ kattarayaṭṭhiṁ vā udakatumbaṁ vā
-------------------------------------------------
[page 138]
  Ṭhapetvā ekasmiṁ sayaṁ vasati. So ekasmiṁ janapadavihāre vassaṁ
  upagantvā bhikkhunā nāma appicchena bhavitabbanti ākāse candaṁ
  uṭṭhāpento viya bhikkhūnaṁ paccayasantosadīpakaṁ ariyavaṁsapaṭipadaṁ kathesi.
  Taṁ sutvā bhikkhū manāpāni pattacīvarāni chaḍḍetvā mattikapattāni
  ceva paṁsukūlacīvarāni ca gaṇhiṁsu. So tāni attano vasanaṭṭhāne
  ṭhapetvā vutthavasso pavāretvā yānakaṁ pūretvā jetavanaṁ gacchanto
  antarāmagge ekassa araññikavihārassa piṭṭhibhāge pāde valliyā
  palibuddhā addhā ettha kiñci laddhabbaṁ bhavissatīti taṁ vihāraṁ
  pāvisi. Tattha dve mahallakā bhikkhū vassaṁ upagacchiṁsu. Te
  dve ca thūlasāṭake ekañca sukhumaṁ kambalaṁ labhitvā bhājetuṁ asakkontā
  taṁ disvā thero no bhājetvā dassatīti tuṭṭhacittā mayaṁ
  bhante imaṁ vassāvāsikaṁ bhājetuṁ na sakkoma imaṁ no nissāya
  vivādo hoti idaṁ amhākaṁ bhājetvā dethāti āhaṁsu. So
  sādhu bhājessāmīti dve thūlasāṭake dvinnaṁ bhājetvā ayaṁ amhākaṁ
  vinayadharānaṁ pāpuṇātīti kambalaṁ gahetvā pakkāmi. Tepi therā
  kambale sālayā teneva saddhiṁ jetavanaṁ gantvā vinayadharānaṁ bhikkhūnaṁ
  etamatthaṁ ārocetvā labbhati nu kho bhante vinayadharānaṁ evaṁ
  vilopaṁ khāditunti āhaṁsu. Bhikkhū upanandattherena ābhataṁ patta-
  cīvararāsiṁ disvā mahāpuññosi tvaṁ āvuso bahuṁ te pattacīvaraṁ
  laddhanti vadiṁsu. So kuto me āvuso puññaṁ iminā me
  upāyena idaṁ laddhanti sabbaṁ kathesi. Bhikkhū dhammasabhāyaṁ kathaṁ
-------------------------------------------------
[page 139]
  Samuṭṭhāpesuṁ āvuso upanando sakyaputto mahātaṇho
  mahālobhoti. Satthā āgantvā kāya nuttha bhikkhave etarahi kathāya
  sannisinnāti pucchitvā imāya nāmāti vutte na bhikkhave
  upanandena paṭipadāya anucchavikaṁ kataṁ parassa paṭipadaṁ kathentena nāma
  bhikkhunā paṭhamaṁ attano anucchavikaṁ katvā pacchā paro ovaditabboti
           attānameva paṭhamaṁ paṭirūpe nivesaye
           athaññamanusāseyya na kilisseyya paṇḍitoti
  imāya dhammapade gāthāya dhammaṁ desetvā na bhikkhave upanando
  idāneva pubbepesa mahālobhova na ca pana idāneva pubbepesa
  imesaṁ santakaṁ vilumpiyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  nadītīre rukkhadevatā ahosi. Tadā eko sigālo māyāviṁ nāma
  bhariyaṁ gahetvā nadītīre ekasmiṁ ṭhāne vasi. Athekadivasaṁ sigālī
  sigālaṁ āha dohaḷo me sāmi uppanno allarohitamacchaṁ khādituṁ
  icchāmīti. Sigālo appossukkā hohi āharissāmi teti
  nadītīre caranto valliyā pāde palibuddho anutīrameva agamāsi.
  Tasmiṁ khaṇe gambhīracārī ca anutīracārī cāti dve uddā macche
  pariyesantā tīre aṭṭhaṁsu. Tesu gambhīracārī mahantaṁ rohitamacchaṁ
  disvā vegena udakaṁ pavisitvā taṁ naṅguṭṭhe gaṇhi. Balavā maccho
  parikaḍḍhanto pāyāsi. So gambhīracāriuddo mahāmaccho ubhinnaṁpi
-------------------------------------------------
[page 140]
  No pahossati ehi me sahāyo hohīti itarena saddhiṁ sallapanto
  paṭhamaṁ gāthamāha
          anutīracārī bhaddante sahāyamanudhāva maṁ
          mahā me gahito maccho so maṁ harati vegasāti.
      Tattha sahāyamanudhāva manti sahāya anudhāva maṁ. Sandhivasena
  makāro vutto idaṁ vuttaṁ hoti yathāhaṁ iminā macchena na
  saṁharāmi evaṁ maṁ naṅguṭṭhakkhaṇḍaṁ gahetvā tvaṁ anudhāvāti.
      Taṁ sutvā itaro dutiyaṁ gāthamāha
          gambhīracārī bhaddante daḷhaṁ gaṇhāhi thāmasā
          ahaṁ taṁ uddharissāmi supaṇṇo uragammivāti.
      Tattha thāmasāti thāmena. Uddharissāmīti nīharissāmi.
  Supaṇṇo uragammivāti garuḷo sappaṁ viya.
      Atha dvepi te ekato hutvā rohitamacchaṁ nīharitvā thale
  ṭhapetvā māretvā bhājehi tvaṁ bhājehīti kalahaṁ katvā bhājetuṁ
  asakkontā ṭhapetvā nisīdiṁsu. Tasmiṁ khaṇe sigālo taṁ ṭhānaṁ
  anuppatto. Te taṁ disvā ubhopi paccuggamanaṁ katvā ayaṁ
  samma dabbapuppha maccho amhehi ekato hutvā gahito taṁ no
  bhājetuṁ asakkontānaṁ vivādo uppanno samakaṁ no bhājetvā dehīti
  tatiyaṁ gāthamāhaṁsu
          vivādo no samuppanno dabbapuppha suṇohi me
          samehi medhagaṁ samma vivādo vūpasammatūti.
-------------------------------------------------
[page 141]
      Tattha dabbapupphāti dabbapupphasamānavaṇṇatāya taṁ ālapanti.
  Medhaganti kalahaṁ.
      Tesaṁ kathaṁ sutvā sigālo attano balaṁ dīpento imaṁ gāthamāha
           dhammaṭṭhohaṁ pure āsiṁ bahuaṭṭaṁva tīritaṁ
           samehi medhagaṁ samma vivādo vūpasammatūti.
      Imaṁ gāthaṁ vatvā bhājento imaṁ gāthamāha
           anutīracārī naṅguṭṭhaṁ sīsaṁ gambhīracārino
           accāyaṁ majjhimo khaṇḍo dhammaṭṭhassa bhavissatīti.
      Tattha paṭhamagāthāya ayamattho ahaṁ pubbe rājūnaṁ vinicchayāmacco
  āsiṁ tena mayā vinicchaye nisīditvā bahuaṭṭaṁva tīritanti tesaṁ
  tesaṁ brāhmaṇagahapatikādīnaṁ bahuaṭṭā tīritā vinicchitā svāhaṁ
  tumhādisānaṁ samajātikānaṁ catuppadānaṁ aṭṭaṁ tīretuṁ kinna sakkhissāmi
  ahaṁ vo samemi medhagaṁ samma maṁ nissāya tumhākaṁ vivādo
  vūpasammatu upasammatūti. Evañca pana vatvā macchaṁ tayo koṭṭhāse
  katvā anutīracārika tvaṁ naṅguṭṭhaṁ gaṇha sīsaṁ gambhīracārino hotu
  accāyaṁ majjhimo khaṇḍoti api ca ayaṁ majjhimo koṭṭhāso.
  Athavā accāti aticca ime dve koṭṭhāse atikkamitvā ṭhito
  ayaṁ majjhimo khaṇḍo dhammaṭṭhassa vinicchayasāmikassa mayhaṁ bhavissati.
      Evaṁ taṁ macchaṁ vibhajitvā tumhe kalahaṁ akatvā naṅguṭṭhañca
  sīsañca khādathāti vatvā majjhimakkhaṇḍaṁ mukhena ḍaṁsitvā tesaṁ passantā-
  naññeva pāyāsi. Te sahassaparājitā viya dummukhā nisīditvā
-------------------------------------------------
[page 142]
  Chaṭṭhaṁ gāthamāhaṁsu
           ciraṁpi bhakkho abhavissa sace na vivademase
           asīsakaṁ anaṅguṭṭhaṁ sigālo harati rohitanti.
    Tattha ciraṁpīti dve tayo divase sandhāya vuttaṁ.
      Sigālopi ajja bhariyaṁ rohitamacchaṁ khādāpessāmīti tuṭṭhacitto
  tassā santikaṁ āgami. Sā taṁ āgacchantaṁ disvā abhinandamānā
  imaṁ gāthamāha
           yathāpi rājā nandeyya rajjaṁ laddhāna khattiyo
           evāhamajja nandāmi disvā puṇṇamukhaṁ patinti.
  Imaṁ gāthaṁ vatvā adhigamupāyaṁ pucchantī imaṁ gāthamāha
           kathannu thalajo santo udake macchaṁ parāmasi
           puṭṭho me samma akkhāhi kathaṁ adhigataṁ tayāti.
      Tattha kathannūti khāda bhaddeti macchakkhaṇḍe purato ṭhapite
  kathaṁ nu tvaṁ thalajo samāno udake macchaṁ gaṇhīti pucchi.
      Sigālo tassā adhigamupāyaṁ ācikkhanto anantaraṁ gāthamāha
           vivādena kisā honti vivādena dhanakkhayā
           jinā uddā vivādena bhuñja māyāvi rohitanti.
      Tattha vivādena kisā hontīti bhadde ime sattā vivādaṁ
  karontā vivādaṁ nissāya kisā appamaṁsalohitā honti. Vivādena
  dhanakkhayāti hiraññasuvaṇṇādīnaṁ dhanānaṁ khayāpi vivādeneva honti.
  Dvīsupi vivadantesu eko parājito parājitattā dhanakkhayaṁ pāpuṇāti
-------------------------------------------------
[page 143]
  Itaro jayabhāgadānena. Jinā uddāti dve uddā vivādeneva
  imaṁ macchaṁ jinā tasmā tvaṁ mayā ābhatassa uppattiṁ mā puccha
  kevalaṁ imaṁ bhuñja māyāvi rohitanti.
      Itarā abhisambuddhagāthā
           evameva manussesu vivādo yattha jāyati
           dhammaṭṭhamatidhāvanti so hi nesaṁ vināyako
           dhanāpi tattha jīyanti rājakoso pavaḍḍhatīti.
      Tattha evamevāti bhikkhave yathā ete uddā jinā evameva
  manussesupi yasmiṁ ṭhāne vivādo jāyati tattha manussā dhammaṭṭhaṁ
  atidhāvanti vinicchayasāmikaṁ upasaṅkamanti. Kiṁkāraṇā. So hi
  nesaṁ vināyako tesaṁ vivādāpannānaṁ vivādavūpasamakoti attho.
  Dhanāpi tatthāti tattha te vivādāpannā dhanatopi jīyanti attano
  santakā parihāyanti daṇḍena ceva jayabhāgaggahaṇena ca rājakoso
  pavaḍḍhatīti attho.
      Satthā imaṁ dhammadesanaṁ āharitvā jātakaṁ samodhānesi tadā
  sigālo upanando ahosi dve uddā dve mahallakā tassa
  kāraṇassa paccakkhakārikā rukkhadevatā pana ahamevāti.
                    Dabbapupphajātakaṁ pañcamaṁ.
-------------------------------------------------
[page 144]
                        Dasaṇṇakajātakaṁ
      dasaṇṇakaṁ tikhiṇadhāranti idaṁ satthā jetavane viharanto purāṇa-
  dutiyikapalobhanaṁ ārabbha kathesi.
      Taṁ hi bhikkhuṁ satthā saccaṁ kira tvaṁ ukkaṇṭhitoti pucchitvā
  saccaṁ bhanteti kena ukkaṇṭhāpitoti purāṇadutiyikāyāti vutte
  bhikkhu ayaṁ itthī tuyhaṁ anatthakārikā pubbepi tvaṁ imaṁ nissāya
  cetasikarogena maranto paṇḍite nissāya jīvitaladdhoti vatvā atītaṁ
  āhari.
      Atīte bārāṇasiyaṁ maddavamahārāje rajjaṁ kārente bodhisatto
  brāhmaṇakule nibbatti. Senakakumārotissa nāmaṁ akaṁsu. So
  vayappatto takkasilāyaṁ sabbasippāni uggaṇhitvā bārāṇasiṁ paccā-
  gantvā maddavarañño atthadhammānusāsako amacco ahosi. Senaka-
  paṇḍitoti vutto sakalanagare cando viya suriyo viya ca paññāyati.
  Tadā rañño purohitaputto rājūpaṭṭhānaṁ āgato sabbālaṅkāra-
  paṭimaṇḍitaṁ uttamarūpadharaṁ rañño aggamahesiṁ disvā paṭibaddhacitto
  hutvā gehaṁ gantvā nirāhāro nipajjitvā sahāyakehi puṭṭho
  tamatthaṁ ārocesi. Rājā purohitaputto na dissati kahannukhoti
  pucchitvā tamatthaṁ sutvā taṁ pakkosāpetvā ahaṁ te satta
  divasāni dammi imaṁ sattāhaṁ ghare katvā aṭṭhame divase āneyyāsīti
-------------------------------------------------
[page 145]
  Āha. So sādhūti sampaṭicchitvā taṁ gehaṁ netvā tāya saddhiṁ
  abhirami. Te aññamaññaṁ paṭibaddhacittā hutvā kiñci ajānāpetvā
  aggadvāreneva palāyitvā aññassa rañño vijitaṁ agamaṁsu.
  Koci gataṭṭhānaṁ na jānāti nāvāya gatamaggo viya ahosi. Rājā
  nagare bheriñcārāpetvā nānappakārena vicinantopi tassa gataṭṭhānaṁ
  na aññāsi. Athassa taṁ nissāya balavasoko uppajji. Hadayaṁ
  uṇhaṁ hutvā lohitaṁ pagghari. Tato paṭṭhāyapissa kucchito
  lohitaṁ nikkhami. Byādhi mahanto ahosi. Mahantāpi rājavejjā
  tikicchituṁ nāsakkhiṁsu. Bodhisatto imassa rañño byādhi
  natthi bhariyaṁ pana apassanto cetasikarogena phuṭṭho upāyena naṁ
  tikicchissāmīti āyurañca pukkusañcāti dve rañño paṇḍitāmacce
  āmantetvā rañño deviyā adassanena cetasikarogaṁ ṭhapetvā
  rañño rogo natthi bahūpakāro kho amhākaṁ rājā tasmā
  upāyena naṁ tikicchissāma rājaṅgaṇe samajjaṁ kāretvā asiṁ
  gilituṁ jānante asiṁ gilāpetvā rājānaṁ sīhapañjare katvā samajjaṁ
  olokāpessāma rājā asiṁ gilantaṁ disvā atthi nu kho ito
  aññaṁ dukkarataranti pañhaṁ pucchissati taṁ samma āyura tvaṁ
  asukannāma dadāmīti vacanaṁ ito dukkarataranti byākareyyāsi tato
  samma pukkusa taṁ pucchissati athassa tvaṁ mahārāja dadāmīti vatvā
  adadato sā vācā aphalā hoti tathārūpiṁ vācaṁ na keci upajīvanti
-------------------------------------------------
[page 146]
  Na khādanti na pivanti ye na tassa vacanassānucchavikaṁ karonti yathā-
  paṭiññātamatthaṁ detiyeva tato dukkarataranti evaṁ byākareyyāsi
  ito paraṁ kattabbaṁ ahaṁ jānissāmīti vatvā samajjaṁ akāsi.
  Atha te tayopi paṇḍitā rañño santikaṁ gantvā mahārāja
  rājaṅgaṇe samajjaṁ vattati taṁ olokentānaṁ dukkhaṁpi na dukkhaṁ
  hoti ehi gacchāmāti rājānaṁ netvā sīhapañjaraṁ vivaritvā samajjaṁ
  olokāpesuṁ. Bahū janā attano jānanasippaṁ dassesuṁ. Eko
  puriso tettiṁsagulaṁ tikhiṇadhāraṁ asiratanaṁ gilati. Rājā taṁ disvā ayaṁ
  puriso evaṁ asiṁ gilati atthi nu kho ito aññaṁ dukkarataranti ime
  paṇḍite pucchissāmīti cintetvā āyuraṁ pucchanto paṭhamaṁ gāthamāha
            dasaṇṇakaṁ tikhiṇadhāraṁ asiṁ sampannapāyinaṁ
            parisāyaṁ puriso gilati kinnu dukkarataraṁ ito
            yadaññaṁ dukkaraṁ ṭhānaṁ taṁ me akkhāhi pucchitoti.
      Tattha dasaṇṇakanti dasaṇṇakaraṭṭhe uppannaṁ. Sampannapāyinanti
  sannampannaparalohitapāyinaṁ. Parisāyanti parisamajjhe dhanalobhena
  ayaṁ puriso gilati. Yadaññanti yaṁ aññaṁ ito asigilanato yaṁ
  aññaṁ dukkarataraṁ kāraṇaṁ taṁ mayā pucchito kathehi.
      Athassa so kathento dutiyaṁ gāthamāha
            gileyya puriso lobhā asiṁ sampannapāyinaṁ
            yo ca vajjā dadāmīti taṁ dukkarataraṁ tato
            sabbaññaṁ sukaraṁ ṭhānaṁ evaṁ jānāhi māgadhāti.
-------------------------------------------------
[page 147]
      Tattha vajjāti vadeyya. Taṁ dukkarataranti taṁ dadāmīti vacanaṁ
  tato asigilanato dukkarataraṁ. Sabbaññanti asukannāma tava dassāmīti
  vacanaṁ ṭhapetvā aññaṁ sabbaṁpi kāraṇaṁ sukaraṁ. Māgadhāti rājānaṁ
  gottenālapati.
      Rañño āyurapaṇḍitassa vacanaṁ sutvā asigilanato kira
  idaṁ nāma dammīti vacanaṁ dukkaraṁ ahañca purohitaputtassa deviṁ
  dammīti avacaṁ atidukkaraṁ vata me katanti taṁ vīmaṁsantasseva
  hadaye soko thokaṁ tanukaṁ gato. So tato parassa idaṁ nāma
  dammīti vacanato panaññaṁ dukkarataraṁ atthi nu khoti cintetvā
  pukkusapaṇḍitena saddhiṁ sallapanto tatiyaṁ gāthamāha
          byākāsi āyuro pañhaṁ atthaṁ dhammassa kovido
          pukkusaṁ dāni pucchāmi kiṁ dukkarataraṁ tato
          yadaññaṁ dukkaraṁ ṭhānaṁ taṁ me akkhāhi pucchitoti.
      Tattha pañhaṁ atthanti pañhassa atthaṁ byākāsīti vuttaṁ
  hoti. Dhammassa kovidoti tadatthajotake atthe kusalo. Tatoti
  tato vacanato kiṁ dukkarataraṁ.
      Athassa byākaronto pukkusapaṇḍito catutthaṁ gāthamāha
          na vācamupajīvanti aphalaṁ giramudīritaṁ
          yo ca datvā avākayirā taṁ dukkarataraṁ tato
          sabbaññaṁ sukaraṁ ṭhānaṁ evaṁ jānāhi māgadhāti.
      Tattha datvāti asukaṁ nāma demīti paṭiññaṁ datvā. Avākayirāti
-------------------------------------------------
[page 148]
  Taṁ paṭiññātamatthaṁ dadanto tasmiṁ lobhaṁ avakareyya chindeyya
  tañca bhaṇḍaṁ dadeyyāti vuttaṁ hoti. Tatoti tato asigilanato
  asukannāma te demīti vacanato ca tadeva dukkarataraṁ.
      Raññopi taṁ vacanaṁ sutvā ahaṁ purohitaputtassa deviṁ demīti
  paṭhamaṁ vatvā vācāya anucchavikaṁ katvā taṁ adāsiṁ dukkaraṁ vata me
  katanti parivitakkentassa soko tanukataro jāto. Athassa etadahosi
  senakapaṇḍitato añño paṇḍitataro nāma natthi imaṁ pañhaṁ
  etaṁ pucchissāmīti tato taṁ pucchanto pañcamaṁ gāthamāha
          byākāsi pukkuso pañhaṁ atthaṁ dhammassa kovido
          senakaṁ dāni pucchāmi kiṁ dukkarataraṁ tato
          yadaññaṁ dukkaraṁ ṭhānaṁ taṁ me akkhāhi pucchitoti.
      Athassa byākaronto senako chaṭṭhaṁ gāthamāha
          dadeyaya puriso dānaṁ appaṁ vā yadi vā bahuṁ
          yo ca datvā nānutappe taṁ dukkarataraṁ tato
          sabbaññaṁ sukaraṁ ṭhānaṁ evaṁ jānāhi māgadhāti.
      Tattha nānutappeti attano atikantaṁ atimanāpaṁ piyabhaṇḍaṁ
  parassa datvā kimatthaṁ mayā idaṁ dinnanti evantaṁ piyabhaṇḍaṁ
  ārabbha yo pacchā na tappati na socati etaṁ asigilanato
  ca asukaṁ nāma te demīti vacanato ca tassa dānato ca dukkarataraṁ.
  Iti mahāsatto rājānaṁ saññāpento kathesi. Dānaṁ hi datvā
  aparacetanā dusaddhāniyā tassā dusaddhāniyadukkaratā
-------------------------------------------------
[page 149]
  Vessantarajātakepi dīpitā. Vuttaṁ hetaṁ
          ādū cāpaṁ gahetvāna khaggaṁ bandhitva vāmato
          āneyyāmi sake putte puttānaṁ hi vadho dukkho
          aṭṭhānametaṁ dukkharūpaṁ yaṁ kumārā vihaññare
          satañca dhammamaññāya ko datvā anutappatīti.
      Rājāpi kho bodhisattassa vacanaṁ sutvā sallakkhesi ahaṁ
  attano maneneva purohitaputtassa deviṁ datvā sakamanaṁ sandhāretuṁ
  na sakkomi socāmi kilamāmi na me idaṁ anucchavikaṁ sace
  sā mayi sasinehā bhaveyya imaṁ issariyaṁ chaḍḍetvā na palāyeyya
  mayi pana sinehaṁ akatvā palātāya kiṁ nāma mayhanti. Tassetaṁ
  cintentassa padumapattato udakabindu viya sabbasoko nivattitvā
  gato. Taṁ khaṇññevassa kucchi parisaṇṭhāti. So nirogo
  sukhito hutvā bodhisattassa thutiṁ karonto osānagāthamāha
          byākāsi āyuro pañhaṁ atho pukkusaporiso
          sabbe pañhe abhibhoti yathā bhāsati senakoti.
      Tattha yathā bhāsatīti yathā paṇḍito bhāsati tatheva taṁ
  dānannāma datvā neva anutappitabbanti.
      Imaṁ panassa thutiṁ katvā tuṭṭho bahuṁ dhanaṁ adāsi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne so ukkaṇṭhitabhikkhu sotāpattiphale
  patiṭṭhahi. Tadā rājamahesī purāṇadutiyikā ahosi rājā
-------------------------------------------------
[page 150]
  Ukkaṇṭhitabhikkhu āyurapaṇḍito moggallāno pukkusapaṇḍito sārīputto
  senakapaṇḍito pana ahamevāti.
                      Dasaṇṇakajātakaṁ chaṭṭhaṁ.
                         Senakajātakaṁ
      vibbhantacittoti idaṁ satthā jetavane viharanto attano paññā-
  pāramiṁ ārabbha kathesi. Paccuppannavatthuṁ ummaṅgajātake āvībhavissati.
      Atīte bārāṇasiyaṁ janako nāma rājā rajjaṁ kāresi. Tadā
  bodhisatto brāhmaṇakule nibbatti. Senakakumārotissa nāmaṁ kariṁsu.
  So vayappatto takkasilāyaṁ sabbasippāni uggaṇhitvā bārāṇasiyaṁ
  paccāgantvā rājānaṁ passi. Rājā taṁ amaccaṭṭhāne ṭhapesi
  mahantañcassa yasaṁ anuppadāsi. So rañño atthañca dhammañca
  anusāsi. Madhurakatho dhammakathiko hutvā rājānaṁ pañcasu sīlesu
  patiṭṭhāpetvā dāne uposathakamme ca dasakusalakammapathesūti imāya
  kalyāṇapaṭipadāya patiṭṭhāpesi. Sakalaraṭṭhe buddhānaṁ uppādakālo
  viya ahosi. Pakkhadivasesu rājā ca uparājādayo ca sabbe
  sannipatitvā dhammasabhaṁ sajjenti. Mahāsatto sajjitadhammasabhāyaṁ
  surabhipallaṅkamajjhagato buddhalīḷāya dhammaṁ desesi. Buddhānaṁ dhammakathā-
  sadisāvassa kathā hoti. Athaññataro mahallakabrāhmaṇo dhanabhikkhaṁ
  caritvā kahāpaṇasahassaṁ labhitvā ekasmiṁ brāhmaṇakule nikkhipitvā
  puna bhikkhaṁ carissāmīti gato. Tassa gatakāle taṁ kulaṁ kahāpaṇe
-------------------------------------------------
[page 151]
  Valañjeti. So āgantvā kahāpaṇe āharāpesi. Brāhmaṇo
  kahāpaṇe dātuṁ asakkonto attano dhītaraṁ tassa pādaparicārikaṁ
  katvā adāsi. Brāhmaṇo taṁ gahetvā bārāṇasito avidūre
  ekasmiṁ brāhmaṇagāme vāsaṁ kappesi. Athassa bhariyā daharatāya
  kāmesu atittā aññena taruṇabrāhmaṇena saddhiṁ micchācāraṁ cari.
      Soḷasa hi atappiyavatthūni nāma. Katamāni soḷasa. Sāgaro
  sabbasavantīhi na tappati. Aggi upādānena na tappati.
  Rājā rajjena na tappati. Bālo pāpehi na tappati. Itthī
  methunadhammena alaṅkārena vijāyanenāti imehi tīhi na tappati.
  Brāhmaṇo mantehi na tappati. Jhāyī vihārasamāpattiyā na
  tappati. Sekho apacayena na tappati. Appiccho dhutaṅgaguṇena
  na tappati. Āraddhaviriyo viriyārambhena na tappati. Dhammakathiko
  sākacchāya na tappati. Visārado parisāya na tappati. Saddho
  saṅghupaṭṭhānena na tappati. Dāyako pariccāgena na tappati.
  Paṇḍito dhammassavanena na tappati. Catasso parisā tathāgatadassanena
  na tappantīti.
      Sāpi brāhmaṇī methunadhammena atittā taṁ brāhmaṇaṁ nīharitvā
  vissaṭṭhā pāpakammaṁ kātukāmā hutvā ekadivasaṁ dummanā nipajjitvā
  kiṁ bhotīti vutte brāhmaṇa ahaṁ tava gehe kammaṁ kātuṁ na
  sakkomi dāsīdāsaṁ ānehīti. Bhoti dhanaṁ me natthi kiṁ
  datvā ānemīti. Bhikkhaṁ caritvā dhanaṁ pariyesitvā ānehīti.
-------------------------------------------------
[page 152]
  Tenahi bhoti pātheyyaṁ me sajjehīti. Sā tassa baddhasattuṁ abaddhasattuṁ
  cammapasibbakaṁ pūretvā adāsi. Brāhmaṇo gāmanigamarājadhānīsu
  caranto satta kahāpaṇasatāni labhitvā alaṁ me ettakaṁ dhanaṁ
  dāsadāsīmūlāyāti nivattitvā attano gāmaṁ āgacchanto ekasmiṁ
  udakaphāsukaṭṭhāne pasibbakaṁ muñcitvā sattuṁ khāditvā pasibbakamukhaṁ
  abandhitvāva pānīyaṁ pivituṁ otiṇṇo. Athekasmiṁ rukkhasusire
  eko kaṇhasappo sattugandhaṁ ghāyitvā pasibbakaṁ pavisitvā bhogaṁ
  ābhuñjitvā sattuṁ khādanto nipajji. Brāhmaṇo āgantvā
  pasibbakassa abbhantaraṁ anoloketvā pasibbakaṁ bandhitvā aṁsena
  katvā pāyāsi. Antarāmagge ekasmiṁ rukkhe nibbattadevatā
  khandhaviṭape ṭhatvā brāhmaṇa sace antarāmagge vasissasi sayaṁ
  marissasi sace ajja gharaṁ gamissasi bhariyā te marissatīti vatvā
  antaradhāyi. So olokento devataṁ adisvā bhīto maraṇabhayena
  tajjito rodanto paridevanto bārāṇasīnagaradvāraṁ sampāpuṇi.
  Tadā ca pannarasuposatho hoti alaṅkatadhammāsane nisīditvā bodhi-
  sattassa dhammakathanadivaso. Mahājanā gandhapupphahatthā vaggavaggā
  hutvā dhammakathaṁ sotuṁ gacchanti. Brāhmaṇo taṁ disvā kahaṁ
  gacchatha tātāti pucchi. Brāhmaṇa ajja senakapaṇḍito madhurena
  sarena buddhalīḷāya dhammaṁ deseti kiṁ tvaṁpi na jānāsīti vutte
  cintesi paṇḍito kira dhammakathiko ahañcamhi maraṇabhayatajjito
  paṇḍito kho pana mahantaṁpi sokaṁ nīharituṁ sakkoti mayāpi tattha
-------------------------------------------------
[page 153]
  Gantvā dhammaṁ sotuṁ vaṭṭatīti. So tena saddhiṁ tattha gantvā
  mahāsattaṁ parivāretvā nisinnāya sarājikāya parisāya pariyante
  sattupasibbakena khandhagatena dhammāsanato avidūre maraṇabhayabhīto rodamāno
  aṭṭhāsi. Mahāsatto ākāsagaṅgaṁ otārento viya amatavassaṁ
  vassanto viya ca dhammaṁ deseti. Mahājano sañjātasomanasso
  sādhukāraṁ datvā dhammaṁ assosi. Paṇḍitā ca nāma disācakkhukā
  honti. Tasmiṁ khaṇe mahāsatto pasannāni pañcappasādāni akkhīni
  ummiletvā samantato parisaṁ olokento taṁ brāhmaṇaṁ disvā cintesi
  ayaṁ ettakā parisā somanassajātā sādhukāraṁ datvā dhammaṁ suṇāti.
  Ayaṁ paneko brāhmaṇo domanassappatto rodati. Etassa
  abbhantare assujananasamatthena sokena bhavitabbaṁ. Tambassa ambilena
  paharitvā ambaphalapātanaṁ viya padumapattato udakabindu viya vinivattetvā
  ettheva naṁ nissokaṁ tuṭṭhamānasaṁ katvā dhammaṁ desessāmīti. So
  taṁ āmantetvā brāhmaṇa senakapaṇḍito nāmāhaṁ idāneva taṁ
  nissokaṁ karissāmi vissaṭṭho kathehīti tena saddhiṁ sallapanto
  paṭhamaṁ gāthamāha
                 vibbhantacitto kupitindriyosi
                 nettehi te vārigaṇā savanti
                 kinte naṭṭhaṁ kiṁ pana patthayāno
                 idhāgamā brāhmaṇa iṅgha brūhīti.
-------------------------------------------------
[page 154]
      Tattha kupitindriyosīti cakkhundriyameva sandhāya kupitindriyosīti
  āha. Vārigaṇāti assubindūni. Iṅghāti codanatthe nipāto.
  Taṁ hi mahāsatto codanto evamāha brāhmaṇa sattā nāma
  dvīhi kāraṇehi socanti paridevanti sattasaṅkhāresu kismiñcideva
  piyañātike naṭṭhe vā kiñcideva piyañātikaṁ patthetvā alabhantā
  vā tattha kinte naṭṭhaṁ kiṁ pana patthayanto tvaṁ idhāgato idaṁ
  me khippaṁ brūhīti.
      Athassa attano sokakāraṇaṁ kathento brāhmaṇo dutiyaṁ gāthamāha
                 miyyetha bhariyā vajato mamajja
                 agacchato maraṇamāha yakkho
                 etena dukkhena pavedhitosmi
                 akkhāhi me senaka etamatthanti.
      Tattha vajatoti gehaṁ gacchantassa. Agacchatoti agacchantassa.
  Yakkhoti antarāmagge ekā rukkhadevatā evamāhāti vadati.
  Sā kira devatā pasibbake te brāhmaṇa kaṇhasappoti anācikkhantī
  bodhisattassa ñāṇānubhāvappakāsanatthaṁ nācikkhi. Etena dukkhenāti
  gacchato bhariyāya maraṇadukkhena agacchato attano maraṇadukkhena
  etenasmi pavedhito phandito kampito. Etamatthanti etaṁ
  kāraṇaṁ yena me kāraṇena gacchato bhariyāya maraṇaṁ agacchato
  attano maraṇaṁ hoti etaṁ me kāraṇaṁ akkhāhīti attho.
      Mahāsatto brāhmaṇassa vacanaṁ sutvā samuddamatthake jālaṁ
-------------------------------------------------
[page 155]
  Khipanto viya ñāṇajālaṁ pattharitvā imesaṁ sattānaṁ bahūni
  maraṇakāraṇāni samudde nimuggāpi maranti tattha bālamacchehi gahitāpi
  gaṅgāya patitāpi tattha suṁsumārena gahitāpi rukkhato patitāpi kaṇṭhakena
  viddhāpi nānappakārehi āvudhehi pahatāpi visaṁ khāditvāpi ubbattitvā
  papāte patitāpi atisītādīhi nānappakārehi vā rogehi upaddūtāpi
  marantiyeva evaṁ bahūsu maraṇakāraṇesu katarena nu kho kāraṇena
  ajjesa brāhmaṇo antarāmagge vasanto sayaṁ marissati gehamassa
  vajato bhariyā marissatīti cintesi cantento ca brāhmaṇassa
  khandhe pasibbakaṁ disvā imasmiṁ pasibbake ekena sappena paviṭṭhena
  bhavitabbaṁ pavisanto ca pana so sappo imasmiṁ brāhmaṇe
  pātarāsasamaye sattuṁ khāditvā pasibbakamukhaṁ abandhitvāva pānīyaṁ pātuṁ
  gate sattugandhena paviṭṭho bhavissati brāhmaṇo pānīyaṁ pivitvā
  āgato sappassa paviṭṭhabhāvaṁ ajānitvā pasibbakaṁ bandhitvā ādāya
  pakkanto bhavissati svāyaṁ antarāmagge vasanto sāyaṁ vasanaṭṭhāne
  sattuṁ khādissāmīti pasibbakaṁ muñcitvā hatthaṁ pavesessati atha naṁ
  sappo hatthe ḍaṁsitvā jīvitakkhayaṁ pāpessati idamassa antarāmagge
  vasantassa maraṇakāraṇaṁ sace pana gehaṁ gaccheyya pasibbako
  bhariyāya hatthagato bhavissati sā antobhaṇḍaṁ olokessāmīti
  pasibbakaṁ muñcitvā hatthaṁ pavesessati atha naṁ sappo ḍaṁsitvā
  jīvitakkhayaṁ pāpessati idamassa ajja gehaṁ gatassa bhariyāya
  maraṇakāraṇanti upāyakosallañāṇeneva aññāsi. Athassa etadahosi
-------------------------------------------------
[page 156]
  Iminā kaṇhasappena sūrena nibbhayena bhavitabbaṁ ayaṁ hi brāhmaṇassa
  mahāphāsukaṁ paharantopi pasibbake attano calanaṁ vā phandanaṁ vā na
  dassesi evarūpāya parisāya majjhepi attano atthibhāvaṁ na dassesi
  tasmā iminā kaṇhasappena sūrena nibkayena bhavitabbanti idaṁpi so
  upāyakosallañāṇeneva dibbacakkhunā passanto viya aññāsi. Evaṁ
  sarājikāya parisāya majjhe sappaṁ pasibbake pavesantaṁ disvā ṭhitapuriso
  viya mahāsatto upāyakusalañāṇeneva paricchinditvā brāhmaṇassa
  pañhaṁ kathento tatiyaṁ gāthamāha
                 bahūni ṭhānāni vicintayitvā
                 yamettha vakkhāmi tadeva saccaṁ
                 maññāmi te brāhmaṇa sattubhastaṁ
                 ajānato kaṇhasappo paviṭṭhoti.
      Tattha bahūni ṭhānānīti bahūni kāraṇāni. Vicintayitvāti
  paṭivijjhitvā cintāvasena pattapaṭivedho viya hutvā. Yamettha vakkhāmīti
  yante ahaṁ etesu kāraṇesu ekaṁ kāraṇaṁ vakkhāmi. Tadeva saccanti
  tadeva tathaṁ dibbacakkhunā disvā kathitasadisaṁ bhavissatīti dīpeti.
  Maññāmīti sallakkhemi. Sattubhastanti sattupasibbakaṁ. Ajānatoti
  ajānantasseva eko kaṇhasappo paviṭṭhoti maññāmīti.
      Evañca pana vatvā atthi te brāhmaṇa tasmiṁ pasibbake
  sattūti pucchi. Atthi paṇḍitāti. Ajja pātarāsavelāya sattuṁ
  khādīti. Āma paṇḍitāti. Kattha nisīditvāti. Araññe
-------------------------------------------------
[page 157]
  Rukkhamūlasminti. Sattuṁ khāditvā pānīyaṁ pātuṁ gacchanto pasibbakamukhaṁ
  na bandhīti. Na bandhiṁ paṇḍitāti. Pānīyaṁ pivitvā āgato
  pasibbakaṁ na oloketvā bandhīti. Anoloketvā bandhiṁ paṇḍitāti.
  Brāhmaṇa tava pānīyaṁ pātuṁ gatakāle ajānantasseva te sattugandhena
  pasibbakaṁ sappo paviṭṭhoti maññāmi etamettha agato tvaṁ tasmā
  pasibbakaṁ otāretvā parisamajjhe ṭhapetvā pasibbakamukhaṁ mocetvā
  paṭikkamma ṭhito ekaṁ daṇḍakaṁ gahetvā pasibbakaṁ tāva pahara tato
  patthaṭaphaṇaṁ susūti saddaṁ katvā nikkhamantaṁ kaṇhasappaṁ disvā
  nikkaṅkho bhavissasīti catutthaṁ gāthamāha
                 ādāya daṇḍaṁ parisumbha bhastaṁ
                 passelamūgaṁ uragaṁ dujivhaṁ
                 chindajja kaṅkhaṁ vicikicchitāni
                 bhujaṅgamaṁ passa pamuñca bhastanti.
      Tattha parisumbhāti pahara. Passelamūganti elapaggharantena
  mukhena elamūgaṁ pasibbakato nikkhamantaṁ dujivhaṁ uragaṁ passa.
  Chindajja kaṅkhaṁ vicikicchitānīti atthi nu kho me pasibbake sappo
  udāhu natthīti kaṅkhaṁ ceva punappunaṁ uppajjamānāni vicikicchitāni ca
  ajja chinda mayhaṁ saddaha avitathaṁ hi me byākaraṇaṁ idāneva
  nikkhamantaṁ bhujaṅgamaṁ passa pamuñca bhastanti.
      Brāhmaṇo mahāsattassa kathaṁ sutvā saṁviggo bhayappatto
  tathā akāsi. Sappopi bhoge daṇḍena pahaṭo pasibbakamukhā
-------------------------------------------------
[page 158]
  Nikkhamitvā mahājanaṁ olokento aṭṭhāsi.
      Tamatthaṁ pakāsento satthā pañcamaṁ gāthamāha
                 saṁviggarūpo parisāya majjhe
                 so brāhmaṇo sattubhastaṁ pamuñci
                 atha nikkhami urago uggatejo
                 āsīviso sappo phaṇaṁ karitvāti.
      Sappassa phaṇaṁ katvā nikkhantakāle mahāsattassa sabbaññu-
  buddhasseva byākaraṇaṁ ahosi. Mahājano celukkhepasahassāni
  pavattesi. Aṅgulipoṭanasahassāni paribbhamiṁsu. Ghanameghavassaṁ viya
  sattaratanavassaṁ vassi. Sādhukārasahassāni pavattayiṁsu. Mahāpaṭhavībhijjana-
  saddo viya ahosi. Idaṁ pana buddhalīḷāya evarūpassa pañhassa
  kathanannāma neva jātiyā balaṁ na gottakulappadesayasadhanānaṁ balaṁ
  kassa panetaṁ balanti. Paññāya balaṁ. Paññavā hi puggalo
  vipassanaṁ vaḍḍhetvā ariyamaggadvāraṁ vivaritvā amatamahānibbānaṁ
  pavisati sāvakapāramiṁpi paccekabodhiṁpi sammāsambodhiṁpi paṭivijjhati.
  Amatamahānibbānasampāpakesu hi dhammesu paññāva seṭṭhā avasesā
  tassā parivārā honti. Tenetaṁ vuttaṁ
                 paññā hi seṭṭhā kusalā vadanti
                 nakkhattarājāriva tārakānaṁ
                 sīlaṁ siriñcāpi satañca dhammo
                 anvāyikā paññavato bhavantīti.
-------------------------------------------------
[page 159]
      Evaṁ kathite pana mahāsattena pañhe eko ahiguṇḍiko sappassa
  mukhabandhaṁ katvā sappaṁ gahetvā araññe vissajjesi. Brāhmaṇo
  rājānaṁ upasaṅkamitvā jayāpetvā añjaliṁ paggayha rañño thutiṁ
  karonto upaḍḍhagāthamāha
                 suladdhalābhā janakassa rañño
                 yo passatī senakaṁ sādhupaññanti.
      Tassattho yo sādhupaññaṁ uttamapaññaṁ senakapaṇḍitaṁ akkhīni
  ummiletvā icchiticchitakkhaṇe piyacakkhūhi passituṁ labhati tassa
  rañño janakassa ete icchiticchitakkhaṇe dassanalābhā suladdhalābhā
  vata etena laddhesu sabbalābhesu ete lābhāva suladdhā nāmāti.
      Rañño thutiṁ katvā pana pasibbakato satta kahāpaṇasatāni
  gahetvā mahāsattassa thutiṁ katvā tuṭṭhidāyaṁ dātukāmo diyaḍḍhagāthamāha
                 vivaṭṭacchado nu si sabbadassī
                 ñāṇaṁ nu te brāhmaṇa bhiṁsarūpaṁ
                 imāni me sattasatāni atthi
                 gaṇhāhi sabbāni dadāmi tuyhaṁ.
                 Tayā hi me jīvitamajja laddhaṁ
                 athopi bhariyāyamakāsi sotthinti.
      Tattha vivaṭṭacchado nu si sabbadassīti kinnu kho tvaṁ sabbesu
  dhammākāresu vivaṭṭacchadano vivaṭṭañeyyadhammo sabbaññū buddhoti
  thutivasena pucchati. Ñāṇaṁ nu te brāhmaṇa bhiṁsarūpanti udāhu
-------------------------------------------------
[page 160]
  Asabbaññussāpi sato tava ñāṇaṁ ativiya bhiṁsarūpaṁ sabbaññutañāṇaṁ
  viya balavanti. Tayā hi meti tayā dinnattā ajja mayā jīvitaṁ
  laddhaṁ. Athopi bhariyāyamakāsi sotthinti athopi me bhariyāya tvameva
  sotthiṁ akāsi. Iti so vatvā sacepi satasahassaṁ bhaveyya dadeyyamevāhaṁ
  ettakameva me dhanaṁ imāni sattasatāni gaṇhāti punappunaṁ bodhisattaṁ yāci.
      Taṁ sutvā bodhisatto aṭṭhamaṁ gāthamāha
                 na paṇḍitā vettanamādiyanti
                 citrāhi gāthāhi subhāsitāhi
                 itopi te brāhmaṇa dadantu vittaṁ
                 ādāya tvaṁ gaccha sakaṁ niketanti.
      Tattha vettananti vetanaṁ. Ayameva vā pāṭho. Itopi
  te brāhmaṇāti brāhmaṇa ito mama pādamūlato tuyhaṁ dhanaṁ dadantu.
  Vittaṁ ādāya tvaṁ gacchāti ito aññāni tīṇi satāni gahetvā
  sahassabhaṇḍikaṁ ādāya sakanivesanaṁ gacchāhīti attho.
      Evañca pana vatvā mahāsatto brāhmaṇassa sahassaṁ pūrāpento
  kahāpaṇe datvā brāhmaṇa kena tvaṁ dhanabhikkhāya pesitoti pucchi.
  Bhariyāya me paṇḍitāti. Bhariyā pana te mahallikā daharāti.
  Daharā paṇḍitāti. Tenahi sā aññena saddhiṁ anācāraṁ karontī
  nibbhayā hutvā karissāmīti taṁ pesesi sace ime kahāpaṇe
  gharaṁ nessasi sā te dukkhena laddhakahāpaṇe attano jārassa
-------------------------------------------------
[page 161]
  Dassati tasmā tvaṁ ujukameva gehaṁ agantvā bahigāme rukkhamūle
  vā yatthakatthaci vā kahāpaṇe ṭhapetvā paviseyyāsīti vatvā taṁ
  uyyojesi. So gāmasamīpaṁ gantvā ekasmiṁ rukkhamūle kahāpaṇe
  ṭhapetvā sāyaṁ gehaṁ agamāsi. Bhariyāpissa tasmiṁ khaṇe jārena
  saddhiṁ nisinnā hoti. Brāhmaṇo dvāre ṭhatvā bhotīti āha.
  Sā tassa saddaṁ sallakkhetvā dīpaṁ nibbāpetvā dvāraṁ vivaritvā
  brāhmaṇe antopaviṭṭhe itaraṁ nīharitvā dvāramūle ṭhapetvā
  gehaṁ pavisitvā pasibbake kiñci adisvā brāhmaṇa kinte bhikkhaṁ
  caritvā laddhanti pucchi. Sahassaṁ me laddhanti. Kahaṁ ṭhapitanti.
  Asukaṭṭhāne nāma ṭhapitaṁ pātova āharissāma mā cintayīti. Sā
  gantvā jārassa ācikkhi. So nikkhamitvā attanā ṭhapitaṁ viya
  gaṇhi. Brāhmaṇo punadivase gantvā kahāpaṇe apassanto
  bodhisattassa santikaṁ gantvā kiṁ brāhmaṇāti vutte kahāpaṇe
  na passāmi paṇḍitāti āha. Bhariyāya pana te ācikkhīti.
  Āma paṇḍitāti. Mahāsatto tāya jārassa ācikkhitabhāvaṁ ñatvā
  atthi pana te brāhmaṇa bhariyāya kulupakabrāhmaṇoti pucchi.
  Atthi paṇḍitāti. Tuyhaṁpi atthīti. Āma paṇḍitāti. Athassa
  mahāsatto sattannaṁ divasānaṁ paribbayaṁ dāpetvā gaccha paṭhamadivase
  tava satta bhariyāya te sattāti cuddasa brāhmaṇe nimantetvā
  bhojetvā punadivasato paṭṭhāya ekekaṁ hāpetvā sattame divase
-------------------------------------------------
[page 162]
  Tava ekaṁ bhariyāya te ekanti dve brāhmaṇe nimantetvā bhariyāya
  te sattame divase nimantetvā brāhmaṇassa nibaddhaṁ āgamanabhāvaṁ
  ñatvā mayhaṁ ārocehīti āha. Brāhmaṇo tathā katvā sallakkhito
  me paṇḍita nibaddhaṁ bhuñjanakabrāhmaṇoti mahāsattassa ārocesi.
  Bodhisatto tena saddhiṁ purise pesetvā taṁ brāhmaṇaṁ āṇāpetvā
  asukarukkhamūlato te imassa brāhmaṇassa santakaṁ kahāpaṇasahassaṁ
  gahitanti pucchi. Na gaṇhāmi paṇḍitāti. Tvaṁ mama senakapaṇḍitabhāvaṁ
  na jānāsi āharāpessāmi te kahāpaṇeti. So bhīto gahitā
  meti sampaṭicchi. Kinte ṭhapitāti. Tattheva paṇḍita ṭhapitāti.
  Bodhisatto brāhmaṇaṁ pucchi brāhmaṇa kinte sāyeva bhariyā
  hotu udāhu aññaṁ gaṇhissasīti. Sāyeva me hotu paṇḍitāti.
  Bodhisatto manusse pesetvā brāhmaṇassa kahāpaṇe ca brāhmaṇiñca
  āṇāpetvā corabrāhmaṇassa hatthato kahāpaṇe brāhmaṇassa
  dāpetvā itarassa rājāṇaṁ kāretvā nagarā nīharāpetvā brāhmaṇi-
  yāpi rājāṇaṁ kāretvā brāhmaṇassa mahantaṁ yasaṁ datvā attanoyeva
  santike vasāpesi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne bahū sotāpattiphalādīni sacchikariṁsu.
  Tadā brāhmaṇo ānando ahosi rukkhadevatā sārīputto parisā
  buddhaparisā senakapaṇḍito pana ahamevāti.
                     Senakajātakaṁ sattamaṁ.
-------------------------------------------------
[page 163]
                       Aṭṭhisenajātakaṁ
      ye me ahaṁ na jānāmīti idaṁ satthā āḷaviṁ nissāya aggāḷave
  cetiye viharanto kuṭikārasikkhāpadaṁ ārabbha kathesi. Paccuppannavatthuṁ
  heṭṭhā maṇikaṇṭhakajātake kathitasadisameva.
      Satthā pana te bhikkhū āmantetvā bhikkhave porāṇakapaṇḍitā
  pubbe anuppanne buddhe bāhirakapabbajjāya pabbajitvā rājūhi
  pavāritā piyayācanā nāma paresaṁ appiyā amanāpāti na yāciṁsūti
  vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  ekasmiṁ nigame brāhmaṇakule nibbatti. Aṭṭhisenakumārotissa
  nāmaṁ kariṁsu. So vayappatto takkasilāyaṁ sabbasippāni uggaṇhitvā
  aparabhāge kāmesu ādīnavaṁ disvā gharāvāsato nikkhamitvā isipabbajjaṁ
  pabbajitvā abhiññā ca samāpattiyo ca nibbattetvā himavantappadese
  ciraṁ vasitvā loṇambilasevanatthāya manussapathaṁ otaritvā anupubbena
  bārāṇasiyaṁ patvā rājuyyāne vasitvā punadivase bhikkhāya caranto
  rājaṅgaṇaṁ agamāsi. Rājā tassa ācāravihāre pasīditvā taṁ
  pakkosāpetvā pāsādatale pallaṅke nisīdāpetvā subhojanaṁ bhojetvā
  bhojanāvasāne anumodanaṁ sutvā pasanno paṭiññaṁ gahetvā mahāsattaṁ
  rājuyyāne vāsesi divasassa ca dve tayo vāre upaṭṭhānaṁ
-------------------------------------------------
[page 164]
  Agamāsi. So ekadivasaṁ dhammakathāya pasanno rajjaṁ ādiṁ katvā
  yena te attho taṁ vadeyyāthāti pavāresi. Bodhisatto idaṁ
  nāma me dehi idaṁ nāma me dehīti na vadati. Aññe
  yācakā idaṁ dehi idaṁ dehīti icchiticchitaṁ yācanti. Rājā
  asajjamāno deti. So ekadivasaṁ cintesi aññe yācakavanibbakā
  idañcidañca amhākaṁ dehīti maṁ yācanti ayyo pana aṭṭhiseno
  pavāritakālato paṭṭhāya na kiñci yācati paññavā kho panesa
  upāyakusalo pucchissāmi nanti. So ekadivasaṁ bhuttapātarāso
  gantvā vanditvā ekamantaṁ nisinno aññesaṁ yācanakāraṇaṁ tassa
  ca ayācanakāraṇaṁ pucchanto paṭhamaṁ gāthamāha
           ye me ahaṁ na jānāmi aṭṭhisena vanibbake
           te maṁ saṅgamma yācanti kasmā maṁ tvaṁ na yācasīti.
      Tattha vanibbaketi yācanake. Saṅgammāti samāgantvā.
  Idaṁ vuttaṁ hoti ayya aṭṭhisena ye me vanibbake ahaṁ nāmajāti-
  gottakulappadesena ime nāma etetipi na jānāmi te samāgantvā
  acchiticchitaṁ yācanti tvaṁ pana kasmā maṁ kiñci na yācasīti.
      Taṁ sutvā bodhisatto dutiyaṁ gāthamāha
           yācako appiyo hoti yācaṁ adadamappiyo
           tasmāhantaṁ na yācāmi mā me viddesanā ahūti.
      Tattha yācako appiyo hotīti yo hi mahārāja puggalo
  idaṁ me dehi imaṁ me dehīti yācako so mātāpitūnaṁpi
-------------------------------------------------
[page 165]
  Mittāmaccādīnaṁpi appiyo hoti amanāpo tassa appiyabhāvo
  maṇikaṇṭhakajātakena dīpetabbo. Yācanti yācitabhaṇḍaṁ. Adadanti
  adadamāno. Idaṁ vuttaṁ hoti yopi yācitaṁ na deti so
  mātāpitaro ādiṁ katvā adadamāno puggalo yācanakassa appiyo
  hoti. Tasmāti yasmā yācakopi dāyakassa yācitaṁ bhaṇḍaṁ adadantopi
  yācakassa appiyo hoti tasmā ahaṁ taṁ na yācāmi. Mā me
  viddesanā ahūti sace ahaṁ yāceyyameva taṁ dadeyyāsi tava viddeso
  bhaveyya sā me tava santikā uppannā viddesanā sacepi
  na tvaṁ dadeyyāsi mama viddeso bhaveyya sā ca mama tayi
  viddesanā evaṁ sabbathāpi mā me viddesanā ahu mā no ubhinnaṁpi
  metti bhijjati etamatthaṁ sampassanto ahaṁ taṁ na kiñci yācāmīti.
      Athassa vacanaṁ sutvā rājā tisso gāthā abhāsi
          yo ca yācanajīvāno kāle yācaṁ na yācati
          parañca puññaṁ dhaṁseti attanāpi na jīvati.
          Yo ca yācanajīvāno kāle yācaṁpi yācati
          parañca puññaṁ labheti attanāpi ca jīvati.
          Na ve dussanti sappaññā disvā yācakamāgate
          brahmacārī piyo mesi varabhaññitamicchasīti.
      Tattha yācanajīvānoti yācanajīvamāno. Ayameva vā pāṭho.
  Idaṁ vuttaṁ hoti ayya aṭṭhisena yo yācanena jīvamāno dhammiko
  samaṇo vā brāhmaṇo vā yācitabbayuttappayuttakāle kiñcideva
-------------------------------------------------
[page 166]
  Yācitabbaṁ na yācati so parañca dāyakaṁ puññaṁ dhaṁseti parihāpeti
  attanāpi ca sukhaṁ na jīvati. Puññaṁ labhetīti kāle pana yācitabbaṁ
  yācanto parañca puññaṁ adhigameti attanāpi ca sukhaṁ jīvati. Na
  ve dussantīti yaṁ tvaṁ vadesi mā me viddesanā ahūti atha
  kasmā vadasi sappaññā hi dānañca dānaphalañca jānantā paṇḍitā
  yācake āgate disvā na dussanti na kujjhanti aññadatthu pamuditā
  hontīti dīpeti. Yācakamāgateti makāro byañjanasandhivasena vutto.
  Yācake āgateti attho. Brahmacārī piyo mesīti ayya aṭṭhisena
  parisuddhacārī mahāpañño tvaṁ mayhaṁ ativiya piyo tasmā varaṁ
  tvaṁ maṁ varehi yācāhiyeva. Bhaññitamicchasīti yaṁkiñci vattabbaṁ
  icchasi sabbaṁpi rajjaṁpi te dassāmiyevāti.
      Evaṁ bodhisatto raññā rajjenapi pavārito neva kiñci yāci.
  Raññā pana evaṁ attano ajjhāsaye kathite mahāsattopi pabbajita-
  paṭipattiṁ dassetuṁ mahārāja yācanā hi nāmesā kāmabhogīnaṁ
  gihīnaṁ āciṇṇā na pabbajitānaṁ pabbajitena pana pabbajitakālato
  paṭṭhāya tīhi dvārehi saṁvarena parisuddhājīvena bhavitabbanti pabbajita-
  paṭipadaṁ dassento chaṭṭhaṁ gāthamāha
        na ve yācanti sappaññā dhīro veditumarahati
        uddissa ariyā tiṭṭhanti esā ariyāna yācanāti.
      Tattha sappaññāti buddhā ca buddhasāvakā ca bodhiyā paṭipattiṁ
  paṭipannā isipabbajjaṁ pabbajitā bodhisattā ca sabbepi sappaññā
-------------------------------------------------
[page 167]
  Ca susīlā ca te evarūpā sappaññā amhākaṁ idañcidañca dethāti
  na yācanti. Dhīro veditumarahatīti upaṭṭhāko pana dhīro paṇḍito
  gilānakāle ca agilānakāle ca yena yenattho taṁ sabbaṁ sāmaṁyeva
  vedituṁ jānitumarahati. Uddissa ariyā tiṭṭhantīti ariyā pana vācaṁ
  abhinditvā yenatthikā honti uddissa kevalaṁ bhikkhācāravattena
  tiṭṭhantiyeva neva kāyaṅgaṁ vācaṅgaṁ kopenti kāyavikāraṁ dassetvā
  nimittaṁ karontā hi kāyaṅgaṁ kopenti nāma vacībhedaṁ karontā
  vācaṅgaṁ kopenti nāma tadubhayaṁ akatvā buddhādayo ariyā
  tiṭṭhanti. Esā ariyāna yācanāti esā kāyaṅgaṁ vācaṅgaṁ
  akopetvā bhikkhāya tiṭṭhanā ariyānaṁ yācanā nāma.
      Rājā bodhisattassa vacanaṁ sutvā bhante yadi sappañño
  upaṭṭhāko attanāva ñatvā kulupakassa dātabbaṁ deti ahaṁpi
  tumhākaṁ idañcidañca dammīti vadanto sattamaṁ gāthamāha
                 dadāmi te brāhmaṇa rohinīnaṁ
                 gavaṁ sahassaṁ saha puṅgavena
                 ariyo hi ariyassa kathaṁ na dajjā
                 sutvāna gāthā tava dhammayuttāti.
      Tattha rohinīnanti rattavaṇṇānaṁ. Gavaṁ sahassanti khīradadhiādi-
  rasaparibhogatthāya evarūpānaṁ gunnaṁ sahassaṁ tuyhaṁ dammi taṁ
  me paṭiggaṇha. Ariyoti ācārāriyo. Ariyassāti ācāra-
  ariyassa. Kathaṁ na dajjāti kena kāraṇena na dadeyya.
-------------------------------------------------
[page 168]
      Evaṁ vutte bodhisatto ahaṁ mahārāja akiñcano pabbajito
  na me gāvīhi atthoti paṭikkhipi. Rājā tassovāde ṭhatvā
  dānādīni puññāni katvā saggaparāyano ahosi. Sopi
  aparihīnajjhāno brahmaloke uppajji.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne bahū sotāpattiphalādīni sampāpuṇiṁsu.
  Tadā rājā ānando ahosi aṭṭhiseno pana ahamevāti.
                    Aṭṭhisenajātakaṁ aṭṭhamaṁ.
                         Kapijātakaṁ
      yattha verī nivasatīti idaṁ satthā jetavane viharanto devadattassa
  paṭhavippavesanaṁ ārabbha kathesi.
      Tasmiṁ hi paṭhaviṁ paviṭṭhe dhammasabhāyaṁ kathaṁ samuṭṭhāpesuṁ āvuso
  devadatto saha parisāya naṭṭhoti. Satthā āgantvā kāya
  nuttha bhikkhave etarahi kathāya sannisinnāti pucchitvā imāya
  nāmāti vutte na bhikkhave idāneva so saha parisāya naṭṭho
  pubbepi nassiyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  kapiyoniyaṁ nibbattitvā pañcasatakapiparivāro rājuyyāne vasi.
  Devadattopi kapiyoniyaṁ nibbattitvā pañcasatakapiparivāro tattheva
  vasi. Athekadivasaṁ purohite uyyānaṁ gantvā nahātvā alaṅkaritvā
-------------------------------------------------
[page 169]
  Nikkhamante eko lolakapi puretaraṁ gantvā uyyānadvāratoraṇamatthake
  nisīditvā tassa matthake vaccapiṇḍaṁ pātetvā puna uddhaṁ olokentassa
  mukhe pātesi. So nivattetvā hotu jānissāmi tumhākaṁ kattabbanti
  makkaṭe santajjetvā puna nahātvā pakkāmi. Tena veraṁ gahetvā
  makkaṭānaṁ santajjitabhāvaṁ bodhisattassa ārocesuṁ. So verīnaṁ
  nivāsanaṭṭhāne nāma vasituṁ na vaṭṭati sabbopi kapigaṇo palāyitvā
  aññattha gacchatūti kapisahassānaṁpi ārocāpesi. Dubbacakapi
  attano parivāramakkaṭe gahetvā pacchā jānissāmīti na palāyi.
  Bodhisatto attano parivāraṁ gahetvā araññaṁ pāvisi. Athekadivasaṁ
  ekissā vīhikoṭṭikāya dāsiyā ātape pasāritaṁ vīhiṁ khādamāno
  eko eḷako ummukkena pahāraṁ labhitvā ādittasarīro palāyanto
  ekissā hatthisālaṁ nissāya tiṇakuṭikāya kuṭṭe sarīraṁ ghaṁsi. So
  aggi tiṇakuṭikaṁ gaṇhi. Tato vuṭṭhāya hatthisālaṁ gaṇhi. Hatthisālāya
  hatthīnaṁ piṭṭhi jhāyi. Hatthivejjā hatthiṁ paṭijagganti. Purohitopi
  makkaṭānaṁ gahaṇupāyaṁ upadhārento vicarati. Atha naṁ rājūpaṭṭhānaṁ
  āgantvā nisinnaṁ rājā āha ācariya bahū no hatthī gaṇḍikā
  hatthivejjā paṭijaggituṁ na jānanti jānāsi kinnu kho kiñci
  bhesajjanti. Jānāmi mahārājāti. Kinnāmāti. Makkaṭavasā
  mahārājāti. Kahaṁ labhissāmāti. Nanu uyyāne bahū makkaṭāti.
  Rājā uyyānamakkaṭe māretvā vasaṁ ānethāti āha. Dhanuggahā
-------------------------------------------------
[page 170]
  Gantvā pañcasatepi makkaṭe vijjhitvā māresuṁ. Eko pana
  jeṭṭhakamakkaṭo palāyanto sarappahāraṁ labhitvāpi tattheva apatitvā
  bodhisattassa vasanaṭṭhānaṁ patvā pati. Vānarā amhākaṁ vasanaṭṭhānaṁ
  patvā matoti tassa pahāraladdhamatabhāvaṁ bodhisattassa ārocesuṁ.
  So āgantvā kapigaṇamajjhe nisinno paṇḍitānaṁ ovādaṁ akatvā
  veriṭṭhāne vasantā nāma evaṁ vinassantīti kapigaṇassa ovādavasena
  imā gāthā abhāsi
           yattha verī nivasati na vase tattha paṇḍito
           ekarattaṁ dirattaṁ vā dukkhaṁ vasati verisu.
           Diso ve lahucittassa posassa anuvidhiyyato
           ekassa kapino hetu yūthassa anayo kato.
           Bālo ca paṇḍitamānī yūthassa parihārako
           sacittassa vasaṁ gantvā sayethāyaṁ yathā kapi.
           Na sādhu balavā bālo yūthassa parihārako
           ahito bhavati ñātīnaṁ sakuṇānaṁva cekato.
           Dhīro ca balavā sādhu yūthassa parihārako
           hito bhavati ñātīnaṁ tidasānaṁva vāsavo.
           Yo ca sīlañca paññañca sutañcattani passati
           ubhinnamatthaṁ carati attano ca parassa ca.
           Tasmā tuleyyamattānaṁ sīlaṁ paññaṁ sutaṁpiva
           gaṇaṁ vā parihare dhīro eko vāpi paribbajeti.
-------------------------------------------------
[page 171]
      Tattha lahucittassāti lahucitto assa. Idaṁ vuttaṁ hoti
  yo poso lahucittassa mittassa vā ñātino vā anuvidhayati
  anuvattati tassa posassa anuvidhayato so lahucitto diso hoti
  verikiccaṁ karoti. Ekassa kapinoti passatha ekassa lahucittassa
  andhabālassa kapino hetu ayaṁ sakalassa yūthassa anayo avuḍḍhi
  mahāvināso katoti. Paṇḍitamānīti yo sayaṁ bālo hutvā ahaṁ
  paṇḍitoti attānaṁ maññamāno paṇḍitānaṁ ovādaṁ akatvā sakassa
  cittassa vasaṁ gacchati so sacittassa vasaṁ gantvā yathā ayaṁ
  dubbacakapi matasayanaṁ sayanto evaṁ sayethāti attho. Na sādhūti
  bālo nāma balasampanno yūthassa parihārako na sādhu na suddhako.
  Kiṁkāraṇā. So hi ahito hoti ñātīnaṁ vināsameva vahati.
  Sakuṇānaṁva cekatoti yathā hi tittirasakuṇānaṁ dīpakatittiro divasaṁpi
  vassanto aññe sakuṇe na māreti ñātakeva māreti tesaññeva
  ahito hoti evanti attho. Hito bhavatīti kāyenapi vācāyapi
  manasāpi hitakārakoyeva. Ubhinnamatthaṁ caratīti idha yo puggalo
  ete sīlādayo guṇe attani passati so mayhaṁ ācārasīlaṁpi
  atthi paññāpi atthi pariyattipi atthīti ñatvā tattato jānitvā
  gaṇaṁ pariharanto attano ca paresañca attānaṁ parivāretvā
  carantānaṁ ñātīnaṁ ubhinnampi atthameva carati. Tuleyyamattānanti
  tuleyya attānaṁ tuletvā. Sīlaṁ paññaṁ sutaṁpivāti etāni
  sīlādīni viya. Idaṁ vuttaṁ hoti yasmā sīlādīni attani
-------------------------------------------------
[page 172]
  Samanupassanto ubhinnaṁ atthaṁ carati tasmā paṇḍito etāni sīlādīni
  viya attānaṁpi tesu tuletvā patiṭṭhito nu khomhi sīle paññāya
  suteti tīretvā patiṭṭhitabhāvaṁ paccakkhaṁ katvā dhīro gaṇaṁ parihareyya
  catūsu iriyāpathesu ekova hutvā paribbajeyya parivatteyya
  parisūpaṭṭhāpakenāpi hi vivekacārināpi imehi tīhi dhammehi samannāgate-
  neva bhavitabbaṁ.
      Evaṁ mahāsatto kapirājāpi hutvā vinayapariyattikiccaṁ kathesi.
      Satthā imaṁ dhammadesanaṁ āharitvā jātakaṁ samodhānesi
  tadā dubbacakapi devadatto ahosi parisāpissa devadattaparisā
  paṇḍitakapirājā pana ahamevāti.
                     Kapijātakaṁ navamaṁ.
                     Bakabrahmajātakaṁ
      dvāsattatīti idaṁ satthā jetavane viharanto bakabrahmānaṁ
  ārabbha kathesi.
      Tassa hi idaṁ niccaṁ dhuvaṁ sassataṁ acavanadhammaṁ ito aññaṁ
  lokassa nissaraṇaṁ nibbānannāma natthīti evaṁ diṭṭhi uppajji.
  Heṭṭhuppattiko kiresa brahmā pubbe jhānaṁ bhāvetvā vehapphalesu
  nibbatto. Tattha pañcakappasataparimāṇaṁ āyuṁ khepetvā subhakiṇhesu
  nibbattetvā catusaṭṭhī kappe khepetvā tato cuto aṭṭhakappāyuke
  ābhassare nibbatti. Tatrassa evaṁ diṭṭhi uppajji. So hi
-------------------------------------------------
[page 173]
  Neva uparibrahmalokato cutiṁ na tattha upapattiṁ anussari.
  Tadubhayaṁpi apassanto evaṁ diṭṭhiṁ gaṇhi. Bhagavā tassa cetasā
  cetoparivitakkamaññāya seyyathāpi nāma balavā puriso sammiñjitaṁ
  vā bāhaṁ pasāreyya pasāritaṁ vā bāhaṁ sammiñjeyya evameva
  jetavane antarahito tasmiṁ brahmaloke pāturahosi. Atha brahmā
  bhagavantaṁ disvā ehi kho mārisa svāgataṁ mārisa cirassaṁ kho
  mārisa imaṁ pariyāyamakāsi yadidaṁ idhāgamanāya idaṁ hi mārisa
  niccaṁ idaṁ dhuvaṁ idaṁ sassataṁ idaṁ acavanadhammaṁ idaṁ hi kevalaṁ na
  jāyati na jiyyati na miyyati na cavati na upapajjati ito ca
  panaññaṁ uttarinissaraṇannāma natthīti āha. Evaṁ vutte bhagavā
  bakabrahmānaṁ etadavoca avijjāgato vata bho bako brahmā
  avijjāgato vata bho bako brahmā yatra hi nāma aniccaññeva
  samānaṁ niccanti vakkhati santañca panaññaṁ uttarinissaraṇaṁ natthaññaṁ
  uttarinissaraṇanti vakkhatīti. Taṁ sutvā brahmā tvaṁ evaṁ kathesīti
  iti maṁ esa anuvattanto anubandhatīti cintetvā yathā nāma
  dubbalo coro katipaye pahāre labhitvā kiṁ ahameva coro asukopi
  coro asukopi coroti sabbe sahāyake ācikkhi tatheva bhagavato
  anuyogabhayabhīto aññepi attano sahāyake ācikkhanto paṭhamaṁ
  gāthamāha
                 dvāsattati gotama puññakammā
                 vasavattino jātijaraṁ atītā
-------------------------------------------------
[page 174]
                 Ayamantimā vedagū brahmupatti
                 asmābhijappanti janā anekāti.
      Tattha dvāsattatīti na kevalaṁ gotama ahameva atha kho
  imasmiṁ brahmaloke mayaṁ dvāsattati janā puññakammā aññesaṁ
  upari attano vasaṁ vattanena vasavattino jātijarañca atītā ayaṁ
  no vedehi gatattā vedagū ayaṁ gotama antimābrahmuppatti
  pacchimakoṭippatti seṭṭhabhāvuppatti. Asmābhijappanti janā anekāti
  amhe aññe bahū janā pañjalikā hutvā ayaṁ kho bhavaṁ brahmā
  mahābrahmāti ādīni vadantā namassanti patthenti pihenti aho
  vata mayaṁ evarūpā bhaveyyāmāti icchantīti attho.
      Tassa kathaṁ sutvā satthā dutiyaṁ gāthamāha
                 appañca hetaṁ na hi dīghamāyu
                 yaṁ tvaṁ baka maññasi dīghamāyuṁ
                 sataṁ sahassāna nirabbudānaṁ
                 āyuṁ pajānāmi tavāha brahmati.
      Tattha sataṁ sahassāna nirabbudānanti nirabbudasaṅkhātānaṁ gaṇana-
  satasahassaṁ vassānañhi dasadasakānaṁ sataṁ sahassaṁ nāma sahassānaṁ
  sataṁ satasahassaṁ nāma satasahassānaṁ sataṁ koṭi nāma sataṁ koṭisata-
  sahassānaṁ pakoṭi nāma sataṁ pakoṭisatasahassānaṁ koṭipakoṭi nāma
  sataṁ koṭipakoṭisatasahassānaṁ ekanahutaṁ nāma sataṁ nahutasatasahassānaṁ
  ekaninnahutaṁ nāma cheko gaṇako ettakaṁ gaṇetuṁ sakkoti
-------------------------------------------------
[page 175]
  Tato paraṁ gaṇanā nāma buddhānameva visayo tattha sataṁ ninnahuta-
  satasahassānaṁ ekaṁ abbudaṁ vīsati ubbudāni ekaṁ nirabbudaṁ.
  Tesaṁ nirabbudānaṁ satasatasahassānaṁ nāma satasahassaṁ ettakaṁ bakassa
  brahmuno ṭhatvā etasmiṁ bhave avasiṭṭhakaṁ āyu taṁ sandhāya
  bhagavā evamāha.
      Taṁ sutvā bako tatiyaṁ gāthamāha
                 anantadassī bhagavāhamasmi
                 jātijaraṁ sokamupātivatto
                 kiṁ me purāṇaṁ vatasīlavattaṁ
                 ācikkha metaṁ yamahaṁ vijaññanti.
      Tattha bhagavāti bhagavā tumhe āyuṁ pajānāmi tavāhanti
  vadantā ahaṁ anantadassī jātijarañceva sokañca upātivattosmīti
  vadatha. Vatasīlavattanti vatasamādānañca sīlavattañca. Idaṁ vuttaṁ
  hoti yadi tumhe sabbaññubuddhā evaṁ sante kiṁ mayhaṁ purāṇaṁ
  vatañca sīlañca caraṇañca ācikkha me etaṁ yamahaṁ tayā
  ācikkhitaṁ yāthāvasarasato vijāneyyanti.
      Athassa bhagavā atītāni vatthūni āharitvā ācikkhanto
  catasso gāthāyo abhāsi
                 yaṁ tvaṁ apāyesi bahū manusse
                 pipāsite ghammani sapparete
-------------------------------------------------
[page 176]
                 Tante purāṇaṁ vatasīlavattaṁ
                 suttappabuddhova anussarāmi.
                 Yaṁ eṇikūlasmiṁ janataṁ gahītaṁ
                 amocayī gayhaka nīyamānaṁ
                 tante purāṇaṁ vatasīlavattaṁ
                 suttappabuddhova anussarāmi.
                 Gaṅgāya sotasmiṁ gahītanāvaṁ
                 luddhena nāgena manussakappā
                 amocayī tvaṁ balasā pasayha
                 tante purāṇaṁ vatasīlavattaṁ
                 suttappabuddhova anussarāmi.
                 Kappo ca te patthacaro ahosiṁ
                 sambuddhivantaṁ vati so amaññaṁ
                 tante purāṇaṁ vatasīlavattaṁ
                 suttappabuddhova anussarāmīti.
      Tattha apāyesīti pāyesi. Ghammani sappareteti ghammena
  nisapparete ativiya phuṭṭhena ghammena kilamante. Suttappabuddhovāti
  paccūsakāle supanto supinaṁ passitvā taṁ supinaṁ viya anussarāmi.
      So kira bakabrahmā ekasmiṁ kappe tāpaso hutvā marukantāre
  vasanto bahūnaṁ kantāraṁ paṭipannānaṁ pānīyaṁ āharitvā adāsi.
  Athekadivasaṁ eko satthavāho pañcahi sakaṭasatehi marukantāraṁ paṭipajji.
-------------------------------------------------
[page 177]
  Manussā disā vavaṭṭhapetuṁ asakkontā satta divasāni āhiṇḍitvā
  khīṇadārudakā nirāhārā taṇhābhibhūtā idāni no jīvitaṁ natthīti
  sakaṭaparivaṭṭaṁ katvā goṇe mocetvā heṭṭhāsakaṭesu nipajjiṁsu.
  Tadā tāpaso āvajjento te disvā mā mayi passente nassiṁsūti
  cintetvā attano iddhānubhāvena gaṅgāsotaṁ ubbattetvā sattha-
  vāhābhimukhaṁ akāsi. Avidūre cekaṁ vanasaṇḍaṁ māpesi. Manussā
  pānīyaṁ pivitvā nahātvā goṇe santappetvā vanasaṇḍato tiṇaṁ
  lāyitvā dārūni gahetvā disaṁ sallakkhetvā arogā kantāraṁ
  atikkamiṁsu taṁ sandhāyetaṁ vuttaṁ.
      Eṇikūlasminti eṇiyā nāma nadiyā kūle. Gayhaka nīyamānanti
  karamaragāhaṁ gahetvā nīyamānaṁ.
      So kira tāpaso aparasmiṁ kāle ekaṁ paccantagāmaṁ nissāya
  nadītīre vanasaṇḍe vihāsi. Athekasmiṁ divase pabbatā corā
  otaritvā taṁ gāmaṁ paharitvā mahājanaṁ gahetvā pabbataṁ āropetvā
  antarāmagge cariyamanusse ṭhapetvā pabbatajālaṁ pavisitvā āhāraṁ
  pacāpentā nisīdiṁsu. Tāpaso gomahisādīnañceva dārakadārikādīnañca
  mahantaṁ aṭṭasaraṁ sutvā mayi passante mā nassiṁsūti iddhānubhāvena
  attabhāvaṁ vijahitvā caturaṅginiyā senāya parivuto rājā hutvā
  yuddhabheriṁ ākoṭāpento taṁ ṭhānaṁ agamāsi. Cariyamanussā taṁ
  disvā corānaṁ ārocesuṁ. Corā raññā saddhiṁ viggaho
-------------------------------------------------
[page 178]
  Nāma na yuttoti sabbaṁ gahitakaramaraṁ chaḍḍetvā bhattaṁ abhuñjitvāva
  palāyiṁsu. Tāpaso te sabbe ānetvā sakagāmeyeva patiṭṭhāpesi
  taṁ sandhāyetaṁ vuttaṁ.
      Gahītanāvanti niggahitanāvaṁ. Luddhenāti kakkhalena. Manussa-
  kappāti manusse vināsetukāmatāya. Balasāti balena. Pasayhāti
  abhibhavitvā.
      Aparasmiṁ kāle tāpaso gaṅgātīre vihāsi. Tadā manussā
  dve tayo nāvāsaṅghāṭe bandhitvā saṅghāṭamatthake pupphamaṇḍapaṁ
  kāretvā saṅghāṭe nisīditvā khādantā pivantā samuddakulaṁ gacchanti
  tehi pītāvasesaṁ suraṁ bhuttāvasenāni khāditāvasesāni bhattamacchamaṁsa-
  tambolādīni gaṅgāyameva pātenti. Gaṅgeyyo nāma nāgarājā ime
  ucchiṭṭhakaṁ mama upari khipantīti kujjhitvā sabbe te jane gahetvā
  gaṅgāya osīdāpessāmīti mahantaṁ ekadoṇikanāvappamāṇaṁ attabhāvaṁ
  māpetvā udakaṁ bhinditvā phaṇaṁ dhāyaramāno tesaṁ abhimukho pāyāsi.
  Te nāgarājānaṁ disvāva maraṇabhayatajjitā ekappahāreneva mahāsaddaṁ
  kariṁsu. Tāpaso tesaṁ paridevanasaddaṁ sutvā nāgarājassa kuddhabhāvaṁ
  ñatvā mayi passante mā nassiṁsūti khippaṁ nisantatitāya attano
  ānubhāvena khippaṁ supaṇṇavaṇṇaṁ attānaṁ māpetvā agamāsi.
  Nāgarājā taṁ disvā maraṇabhayabhīto udake nimmujji. Manussā
  sotthibhāvaṁ patvā agamaṁsu taṁ sandhāyetaṁ vuttaṁ.
      Patthacaroti antevāsiko. Sambuddhivantaṁ vati so amaññanti
-------------------------------------------------
[page 179]
  Buddhisampanno ceva vatasampanno ca tāpasoti taṁ maññamāno.
  Iminā kiṁ dasseti. Mahābrahme ahaṁ atīte tava kesavatāpasakāle
  kappo nāma antevāsī veyyāvaccakaro hutvā tuyhaṁ nāradena
  nāma amaccena bārāṇasito himavantaṁ ānītassa rogaṁ vūpasamesiṁ.
  Atha naṁ nārado dutiyavāre āgantvā nirogaṁ disvā imaṁ gāthaṁ abhāsi
         manussindaṁ jahitvāna sabbakāmasamiddhinaṁ
         kathaṁ nu bhagavā kesī kappassa ramati assameti.
  Tamenaṁ tvaṁ etadavoca
         sādhūni ramaṇīyāni santi rukkhā manoramā
         subhāsitāni kappassa nārada ramayanti manti.
  Itissa bhagavā imaṁ attanā antevāsikena hutvā rogassa
  vūpasamitabhāvaṁ dīpento evamāha. Idañca pana tena brahmunā
  manussaloke katakammaṁ sabbaṁ mahābrahmānaṁ sallakkhāpentova kathesi.
      So satthu vacanena attanā katakammaṁ saritvā tathāgatassa thutiṁ
  karonto osānagāthamāha
                 addhā pajānāsi mametamāyuṁ
                 aññaṁpi jānāsi tathā hi buddho
                 tathā hi tāyaṁ jalitānubhāvo
                 obhāsayaṁ tiṭṭhati brahmalokanti.
      Tattha tathā hi buddhoti tathā hi tvaṁ buddho buddhānaṁ hi
      anaññātannāma natthi sabbadhammānaṁ buddhattāyeva hi te buddhā
-------------------------------------------------
[page 180]
  Nāma. Tathā hi tāyanti buddhattāyeva ca pana tava ayaṁ jalito
  sarīrappabhāvo. Obhāsayaṁ tiṭṭhatīti imaṁ sakalaṁpi brahmalokaṁ
  obhāsayanto tiṭṭhatīti.
      Evaṁ satthā attano buddhaguṇaṁ jānāpento dhammaṁ desento
  saccāni pakāsesi saccapariyosāne dasamattānaṁ brahmasahassānaṁ
  anupādāya āsavehi cittāni vimucciṁsu. Iti bhagavā bahūnaṁ brahmānaṁ
  avassayo hutvā brahmalokā jetavanaṁ āgantvā tattha kathitaniyāme-
  neva dhammadesanaṁ bhikkhūnaṁ kathetvā jātakaṁ samodhānesi tadā kesavatāpaso
  bakabrahmā ahosi kappamāṇavo pana ahamevāti.
                    Bakabrahmajātakaṁ dasamaṁ.
                     Kukkuvaggo paṭhamo.
                      ------------
-------------------------------------------------
[page 181]
                      Gandhāravaggavaṇṇanā
                       ----------
                        gandhārajātakaṁ
      hitvā gāmasahassānīti idaṁ satthā jetavane viharanto bhesajja-
  sannidhikārasikkhāpadaṁ ārabbha kathesi.
      Vatthuṁ pana rājagahe samuṭṭhitaṁ. Āyasmatā hi pilindavacchena
  ārāmikakulaṁ mocetuṁ rājanivesanaṁ gantvā rañño pāsāde iddhibalena
  sovaṇṇamaye kate manussā pasīditvā therassa pañca bhesajjāni
  pahiṇiṁsu. So tāni parisāya vissajjesi. Parisā panassa bāhulikā
  honti laddhaladdhaṁ kolumbepi ghaṭepi pattathavikāyopi pūretvā
  paṭisāmenti. Manussā passitvā mahicchā ime samaṇā anto-
  koṭṭhāgārikāti ujjhāyiṁsu. Satthā taṁ pavattiṁ sutvā yāni kho
  pana tāni gilānānaṁ bhikkhūnaṁ paṭisāyanīyāni bhesajjānīti sikkhāpadaṁ
  saññāpetvā bhikkhave porāṇakapaṇḍitā anuppanne buddhe bāhiraka-
  pabbajjaṁ pabbajitvā pañcasīlamattakaṁ rakkhantāpi loṇasakkharamattakaṁ
  punadivasatthāya na niddahiṁsu tumhe pana evarūpe niyyānikasāsane
  pabbajitvā dutiyatatiyadivasatthāya sannidhiṁ karontā ayuttaṁ karothāti
  vatvā atītaṁ āhari
      atīte gandhāraraṭṭhe bodhisatto gandhārarañño putto hutvā
-------------------------------------------------
[page 182]
  Pitu accayena rajje patiṭṭhāya dhammena rajjaṁ kāresi. Majjhimadesepi
  videharaṭṭhe videho nāma rājā rajjaṁ kāresi. Tepi dve
  rājāno adiṭṭhasahāyā hutvā aññamaññaṁ thiravissāsā ahesuṁ.
  Tadā manussā dīghāyukā honti tiṁsavassasahassāni jīvanti. Athekadā
  gandhārarājā puṇṇamuposathadivase samādinnasīlo hutvā mahātale
  paññattapavarapallaṅkamajjhagato vivaṭena sīhapañjarena pācīnalokadhātuṁ
  olokento amaccānaṁ dhammatthayuttakathaṁ kathento nisīdi. Tasmiṁ
  khaṇe gaganatale abhilaṅghantamiva paripuṇṇacandamaṇḍalaṁ rāhu avatthari.
  Candappabhā antaradhāyi. Amaccā candālokaṁ apassantā candassa
  rāhunā gahitabhāvaṁ rañño ārocesuṁ. Rājā candaṁ oloketvā
  ayaṁ cando āgantukaupakkilesena upakkiliṭṭho nippabho jāto
  mayhaṁpesa rājaparivāro upakkilesova na kho pana me taṁ paṭirūpaṁ yvāhaṁ
  rāhunā gahitacando viya nippabho bhaveyyaṁ visuddhe gaganatale vicarantaṁ
  candamaṇḍalamiva rajjaṁ pahāya pabbajissāmi kiṁ me parena ovaditena
  kule ca gaṇe ca alaggo hutvā attānameva ovadanto
  vicarissāmi idaṁ me paṭirūpanti cintetvā yaṁ icchatha taṁ rājānaṁ
  karothāti rajjaṁ amaccānaṁ niyyādesi. Tasmiṁ gandhāraraṭṭhe rājā
  rajjaṁ chaḍḍetvā isipabbajjaṁ pabbajitvā jhānābhiññā nibbattetvā
  jhānaratisamappito himavantappadese vāsaṁ kappesi. Videharājāpi
  sukhaṁ me sahāyassa raññoti vāṇije pucchitvā tassa pabbajitabhāvaṁ
  sutvā mama sahāye pabbajite ahaṁ rajjena kiṁ karissāmīti
-------------------------------------------------
[page 183]
  Sattayojanike mithilanagare rajjaṁ tiyojanasatike videharaṭṭhe soḷasasu gāma-
  sahassesu pūritapūritāni koṭṭhāgārāni soḷasasahassā nāṭakitthiyo
  chaḍḍetvā puttadhītaro amanasikaritvā himavantappadesaṁ pavisitvā
  pabbajitvā pavattaphalabhojano hutvā samaggavāsaṁ vasanto vicari.
  Te ubhopi samavattācāraṁ carantā aparabhāge samāgacchiṁsu na pana
  aññamaññaṁ sañjāniṁsu sammodamānā ekatova samavattācāraṁ
  cariṁsu. Tadā videhatāpaso gandhāratāpasassa upaṭṭhānaṁ karoti.
  Tesaṁ ekasmiṁ puṇṇamīdivase aññatarasmiṁ rukkhamūle nisīditvā dhamma-
  yuttakathaṁ kathentānaṁ gaganatale virocamānaṁ candamaṇḍalaṁ rāhu avatthari.
  Videhatāpaso kinnu kho candassa pabhā naṭṭhāti oloketvā rāhunā
  gahitaṁ candaṁ disvā ko nu kho esa ācariya candaṁ avattharitvā
  nippabhamakāsīti pucchi. Antevāsika ayaṁ rāhu nāma candasseko
  upakkileso virocituṁ na deti ahaṁpi rāhuggahitaṁ candamaṇḍalaṁ disvā
  idaṁ parisuddhaṁ candamaṇḍalaṁ āgantukupakkilesena nippabhaṁ jātaṁ mayhaṁpi
  idaṁ rajjaṁ upakkileso yāva maṁ candamaṇḍalaṁ rāhu viya nippabhaṁ na
  karoti tāva pabbajissāmīti cintetvā tadeva rāhuggahitaṁ candamaṇḍalaṁ
  ārammaṇaṁ katvā mahārajjaṁ chaḍḍetvā pabbajitoti. Ācariya
  tvaṁ gandhārarājāti. Āma ahanti. Ācariya ahaṁpi videharaṭṭhe
  mithilanagare videharājā nāma nanu mayaṁ aññamaññaṁ adiṭṭhasahāyakāti.
  Kiṁ pana te ārammaṇaṁ ahosīti. Ahaṁ tumhe pabbajitāti sutvā
  addhā pabbajjāya mahantaṁ guṇaṁ addasāti tumheyeva ārammaṇaṁ
-------------------------------------------------
[page 184]
  Katvā rajjaṁ pahāya pabbajitoti. Te tato paṭṭhāya ativiya
  samaggā sammodamānā pavattaphalabhojanā hutvā vicariṁsu. Tattha
  dīgharattaṁ vasitvā ca pana loṇambilasevanatthāya himavantato otaritvā
  ekaṁ paccantagāmaṁ pāpuṇiṁsu. Manussā tesaṁ iriyāpathe pasīditvā
  bhikkhaṁ datvā paṭiññaṁ gahetvā araññe rattiṭṭhānādīni māpetvā
  vasāpesuṁ antarāmaggepi nesaṁ bhattakiccakaraṇatthāya udakaphāsukaṭṭhāne
  paṇṇasālaṁ kāresuṁ. Te paccantagāme bhikkhaṁ caritvā tāya
  paṇṇasālāya nisīditvā paribhuñjitvā attano vasanaṭṭhānaṁ gacchanti.
  Tepi tesaṁ manussā āhāraṁ dadamānā ekadā loṇaṁ patte
  pakkhipitvā denti ekadā paṇṇapuṭe bandhitvā denti ekadā
  aloṇakāhārameva denti. Te tesaṁpi ekadivasaṁ paṇṇapuṭe bahutaraṁ
  loṇaṁ adaṁsu. Videhatāpaso loṇaṁ ādāya gantvā bodhisattassa
  bhattakiccakāle pahonakaṁ datvā attanopi pamāṇayuttaṁ gahetvā
  atirekaṁ paṇṇapuṭe bandhitvā aloṇadivase bhavissatīti tiṇavaṭṭikāntare
  ṭhapesi. Athekadivasaṁ aloṇake āhāre laddhe vedeho
  gandhārassa bhikkhābhājanaṁ datvā tiṇavaṭṭikāntarato loṇaṁ āharitvā
  ācariya loṇaṁ gaṇhathāti āha. Ajja manussehi loṇaṁ na dinnaṁ
  tvaṁ kuto labhīti. Ācariya purimadivasaṁ manussā bahuṁ loṇamadaṁsu
  athāhaṁ aloṇakadivase bhavissatīti atirekaṁ loṇaṁ ṭhapesinti. Atha naṁ
  bodhisatto moghapurisa tiyojanasatikaṁ videharaṭṭhaṁ pahāya pabbajitvā
  akiñcanabhāvaṁ patvā idāni loṇasakkharāya taṇhaṁ janesīti tajjitvā
-------------------------------------------------
[page 185]
  Ovadanto paṭhamaṁ gāthamāha
            hitvā gāmasahassāni paripuṇṇāni soḷasa
            koṭṭhāgārāni phītāni sannidhindāni kubbasīti.
      Tattha koṭṭhāgārānīti suvaṇṇarajatamaṇimuttādiratanakoṭṭhāgārāni
  ca dussakoṭṭhāgārāni ca dhaññakoṭṭhāgārāni ca. Phītānīti pūrāni.
  Sannidhindāni kubbasīti idāni sve bhavissati tatiyadivase bhavissatīti
  loṇamattaṁ sannidhiṁ karosi.
      Videhatāpaso evaṁ garahiyamāno garahaṁ asahanto paṭipakkho
  hutvā ācariya tumhe attano dosaṁ adisvā mayhameva dosaṁ
  passatha nanu tumhe kiṁ me parena ovaditena attānameva ovadissāmīti
  rajjaṁ chaḍḍetvā pabbajitā tumhe idāni maṁ kasmā ovadathāti
  codento dutiyaṁ gāthamāha
            hitvā gandhāravisayaṁ pahūtadhanapāniyaṁ
            pasāsanito nikkhanto idha dāni pasāsasīti.
      Tattha pasāsanitoti ovādānusāsanīdānato. Idha dānīti idāni
  idha araññe kasmā ovadathāti.
      Taṁ sutvā bodhisatto tatiyaṁ gāthamāha
            dhammaṁ bhaṇāmi vedeha adhammo me na ruccati
            dhammaṁ me bhaṇamānassa na pāpamupalimpatīti.
      Tattha dhammanti sabhāvaṁ buddhādīhi vaṇṇitapasaṭṭhakāraṇameva.
  Adhammo me na ruccatīti adhammo nāma asabhāvo mayhaṁ kadācipi
-------------------------------------------------
[page 186]
  Na ruccati. Na pāpamupalimpatīti mama sabhāvameva kāraṇameva bhaṇantassa
  pāpaṁ nāma hadaye na allīyati ovādadānannāmetaṁ buddhapaccekabuddha-
  buddhasāvakabodhisattānaṁ paveṇi. Tehi dinnovādaṁ bālā na gaṇhanti
  ovādadāyakassa pana pāpannāma natthi. Puna desento āha
            nidhīnaṁva pavattāraṁ yaṁ passe vajjadassinaṁ
            niggayhavādiṁ medhāviṁ tādisaṁ paṇḍitaṁ bhaje
            tādisaṁ bhajamānassa seyyo hoti na pāpiyo.
            Ovadeyya anusāseyya asabbhā ca nivāraye
            sataṁ hi so piyo hoti asataṁ hoti appiyo.
      Vedehatāpaso bodhisattassa kathaṁ sutvā ācariya atthanissitaṁ
  kathentenāpi paraṁ ghaṭetvā rosetvā kathetuṁ na vaṭṭati tvaṁ maṁ
  dusatthakena muṇḍanto viya atipharusaṁ kathesīti vatvā catutthaṁ gāthamāha
            yenakenaci vaṇṇena paro labhati ruppanaṁ
            mahatthiyaṁpi ce vācaṁ na taṁ bhāseyya paṇḍitoti.
      Tattha yenakenacīti dhammayuttenāpi kāraṇena. Labhati ruppananti
  ghaṭanaṁ ruppanaṁ kuppanaṁ labhati. Na taṁ bhāseyyāti tasmā taṁ parapuggalaṁ
  yāya ca so vācāya ruppati taṁ mahatthiyaṁ mahantātthanissitaṁpi vācaṁ
  na bhāseyyāti atthoti.
      Athassa bodhisatto pañcamaṁ gāthamāha
            kāmaṁ ruppatu vā mā vā bhusaṁ vā vikiriyyatu
            dhammaṁ me bhaṇamānassa na pāpamupalimpatīti.
-------------------------------------------------
[page 187]
      Tattha kāmanti ekaṁsena. Idaṁ vuttaṁ hoti ayuttakārako
  puggalo ayuttaṁ te katanti ovadiyamāno ekaṁseneva kujjhatu vā
  mā vā kujjhatu. Athavā bhusamuṭṭhi viya vikiriyyatu mayhaṁ pana
  dhammaṁ bhaṇantassa pāpannāma natthīti.
      Evañca pana vatvā na kho ahaṁ ānanda tathā parakkamissāmi
  yathā kumbhakāro āmake āmake mattike niggayha niggayhāhaṁ ānanda
  vakkhāmi yo sāro so ṭhassatīti imassa sugatovādassa anurūpāya
  paṭipattiyā ṭhatvā yathā kumbhakāro bhājanesu punappunaṁ ākoṭetvā
  ākoṭetvā āmakaṁ agahetvā supakkameva bhājanaṁ gaṇhi evaṁ
  punappunaṁ ovaditvā niggaṇhitvā pakkabhājanasadisā puggalā gahitāti
  dassetuṁ puna taṁ ovadanto
           no ce assa sakā buddhi vinayo vā susikkhito
           vane andhamahisova careyya bahuko jano.
           Yasmā ca panidhekacce ācāramhi susikkhitā
           vinītavinayā dhīrā caranti susamāhitāti
  idaṁ gāthadvayamāha.
      Tassattho samma vedeha imesaṁ hi sattānaṁ sace attano
  buddhivā paṇḍite ovādadāyake nissāya ācārapaññatti vinayo
  vā susikkhito na bhaveyya evaṁ sante yathā tiṇalatādigahane
  vane andhamahiso gocarāgocaraṁ sāsaṅkanirāsaṅkañca ṭhānaṁ ajānanto
  carati tathā tumhādiso bahuko jano careyya yasmā pana idha
-------------------------------------------------
[page 188]
  Ekacce sakāya buddhiyā rahitā sattā ācariyasantike ācāra-
  paññattiyā susikkhitā tasmā ācariyehi attano anurūpena vinayena
  vinītattā vinītavinayā susamāhitā ekaggacittā hutvā vicarantīti
  iminā idaṁ dasseti iminā hi sattena gihinā hutvā attano
  kulānurūpā pabbajitena pabbajjānurūpā sikkhā sikkhitabbā gihinopi
  hi attano kulānurūpesu kasigorakkhādīsu susikkhitāva sampannajīvā
  hutvā susamāhitā caranti. Pabbajitāpi pabbajjānurūpesu pāsādikesu
  abhikkantapaṭikkantādīsu adhisīlādhicittādhipaññāsikkhāsu susikkhitāva
  vigatavikkhepā susamāhitā caranti. Lokasmimhi
         bāhusaccañca sippañca vinayo ca susikkhito
         subhāsitā ca yā vācā etammaṅgalamuttamanti.
      Taṁ sutvā vedehatāpaso ācariya ito paṭṭhāya maṁ ovadatha
  anusāsatha ahaṁ anadhivāsakajātitāya tumhehi saddhiṁ kathesiṁ taṁ me
  khamathāti vanditvā mahāsattaṁ khamāpesi. Te samaggavāsaṁ vasitvā
  puna himavantameva agamaṁsu. Tattha bodhisatto vedehatāpasassa
  kasiṇaparikammaṁ kathesi. So taṁ sutvā abhiññā ca samāpattiyo ca
  nibbattesi. Iti te ubhopi aparihīnajjhānā brahmalokaparāyanā
  ahesuṁ.
      Satthā imaṁ dhammadesanaṁ āharitvā jātakaṁ samodhānesi tadā
  videho ānando ahosi gandhārarājā pana ahamevāti.
                    Gandhārajātakaṁ paṭhamaṁ.
-------------------------------------------------
[page 189]
                        Mahākapijātakaṁ
      attānaṁ saṅkamaṁ katvāti idaṁ satthā jetavane viharanto
  ñātatthacariyaṁ ārabbha kathesi. Vatthu bhaddasālajātake āvībhavissati.
      Tadā ca pana dhammasabhāyaṁ kathaṁ samuṭṭhāpesuṁ āvuso sammāsambuddho
  ñātakānaṁ atthaṁ caratīti. Satthā āgantvā kāya nuttha bhikkhave
  etarahi kathāya sannisinnāti pucchitvā imāya nāmāti vutte
  na bhikkhave idāneva pubbepi tathāgato ñātīnaṁ atthaṁ caratevāti
  vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  kapiyoniyaṁ nibbattitvā vayappatto ārohapariṇāhasampanno
  thāmabalūpeto pañcahatthibalaparimāṇo asītisahassakapigaṇaparivāro himavantap-
  padese vasi. Tattha gaṅgātīraṁ nissāya sākhāviṭapasampanno saṇḍac-
  chāyo bahalapatto pabbatakūṭaṁ viya samuggato ambarukkho ahosi
  nigrodharukkhoti vadanti. Tassa madhurāni phalāni dibbagandharasasadisāni
  mahantaphalāni mahantakumbhappamāṇāni. Tassa ekissā sākhāya
  phalāni thale patanti ekissā sākhāya gaṅgāya udake patanti.
  Dvinnaṁ sākhānaṁ phalāni majjhe rukkhamūle patanti. Bodhisatto
  kapigaṇaṁ ādāya tattha phalāni khādanto ekasmiṁ kāle imassa
  rukkhassa udake patitaphalaṁ nissāya amhākaṁ bhayaṁ uppajjissatīti
-------------------------------------------------
[page 190]
  Udakamatthake sākhāya ekaphalaṁpi anavasesetvā pupphakāle kāḷāya-
  pattakālato paṭṭhāya khādāpeti ceva pātāpeti ca. Evaṁ santepi
  asītiyā vānarasahassehi adiṭṭhaṁ kipillikapuṭapaṭicchannaṁ ekaṁ pakkaphalaṁ
  nadiyaṁ patitvā uddhañca adho ca jālaṁ bandhāpentassa udakakīḷaṁ
  kīḷantassa bārāṇasīrañño uddhaṁjāle laggi. Rañño divasaṁ
  kīḷitvā sāyaṁ gamanasamaye kevaṭṭā jālaṁ ukkhipantā taṁ disvā
  asukaphalannāmāti ajānantā rañño dassesuṁ. Rājā kiṁ phalannāmetanti
  pucchi. Na jānāma devāti. Ke jānissantīti. Vanacarakā
  devāti āhaṁsu. So vanacarake pakkosāpetvā tesaṁ santikā
  ambapakkanti sutvā churikāya chinditvā paṭhamaṁ vanacarake khādāpetvā
  pacchā attanāpi khādi. Itthāgārassāpi amaccānaṁpi khādāpesi.
  Rañño ambapakkaraso sakalasarīraṁ pharitvā aṭṭhāsi. So rasataṇhāya
  bajjhitvā tassa rukkhassa ṭhitaṭṭhānaṁ vanacarake pucchitvā tehi
  himavantappadese nadītīreti vutte bahū nāvāsaṅghāṭe bandhāpetvā
  vanacarakehi desitamaggena uddhaṁsotaṁ agamāsi. Ettakāni divasānīti
  paricchedo na kathitoti. Anupubbena taṁ ṭhānaṁ patvā eso
  devarukkhoti vanacarakā rañño ācikkhiṁsu. Rājā nāvaṁ nadiyaṁ
  ṭhapetvā mahājanaparivuto padasā tattha gantvā rukkhamūle sayanaṁ
  paññāpetvā ambapakkāni khāditvā nānaggarasabhojanaṁ bhuñjitvā
  nipajji. Sabbadisāsu ārakkhaṁ ṭhapetvā aggiṁ kariṁsu. Mahāsatto
  manussesu niddaṁ okkamantesu aḍḍharattisamaye parisāya saddhiṁ agamāsi.
-------------------------------------------------
[page 191]
  Asītisahassavānarā sākhāya sākhaṁ carantā ambāni khādanti. Rājā
  pabujjhitvā kapigaṇaṁ disvā manusse uṭṭhāpetvā dhanuggahe pakkosā-
  petvā yathā ete phalakhādakā vānarā na palāyanti tathā ne
  parikkhipitvā vijjhatha sve ambāni ceva vānaramaṁsañca khādissāmāti
  āha. Dhanuggahā sādhūti sampaṭicchitvā rukkhaṁ parivāretvā sarena
  sannahitvā aṭṭhaṁsu. Te disvā vānarā maraṇabhayabhītā palāyituṁ
  asakkontā mahāsattaṁ upasaṅkamitvā deva palāyanamakkaṭe vijjhissāmāti
  rukkhaṁ parikkhipitvā dhanuggahā ṭhitā kiṁ karomāti pucchitvā
  kampamānā aṭṭhaṁsu. Bodhisatto mā bhāyittha ahaṁ vo jīvitaṁ
  dassāmīti vānaragaṇaṁ samassāsetvā ujukaṁ uggatasākhaṁ āruyha
  gaṅgābhimukhiṁ gatasākhaṁ gantvā tassā pariyantato pakkhanditvā
  dhanusatamattaṭṭhānaṁ atikkamma gaṅgātīre ekasmiṁ gumbamatthake patitvā
  tato oruyha mamāgataṭṭhānaṁ ettakaṁ bhavissatīti ākāsaṁ paricchinditvā
  ekaṁ vettalataṁ mūle chinditvā sodhetvā ettakaṁ ṭhānaṁ rukkhe
  bandhissati ettakaṁ ākāsaṭṭhaṁ bhavissatīti imāni dve ṭhānāni
  vavaṭṭhapetvā attano kaṭiyaṁ bandhanaṭṭhānaṁ na sallakkhesi. So taṁ
  vettalataṁ ādāya ekaṁ koṭiṁ gaṅgātīre patiṭṭhitarukkhe bandhitvā
  ekaṁ attano kaṭiyaṁ bandhitvā vātacchinnavalāhakā viya vegena
  dhanusatamattaṁ ṭhānaṁ laṅghitvā kaṭiyaṁ bandhanaṭṭhānassa asallakkhitattā
  rukkhaṁ pāpuṇituṁ asakkonto ubhohi hatthehi ambasākhaṁ daḷhaṁ gaṇhitvā
  vānaragaṇassa saññaṁ adāsi sīghaṁ me piṭṭhiyaṁ maddamānā vettalatāya
-------------------------------------------------
[page 192]
  Sotthigamanaṁ gacchathāti. Asītisahassavānarā mahāsattaṁ vanditvā
  khamāpetvā tathā agamaṁsu. Tadā devadattopi makkaṭo hutvā
  tesaṁ abbhantare hoti. So ayaṁ me paccāmittassa piṭṭhiṁ passituṁ
  kāloti uccasākhaṁ āruyha vegaṁ janetvā tassa piṭṭhiyaṁ pati.
  Mahāsattassa hadayaṁ bhijji balavavedanā uppajji. Sopi taṁ vedanāpattaṁ
  katvā pakkāmi. Mahāsatto ekakova ahosi. Rājā aniddāyanto
  vānarehi ca mahāsattena ca katakiriyaṁ sabbaṁ disvā ayaṁ tiracchāno
  hutvā attano jīvitaṁ agaṇetvā parisāya sotthibhāvameva akāsīti
  cintento nipajji. So pabhātāya rattiyā mahāsattassa tussitvā na
  yuttaṁ imaṁ kapirājānaṁ nāsetuṁ upāyena naṁ otāretvā paṭijaggissāmīti
  antogaṅgāya nāvāsaṅghāṭaṁ ṭhapetvā tattha aṭṭakaṁ bandhāpetvā
  saṇikaṁ mahāsattaṁ otārāpetvā piṭṭhiyaṁ kāsāvavatthaṁ pattharāpetvā
  gaṅgodakena nahāpetvā phāṇitodakaṁ pāyetvā parisukkhasarīraṁ sahassa-
  pākatelena abbhañjāpetvā sayanapiṭṭhe eḷakacammaṁ santharāpetvā
  tattha naṁ nipajjāpetvā attanā nīce āsane nisīditvā paṭhamaṁ
  gāthamāha
          attānaṁ saṅkamaṁ katvā yo sotthiṁ samatārayi
          kiṁ tvaṁ tesaṁ kiṁme tuyhaṁ honti hete mahākapīti.
      Tassattho bho mahākapi yo tvaṁ attānaṁ saṅkamaṁ katvā
  tulaṁ āropetvā jīvitaṁ pariccajitvā ime vānare sotthiṁ samatārayi
  khemena santāresi kiṁ tvaṁ tesaṁ ahosi kiṁme tuyhaṁ vā kiṁ
-------------------------------------------------
[page 193]
  Me ete hontīti.
      Taṁ sutvā bodhisatto rājānaṁ ovadanto sesagāthā abhāsi
          rājāhaṁ issaro tesaṁ yūthassa parihārako
          tesaṁ sokaparetānaṁ bhītānante arindama.
          Ullaṅghayitvā attānaṁ vissaṭṭhadhanuno sataṁ
          tato aparapādesu daḷhaṁ bandhaṁ latāgulaṁ.
          Chinnabbhamiva vātena nuṇṇo rukkhamupāgamiṁ
          sohaṁ appabhavaṁ tattha sākhaṁ hatthehi aggahiṁ.
          Taṁ maṁ vīṇāyataṁ santaṁ sākhāya ca latāya ca
          samanukkamantā pādehi sotthiṁ sākhamigā gatā.
          Taṁ maṁ na tappatī bandho vadho me na tapessati
          sukhamāharitaṁ tesaṁ yesaṁ rajjamakārayiṁ.
          Esā te upamā rāja taṁ suṇāhi arindama
          raññā raṭṭhassa yoggassa balassa nigamassa ca
          sabbesaṁ sukhametabbaṁ khattiyena pajānatāti.
      Tattha tesanti tesaṁ asītisahassānaṁ vānarānaṁ. Bhītānanteti
  tava vijjhanatthāya āṇāpetvā ṭhitassa bhītānaṁ. Arindamāti
  rājānaṁ ālapati. Rājā hi corādīnaṁ arīnaṁ damanato arindamoti
  vuccati. Vissaṭṭhadhanuno satanti āropitadhanusatappamāṇaṁ ṭhānaṁ attānaṁ
  ākāse ullaṅghayitvā vissajjetvā. Tatoti imamhā rukkhā
-------------------------------------------------
[page 194]
  Laṅghayitvā gataṭṭhānato. Aparapādesūti pacchāpādesu. Idaṁ
  kaṭibhāgaṁ sandhāya vuttaṁ. Bodhisatto hi kaṭibhāgena taṁ latāgulaṁ
  daḷhaṁ bandhitvā pacchimapādehi bhūmiṁ akkamitvā vātavegena ākāsaṁ
  pakkhandi. Nuṇṇo rukkhamupāgaminti vātacchinnaṁ abbhamiva attano
  vegajanitena vātena nuṇṇo. Yathā vātacchinnabbhavātena evaṁ
  attano vegena nuṇṇo hutvā imaṁ ambarukkhaṁ upāgamiṁ. Appabhavanti
  so ahaṁ tattha ākāsappadese rukkhaṁ pāpuṇituṁ appahonto tassa
  sākhaṁ hatthehi aggahesinti attho. Vīṇāyatanti rukkhasākhāya ca
  vettalatāya ca vīṇāya bhamaratanti viya vigataṁ ākaḍḍhitasarīraṁ.
  Samanukkamantāti mayā anuññātā maṁ vanditvā khamāpetvā pādehi
  samanukkamantā nirantarameva akkamantā sotthiṁ gatā. Taṁ maṁ na
  tappatī bandhoti taṁ maṁ nāpi so valliyā bandho tappati nāpi
  idāni maraṇaṁ tappessati. Kiṁkāraṇā sukhamāharitaṁ tesanti yasmā
  yesaṁ ahaṁ rajjamakārayiṁ tesaṁ mayā sukhamāharitaṁ ete hi mahārāja
  ayaṁ no uppannaṁpi dukkhaṁ haritvā sukhaṁ āharissatīti maṁ rājānaṁ
  akaṁsu ahaṁpi tumhākaṁ uppannaṁ dukkhaṁ harissāmicceva etesaṁ
  rājā jāto taṁ ajja mayā etesaṁ maraṇadukkhaṁ haritvā jīvitasukhaṁ
  āhaṭaṁ tena maṁ nāpi bandho tappati na maraṇavadho tappessati.
  Esava te upamāti esā te mahārāja mayā katakiriyāya upamā.
  Taṁ suṇāhīti tasmā imāya upamāya saṁsandetvā attano diyyamānaṁ
  ovādaṁ suṇāhi. Raññā raṭṭhassāti mahārāja raññā nāma
-------------------------------------------------
[page 195]
  Ucchuyante ucchuṁ viya raṭṭhaṁ apīḷetvāva catubbidhaṁ agatigamanaṁ pahāya
  catūhi saṅgahavatthūhi saṅgaṇhantena dasasu rājadhammesu patiṭṭhāya mayā
  viya attano jīvitaṁ pariccajitvā kinte me raṭṭhavāsino vigatabhayā
  gimhakāle vivaṭadvārā ñātīhi ca paricārikehi ca parivāritā ure
  putte naccentā sītena vātena vijīyamānā yathāruciṁ attano santakaṁ
  paribhuñjantā kāyikacetasikasukhasamaṅgino bhaveyyunti sakalaraṭṭhassa ca
  rathasakaṭādiyuttavāhanassa yoggassa ca pattikasaṅkhātassa balassa ca
  nigamajānapadasaṅkhātassa nigamassa ca sabbesaṁ sukhameva esitabbaṁ
  gavesitabbanti attho. Khattiyena pajānatāti khettānaṁ adhipatibhāvena
  khattiyoti laddhanāmena pana etena avasesasatte atikkamma pajānatā
  ñāṇasampannena bhavitabbanti.
      Evaṁ mahāsatto rājānaṁ ovadanto ca anusāsanto ca
  kālamakāsi. Rājā amacce pakkosāpetvā imassa kapirājassa
  rājūnaṁ viya sarīrakiccaṁ karothāti vatvā itthāgāraṁpi āṇāpesi
  tumhe rattavatthanivatthā parikiṇṇakesā daṇḍadīpikahatthā kapirājānaṁ
  parivāretvā āhaḷanaṁ gacchathāti. Amaccā dārūnaṁ sakaṭamattena
  cittakaṁ karitvā rājūnaṁ karaṇaniyāmeneva mahāsattassa sarīrakiccaṁ
  katvā sīsakapālaṁ gahetvā rañño santikaṁ agamaṁsu. Rājā
  mahāsattassa āhaḷane cetiyaṁ kāretvā dīpe jālāpetvā gandhamālādīhi
  pūjetvā sīsakapālaṁ suvaṇṇakhacitaṁ kāretvā kuntagge ṭhapetvā
  purato kāretvā gandhamālādīhi pūjento bārāṇasiṁ gantvā kuntaṁ
-------------------------------------------------
[page 196]
  Rājadvāre ṭhapetvā sakalanagaraṁ sajjāpetvā sattāhaṁ dhātupūjaṁ
  kāresi. Atha naṁ dhātuṁ gahetvā cetiyaṁ kāretvā yāvajīvaṁ
  gandhamālādīhi pūjento bodhisattassa ovāde patiṭṭhāya dānādīni
  puññāni karonto dhammena rajjaṁ kāretvā saggaparāyano ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi tadā rājā ānando ahosi duṭṭhakapi devadatto
  parisā buddhaparisā kapirājā pana ahamevāti.
                     Mahākapijātakaṁ dutiyaṁ.
                       Kumbhakārajātakaṁ
      ambāhamaddaṁ vanamantarasminti idaṁ satthā jetavane viharanto
  kilesaniggahaṁ ārabbha kathesi. Vatthuṁ paññāsajātake āvībhavissati.
      Tadā pana sāvatthiyaṁ pañcasatā sahāyakā pabbajitvā antokoṭi-
  saṇṭhāre vasamānā aḍḍharattisamaye kāmavitakkaṁ vitakkayiṁsu.
  Satthā attano sāvake rattiyā tayo vāre divasassa tayo vāreti
  rattindivaṁ cha vāre olokento kikī aṇḍaṁ viya cāmarī bāladhiṁ
  viya mātā piyaputtakaṁ viya ekacakkhuko puriso cakkhuṁ viya rakkhati
  tasmā tasmiṁ khaṇe uppannakilesaṁ niggaṇhi. So taṁ divasaṁ
  aḍḍharattisamaye jetavanaṁ pariggaṇhanto tesaṁ bhikkhūnaṁ vitakkasamudācāraṁ
  ñatvā imesaṁ bhikkhūnaṁ abbhantare ayaṁ kileso vaḍḍhanto arahattassa
  hetuṁ bhindissati idāneva tesaṁ kilesaṁ niggaṇhitvā arahattaṁ
-------------------------------------------------
[page 197]
  Dassāmīti gandhakuṭito nikkhamitvā ānandattheraṁ pakkosāpetvā
  ānanda antokoṭisaṇṭhāre vasanakabhikkhū sabbe sannipātehīti
  sannipātetvā paññattapavarabuddhāsane nisīditvā na bhikkhave
  antopavattakilesānaṁ vase pavattituṁ vaṭṭati kileso hi vaḍḍhamāno
  paccāmitto viya mahāvināsaṁ pāpeti bhikkhunā nāma appamattakaṁpi
  kilesaṁ niggaṇhituṁ vaṭṭati porāṇakapaṇḍitā appamattakaṁ ārammaṇaṁ
  disvā abbhantare pavattakilesaṁ niggaṇhitvā paccekabodhiñāṇaṁ
  nibbattesunti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  bārāṇasīnagarassa dvāragāme kumbhakārakule nibbattitvā vayappatto
  kuṭumbaṁ saṇṭhapetvā ekaṁ puttañca dhītarañca labhitvā kumbhakārakammaṁ
  nissāya puttadāraṁ posesi. Tadā kaliṅgaraṭṭhe dantapuranagare
  karakaṇḍo nāma rājā mahantena parivārena uyyānaṁ gacchanto
  uyyānadvāre phalabhārabharitaṁ madhuraphalaṁ ambarukkhaṁ disvā hatthikkhandha-
  varagatoyeva hatthaṁ pasāretvā ekaṁ ambapiṇḍaṁ gahetvā uyyānaṁ
  pavisitvā maṅgalasilāyaṁ nisinno dātabbayuttakānaṁ datvā ambaṁ
  paribhuñji. Raññā gahitakālato paṭṭhāya sesehi nāma gahetabbamevāti
  amaccāpi brāhmaṇagahapatikādayopi ambāni pātetvā khādiṁsu.
  Pacchā pacchā āgatā rukkhaṁ āruyha muggarehi pothetvā obhagga-
  vibhaggasākhaṁ katvā āmakaphalaṁpi asesetvā khādiṁsu. Rājāpi divasaṁ
  uyyāne kīḷitvā sāyaṇhasamaye alaṅkatahatthikkhandhe nisīditvā gacchanto
-------------------------------------------------
[page 198]
  Taṁ rukkhaṁ disvā hatthikkhandhato otaritvā rukkhamūlaṁ gantvā rukkhaṁ
  olokento ayaṁ pātova passantānaṁ atittikaro phalabhārabharito
  sobhamāno aṭṭhāsi idāni gahitaphalo obhaggavibhaggo asobhamāno
  ṭhitoti cintetvā puna aññataraṁ olokento aparaṁ nipphalaṁ ambarukkhaṁ
  disvā esa rukkho attano nipphalabhāvena muṇḍamaṇipabbato
  viya sobhamāno ṭhito ayaṁ pana phalitabhāvena imaṁ byasanaṁ patto
  idaṁ agāramajjhaṁpi phalitarukkhasadisaṁ pabbajjā nipphalarukkhasadisā
  sadhanasseva bhayaṁ atthi niddhanassa bhayaṁ natthi mayāpi nipphalarukkhena
  viya bhavitabbanti phalarukkhaṁ ārammaṇaṁ katvā rukkhamūle ṭhitakova
  tīṇi lakkhaṇāni sallakkhetvā vipassanaṁ vaḍḍhitvā paccekabodhiñāṇaṁ
  nibbattetvā viddhaṁsitā dāni me mātukucchikuṭikā vicchinnā tīsu
  bhavesu paṭisandhi sodhitā saṁsāraukkārabhūmi sosito mayā assusamuddo
  bhinno aṭṭhipākāro natthi me puna paṭisandhīti āvajjento
  sabbālaṅkārapaṭimaṇḍitova aṭṭhāsi. Atha naṁ amaccā āhaṁsu
  atibahu ṭhitattha mahārājāti. Na mayaṁ rājāno paccekabuddhā
  nāma mayanti. Paccekabuddhā nāma tumhādisā na honti devāti.
  Atha kīdisā hontīti. Oropitakesamassū kāsāvavatthapaṭicchannā
  kule vā gaṇe vā alaggā vātacchinnavalāhakā rāhumukhamutta-
  candamaṇḍalapaṭibhāgā himavante nandamūlakapabbhāre vasanti evarūpā
  paccekabuddhāti. Tasmiṁ khaṇe rājā hatthaṁ ukkhipitvā sīsaṁ parāmasi.
  Tāvadeva gihiliṅgaṁ antaradhāyi samaṇaliṅgaṁ pāturahosi.
-------------------------------------------------
[page 199]
           Ticīvarañca patto ca vāsī sūci ca bandhanaṁ
           parisāvanena aṭṭhete yuttayogassa bhikkhunoti
  evaṁ vuttā samaṇaparikkhārā kāyapaṭicchannāva ahesuṁ. So ākāse
  ṭhatvā mahājanassa ovādaṁ datvā anilapathena uttarahimavante
  nandamūlakapabbhārameva agamāsi.
      Gandhāraraṭṭhepi takkasilanagare naggaji nāma rājā uparipāsāde
  pallaṅkavaramajjhagato ekaṁ itthiṁ ekekahatthesu ekekaṁ maṇivalayaṁ
  pilandhitvā avidūre nisīditvā gandhaṁ piṁsamānaṁ disvā etāni
  maṇivalayāni ekekabhāvena na ghaṭṭenti na viravantīti olokento
  nisīdi. Atha sā dakkhiṇahatthato valayaṁ vāmahattheyeva pilandhitvā
  dakkhiṇahatthena gandhaṁ saṅkaḍḍhitvā piṁsituṁ ārabhi. Vāmahatthe
  maṇivalayaṁ dutiyavalayaṁ āgamma ghaṭṭiyamānaṁ saddamakāsi. Rājā tāni
  dve valayāni aññamaññaṁ saṅghaṭṭentāni viravantāni disvā cintesi
  idaṁ valayaṁ ekekakāle na ghaṭṭesi dutiyaṁ āgamma ghaṭṭeti saddaṁ
  karoti evameva ime sattāpi ekekā na ghaṭṭenti na viravanti
  dve tayo hutvā aññamaññaṁ saṅghaṭṭenti kalahaṁ karonti ahaṁ
  pana tasmiṁ gandhāre dvīsu rajjesu raṭṭhavāsino vicāremi mayā
  ekavalayasadisena hutvā paraṁ avicāretvā attānameva vicārentena
  vasituṁ vaṭṭatīti saṅghaṭṭanavalayaṁ ārammaṇaṁ katvā yathānisinnova
  tīṇi lakkhaṇāni sallakkhetvā vipassanaṁ vaḍḍhetvā paccekabodhiñāṇaṁ
  nibbattesi. Sesaṁ purimasadisameva.
-------------------------------------------------
[page 200]
      Videharaṭṭhe mithilanagare nimirājā nāma bhuttapātarāso amacca-
  gaṇaparivuto vivaṭasīhapañjarena antaravīthiṁ pekkhamāno aṭṭhāsi.
  Atheko seno sūnāpaṇto maṁsapesiṁ gahetvā ākāsaṁ pakkhandi.
  Tamenaṁ itocīto ca gijjhādayo sakuṇā samparivāretvā āhārahetu
  tuṇḍena vijjhantā pakkhehi paharantā pādehi maddantā agamaṁsu.
  So attano vadhaṁ asahamāno taṁ maṁsaṁ chaḍḍesi. Añño gaṇhi.
  Aññe sakuṇā imaṁ muñcitvā taṁ anubandhiṁsu. Tenapi vissaṭṭhaṁ
  añño gaṇhi. Taṁpi tatheva viheṭhesuṁ. Rājā te sakuṇe disvā
  cintesi yo yo maṁsapesiṁ gaṇhi tassa tasseva dukkhaṁ yo yo
  taṁ chaḍḍeti vissajjesi tassa tasseva sukhaṁ ime pañca kāmaguṇepi
  yo yo gaṇhāti tassa tasseva dukakhaṁ itarasseva sukhaṁ ime hi
  bahūnaṁ sādhāraṇā mayhaṁ kho pana soḷasa itthīsahassāni mayā
  vissaṭṭhamaṁsapiṇḍena viya senena pañca kāmaguṇe pahāya sukhitena
  bhavituṁ vaṭṭatīti so yonisomanasikaronto yathāṭhitova tīṇi lakkhaṇāni
  sallakkhetvā vipassanaṁ vaḍḍhetvā paccekabodhiñāṇaṁ nibbattesi.
  Sesaṁ purimasadisameva.
      Uttarapañcālaraṭṭhepi kapilanagare dummukho nāma rājā bhutta-
  pātarāso sabbālaṅkārapaṭimaṇḍito amaccagaṇaparivuto vivaṭasīhapañjarena
  rājaṅgaṇaṁ olokento aṭṭhāsi. Tasmiṁ khaṇe gopālakā vajadvāraṁ
  vivariṁsu. Usabhā vajato nikkhamitvā kilesavasena ekaṁ gāviṁ anubandhiṁsu.
  Tattheko tikhiṇasiṅgo mahāusabho aññaṁ usabhaṁ āgacchantaṁ
-------------------------------------------------
[page 201]
  Disvā kilesamaccherābhibhūto tikhiṇasiṅgena antarasaṭṭhimhi pahari.
  Tassa pahāramukhena antā nikkhamiṁsu. Tattheva jīvitakkhayaṁ pāpuṇi.
  Rājā taṁ disvā cintesi ime sattā tiracchānagate ādiṁ katvā
  kilesavasena dukkhaṁ pāpuṇiṁsu ayaṁ usabho kilesaṁ nissāya jīvitakkhayaṁ
  patto aññepi sattā kileseheva kampanti mayā imesaṁ
  sattānaṁ kampanakilese pahātuṁ vaṭṭatīti so ṭhitakova tīṇi lakkhaṇāni
  sallakkhetvā vipassanaṁ vaḍḍhetvā paccekabodhiñāṇaṁ nibbattesi.
  Sesaṁ purimasadisameva.
      Athekadivasaṁ te cattāro paccekabuddhā bhikkhācāravelaṁ sallak-
  khetvā nandamūlakapabbhārā nikkhamma anotattadahe nāgalatādanta-
  kaṭṭhaṁ khāditvā katasarīrapaṭijagganā manosilātale ṭhatvā nivāsetvā
  pattacīvaramādāya iddhiyā ākāse uppatitvā pañcavaṇṇavalāhake
  maddamānā gantvā bārāṇasīnagaradvāragāmakassa avidūre otaritvā
  ekasmiṁ phāsukaṭṭhāne cīvaraṁ pārupitvā pattaṁ gahetvā dvāragāmaṁ
  pavisitvā piṇḍāya carantā bodhisattassa gehadvāraṁ sampāpuṇiṁsu.
  Bodhisatto te disvā tuṭṭhacitto hutvā gehaṁ pavesetvā
  paññattāsane nisīdāpetvā dakkhiṇodakaṁ datvā paṇītena khādanīyena
  bhojanīyena parivisitvā ekamantaṁ nisīditvā saṅghattheraṁ vanditvā
  bhante tumhākaṁ pabbajjā ativiya sobhati vippasannāni vo indriyāni
  parisuddho chavivaṇṇo kinnu kho ārammaṇaṁ disvā tumhe imaṁ
-------------------------------------------------
[page 202]
  Bhikkhācariyapabbajjaṁ upagatāti pucchi. Yathā ca saṅghattheraṁ evaṁ
  sesepi upasaṅkamitvā pucchi. Athassa te cattāropi janā ahaṁ
  asukaraṭṭhe asukanagare asukarājā nāma hutvāti ādinā nayena
  attano attano abhinikkhamanavatthūni kathetvā paṭipāṭiyā ekekaṁ
  gāthamāhaṁsu
                 ambāhamaddaṁ vanamantarasmiṁ
                 nīlobhāsaṁ phalitaṁ saṁvirūḷhaṁ
                 tamaddasaṁ phalahetū vibhaggaṁ
                 taṁ disvā bhikkhācariyaṁ carāmi.
                 Selaṁ sumaṭṭhaṁ naravīduniṭṭhitaṁ
                 nārī yugaṁ dhārayi appasaddaṁ
                 dutiyañca āgamma ahosi saddo
                 taṁ disvā bhikkhācariyaṁ carāmi.
                 Dijā dijaṁ kuṇapamāharantaṁ
                 ekaṁ samānaṁ bahukā samecca
                 āhārahetu paripātayiṁsu
                 taṁ disvā bhikkhācariyaṁ carāmi.
                 Usabhāhamaddaṁ yūthassa majjhe
                 valakkakuṁ vaṇṇabalūpapannaṁ
                 tamaddasaṁ kāmahetū vitunnaṁ
                 taṁ disvā bhikkhācariyaṁ carāmīti.
-------------------------------------------------
[page 203]
      Tattha ambāhamaddanti ambarukkhaṁ ahaṁ addasaṁ.
  Vanamantarasminti vanāntare ambavanamajjheti attho. Saṁvirūḷhanti
  saṁvaḍḍhitaṁ. Tamaddasanti taṁ uyyānato nikkhamanto phalahetu vibhaggaṁ
  puna addasaṁ. Taṁ disvāti taṁ phalahetu vibhaggaṁ disvā paṭiladdha-
  saṁvego paccekabodhiñāṇaṁ nibbattetvā imaṁ bhikkhācariyapabbajjaṁ
  upagatosmi tasmā bhikkhācariyaṁ carāmi. Idaṁ so phalahetu
  vibhaggāmbarukkhadassanakālato paṭṭhāya sabbaṁ cittavāraṁ kathesi.
  Sesānaṁ visajjanesupi eseva nayo ayaṁ panettha anuttānapadavaṇṇanā.
  Selanti maṇivalayaṁ. Naravīduniṭṭhitanti vīranarehi niṭṭhitaṁ
  paṇḍitapurisehi katanti attho. Yuganti ekekasmiṁ ekekaṁ katvā
  ekaṁ valayayugalaṁ. Dijā dijanti gahitamaṁsapiṇḍaṁ dijaṁ avasesadijā.
  Kuṇapamāharantanti maṁsapiṇḍaṁ ādāya harantaṁ. Sameccāti samāgantvā
  sannipatitvā. Paripātayiṁsūti koṭetvā anubandhiṁsu. Usabhāhamaddanti
  usabhaṁ ahaṁ addasaṁ. Valakkakunti valakkakudhaṁ.
      Bodhisatto ekekaṁ gāthaṁ sutvā sādhu bhante tumhākamevetaṁ
  ārammaṇaṁ anurūpanti ekekassa paccekabuddhassa thutiṁ akāsi.
  Tañca pana catūhi janehi desitaṁ dhammakathaṁ sutvā gharāvāse anapekkho
  hutvā paccekabuddhesu gatesu bhuttapātarāso sukhanisinno bhariyaṁ
  āmantetvā bhadde ete cattāro paccekabuddhā rajjaṁ pahāya
  pabbajitvā akiñcanā apalibodhā pabbajjāsukhena vītināmenti ahaṁ
  pana bhatiyā jīvitaṁ kappemi kiṁ me gharāvāsena tvaṁ puttake
-------------------------------------------------
[page 204]
  Saṁgaṇhantī gehe vasāti vatvā gāthadvayamāha
          karakaṇḍaṁ kaliṅgānaṁ gandhārānañca naggaji
          nimirājā videhānaṁ pañcālānañca dummukho
          ete raṭṭhāni hitvāna pabbajiṁsu akiñcanā.
                 Sabbepime devasamā samāgatā
                 aggī yathā pajjalito tathevime
                 ahaṁpi eko carissāmi bhaggavi
                 hitvāna kāmāni yathodhikānīti.
      Tāsaṁ attho bhadde esa saṅghattherapaccekabuddho dantapure
  nāma nagare karakaṇḍaṁ nāma kaliṅgānaṁ janapadassa rājā dutiyo
  takkasilanagare naggaji nāma gandhārānaṁ janapadassa rājā tatiyo
  mithilanagare nimirājā nāma videhānaṁ janapadassa rājā catuttho
  kapilanagare dummukho nāma uttarapañcālānaṁ janapadassa rājā ete
  evarūpāni raṭṭhāni hitvā akiñcanā hutvā pabbajiṁsu. Sabbepimeti
  ime pana sabbepi visuddhidevehi purimapaccekabuddhehi samānā
  ekato samāgatā. Aggī yathāti yathā aggi pajjalito obhāsati.
  Tathevimeti imepi tatheva sīlādīhi pañcahi guṇehi obhāsanti yathā
  ete tathā ahaṁpi pabbajitvā eko carissāmīti attho. Bhaggavīti
  bhariyaṁ ālapati. Hitvāna kāmānīti rūpādayo vatthukāme hitvā.
  Yathodhikānīti attano attano odhivasena ṭhitāni. Idaṁ vuttaṁ hoti
  rūpādiodhivasena yathāṭhiteva vatthukāme pahāya ahaṁpi
-------------------------------------------------
[page 205]
  Pabbajitvā eko carissāmīti. Yatodhikānītipi pāṭho. Tassattho
  yato uparato odhi etesanti yatodhikāni uparatakoṭṭhāsāni.
  Pabbajissāmīti cintitakālato paṭṭhāya hi kilesakāmānaṁ eko
  koṭṭhāso uparato nāma hoti. Niruddho tassa vatthubhūto kāma-
  koṭṭhāsopi uparatova hotīti.
      Sā tassa kathaṁ sutvā mayhaṁpi kho sāmi paccekabuddhānaṁ
  dhammakathaṁ sutakālato paṭṭhāya agāre cittaṁ na saṇṭhātīti vatvā
  imaṁ gāthamāha
                 ayameva kālo na hi añño atthi
                 anusāsito me na bhaveyya pacchā
                 ahaṁpi ekā carissāmi bhaggava
                 sakuṇīva muttā purisassa hatthāti.
      Tattha anusāsito me na bhaveyya pacchāti anusāsako ovādako
  na bhaveyya dullabhattā ovādakānaṁ tasmā ayameva pabbajitakālo
  na hi añño atthīti dasseti. Sakuṇīva muttāti yathā sākuṇikena
  gahetvā sakuṇapacchiyaṁ khittāsu sakuṇīsu tassa hatthato muttā
  ekā sakuṇī anilapathaṁ laṅghitvā yathārucitaṁ ṭhānaṁ gantvā ekikāva
  careyya tathā ahaṁpi tava hatthato muttā ekikā carissāmīti
  sayaṁpi pabbajitukāmā hutvā evamāha.
      Bodhisatto tassā kathaṁ sutvā tuṇhī ahosi. Sā pana
  bodhisattaṁ vañcetvā puretaraṁ pabbajitukāmā sāmi pānīyatitthaṁ
-------------------------------------------------
[page 206]
  Gamissāmi dārake olokehīti ghaṭaṁ ādāya titthaṁ gacchantī viya
  palāyitvā nagarasāmante tāpasānaṁ santikaṁ gantvā pabbaji.
  Bodhisatto tassā anāgamanaṁ ñatvā sayaṁ dārake posesi. Aparabhāge
  tesu thokaṁ vaḍḍhitvā attano ayānassa jānanasamatthataṁ sampattesu
  tesaṁ vīmaṁsanatthaṁ ekadivasaṁ bhattaṁ pacanto thokaṁ uttaṇḍulaṁ paci
  ekadivasaṁ thokaṁ kilinnaṁ ekadivasaṁ supakkaṁ ekadivasaṁ aloṇakaṁ ekadivasaṁ
  atiloṇakaṁ. Dārakā tāta ajja bhattaṁ uttaṇḍulaṁ ajja
  kilinnaṁ ajja supakkaṁ ajja aloṇakaṁ ajja atiloṇakanti
  kathesuṁ. Bodhisatto ajja āmaṁ tātāti vatvā cintesi ime
  dārakā idāni āmapakkaloṇātiloṇakāni jānanti attano dhammatāya
  jīvituṁ sakkhissanti mayā pabbajituṁ vaṭṭatīti. Atha te dārake
  ñātakānaṁ datvā paṭicchāpetvā ammatāta ime dārake sādhukaṁ
  posethāti vatvā so ñātakānaṁ paridevantānaṁyeva nagarā nikkhamitvā
  isipabbajjaṁ pabbajitvā nagarasāmanteyeva vasi. Atha naṁ ekadivasaṁ
  bārāṇasiyaṁ bhikkhāya carantaṁ paribbājikā disvā taṁ vanditvā ayya
  dārakā te nāsitā maññeti āha. Mahāsatto nāhaṁ dārake
  nāsemi tesaṁ attano ayānassa jānanakāle pabbajitomhi tvaṁ
  tesaṁ acintetvā pabbajjāya abhiramāti vatvā osānagāthamāha
          āmaṁ pakkañca jānanti atho loṇaṁ aloṇakaṁ
          tamahaṁ disvāna pabbajiṁ careva tvaṁ carāmihanti.
      Tattha tamahanti taṁ ahaṁ dārakānaṁ kiriyaṁ disvā pabbajito.
-------------------------------------------------
[page 207]
  Careva tvaṁ carāmihanti tvaṁpi bhikkhācariyameva cara ahaṁpi bhikkhācariyameva
  carissāmīti.
      Iti so paribbājikaṁ ovaditvā uyyojesi. Sāpi ovādaṁ
  gahetvā mahāsattaṁ vanditvā yathārucitaṭṭhānaṁ gatā. Ṭhapetvā
  kira taṁ divasaṁ na te puna aññamaññaṁ addasaṁsu. Bodhisatto ca
  jhānābhiññā nibbattetvā brahmalokūpago ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne pañcasatā bhikkhū arahatte patiṭṭhahiṁsu.
  Tadā dhītā uppalavaṇṇā ahosi putto rāhulakumāro paribbājikā
  rāhulamātā paribbājako pana ahamevāti.
                    Kumbhakārajātakaṁ tatiyaṁ.
                       Daḷhadhammajātakaṁ
      ahañca daḷhadhammassāti idaṁ satthā kosambiyaṁ upanissāya
  ghositārāme viharanto udenassa rañño bhaddavatiṁ hatthiniṁ ārabbha
  kathesi. Tassā pana hatthiniyā laddhavidhānaṁ udenassa rājavaṁso ca
  mātaṅgajātake āvībhavissati.
      Ekadivasaṁ pana hatthinī nagarā nikkhamantī bhagavantaṁ pātova
  ariyagaṇaparivutaṁ anopamāya buddhasiriyā nagaraṁ piṇḍāya pavisantaṁ
  disvā tathāgatassa pādamūle nipajjitvā bhagavā sabbaññū sabbaloka-
  nittharaṇo udeno rājā maṁ taruṇakāle kammaṁ nittharituṁ samatthakāle
-------------------------------------------------
[page 208]
  Maṁ nissāya mayā jīvitañca rajjañca devī ca laddhāti piyāyitvā
  mahantaṁ parihāraṁ adāsi sabbālaṅkārehi alaṅkaritvā ṭhitaṭṭhānaṁ
  alaṅkaritvā gandhaparibhaṇḍaṁ kāretvā matthake suvaṇṇatārakakhacitavitānaṁ
  bandhāpetvā samantā citrasāṇiṁ parikkhipāpetvā gandhatelena dīpaṁ
  jālāpetvā dhumakaṭāhakaṁ ṭhapāpetvā karīsachaḍḍitaṭṭhāne suvaṇṇakaṭāhaṁ
  patiṭṭhāpetvā maṁ cittattharaṇake pīṭhe ṭhapesi rājārahañca me
  nānaggarasabhojanaṁ dāpesi idāni pana me mahallakakāle kammaṁ
  nittharituṁ asamatthakāle sabbantaṁ parihāraṁ acchindi anāthā nippaccayā
  hutvā araññe ketakāni khādantī jīvāmi aññaṁ mayhaṁ paṭisaraṇaṁ
  natthi udenaṁ mama guṇaṁ sallakkhāpetvā porāṇakaparihāraṁ me
  paṭipākatikaṁ karotha bhagavāti paridevamānā tathāgataṁ yāci. Satthā
  gaccha tvaṁ ahaṁ rañño kathetvā yasaṁ paṭipākatikaṁ karissāmīti
  vatvā rañño nivesanadvāraṁ agamāsi. Rājā tathāgataṁ attano
  nivesane pavesetvā buddhappamukhassa saṅghassa mahādānaṁ pavattesi.
  Satthā bhattakiccapariyosāne anumodanaṁ karonto mahārāja bhaddavatikā
  kuhinti pucchi. Na jānāmi bhanteti. Mahārāja upakārakānaṁ yasaṁ
  datvā mahallakakāle gahetuṁ nāma na vaṭṭati katññunā katavedinā
  bhavituṁ vaṭṭati bhaddavatikā idāni mahallikā jarājiṇṇā anāthā
  hutvā araññe ketakāni khādantī jīvati taṁ jiṇṇakāle anāthaṁ
  kātuṁ tumhākaṁ ayuttanti bhaddavatikāya guṇaṁ kathetvā sabbaṁ porāṇaka-
  parihāraṁ pākatikaṁ karohīti vatvā pakkāmi. Rājā tathā akāsi.
-------------------------------------------------
[page 209]
  Tathāgatena kira bhaddavatikāya guṇaṁ kathetvā porāṇakayaso paṭipākatiko
  kāritoti sakalanagaraṁ patthari. Bhikkhusaṅghepi sā pavatti pākaṭā
  jātā. Atha bhikkhū dhammasabhāyaṁ kathaṁ samuṭṭhāpesuṁ āvuso satthārā
  kira bhaddavatikāya guṇaṁ kathetvā porāṇakayaso paṭipākatiko kāritoti.
  Satthā āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave idāneva pubbepi
  tathāgato etissā guṇaṁ kathetvā naṭṭhaṁ yasaṁ paṭipākatikaṁ kāresiyevāti
  vatvā atītaṁ āhari
      atīte bārāṇasiyaṁ daḷhadhammo nāma rājā rajjaṁ kāresi.
  Tadā bodhisatto amaccakule nibbattitvā vayappatto taṁ rājānaṁ
  upaṭṭhahi. So tassa santikā mahantaṁ yasaṁ labhitvā amaccaratanaṭṭhāne
  aṭṭhāsi. Tadā tassa rañño ekā oṭṭhibyādhi hatthinī thāmabala-
  sampannā mahābalā ahosi. Sā ekadivasaṁ yojanasataṁ gacchati.
  Rañño dūteyyaharaṇakiccaṁ karoti. Saṅgāme yuddhaṁ katvā suttumaddanaṁ
  karoti. Rājā ayaṁ me bahūpakārāti tassā sabbālaṅkāraṁ
  datvā udenena bhaddavatikāya dinnasadisaṁ sabbaṁ parihāraṁ dāpesi.
  Athassā jiṇṇadubbalakāle rājā sabbaṁ yasaṁ gaṇhi. Sā tato
  paṭṭhāya anāthā hutvā araññe tiṇapaṇṇāni khādantī jīvati.
  Athekadivasaṁ rājakule bhājanesu appahontesu rājā kumbhakāraṁ pakkosā-
  petvā bhājanāni kira nappahontīti āha. Gomayāharaṇayānake
-------------------------------------------------
[page 210]
  Yojetuṁ goṇe na labhāmi devāti. Rājā tassa kathaṁ sutvā
  amhākaṁ oṭṭhibyādhi hatthinī kahanti pucchi. Attano dhammatāya
  carati devāti. Rājā ito paṭṭhāya taṁ yojetvā gomayaṁ
  āharāti taṁ kumbhakārassa adāsi. Kumbhakāro sādhu devāti
  tathā akāsi. Athekadivasaṁ sā nagarā nikkhamamānā nagaraṁ pavisantaṁ
  bodhisattaṁ disvā vanditvā tassa pādamūle nipajjitvā paridevamānā
  sāmi rājā maṁ taruṇakāle bahūpakārāti sallakkhetvā mahantaṁ yasaṁ
  datvā idāni mahallakakāle sabbaṁ acchinditvā mayi cittaṁpi na
  karoti ahaṁ anāthā araññe tiṇapaṇṇāni khādantī jīvāmi
  evaṁ dukkhappattaṁ maṁ idāni yānake yojetuṁ kumbhakārassa adāsi
  ṭhapetvā tumhe añño mayhaṁ paṭisaraṇaṁ natthi mayā rañño
  katūpakāraṁ tumhe jānatha sādhu idāni me naṭṭhaṁ yasaṁ paṭipākatikaṁ
  karothāti vatvā tisso gāthā abhāsi
           ahañca daḷhadhammassa vahantī nābhirādhayiṁ
           nudantī urasi sallaṁ yuddhe vikkantacārinī.
           Na nūna rājā jānāti mama vikkamaporisaṁ
           saṅgāme sukatantāni dūtavippahitāni ca.
           Sā nūnāhaṁ marissāmi abandhu aparāyinī
           tadā hi kumbhakārassa dinnā chakaṇahārikāti.
      Tattha vahantīti dūteyyaharaṇaṁ saṅgāme balakoṭṭhaṁ bhindantī
  taṁtaṁ kiccaṁ vahantī nittharantī. Nudantī urasi sallanti urasmiṁ
-------------------------------------------------
[page 211]
  Bandhaṁ asiṁ vā sattiṁ vā yuddhakāle sattūnaṁ upari abhiharantī.
  Vikkantacārinīti vikkamaṁ katvā parabalavijayena yuddhavikkantagāminī.
  Idaṁ vuttaṁ hoti sace sāmi ahaṁ imāni kiccāni karontī rañño
  daḷhadhammassa cittaṁ nārādhayiṁ na paritosesiṁ ko dāni añño
  tassa cittaṁ ārādhessatīti. Mama vikkamaporisanti mayā kataṁ
  purisaparakkamaṁ. Sukatantānīti sukatāni. Yathā hi kammāneva
  kammantāni vanāneva vanantāni evamidha sukatāneva sukatantāni
  vuttāni kiccāni. Dūtavippahitāni cāti gale paṇṇaṁ bandhitvā
  asukarañño nāma dehīti pahitāya mayā ekadivaseneva yojanasataṁ
  gantvā katāni dūtapesanāni. Na nūna rājā jānātīti nūna
  tumhākaṁ esa rājā etāni mayā katāni kiccāni na jānāti.
  Aparāyinīti appaṭisaraṇā. Tadā hīti tathā hi. Ayameva vā
  pāṭho. Dinnāti ahaṁ hi raññā chakaṇahārikā katvā kumbhakārassa
  dinnāti.
      Bodhisatto tassā kathaṁ sutvā tvaṁ mā soci ahaṁ
  rañño kathetvā tava yasaṁ pākatikaṁ karissāmīti taṁ samassāsetvā
  nagaraṁ pavisitvā bhuttapātarāso rañño santikaṁ gantvā kathaṁ
  samuṭṭhāpetvā mahārāja nanu tumhākaṁ asukā nāma oṭṭhibyādhi
  asukaṭṭhāne ca asukaṭṭhāne ca ure sallaṁ bandhitvā saṅgāmaṁ
  nittharati asukadivasaṁ nāma gīvāya paṇṇaṁ bandhitvā pesitā
  yojanasataṁ agamāsi tumhepissā mahantaṁ yasaṁ adattha sā
-------------------------------------------------
[page 212]
  Idāni kahanti. Tamahaṁ kumbhakārassa gomayāharaṇatthāya adāsinti.
  Atha naṁ bodhisatto ayuttaṁ kho mahārāja tumhākaṁ kataṁ kumbhakārassa
  yānake yojanatthāya dātunti vatvā rañño ovādavasena catasso
  gāthā abhāsi
          yāvatāsiṁsatī poso tāvadeva pavīṇati
          atthāpāye jahantī naṁ oṭṭhibyādhiṁva khattiyo.
          Yo pubbe katakalyāṇo katattho nāvabujjhati
          atthā tassa palujjanti ye honti abhipatthitā.
          Yo pubbe katakalyāṇo katattho manubujjhati
          atthā tassa pavaḍḍhanti ye honti abhipatthitā.
          Taṁ vo vadāmi bhaddaṁ vo yāvantettha samāgatā
          sabbe kataññuno hotha ciraṁ saggamhi ṭhassathāti.
      Tattha paṭhamagāthāya tāya attho idhekacco añāṇajātiko
  poso yāvatāsiṁsatīti yāva idaṁ nāma me ayaṁ kātuṁ sakkhissatīti
  paccāsiṁsati tāvadeva taṁ purisaṁ pavīṇati bhajati sevati tassa
  pana atthāpāye vuḍḍhiyā agamane parihīnakāle taṁ nānākiccesu
  patiṭṭhitaṁ posaṁ ekacce bālā imaṁ oṭṭhibyādhiṁ ayaṁ khattiyo viya
  jahanti. Katakalyāṇoti parena attano katakalyāṇadhammo.
  Katatthoti nipphāditakicco. Nāvabujjhatīti pacchā taṁ parena kataṁ
  upakāraṁ tassa jarājiṇṇakāle asamatthakāle na sarati attanā
  dinnaṁpi yasaṁ puna gaṇhati. Palujjantīti bhañjanti nassanti. Ye
-------------------------------------------------
[page 213]
  Honti abhipatthitāti yekeci icchitā nāma honti sabbe nassantīti
  dīpeti. Mittadubbipuggalassa hi taṁ patthitaṁ aggimhi patiṭṭhitaṁ vījaṁ
  viya nassati. Katattho manubujjhatīti makāro byañjanasandhivasena
  gahito. Taṁ vo vadāmīti tena kāraṇena tumhe vadāmi. Ṭhassathāti
  kataññuno hutvā ciraṁ kālaṁ saggamhi dibbasampattiṁ anubhavantā
  patiṭṭhahissathāti.
      Evaṁ mahāsatto rājānaṁ ādiṁ katvā sannipatitānaṁ sabbesaṁ
  ovādaṁ adāsi. Taṁ sutvā rājā oṭṭhibyādhiyā yasaṁ pākatikaṁ
  akāsi. Bodhisattassa ovāde ṭhatvā ciraṁ dānādīni puññāni
  katvā saggaparāyano ahosi.
      Satthā imaṁ dhammadesanaṁ āharitvā jātakaṁ samodhānesi tadā
  oṭṭhibyādhi bhaddavatikā ahosi rājā ānando ahosi amacco
  pana ahamevāti.
                    Daḷhadhammajātakaṁ catutthaṁ.
                       Somadattajātakaṁ
      yo maṁ pure paccudetīti idaṁ satthā jetavane viharanto
  aññataraṁ mahallakaṁ ārabbha kathesi.
      So kirekaṁ sāmaṇeraṁ pabbājesi. So sāmaṇero tassa
  upakārako hutvā tathārūpena rogena kālamakāsi. Mahallako tasmiṁ
  kālakate rodanto paridevanto vicarati. Taṁ disvā bhikkhū
-------------------------------------------------
[page 214]
  Dhammasabhāyaṁ kathaṁ samuṭṭhāpesuṁ āvuso asukamahallako sāmaṇerassa
  kālakatakiriyāya rodanto paridevanto vicarati maraṇānussatikammaṭṭhāna-
  rahito maññeti. Satthā āgantvā kāya nuttha bhikkhave etarahi
  kathāya sannisinnāti pucchitvā imāya nāmāti vutte na bhikkhave
  idāneva pubbepesa etasmiṁ mate rodatiyevāti vatvā tehi
  yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  sakkattaṁ kāresi. Atheko kāsinigamavāsī brāhmaṇamahāsālo
  kāme pahāya himavantaṁ pavisitvā isipabbajjaṁ pabbajitvā uñchācariyāya
  vanamūlaphalāhāro vasi. Ekadivasaṁ phalāphalatthāya gato ekaṁ hatthichāpaṁ
  disvā attano assamapadaṁ netvā puttaṭṭhāne ṭhapetvā
  somadattotissa nāmaṁ katvā tiṇapaṇṇādīni khādāpento paṭijaggi.
  So vayappatto mahāsarīro hutvā ekadivasaṁ bahugocaraṁ gahetvā
  ajīrakena dubbalo ahosi. Tāpaso taṁ assamapade katvā
  phalāphalatthāya gato. Tasmiṁ anāgateyeva hatthipotako kālamakāsi.
  Tāpaso phalāphalaṁ gahetvā āgacchanto aññesu divasesu me
  putto paccuggamanaṁ karoti ajja na dissati kahaṁ nu kho gatoti
  paridevanto paṭhamaṁ gāthamāha
          yo maṁ pure paccudeti araññe dūramāyati
          so na dissati mātaṅgo somadatto kuhiṁ gatoti.
      Tattha pureti ito pubbe. Paccudetīti paccuggacchati.
-------------------------------------------------
[page 215]
  Araññe dūranti imasmiṁ nimmanusse araññe maṁ dūraṁ paccudeti.
  Āyatīti āyāmasampanno.
      Evaṁ paridevamāno āgantvā taṁ caṅkamakoṭiyaṁ patitaṁ disvā
  gale gahetvā paridevamāno dutiyaṁ gāthamāha
          ayaṁ vā so mato seti allapitaṁva vicchito
          bhumyā nipatito seti amarā vata kuñjareti.
      Tattha ayaṁ vāti vibhāvanattho vāsaddo. Ayameva so na
  aññoti taṁ vibhāvento evamāha. Allapitanti māluvalatāya
  aggapavālaṁ. Vicchitoti vicchinno gimhakāle majjhantikasamaye
  tattavālikapuline nakhena chinditvā pātito māluvalatāya aṅkuro
  viyāti vuttaṁ hoti. Bhumyāti bhūmiyaṁ. Amarā vatāti amato
  vata. Amarītipi pāṭho.
      Tasmiṁ khaṇe sakko lokaṁ olokento taṁ disvā ayaṁ
  tāpaso puttadāraṁ pahāya pabbajito idāni hatthipotake puttasaññaṁ
  katvā paridevati saṁvejetvā naṁ satiṁ paṭilabhāpessāmīti tassa
  assamapadaṁ āgantvā ākāse ṭhitova tatiyaṁ gāthamāha
          anāgāriyupetassa vippamuttassa te sato
          samaṇassa na taṁ sādhu yaṁ petamanusocasīti.
      Tassa vacanaṁ sutvā tāpaso catutthaṁ gāthamāha
          saṁvāsena have sakka manussassa migassa vā
          hadaye jāyatī pemaṁ na taṁ sakkā asocitunti.
-------------------------------------------------
[page 216]
       Tattha migassa vāti imasmiṁ ṭhāne sabbe tiracchānā migāti
  vuttā. Tanti piyāyitaṁ sattaṁ.
      Atha naṁ ovadanto sakko dve gāthā abhāsi
          mataṁ marissaṁ rodanti ye rudanti lapanti ca
          tasmā tvaṁ isi mā rodi roditaṁ moghamāhu santo.
          Kanditena have brahme mato peto samuṭṭhahe
          sabbe saṅgamma rodāma aññamaññassa ñātaketi.
      Tattha ye rudanti lapanti cāti brāhmaṇa ye sattā rodanti
  paridevanti ca sabbe te mataṁva yo ca marissati taṁ rodanti
  tesaṁ evaṁ rodantānaṁ assusukkhanakālo natthi tasmā tvaṁ isi
  mā rodi. Kiṁkāraṇā. Roditaṁ moghamāhu santoti paṇḍitā hi
  roditaṁ nipphalanti vadanti. Mato petoti yadi esa petoti saṅkhyaṁ
  gato mato roditena samuṭṭhaheyya. Evaṁ sante sabbepi mayaṁ
  samāgantvā aññamaññassa ñātake rodāma kiṁ nikkhamā acchāmāti.
      Tāpaso sakkassa vacanaṁ sutvā satiṁ paṭilabhitvā vigatasoko
  assūni puñchitvā sakkassa thutivasena sesagāthā abhāsi
          ādittaṁ vata maṁ santaṁ ghaṭasittaṁva pāvakaṁ
          vārinā viya osiñci sabbaṁ nibbāpaye daraṁ.
          Abbūḷhaṁ vata me sallaṁ sokaṁ hadayanissitaṁ
          yo me sokaparetassa puttasokaṁ apānudi.
-------------------------------------------------
[page 217]
          Sohaṁ abbūḷhasallosmi vītasoko anāvilo
          na socāmi na rodāmi tava sutvāna vāsavāti.
  Tā heṭṭhā vuttatthāyeva.
      Evaṁ tāpasaṁ sakko ovaditvā sakaṭṭhānameva gato.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi tadā hatthipotako sāmaṇero ahosi tāpaso
  mahallako sakko pana ahamevāti.
                  Somadattajātakaṁ pañcamaṁ.
                      Susīmajātakaṁ
      kāḷāni kesāni pure ahesunti idaṁ satthā jetavane viharanto
  mahābhinikkhamanaṁ ārabbha kathesi.
      Tasmiṁ samaye bhikkhū dhammasabhāyaṁ nisīditvā dasabalassa nekkhammaṁ
  vaṇṇayiṁsu. Satthā āgantvā kāya nuttha bhikkhave etarahi
  kathāya sannisinnāti pucchitvā imāya nāmāti vutte anacchariyaṁ
  bhikkhave mayā idāni anekāni kappakoṭisatasahassāni pūritapāraminā
  mahābhinekkhammābhinikkhamanaṁ pubbepāhaṁ tiyojanasatike kāsikaraṭṭhe
  rajjaṁ chaḍḍetvā nekkhammaṁ nikkhamantoyevāti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  tassa purohitassa aggamahesiyā kucchimhi nibbatti. Tassa
-------------------------------------------------
[page 218]
  Jātadivaseyeva bārāṇasīraññopi putto vijāyi. Tesaṁ nāmaggahaṇadivase
  mahāsattassa susīmakumārotissa nāmaṁ kariṁsu rājaputtassa brahmadatta-
  kumāroti. Bārāṇasīrājā puttena me saddhiṁ ekadivase jātoti
  bodhisattaṁ āṇāpetvā dhātiyo datvā tena saddhiṁ vaḍḍhesi. Te
  ubhopi vayappattā abhirūpā devakumāravaṇṇino hutvā takkasilāyaṁ
  sabbasippāni uggaṇhitvā paccāgamiṁsu. Rājaputto uparājā
  hutvā bodhisattena saddhiṁ ekatova khādanto pivanto nisīdanto
  sayanto pitu accayena rajjaṁ patvā mahāsattassa mahantaṁ yasaṁ
  datvā purohitaṭṭhāne naṁ ṭhapetvā ekadivasaṁ nagaraṁ sajjāpetvā
  sakko devarājā viya alaṅkato alaṅkataerāvaṇapaṭibhāgassa mattavara-
  vāraṇassa khandhe nisīditvā mahāsattaṁ pacchāsane hatthipiṭṭhe nisīdāpetvā
  nagaraṁ padakkhiṇaṁ akāsi. Mātāpissa puttaṁ olokessāmīti
  sīhapañjare ṭhatvā tassa nagaraṁ padakkhiṇaṁ katvā āgacchantassa
  pacchato nisinnaṁ purohitaṁ disvā paṭibaddhacittā hutvā sayanagabbhaṁ
  pavisitvā imaṁ alabhantī ettheva marissāmīti āhāraṁ pacchinditvā
  nipajji. Rājā mātaraṁ apassanto kuhiṁ me mātāti pucchitvā
  gilānāti sutvā tassā santikaṁ gantvā vanditvā kinte amma
  aphāsukanti pucchi. Sā tassa lajjāya na kathesi. So gantvā
  rājapallaṅke nisīditvā attano aggamahesiṁ pakkosāpetvā gaccha
  ammāya aphāsukaṁ jānāhīti pesesi. Sā gantvā piṭṭhiṁ parimajjantī
  pucchi. Itthiyo nāma itthīnaṁ rahassaṁ na nigūhanti. Sā tamatthaṁ
-------------------------------------------------
[page 219]
  Ārocesi. Itarāpi taṁ sutvā gantvā rañño ārocesi. Rājā
  hotu gaccha naṁ samassāsehīti purohitaṁ rājānaṁ katvā tassa naṁ aggamahesiṁ
  karissāmīti. Sā gantvā taṁ samassāsesi. Rājāpi purohitaṁ
  pakkosāpetvā tamatthaṁ ārocetvā samma mātuyā jīvitaṁ dehi
  tvaṁ rājā hohi sā aggamahesī ahaṁ uparājāti. So
  na sakkā evaṁ kātunti paṭikkhipitvā punappunaṁ yāciyamāno sampaṭicchi.
  Rājā purohitaṁ rājānaṁ mātaraṁ aggamahesiṁ kāretvā sayaṁ uparājā
  ahosi. Tesaṁ samaggasaṁvāsaṁ vasantānaṁ aparabhāge bodhisatto
  agāramajjhe ukkaṇṭhito kāme pahāya pabbajjāya ninnacitto
  kilesaratiṁ anālayanto ekakova tiṭṭhati ekakova nisīdati ekakova
  sayati bandhanāgāre bandho viya pañjare pakkhitakukkuṭo viya ca
  ahosi. Athassa aggamahesī ayaṁ rājā mayā saddhiṁ nābhiramati
  ekakova tiṭṭhati nisīdati seyyaṁ kappeti ayaṁ kho pana daharo
  taruṇo ahaṁ mahallikā sīse me palitāni paññāyanti yannūnāhaṁ
  sīse te deva palitāni paññāyantīti musāvādaṁ katvā etenupāyena
  rājānaṁ paṭiññāpetvā mayā saddhiṁ abhiramāpeyyanti cintetvā
  ekadivasaṁ rañño sīse okkā vicinantī viya hutvā deva
  mahallakosi jāto sīse te ekaṁ palitaṁ paññāyatīti āha.
  Tenahi bhadde etaṁ palitaṁ luñcitvā mayhaṁ hatthe ṭhapehīti. Sā
  tassa sīsato ekaṁ kesaṁ luñcitvā taṁ chaḍḍetvā attano sīse
  palitaṁ gahetvā idante deva palitanti tassa hatthe ṭhapesi.
-------------------------------------------------
[page 220]
  Bodhisattassa taṁ disvāva bhītatasitassa kāñcanapaṭṭasadisā nalāṭā
  sedā muñciṁsu. So attānaṁ ovadanto susīma tvaṁ daharo
  hutvā mahallako jāto ettakaṁ kālaṁ gūthakalale nimuggagāmasūkaro
  viya kāmakalale nimmujjitvā taṁ kalalaṁ jahituṁ na sakkosi nanu
  kāme pahāya himavantaṁ pavisitvā pabbajitvā brahmacariyavāsassa
  te kāloti cintetvā paṭhamaṁ gāthamāha
                 kāḷāni kesāni pure ahesuṁ
                 jātāni sīsamhi yathāpadese
                 tānijja setāni susīma disvā
                 dhammaṁ cara brahmacariyassa kāloti.
      Tattha yathāpadeseti tava sīse tasmiṁ tasmiṁ kelānaṁ anurūpe
  padese ito pubbe kāḷāni bhamarañjanavaṇṇāni kesāni jātāni
  ahesunti vadati. Dhammaṁ carāti dasakusalakammapathadhammaṁ carāhīti
  attānameva āṇāpeti. Brahmacariyassāti methunaviratiyā te kāloti
  attho.
      Evaṁ bodhisattena brahmacariyavāsassa guṇe vaṇṇite itarā
  ahaṁ imassa lagganaṁ karissāmīti vissajjanameva karinti bhītatasitā
  idānissa apabbajjanatthāya sarīravaṇṇaṁ vaṇṇessāmīti cintetvā
  dve gāthā abhāsi
                 mameva deva palitaṁ na tuyhaṁ
                 mameva sīsaṁ mama uttamaṅgaṁ
-------------------------------------------------
[page 221]
                 Atthaṁ karissanti musā abhāṇiṁ
                 ekāparādhaṁ khamatha rājaseṭṭha.
                 Daharo tuvaṁ dassanīyosi rāja
                 paṭhamuggato hohi yathā kalīro
                 rajjañca kārehi mamañca passa
                 mā kālikaṁ anudhāvi janindāti.
      Tattha mameva sīsanti mameva sīse sañjātapalitanti dīpeti.
  Itaraṁ tasseva vevacanaṁ. Atthanti attano vuḍḍhiṁ karissāmīti musā
  kathesiṁ. Ekāparādhanti imaṁ mayhaṁ ekaṁ aparādhaṁ. Paṭhamuggatoti
  paṭhamavayena uggato. Hohīti hosi. Paṭhamavaye patiṭṭhitosīti attho.
  Hosiyevātipi pāṭho. Yathā kalīroti yathā siniddhacchavitaruṇakalīro
  mandavāterito ativiya sobhati evarūposi tvanti dasseti.
  Paṭhamuggato hosītipi pāṭho. Tassattho yathā paṭhamuggato taruṇakalīro
  dassanīyo hoti evaṁ tvaṁ dassanīyoti. Mamañca passāti mamañca
  olokehi. Mā maṁ anāthavidhavaṁ karohīti attho. Kālikanti
  brahmacariyacaraṇannāma dutiye vā tatiye vā attabhāve vipākadānato
  kālikannāma rajjaṁ pana imasmiṁyeva attabhāve kāmaguṇasukhappadānato
  akālikaṁ so tvaṁ imaṁ akālikaṁ pahāya mā kālikaṁ anudhāvīti vadati.
      Bodhisatto tassā vacanaṁ sutvā bhadde tvaṁ bhavitabbametaṁ
  kathaṁ kathesi vipariṇate pariṇāmante hi me vaye imehi kāḷakesehi
  parivattitvā sāṇavākasadisehi paṇḍarehi bhavitabbaṁ ahaṁ hi
-------------------------------------------------
[page 222]
  Nīluppalādikusumadāmasadisakumārānaṁ kāñcanarūpakapaṭibhāgānaṁ uttama-
  yobbanavilāsasampannānaṁ khattiyakaññādīnaṁ vaye vipariṇate pariṇāmante
  jaraṁ pattānaṁ vevaṇṇiyañceva sarīrabhaggañca passāmi evaṁ vipatti-
  pariyosāno hesa bhadde jīvaloketi vatvā upari buddhalīḷāya dhammaṁ
  desento gāthadvayamāha
                 passāmi vohaṁ dahariṁ kumāriṁ
                 sāmaṭṭhapassaṁ sutanuṁ sumajjhaṁ
                 kālappallavāva pavellamānā
                 palobhayantīva naresu gacchati.
                 Tamena passāmi parena nāriṁ
                 āsītikaṁ nāvutikañca jaccā
                 daṇḍaṁ gahetvāna pavedhamānaṁ
                 gopāṇasībhaggasamaṁ carantanti.
      Tattha voti nipātamattaṁ. Sāmaṭṭhapassanti samaṭṭhapassaṁ.
  Ayameva vā pāṭho. Sabbapasse samaṭṭhachavivaṇṇanti attho.
  Sutanunti sundarasarīraṁ. Sumajjhanti susaṇṭhitamajjhaṁ. Kālappallavāva
  pavellamānāti yathā nāma taruṇakāle susamuggatā kālavallī pallavāva
  hutvā mandavāteritā itocīto ca pavellati evameva pavellamānā
  itthīvilāsaṁ dussiyamānā sā kumārikā. Palobhayantīva naresu
  gacchatīti samīpatthe bhummavacanaṁ. Purisānaṁ santike te purise
  kilesavasena palobhayantī viya gacchati. Tamena passāmi parena nārinti
-------------------------------------------------
[page 223]
  Tamenaṁ nāriṁ aparena samayena jarāpattaṁ antarahitarūpasobhaggappattaṁ
  passāmi. Bodhisatto paṭhamagāthāya rūpe assādaṁ kathetvā idāni
  ādīnavaṁ dassento evamāha. Āsītikaṁ nāvutikañca jaccāti
  asītisaṁvaccharaṁ vā navutisaṁvaccharaṁ vā jātiyā. Gopāṇasībhaggasamanti
  gopāṇasīsamabhaggaṁ gopāṇasīākārabhaggasarīraṁ onamitvā naṭṭhakākaṇikaṁ
  pariyesantiṁ viya caramānanti attho. Kāmañca bodhisattena daharakāle
  disvā puna navutikakāle diṭṭhapubbā nāma natthi ñāṇena diṭṭhabhāvaṁ
  sandhāya panetaṁ vuttaṁ.
      Iti mahāsatto imāya gāthāya rūpassa ādīnavaṁ dassetvā
  idāni agāramajjhe attano anabhiratiṁ pakāsento gāthadvayamāha
                 sohaṁ tamevānuvicintayanto
                 eko sayāmi sayanassa majjhe
                 ahaṁpi evaṁ iti pekkhamāno
                 na gehe rame brahmacariyassa kālo.
      Rajju vālambanaṁ cesā yā gehe vasato rati
                 etaṁpi chetvāna vajanti dhīrā
                 anapekkhino kāmasukhaṁ pahāyāti.
      Tattha sohanti so ahaṁ. Tamevānuvicintayantoti tameva
  rūpānaṁ assādañca ādīnavañca vicintento. Evaṁ iti pekkhamānoti
  yathā esā pariṇatā ahaṁpi evaṁ jaraṁ patto bhaggasarīro bhavissāmīti
  pekkhamāno. Na gehe rameti gehe na ramāmi. Brahmacariyassa
-------------------------------------------------
[page 224]
  Kāloti bhadde brahmacariyassa me kālo tasmā pabbajissāmīti
  dīpeti. Rajju vālambanaṁ cesāti cakāro nipātamatto ālambanarajju
  viya esāti attho. Katarā. Yā gehe vasato ratīti yā
  gehe vasantassa rūpādīsu ārammaṇesu kāmaratīti attho. Iminā
  kāmānaṁ appassādataṁ dasseti. Ayaṁ hettha adhippāyo yathā gilānassa
  purisassa attano balena parivattetuṁ asakkontassa imaṁ ālambitvā
  parivatteyyāsīti ālambanarajjuṁ bandheyya tassa taṁ ālambitvā
  parivattentassa appamattakaṁ kāyikacetasikasukhaṁ bhaveyya evaṁ kilesāturānaṁ
  sattānaṁ vivekasukhavasena parivattituṁ asakkontānaṁ agāramajjhe
  ṭhapitāni kāmaratidāyakāni rūpādīni ārammaṇāni tesaṁ kilesapariḷāha-
  kāle methunadhammapaṭisevanaratiṁ ārabbha parivattamānānaṁ kāyikacetasikasukha-
  saṅkhātā kāmarati taṁ muhuttaṁ uppajjamānā appamattakā hoti evaṁ
  appassādā kāmāti. Etaṁpi chetvānāti yasmā pana bahudukkhā kāmā
  bahupāyāsā ādīnavo ettha bhiyyo tasmā taṁ ādīnavaṁ sampassamānā
  paṇḍitā etaṁpi rajjaṁ chaḍḍetvā gūthakūpe nimuggapuriso taṁ
  pajahanto viya anapekkhino evaṁ appamattakaṁ bahudukkhaṁ kāmasukhaṁ
  pahāya vajanti nikkhamitvā manoramaṁ pabbajjaṁ pabbajjantīti.
      Evaṁ mahāsatto kāmesu assādañca ādīnavañca dassento
  buddhalīḷāya dhammaṁ desetvā sahāyaṁ pakkosāpetvā rajjaṁ paṭicchādetvā
  ñātimittasuhajānaṁ paridevantānaṁ parivattantānameva sirivibhavaṁ chaḍḍetvā
  himavantaṁ pavisitvā isipabbajjaṁ pabbajitvā jhānābhiññā nibbattetvā
-------------------------------------------------
[page 225]
  Brahmalokaparāyano ahosi.
      Satthā imaṁ dhammadesanaṁ āharitvā saccāni pakāsesi sacca-
  pariyosāne bahū jane amatapānaṁ pāyetvā jātakaṁ samodhānesi tadā
  aggamahesī rāhulamātā ahosi sahāyakarājā ānando susīmarājā
  pana ahamevāti.
                      Susīmajātakaṁ chaṭṭhaṁ.
                       Koṭasimbalijātakaṁ
      ahaṁ dasasatabyāmanti idaṁ satthā jetavane viharanto kilesaniggahaṁ
  ārabbha kathesi. Vatthu paññāsajātake āvībhavissati.
      Idhāpi satthā antokoṭisaṇṭhārake kāmavitakkābhibhūte pañcasate
  bhikkhū disvā bhikkhusaṅghaṁ sannipātāpetvā bhikkhave āsaṅkitabbayuttakannāma
  āsaṅkituṁ vaṭṭati kilesā nāma vaḍḍhantā vane nigrodhādayo
  viya rukkhaṁ saṁbhañjanti teneva pubbe koṭasimbaliyaṁ nibbattadevatā
  ekaṁ sakuṇaṁ nigrodhavījāni khāditvā attano rukkhassa sākhantaresu
  vaccaṁ pātentaṁ disvā ito me vimānassa vināso bhavissatīti
  bhayappattā ahosīti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  koṭasimbaliyaṁ rukkhadevatā hutvā nibbatti. Atheko supaṇṇarājā
  diyaḍḍhayojanasatikaṁ attabhāvaṁ māpetvā pakkhavātehi mahāsamudde
-------------------------------------------------
[page 226]
  Udakaṁ dvidhā katvā ekaṁ byāmasahassāyāmaṁ nāgarājānaṁ naṅguṭṭhe
  gahetvā mukhenassa gahitagocaraṁ chaḍḍāpetvā koṭasimbaliṁ sandhāya
  vanamatthakena pāyāsi. Nāgarājā olambanto attānaṁ mocessāmīti
  ekasmiṁ nigrodharukkhe bhogaṁ pavesetvā nigrodhaṁ veṭhetvā gaṇhi.
  Supaṇṇarañño mahābalatāya nāgarājassa ca mahāsarīratāya nigrodharukkho
  samugghātaṁ agamāsi. Nāgarājā neva rukkhaṁ vissajjesi. Supaṇṇo
  nigrodharukkhena saddhiṁ nāgarājānaṁ gahetvā koṭasimbaliṁ patvā
  nāgarājānaṁ rukkhakkhandhapiṭṭhe nipajjāpetvā udarassa phāletvā nāgamedaṁ
  khāditvā sesakalevaraṁ samudde vissajjesi. Tasmiṁ pana nigrodhe
  ekā sakuṇikā atthi sā nigrodharukkhe vissaṭṭhe uppatitvā
  koṭasimbaliyā sākhantare nisīdi. Rukkhadevatā taṁ disvā ayaṁ
  sakuṇikā mama rukkhakkhandhe vaccaṁ pātessati tato nigrodhagaccho
  vā milakkhagaccho vā uṭṭhahitvā sakalarukkhaṁ ottharitvā bhañjissati
  atha me vimānaṁ nassissatīti bhītatasitāva pavedhi. Tassā pavedhentiyā
  koṭasimbali yāva mūlā pavedhi. Supaṇṇarājā taṁ pavedhamānaṁ disvā
  kāraṇaṁ pucchanto dve gāthā abhāsi
          ahaṁ dasasatabyāmaṁ uragamādāya āgato
          tañca mañca mahākāyaṁ dhārayaṁ nappavedhasi.
          Athimaṁ khuddakaṁ pakkhiṁ appamaṁsataraṁ mayā
          dhārayaṁ byathasi bhīto kimatthaṁ koṭasimbalīti.
      Tattha dasasatabyāmanti sahassabyāmaṁ. Uragamādāya āgatoti
-------------------------------------------------
[page 227]
  Evaṁ mahantaṁ uragaṁ ādāya idha āgato. Tañca mañcāti tañca
  uragaṁ mañca. Dhārayanti dhārayamāno. Byathasīti kampasi. Kimatthanti
  kiṁ atthaṁ kena kāraṇenāti pucchati. Kiṁ vā atthaṁ sampassamānotipi
  attho. Koṭasimbalīti rukkhanāmena devaputtaṁ ālapati. So hi
  simbalirukkho khandhasākhāmahantatāya koṭasimbalīti nāmaṁ labhi. Tasmiṁ
  adhivatthadevaputtassāpi tadeva nāmaṁ.
      Athassa kāraṇaṁ kathento devaputto catasso gāthā abhāsi
          maṁsabhakkho tuvaṁ rāja phalabhakkho ayaṁ dijo
          ayaṁ nigrodhavījāni milakkhudumbarāni ca
          assatthāni ca bhakkhetvā khandhe me odahissati.
          Te rukkhā saṁvirūhanti mama passe nivātajā
          te maṁ pariyonaddhissanti arukkhaṁ maṁ karissare.
          Santi aññepi rukkhāse mūlino khandhino dumā
          iminā sakuṇajātena vījamāharitvā hatā.
          Ajjhārūhā hi vaḍḍhanti brahantaṁpi vanappatiṁ
          tasmā rāja pavedhāmi sampassaṁ nāgataṁ bhayanti.
      Tattha odahissatīti vaccaṁ pātessati. Te rukkhāti tehi
  vījehi jātā nigrodhādayo rukkhā. Saṁvirūhantīti saṁvirūhissanti
  saṁvaḍḍhissanti. Mama passeti mamapassākhandhatarādīsu. Nivātajāti
  mama sākhāhi vātassa nivāritattā nivāte jātā. Pariyonaddhissantīti
  te evaṁ saṁvaḍḍhantā maṁ pariyonaddhissanti. Ayameva vā pāṭho.
-------------------------------------------------
[page 228]
  Karissareti athevaṁ pariyonaddhitvā maṁ arukkhameva karissanti sabbaso
  bhañjissanti. Rukkhāseti rukkhā. Mūlino khandhinoti mūlasampannā
  ceva khandhasampannā ca. Dumāti rukkhavevacanameva. Vījamāharitvāti
  vījaṁ āharitvā. Hatāti aññepi imasmiṁ vane rukkhā vināsitā
  santi. Ajjhārūhā hi vaḍḍhantīti nigrodhādayo hi rukkhā ajjhārūhā
  hutvā mahantaṁpi aññaṁ vanappatiṁ atikkamma vaḍḍhantīti dasseti.
  Ettha pana vane pati vanassa pati vanappatīti tayopi pāṭhāyeva.
  Rājāti supaṇṇaṁ ālapati.
      Rukkhadevatāya vacanaṁ sutvā supaṇṇo osānagāthamāha
          saṅkeyya saṅkitabbāni rakkheyyānāgataṁ bhayaṁ
          anāgatabhayā dhīro ubho loke avekkhatīti.
      Tattha anāgataṁ bhayanti pāṇātipātādīhi viramanto diṭṭhadhammikaṁpi
  samparāyikaṁpi anāgataṁ bhayaṁ rakkhati nāma. Pāpamitte ca veripuggale
  ca anupasaṅkamanto anāgataṁ bhayaṁ rakkhati nāma. Evaṁ anāgataṁ
  bhayaṁ rakkheyya. Anāgatabhayāti anāgate bhayakāraṇā. Taṁ bhayaṁ
  sampassanto dhīro idhalokañca paralokañca avekkhati oloketi nāma.
      Evañca pana vatvā supaṇṇo attano ānubhāvena taṁ
  pakkhiṁ tamhā rukkhā palāpesi.
      Satthā imaṁ dhammadesanaṁ āharitvā āsaṅkitabbayuttakaṁ āsaṅkituṁ
  vaṭṭatīti vatvā saccāni pakāsetvā jātakaṁ samodhānesi
-------------------------------------------------
[page 229]
  Saccapariyosāne pañcasatā bhikkhū arahatte patiṭṭhahiṁsu. Tadā supaṇṇarājā
  sārīputto ahosi rukkhadevatā pana ahamevāti.
                   Koṭasimbalijātakaṁ sattamaṁ.
                        Dhūmakārijātakaṁ
      rājā apucchi vidhūranti idaṁ satthā jetavane viharanto kosalarañño
  āgantukasaṅgahaṁ ārabbha kakesi.
      So kira ekasmiṁ samaye paveṇiāgatānaṁ porāṇakayodhānaṁ
  saṅgahaṁ akatvā abhinavāgatānaṁ āgantukānañceva sakkārasammānaṁ
  akāsi. Athassa paccante kuppite yujjhanatthāya gatassa āgantukā
  laddhasakkārā yujjhissantīti porāṇakayodhā na yujjhiṁsu. Porāṇakā
  yujjhissantīti āgantukā na yujjhiṁsu. Corā rājānaṁ jiniṁsu.
  Rājā parājito āgantukasaṅgahadosena attano parājitabhāvaṁ ñatvā
  sāvatthiyaṁ paccāgantvā kinnu kho ahameva evaṁ karonto parājito
  udāhu aññepi rājāno parājitapubbāti dasabalaṁ pucchissāmīti
  bhuttapātarāso jetavanaṁ gantvā satthāraṁ vanditvā tamatthaṁ pucchi.
  Satthā na kho mahārāja tvañceveko porāṇakarājānopi āgantuka-
  saṅgahaṁ katvā parājitāti vatvā tena yācito atītaṁ āhari
      atīte kururaṭṭhe indapatthanagare yuddhiṭṭhilagotto dhanañjayo
  nāma korabyarājā rajjaṁ kāresi. Tadā bodhisatto tassa purohitakule
  nibbattitvā vayappatto takkasilāyaṁ sabbasippāni uggaṇhitvā
-------------------------------------------------
[page 230]
  Indapatthaṁ āgantvā pitu accayena purohitaṭṭhānaṁ labhitvā rañño
  atthadhammānusāsako ahosi. Vidhūrapaṇḍitotissa nāmaṁ akaṁsu.
  Tadā dhanañjayarājā porāṇakayodhe agaṇetvā āgantukānaññeva
  saṅgahaṁ akāsi. Tassa paccante kuppite yujjhanatthāya gatassa
  āgantukā jānissantīti porāṇakā jānissantīti neva porāṇakā
  nāgantukā yujjhiṁsu. Rājā parājito indapatthanagarameva paccāgantvā
  āgantukasaṅgahassa katabhāvena parājitomhīti cintesi. So ekadivasaṁ
  kiṁ nu kho ahameva āgantukasaṅgahaṁ katvā parājito udāhu aññepi
  rājāno parājitapubbā atthīti vidhūraṁ paṇḍitaṁ pucchissāmīti cintetvā
  taṁ rājūpaṭṭhānaṁ āgantvā nisinnaṁ tamatthaṁ pucchi. Athassa
  pucchanākāraṁ āvīkaronto satthā upaḍḍhagāthamāha
           rājā apucchi vidhūraṁ dhammakāmo yudhiṭṭhiloti.
      Tattha dhammakāmoti sucaritadhammappiyo.
           Api brāhmaṇa jānāsi ko eko bahu socatīti.
      Sesaupaḍḍhagāthāya pana ayamattho api nāma brāhmaṇa
  jānāsi ko imasmiṁ loke eko bahuṁ socatīti nānākārena
  socatīti.
      Taṁ sutvā bodhisatto mahārāja kiṁ soko nāma tumhākaṁ
  soko pubbe dhūmakārī nāmeko ajapālabrāhmaṇo mahantaṁ ajayūthaṁ
  gahetvāva araññe vajaṁ katvā tattha aje ṭhapetvā aggiñca
  dhūmañca katvā ajayūthaṁ paṭijagganto khīrādīni bhuñjanto vasi.
-------------------------------------------------
[page 231]
  So tattha āgate suvaṇṇavaṇṇe sarabhe disvā tesu sinehaṁ
  katvā aje agaṇetvā ajānaṁ sakkāraṁ sarabhānaṁ katvā saradakāle
  sarabhesu palāyitvā himavantaṁ gatesu ajāsu vinaṭṭhāsu sarabhe apassanto
  sokena paṇḍurogī hutvā jīvitakkhayaṁ patto ayaṁ āgantukasaṅgahaṁ
  katvā tumhehi sataguṇena sahassaguṇena socitvā kilamitvā vināsaṁ
  pattoti idaṁ udāharaṇaṁ āharitvā dassento imā gāthā āha
         brāhmaṇo ajayūthena bahutendo vane vasaṁ
         dhūmaṁ akāsi vāseṭṭho rattindivamatandito.
         Tassa taṁdhūmagandhena sarabhā makasadditā
         vassāvāsaṁ upagacchuṁ dhūmakārissa santike.
         Sarabhesu manaṁ katvā ajā yo nāvabujjhatha
         āgacchanti vajanti vā tassa tā vinassuṁ ajā.
         Sarabhā ca sarade kāle pahīnamakase vane
         pāviṁsu giriduggāni nadīnaṁ pabhavāni ca.
         Sarabhe ca gate disvā ajā ca vibhavaṁ gatā
         kiso ca vivaṇṇo āsi paṇḍurogī ca brāhmaṇo.
         Evaṁ yo sanniraṁkatvā āgantu kurute piyaṁ
         so eko bahu socati dhūmakārīva brāhmaṇoti.
      Tattha bahutendoti bahutaindano. Dhūmaṁ akāsīti makkhikapari-
  panthaharaṇatthāya aggiñca dhūmañca akāsi. Vāseṭṭhoti tassa
  gottaṁ. Atanditoti analaso hutvā. Taṁdhūmagandhenāti tena
-------------------------------------------------
[page 232]
  Dhūmagandhena. Sarabhāti sarabhamigā. Makasadditāti makasehi upaddūtā
  pīḷitā. Sesamakkhikāpi makasaggahaṇeneva gahitā. Vassāvāsanti
  tassa santike vassārattavāsaṁ vasiṁsu. Manaṁ katvāti sinehaṁ
  uppādetvā. Nāvabujjhathāti araññato caritvā vajaṁ āgacchantīti
  ca vajato araññaṁ gacchantīti ca ettakā āgatā ettakā
  na āgatāti na jānāti. Tassa tā vinassunti tassa tā evaṁ
  apaccavekkhantassa sīhaparipanthādito arakkhiyamānā ajā
  sīhaparipanthādīhi vinassiṁsu sabbā vā vinaṭṭhā. Nadīnaṁ pabhavāni cāti
  pabbateyyānaṁ nadīnaṁ pabhavaṭṭhānāni ca paviṭṭhā. Vibhavanti abhavaṁ.
  Ajā ca vināsaṁ pattā disvā jānitvā. Kiso vivaṇṇoti
  khīrādidāyikā ajā pahāya sarabhe saṅgaṇhitvā tepi apassanto
  ubhato parihīno sokābhibhūto kiso ceva dubbaṇṇo ca ahosi.
  Evaṁ yo sanniraṁkatvāti evameva mahārāja yo sakaṁ porāṇaṁ
  ajjhattikajanaṁ nīharitvā pahāya kismiñci agaṇetvā āgantukaṁ piyaṁ
  karoti so tumhādiso eko bahu socati ayaṁ te mayā
  dassito dhūmakārī brāhmaṇo viya bahuṁ socatīti.
      Evaṁ mahāsatto rājānaṁ saññāpentopi kathesi. Sopi
  saññattiṁ katvā tassa pasīditvā bahudhanaṁ adāsi. Tato paṭṭhāya
  ajjhattikasaṅgahameva karonto dānādīni puññāni katvā saggaparāyano
  ahosi.
-------------------------------------------------
[page 233]
      Satthā imaṁ dhammadesanaṁ āharitvā jātakaṁ samodhānesi tadā
  korabyarājā ānando ahosi dhūmakārī pasenadikosalo vidhūrapaṇḍito
  pana ahamevāti.
                    Dhūmakārijātakaṁ aṭṭhamaṁ.
                        Jāgarajātakaṁ
      kodha jāgarataṁ suttoti idaṁ satthā jetavane viharanto aññataraṁ
  upāsakaṁ ārabbha kathesi.
      So hi sotāpanno ariyasāvako sāvatthito sakaṭasatthena saddhiṁ
  kantāramaggaṁ paṭipajji. Satthavāho tatthekasmiṁ udakaphāsukaṭṭhāne
  pañca sakaṭasatāni mocetvā khādanīyaṁ bhojanīyaṁ saṁvidahitvā vāsaṁ
  upagacchi. Te manussā tattha tattha nipajjitvā supiṁsu. Upāsako pana
  satthavāhassa santike ekasmiṁ rukkhamūle caṅkamaṁ adhiṭṭhāsi. Atha
  taṁ satthaṁ vilumpitukāmā pañcasatā corā nānāvudhāni gahetvā satthaṁ
  parivāretvā aṭṭhaṁsu. Te taṁ upāsakaṁ caṅkamantaṁ disvā imassa
  niddāyanakāle vilumpissāmāti tattha tattha aṭṭhaṁsu. Sopi tiyāmarattiṁ
  caṅkamiyeva. Corā paccūsasamaye gahitapāsāṇamuggarādayo chaḍḍetvā
  bho satthavāha imaṁ appamādena jāgarantaṁ purisaṁ nissāya jīvitaṁ
  labhitvā tava santakassa sāmiko jātoti etassa sakkāraṁ
  kareyyāsīti vatvā pakkamiṁsu. Manussā kālasseva vuṭṭhāya tehi
-------------------------------------------------
[page 234]
  Chaḍḍite pāsāṇamuggarādayo disvā imaṁ nissāya amhehi jīvitaṁ
  laddhanti upāsakassa sakkāraṁ akaṁsu. Upāsakopi icchiticchitaṭṭhānaṁ
  gantvā katakicco puna sāvatthiṁ āgantvā jetavanaṁ gantvā tathāgataṁ
  pūjetvā vanditvā nisinno kiṁ upāsaka na paññāyasīti vutte
  tamatthaṁ ārocesi. Satthā na kho upāsaka tvañceva aniddāyitvā
  jagganto visesaṁ labhi porāṇakapaṇḍitāpi jaggantā visesaṁ labhiṁsūti
  vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  brāhmaṇakule nibbattitvā vayappatto takkasilāyaṁ sabbasippāni
  uggaṇhitvā paccāgantvā agāramajjhe vasanto aparabhāge
  nikkhamitvā isipabbajjaṁ pabbajitvā na cirasseva jhānābhiññā
  nibbattetvā himavantappadese ṭhānacaṅkamiriyāpatho hutvā vasanto
  niddaṁ anupagantvā sabbarattiṁ caṅkamati. Athassa caṅkamanakoṭiyaṁ rukkhe
  nibbattadevatā tussitvā khandhaviṭape ṭhatvā pañhaṁ pucchantī paṭhamaṁ
  gāthamāha
          kodha jāgarataṁ sutto kodha suttesu jāgaro
          ko metaṁ nu vijānāti ko taṁ paṭibhaṇāti meti.
      Tattha kodhāti ko idha. Ko metanti ko mama etaṁ pañhaṁ
  vijānāti. Ko taṁ paṭibhaṇāti meti taṁ etaṁ mayā puṭṭhapañhaṁ
  mayhaṁ ko paṭibhaṇāti ko byākarituṁ sakkhissatīti pucchati.
      Bodhisatto tassā vacanaṁ sutvā
-------------------------------------------------
[page 235]
          Ahaṁ jāgarataṁ sutto ahaṁ suttesu jāgaro
          ahametaṁ vijānāmi ahaṁ paṭibhaṇāmi teti
      imaṁ gāthaṁ vatvā puna tāya
          kathaṁ jāgarataṁ sutto kathaṁ suttesu jāgaro
          kathaṁ etaṁ vijānāsi kathaṁ paṭibhaṇāsi meti
      imaṁ gāthaṁ puṭṭho tamatthaṁ byākaronto
          ye dhammaṁ nappajānanti saññamoti damoti ca
          tesu suttappamādesu ahaṁ jaggāmi devate.
          Yesaṁ rāgo ca doso ca avijjā ca virājitā
          tesu jāgaramānesu ahaṁ suttosmi devate.
          Evaṁ jāgarataṁ sutto evaṁ suttesu jāgaro
          evametaṁ vijānāmi evaṁ paṭibhaṇāmi teti
  imā gāthā āha.
      Tattha kathaṁ jāgarataṁ suttoti kathaṁ tvaṁ jāgarataṁ sattānaṁ antare
  sutto nāma hosi. Esa nayo sabbattha. Ye dhammanti ye
  sattā navavidhaṁ lokuttaradhammaṁ na jānanti. Saññamoti damoti cāti
  ayaṁ saññamo ayaṁ damoti evañca yena maggena āgataṁ sīlañceva
  indriyasaṁvarañca na jānanti. Indriyasaṁvaro hi manacchaṭṭhānaṁ
  indriyānaṁ damanato damoti vuccati. Tesu suttappamādesūti tesu
  kilesesu niddāya vasena suttesu ahaṁ appamādavasena jaggāmi.
  Yesaṁ rāgo cāti gāthāya yesaṁ mahākhīṇāsavānaṁ padasatena
-------------------------------------------------
[page 236]
  Niddiṭṭhadiyaḍḍhasahassalobhasaṅkhāto rāgo ca navāghātavatthusamuṭṭhāno doso
  ca dukkhādīsu aṭṭhasu vatthūsu añāṇabhūtā avijjā cāti ime kilesā
  virājitā pahīnā tesu ariyesu sabbākārena jāgaramānesu te upādāya
  ahaṁ sutto nāma devateti attho. Evaṁ jāgaratanti evaṁ devate
  ahaṁ iminā kāraṇena jāgarataṁ sutto nāmāti. Esa nayo sabbattha
  padesu.
      Evaṁ mahāsattena pañhe kathite tuṭṭhā devatā tassa thutiṁ
  karontī osānagāthamāha
          sādhu jāgarataṁ sutto sādhu suttesu jāgaro
          sādhu metaṁ vijānāsi sādhu paṭibhaṇāsi meti.
      Tattha sādhūti sādhu laddhakaṁ katvā tvaṁ imaṁ pañhaṁ kathesi
  mayaṁpi naṁ evameva kathemāti.
      Evaṁ sā bodhisattassa thutiṁ katvā attano vimānameva pāvisi.
      Satthā imaṁ dhammadesanaṁ āharitvā jātakaṁ samodhānesi tadā
  devatā uppalavaṇṇā ahosi tāpaso pana ahamevāti.
                    Jāgarajātakaṁ navamaṁ.
-------------------------------------------------
[page 237]
                      Kummāsapiṇḍajātakaṁ
      na kiratthīti idaṁ satthā jetavane viharanto mallikaṁ deviṁ
  ārabbha kathesi.
      Sā hi sāvatthiyaṁ ekassa mālākārajeṭṭhakassa dhītā uttama-
  rūpadharā mahāpaññā soḷasavassikakāle ekadivasaṁ kumārikāhi saddhiṁ
  pupphārāmaṁ gacchantī tayo kummāsapiṇḍe gahetvā pupphapacchiyaṁ
  ṭhapetvā gacchati. Sā nagarato nikkhamanakāle bhagavantaṁ sarīrappabhaṁ
  vissajjetvā bhikkhusaṅghaparivutaṁ nagaraṁ pavisantaṁ disvā te
  kummāsapiṇḍe upanesi. Satthā catumahārājadattiyaṁ pattaṁ upanetvā
  paṭiggahesi. Sāpi tathāgatassa pāde sirasā vanditvā buddhārammaṇaṁ
  pītiṁ gahetvā ekamantaṁ aṭṭhāsi. Satthā taṁ olokento
  sitaṁ pātvākāsi. Āyasmā ānando ko nu kho bhante
  hetu ko paccayo vā tathāgatassa sitakāraṇeti bhagavantaṁ pucchi.
  Athassa satthā ānanda ayaṁ kumārikā imesaṁ kummāsapiṇḍikānaṁ
  phalena ajjeva kosalarañño aggamahesī bhavissatīti sitakāraṇaṁ kathesi.
  Kumārikāpi pupphārāmaṁ gatā. Taṁ divasameva kosalarājā ajātasattunā
  saddhiṁ yujjhanto yuddhaparājito palāyitvā assaṁ abhiruyhitvā
  āgacchanto tassā gītasaddaṁ sutvā paṭibaddhacitto assaṁ ārāmā-
  bhimukhaṁ pesesi. Puññasampannā kumārikā rājānaṁ disvā apalāyitvāva
  āgantvā assanāsāya rajjuyā gaṇhi. Rājā assassa
-------------------------------------------------
[page 238]
  Piṭṭhiyaṁ nisinnova sassāmikā assāmikāsīti pucchitvā assāmikabhāvaṁ
  ñatvā assato oruyha vātātapakilanto tassā aṅke nipanno
  muhuttaṁ visamitvā taṁ assapiṭṭhiyaṁ nisīdāpetvā balanikāyaparivuto
  nagaraṁ pavisitvā taṁ attano kulagharaṁ pesetvā sāyaṇhasamaye yānaṁ
  pahiṇitvā mahantena sakkārasammānena kulagharato āharāpetvā
  ratanarāsimhi nisīdāpetvā abhisekaṁ katvā aggamahesiṁ akāsi. Tato
  paṭṭhāya sā rañño piyā ahosi manāpā pubbuṭṭhāyikādīhi
  pañcahi kalyāṇadhammehi samannāgatā patidevatā buddhānaṁpi vallabhā
  ahosi. Tassā satthu tayo kummāsapiṇḍe datvā taṁ sampattiṁ
  adhigatabhāvo sakalanagaraṁ pattharitvā gato. Athekadivasaṁ dhammasabhāyaṁ
  kathaṁ samuṭṭhāpesuṁ āvuso mallikā devī buddhānaṁ tayo kummāsapiṇḍe
  datvā tesaṁ phalena taṁ divasameva abhisekaṁ pattā aho buddhānaṁ
  guṇamahantatāti. Satthā āgantvā kāya nuttha bhikkhave etarahi
  kathāya sannisinnāti pucchitvā imāya nāmāti vutte anacchariyaṁ
  bhikkhave mallikāya ekassa sabbaññubuddhassa tayo kummāsapiṇḍe
  datvā kosalarañño aggamahesībhāvādhigamo kasmā buddhānaṁ
  guṇamahantatāya porāṇakapaṇḍitā pana paccekabuddhānaṁ aloṇikaṁ atelaṁ
  aphāṇitaṁ kummāsaṁ datvā tassa phalena dutiye attabhāve tiyojanasatike
  kāsikaraṭṭhe rajjasiriṁ pāpuṇiṁsūti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  ekasmiṁ daliddakule nibbattitvā vayappatto ekaṁ seṭṭhiṁ nissāya
-------------------------------------------------
[page 239]
  Bhatiyā kammaṁ karonto jīvitaṁ kappesi. So ekadivasaṁ pātarāsatthāya
  me bhavissantīti antarāpaṇato cattāro kummāsapiṇḍe gahetvā
  kammantaṁ gacchanto cattāro paccekabuddhe bhikkhācāratthāya
  bārāṇasīnagarābhimukhe āgacchante disvā ime bhikkhācāratthāya
  bārāṇasiṁ gacchanti mayhañhime cattāro kummāsapiṇḍā santi
  yannūnāhaṁ imesaṁ dadeyyanti cintetvā te upasaṅkamitvā vanditvā
  bhante ime me hatthe cattāro kummāsapiṇḍā ahaṁ ime tumhākaṁ
  dadāmi sādhu bhante paṭiggaṇhatha evampidaṁ puññaṁ mayhaṁ bhavissati
  dīgharattaṁ hitāya sukhāyāti vatvā tesaṁ adhivāsanaṁ viditvā vālukaṁ
  ussāpetvā cattāri āsanāni paññāpetvā tesaṁ upari sākhābhaṅgaṁ
  attharitvā paccekabuddhe paṭipāṭiyā nisīdāpetvā paṇṇapuṭena udakaṁ
  āharitvā dakkhiṇodakaṁ pātetvā catūsu pattesu cattāro kummāsapiṇḍe
  patiṭṭhapetvā vanditvā bhante etesaṁ nissandena daliddagehe
  nibbatti nāma mā hotu sabbaññutañāṇapaṭivedhassa paccayo
  hotūti āha. Paccekabuddhā paribhuñjitvāva paribhogāvasāne
  anumodanaṁ katvā uppatitvā nandamūlakapabbhārameva agamaṁsu. Bodhisatto
  añjaliṁ paggayha paccekabuddhe gate pītiṁ gahetvā tesu cakkhupathaṁ
  atikkantesu attano kammakaraṇaṭṭhānaṁ gato. Sopi ettakaṁ kammaṁ
  katvā yāvatāyukaṁ taṁ dānaṁ anussaritvā kālaṁ katvā tassa phalena
  bārāṇasīrañño aggamahesiyā kucchismiṁ nibbatti. Brahma-
  dattakumārotissa nāmaṁ akaṁsu. So attano padasā gamanakālato paṭṭhāya
-------------------------------------------------
[page 240]
  Ahaṁ imasmiṁyeva nagare bhatiko hutvā kammantaṁ gacchanto pacceka-
  buddhānaṁ cattāro kummāsapiṇḍe datvā tassa phalena idha nibbattoti
  pasannādāse mukhanimittaṁ viya sabbaṁ purimajātikiriyaṁ jātissarañāṇena
  pākaṭaṁ katvā passi. So vayappatto takkasilaṁ gantvā sabbasippāni
  uggahetvā āgantvā sikkhitasippaṁ pitu dassetvā tuṭaṭhena pitarā
  uparajje patiṭṭhāpito aparabhāge pitu accayena rajje patiṭaṭhāsi.
  Athassa uttamarūpadharaṁ kosalarañño dhītaraṁ ānetvā aggamahesiṁ
  akaṁsu. Chattamaṅgaladivase panassa sakalanagaraṁ devanagaraṁ viya alaṅkariṁsu.
  So nagarapadakkhiṇaṁ katvā alaṅkatapāsādaṁ abhiruyhitvā mahātalamajjhe
  samussitasetacchattaṁ pallaṅkaṁ abhiruyhitvā nisinno parivāretvā ṭhite
  ekato amacce ekato brāhmaṇagahapatikādayo nānāvibhave
  sirivilāsasamujjale ekato nānāvividhapaṇṇākārahatthe nāgaramanusse
  ekato alaṅkatadevaccharasaṅghaṁ viya soḷasasahassasaṅkhyaṁ nāṭakitthigaṇaṁ imaṁ
  atimanoramaṁ sirivibhavaṁ olokento attano pubbe katakammaṁ saritvā
  imaṁ suvaṇṇapiṇḍikaṁ kāñcanamālaṁ setacchattaṁ imāni anekasahassāni
  hatthivāhanāssavāhanarathavāhanāni maṇimuttādipūritā sāragabbhā nānā-
  vividhadhaññapūritā mahāpaṭhavī devaccharapaṭibhāgā nāriyo cāti sabbopesa
  mayhaṁ sirivibhavo na aññassa santako catunnaṁ paccekabuddhānaṁ
  dinnassa catukummāsapiṇḍadānasseva santako te nissāya mayā
  esa laddhoti paccekabuddhānaṁ guṇaṁ anussaritvā attano kammaṁ
-------------------------------------------------
[page 241]
  Pākaṭaṁ akāsi. Tassa taṁ anussarantassa sakalasarīraṁ pītiyā
  paripūri. So pītiyā temitahadayo mahājanassa majjhe udānagītaṁ
  gāyanto dve gāthā abhāsi
                 na kiratthi anomadassisu
                 pāricariyā buddhesu appakā
                 sukkhāya aloṇikāya ca
                 passa phalaṁ kummāsapiṇḍiyā.
                 Hatthī gavāssāpi me bahū
                 dhanadhaññā paṭhavī ca kevalā
                 nāriyopimā accharūpamā
                 passa phalaṁ kummāsapiṇḍiyāti.
      Tattha anomadassisūti anomassa alāmakassa paccekabodhi-
  ñāṇassa diṭṭhattā paccekabuddhā anomadassino nāma. Pāricariyāti
  abhivādanapaccuṭṭhānāñjalikammādibhedā sāmīcikiriyāpi diṭṭhasampattiṁ
  disvā attano santakaṁ appaṁ vā bahuṁ vā lūkhaṁ vā paṇītaṁ vā
  deyyadhammaṁ cittaṁ pasādetvā guṇaṁ sallakkhetvā tisso cetanā
  visodhetvā phalaṁ saddahitvā pariccajanakiriyāpi. Buddhesūti pacceka-
  buddhesu. Appakāti mandā parittā nāma natthi kira. Sukkhāyāti
  nisnehāya. Aloṇikāyāti phāṇitarahitāya. Nipphāditattā
  hi sā aloṇikāti vuttā. Kummāsapiṇḍiyāti cattāro
-------------------------------------------------
[page 242]
  Kummāsapiṇḍe ekato katvā gahitaṁ. Kummāsaṁ sandhāyeva āha.
  Guṇavantānaṁ samaṇabrāhmaṇānaṁ guṇaṁ sallakkhetvā cittaṁ pasādetvā
  phaluppattiṁ kaṅkhamānānaṁ tisso cetanā visodhetvā dinnadakkhiṇā
  appakā nāma natthi nibbattaṭṭhāne mahāsampattimeva detīti vuttaṁ
  hoti cettha
          natthi citte pasannamhi appakā nāma dakkhiṇā
          tathāgate vā sambuddhe atha vā tassa sāvaketi
  imassa panatthassa dīpanatthāya
          khīrodakaṁ ahamadāsiṁ bhikkhuno piṇḍāya carantassa
          tassa me passa vimānaṁ accharā kāmavaṇṇinīhamasmi.
          Accharasahassānaṁ pavarā passa puññānaṁ phalavipākaṁ
          tena me tādiso vaṇṇo tena me idhamijjhati.
          Uppajjanti ca me bhogā yekeci manaso piyā
                 tenamhi evañjalitānubhāvā
                 vaṇṇo ca me sabbadisā pabhāsatīti
  evamādīni vimānāni āharitabbāni.
      Dhanadhaññāti muttādidhanañca satta dhaññāni ca. Paṭhavī ca
  kevalāti sakalā cesā mahāpaṭhavī. Sakalapaṭhaviṁ hatthagataṁ maññamāno
  vadati. Passa phalaṁ kummāsapiṇḍiyāti attano dānaphalaṁ attanova
  dassento evamāha. Dānaphalaṁ kira bodhisatto ca sabbaññubuddhā
  ceva jānanti. Teneva ca satthā itivuttake suttaṁ kathento
-------------------------------------------------
[page 243]
  Evañce bhikkhave sattā jāneyyuṁ dānasaṁvibhāgassa vipākaṁ yathāhaṁ
  jānāmi tasmā na adatvā bhuñjeyyuṁ na ca nesaṁ maccheramalaṁ cittaṁ
  pariyādāya tiṭṭheyya yopi nesaṁ carimo ālopo carimaṁ kabalaṁ
  tatopi na asaṁvibhajitvā bhuñjeyyuṁ sace nesaṁ paṭiggāhakā assu
  yasmā ca kho bhikkhave sattā na evaṁ jānanti dānasaṁvibhāgassa
  vipākaṁ yathāhaṁ jānāmi tasmā adatvā bhuñjanti maccheramalañ ca
  tesaṁ cittaṁ pariyādāya tiṭṭhatīti.
      Bodhisattopi attano chattamaṅgaladivase sañjātapītipāmojjo
  imāhi dvīhi gāthāhi udānagītaṁ gāyi. Tato paṭṭhāya rañño
  piyagītanti bodhisattassa nāṭakitthiyo ca sesanāṭakagandhabbādayopi ca
  antepurajanopi antonagaravāsinopi bahinagaravāsinopi pānāgāresupi
  samajjamaṇḍalesupi amhākaṁ rañño piyagītanti tadeva gītaṁ gāyanti.
  Evaṁ addhāne gate aggamahesī tassa gītassa atthaṁ jānitukāmā ahosi.
  Mahāsattaṁ pana pucchituṁ na visahati. Athassā ekasmiṁ guṇe
  pasīditvā ekadivasaṁ rājā bhadde varante dammi varaṁ gaṇhāhīti.
  Sā sādhu deva varaṁ gaṇhāmīti. Hatthiassādīsu te kiṁ dammīti.
  Deva tumhe nissāya na mayhaṁ kiñci natthi na me etehi attho
  sace varaṁ dātukāmattha tumhākaṁ gītassa atthaṁ kathetvā dethāti.
  Bhadde ko tava iminā varena attho aññaṁ gañhāhīti. Deva
  aññena me attho natthi etadeva gaṇhāmīti. Sādhu bhadde
  kathessāmi tuyhaṁ pana ekikāya raho na kathemi
-------------------------------------------------
[page 244]
  Dvādasayojanikāya bārāṇasiyā bheriñcārāpetvā rājadvāre ratanamaṇḍapaṁ
  kāretvā ratanapallaṅkaṁ paññāpetvā amaccabrāhmaṇādīhi nagarehi
  ceva soḷasahi ca itthīsahassehi parivuto tesaṁ majjhe ratanapallaṅke
  nisīditvā kathessāmīti. Sā sādhu devāti sampaṭicchi. Rājā
  tathā kāretvā marugaṇaparivuto sakko devarājā viya mahājanakāya-
  parivuto ratanapallaṅke nisīdi. Devīpi sabbālaṅkārapaṭimaṇḍitā
  kāñcanabhaddapīṭhaṁ attharitvā ekamante akkhikoṭiyā oloketvā
  yathārūpe ṭhāne nisīditvā deva tumhākaṁ tussitvā gāyanamaṅgalagītassa
  tāva me atthaṁ gaganatale candaṁ uṭṭhāpento viya pākaṭaṁ katvā
  kathethāti vatvā tatiyaṁ gāthamāha
                 abhikkhaṇaṁ rājakuñjara
                 gāthā bhāsasi kosalādhipa
                 pucchāmi taṁ raṭṭhavaḍḍhana
                 bāḷhaṁ pītimano pabhāsasīti.
      Tattha kosalādhipāti so kosalaraṭṭhādhipo kusale pana dhamme
  adhipatiṁ katvā viharati tena naṁ ālapantī evamāha. Kusalādhipāti
  kusalajjhāsayāti attho. Bāḷhaṁ pītimano pabhāsasīti ativiya
  pītiyuttacitto hutvā bhāsasi tasmā kathetha tāva me etāsaṁ
  gāthānaṁ atthanti.
      Athassā gāthānamatthaṁ āvīkaronto mahāsatto catasso gāthā
  abhāsi
-------------------------------------------------
[page 245]
          Imasmiṁyeva nagare kule aññatare ahuṁ
          parakammakaro āsiṁ bhatako sīlasaṁvuto.
          Kammāya nikkhamantāhaṁ caturo samaṇe addasaṁ
          ācārasīlasampanne sītibhūte anāsave.
          Tesu cittaṁ pasādetvā nisīditvā paṇṇasanthate
          adāsiṁ buddhānaṁ kummāsaṁ pasanno sakehi pāṇihi.
          Tassa kammassa kusalassa idaṁ me edisaṁ phalaṁ
          anubhomi idaṁ rajjaṁ phītaṁ dharaṇimuttamanti.
      Tattha kule aññatareti nāmena vā gottena vā apākaṭe
  ekasmiṁyeva kule. Ahunti nibbattiṁ. Parakammakaro āsinti
  tasmiṁ kule jāto ahaṁ daliddatāya parassa kammaṁ katvā jīvitaṁ
  kappento parassa kammakaro āsiṁ. Bhatakoti paravetanena bhato.
  Sīlasaṁvutoti pañcasīlasaṁvare ṭhito bhatiyā jīvantopi duslīlaṁ pahāya
  sīlasampannova ahosinti dīpeti. Kammāya nikkhamantāhanti taṁ
  divasaṁ kattabbassa kammassa karaṇatthāya nikkhamanto ahaṁ. Caturo
  samaṇe addasanti bhadde ahaṁ nagarā nikkhamma mahāmaggamāruyha
  attano kammabhūmiyaṁ gacchanto bhikkhatthāya bārāṇasīnagaraṁ pavisante
  samitapāpe cattāro pabbajite addasaṁ. Ācārasīlasampanneti
  ekavīsatiyā anesanāhi jīvitakappanaṁ anācāro nāma tassa paṭipakkhena
  ācārena ceva maggaphalehi āgatena sīlena samannāgate. Sītibhūteti
  rāgādipariḷāhavūpasamena ceva ekādasāgginibbāpanena ca sītibhāvaṁ
-------------------------------------------------
[page 246]
  Patte. Anāsaveti kāmāsavādivirahite. Nisīditvāti vālukāsanānaṁ
  upari santhate paṇṇasanthare nisīdāpetvā. Santharo hi idha
  santhatoti vutto. Adāsinti tesaṁ dakkhiṇodakaṁ datvā sakkaccaṁ
  sakehi hatthehi kummāsaṁ adāsiṁ. Kusalassāti ārogyānavajjatthena
  kusalassa. Phalanti nissandaphalaṁ. Phītanti sabbasampattiphullitaṁ.
      Evaṁ mahāsattassa attano kammaphalaṁ vitthāretvā kathentassa
  sutvā devī pasannamanā sace mahārāja evaṁ paccakkhato dānaphalaṁ
  jānatha ito dāni paṭṭhāya ekaṁ bhattapiṇḍaṁ labhitvā dhammikasamaṇa-
  brāhmaṇānaṁ datvāva paribhuñjeyyāthāti bodhisattassa thutiṁ
  karontī
                 dadaṁ bhuñjatha mā pamādo
                 cakkaṁ vattaya kosalādhipa
                 mā rāja adhammiko
                 anudhammaṁ pālaya kosalādhipāti.
  Imaṁ gāthamāha.
      Tattha dadaṁ bhuñjathāti aññesaṁ datvāva attanā bhuñjatha.
  Mā pamādoti dānādīsu puññesu mā pamajjittha. Cakkaṁ vattaya
  kosalādhipāti kusalajjhāsaya mahārāja paṭirūpadesavāsādikaṁ catubbidhaṁ
  dhammacakkaṁ pavattehi. Cakkanti ratho dvīhi cakkehi gacchati.
  Ayaṁ pana kāyo imehi catūhi cakkehi devalokaṁ gacchati tena
  te dhammacakkanti saṅkhyaṁ gatā. Taṁ tvaṁ cakkaṁ vattehi pavattehi.
-------------------------------------------------
[page 247]
  Adhammikoti yathā aññe chandāgatiṁ gacchantā lokaṁ ucchuyantena
  pīḷetvā viya dhanameva saṅkaḍḍhantā adhammikā honti tathā tvaṁ
  mā adhammiko. Anudhammaṁ pālayāti
              dānaṁ sīlaṁ pariccāgaṁ ājjavaṁ maddavaṁ tapaṁ
              akkodhaṁ avihiṁsañca khantī ca avirodhananti
  imaṁ pana dasavidharājadhammameva pālaya rakkha mā pariccaja.
      Mahāsatto tassā vacanaṁ sampaṭicchanto
                 sohaṁ tadeva punappunaṁ
                 vatumaṁ ācarissāmi sobhane
                 ariyācaritaṁ sukosale
                 arahanto me manāpā passitunti
  gāthamāha.
      Tattha vatumanti maggaṁ. Ariyācaritanti ariyehi buddhādīhi
  āciṇṇaṁ. Sukosaleti sobhane kosalarañño sudhīteti attho.
  Arahantoti kilesehi ārakattā arānañca arīnañca hatattā paccayānaṁ
  arahatattā evaṁladdhanāmā paccekabuddhā. Idaṁ vuttaṁ hoti
  bhadde kosalarājadhīte sohaṁ dānaṁ me dinnanti tittiṁ akatvā
  punappunaṁ tadeva ariyācaritaṁ dānamaggaṁ ācarissāmi. Mayhaṁ hi
  aggadakkhiṇeyyattā arahanto manāpā dassanā cīvarādīnaṁ dātukāmatā
  teyeva passituṁ icchāmīti.
      Idañca pana vatvā rājā deviyā sampattiṁ oloketvā
-------------------------------------------------
[page 248]
  Bhadde mayā tava purimabhave attano kusalakammaṁ vitthāretvā
  kathitaṁ imāsaṁ pana nārīnaṁ majjhe rūpena vā līḷāvilāsena vā
  tayā sadisī ekāpi natthi sā tvaṁ kiṁ kammaṁ katvā imaṁ sampattiṁ
  paṭilabhasīti pucchanto puna gāthamāha
                 devī viya accharūpamā
                 majjhe nārigaṇassa sobhasi
                 kiṁ kammamakāsi bhaddakaṁ
                 kenāsi vaṇṇavatī sukosaleti.
      Tassattho bhadde sukosale kosalarañño sudhīte tvaṁ
  rapasampattiyā accharūpamā tidasapure sakkadevarañño aññatarā devadhītā
  viya imassa nārīgaṇassa majjhe ativiya sobhasi pubbe kinnāma
  bhaddakaṁ kalyāṇakammaṁ akāsi kenāsi kāraṇena evaṁ vaṇṇavatī
  jātāti.
      Athassa sā jātissarañāṇena purimabhave kalyāṇakammaṁ kathentī
  sesaṁ gāthadvayamāha
                 ambatthakulassa khattiya
                 dāsayāhaṁ parapesiyā ahuṁ
                 saññatā dhammajīvinī
                 sīlavatī ca apāpadassanā.
                 Uddhatabhattaṁ ahaṁ tadā
                 caramānassa adāsi bhikkhuno
-------------------------------------------------
[page 249]
                 Cittā sumanā saññamā ahaṁ
                 tassa kammassa phalaṁ mamedisanti.
  Sāpi kira jātissarāva ahosi tasmā attano jātissarañāṇena
  paricchinditvāva kathesi.
      Tattha ambatthakulassāti kuṭumbikakulassa. Dāsayāhanti dāsī
  ahaṁ dāsāhantipi pāṭho. Parapesiyāti parehi tassa tassa kiccassa
  karaṇatthāya pesitabbā pesanakārikā. Saññatāti dāsiyo nāma
  dussīlā honti ahaṁ pana tīhi dvārehi saññatā sīlasampannā.
  Dhammajīvinīti paravañcanādīni akatvā dhammena samena pavattitajīvikā.
  Sīlavatīti ācārasampannā guṇavatī ahaṁ. Apāpadassanāti kalyāṇadassanā
  piyadhammā. Uddhatabhattanti attano pattakoṭṭhāsavasena uddharitvā
  laddhabhāgabhattaṁ. Bhikkhunoti bhinnakilesassa paccekabuddhassa.
  Cittā sumanāti tuṭṭhā somanassajātā kammaphalaṁ saddahantī.
  Tassa kammassāti tassa ekabhikkhādānakammassa. Idaṁ vuttaṁ
  hoti ahaṁ mahārāja pubbe sāvatthiyaṁ aññatarassa kuṭumbikakulassa
  dāsī hutvā laddhabhāgabhattaṁ ādāya nikkhamantī ekaṁ paccekabuddhaṁ
  piṇḍāya carantaṁ disvā attano taṇhaṁ milāpetvā saññamādi-
  guṇasampannā kammaphalaṁ saddahantī tassa taṁ bhattaṁ adāsiṁ sāhaṁ
  yāvatāyukaṁ ṭhatvā kālaṁ katvā tattha sāvatthiyaṁ kosalarañño
  aggamahesiyā kucchimhi nibbattitvā idāni tava pādaṁ paricāriyamānā
-------------------------------------------------
[page 250]
  Evarūpaṁ sampattiṁ anubhavāmi tassa me kammassa idamīdisaṁ phalanti.
  Tattha guṇasampannānaṁ dinnadānassa mahapphalabhāvadassanatthaṁ
          aggato ve pasannānaṁ aggaṁ puññaṁ pavaḍḍhati
          aggaṁ āyu ca vaṇṇo ca yaso kitti sukhaṁ balaṁ
          aggassa dātā medhāvī aggadhammasamāhito
          devabhūto manusso vā aggappatto pamodati.
          Esa devamanussānaṁ sabbakāmadado nidhīti
  ādigāthā vitthāretabbā.
      Iti te ubhopi purimakammaṁ vitthārena kathetvā tato paṭṭhāya
  catūsu nagaradvāresu nagaramajjhe nivesanadvāreti cha dānasālāyo
  kārāpetvā sakalajambūdīpaṁ unnaṅgalaṁ karontā mahādānaṁ pavattetvā
  sīlaṁ rakkhitvā uposathakammaṁ kāretvā jīvitapariyosāne saggaparāyanā
  ahesuṁ.
      Satthā imaṁ dhammadesanaṁ āharitvā jātakaṁ samodhānesi tadā
  devī rāhulamātā ahosi rājā pana ahamevāti.
                   Kummāsapiṇḍajātakaṁ dasamaṁ.
-------------------------------------------------
[page 251]
                        Parantapajātakaṁ
      āgamissati me pāpanti idaṁ satthā veḷuvane viharanto
  devadattassa vadhāya parisakkanaṁ ārabbha kathesi.
      Tadā hi dhammasabhāyaṁ kathaṁ samuṭṭhāpesuṁ āvuso devadatto
  tathāgatassa māraṇatthameva parisakkati dhanuggahe payojesi silaṁ
  paṭivijjhi nāḷāgiriṁ vissajjāpesi tathāgatassa vināsanatthameva
  upāyaṁ karotīti. Satthā āgantvā kāya nuttha bhikkhave
  etarahi kathāya sannisinnāti pucchitvā imāya nāmāti vutte
  na bhikkhave idāneva vadhāya parisakkati pubbepesa mama vadhāya
  parisakkitvā tāsamattaṁpi pana kātuṁ asakkonto attanova dukkhaṁ
  anubhotīti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  tassa aggamahesiyā kucchimhi nibbattitvā vayappatto takkasilāyaṁ
  sabbasippāni sikkhati sabbarudamantaṁ uggaṇhi. So ācariyassa
  anuyogaṁ datvā bārāṇasiyaṁ paccāgacchi. Pitā taṁ uparajje
  ṭhapesi. Kiñcāpi uparajje ṭhapesi mārāpetukāmo pana hutvā
  naṁ daṭṭhuṁpi na icchi. Athekadivasaṁ ekā sigālī dve puttake
  gahetvā rattiṁ manussesu paṭisallīnesu niddhamanena nagaraṁ pāvisi.
  Bodhisattassa pāsāde sayanagabbhapasse ekā sālā atthi.
-------------------------------------------------
[page 252]
  Tattheko addhikamanusso upāhanā omuñcitvā pādamūle bhūmiyaṁ
  ṭhapetvā ekasmiṁ phalake nipajji na tāva niddāyati. Tadā
  sigāliyā dve potakā chātā viraviṁsu. Atha ne sā mātā mā
  tāva saddaṁ karittha etissā sālāya eko manusso upāhanā
  omuñcitvā bhūmiyaṁ ṭhapetvā phalake nipanno na tāva niddāyati
  etassa niddāyanakāle etā upāhanā āharitvā tumhe khādāpessāmīti
  attano bhāsāya āha. Bodhisatto mantānubhāvena tassā bhāsaṁ
  jānitvā sayanagabbhā nikkhamma vātapānaṁ vivaritvā ko etthāti
  āha. Itaro ahaṁ deva addhikamanussoti. Upāhanā te
  kahanti. Bhūmiyaṁ devāti. Ukkhipitvā olambitvā ṭhapehīti.
  Taṁ sutvā sigālī bodhisattassa kujjhi. Punekadivasaṁ sā tatheva
  nagaraṁ pāvisi. Tadā eko manusso pānīyaṁ pivissāmīti pokkharaṇiṁ
  otaranto patito nimuggo nirussāso mari. Nivatthā panassa
  dve sāṭakā nivāsanantare kahāpaṇasahassaṁ aṅguliyā ca muddikā
  atthi. Tadāpi sā puttake chātamhā ammāti viravante tātā
  mā saddaṁ karittha etissā pokkharaṇiyā manusso mato tassa
  idañcidañca atthi so pana maritvā sopāneyeva nipanno
  tumhe etaṁ manussaṁ khādāpessāmīti āha. Bodhisatto taṁ sutvā
  vātapānaṁ vivaritvā sālāya ko atthīti vatvā ekenuṭṭhāya ahaṁ
  devāti vutte gaccha etissā pokkharaṇiyā matapurisassa sāṭake
  ca kahāpaṇasahassañca aṅgulimuddikañca gahetvā sarīramassa yathā
-------------------------------------------------
[page 253]
  Na uṭṭhāti evaṁ udake osīdāpehīti āha. So tathā akāsi.
  Sā puna kujjhitvā purimadivase me puttakānaṁ upāhanāni khādituṁ
  nādāsi ajja matamanussaṁ khādituṁ na deti hotu ito dāni
  tatiyadivase eko sāmantarājā āgantvā nagaraṁ parikkhipissati
  atha naṁ pitā yuddhatthāya pesessati tatra te sīsaṁ chindissati
  atha te galalohitaṁ pivitvā veraṁ muñcissāmi tvaṁ mayā saddhiṁ
  veraṁ bandhasi jānissāmīti viravitvā bodhisattaṁ tajjetvā puttake
  gahetvā nikkhami. Tatiyadivase sāmantarājā āgantvā nagaraṁ
  parivāresi. Rājā bodhisattaṁ gaccha tāta etena saddhiṁ yujjhāhīti
  āha. Mayā deva ekaṁ diṭṭhaṁ atthi gantuṁ na visahāmi
  jīvitantarāyā bhāyāmīti. Mayhaṁ tayi mate vā amate vā kiṁ
  gaccheva tvanti. So sādhu devāti mahāsatto parisaṁ gahetvā
  sāmantarañño ṭhitadvārena anikkhamitvā aññaṁ dvāraṁ vivarāpetvā
  nikkhami. Tasmiṁ gacchante sakalanagaraṁ tucchaṁ viya ahosi. Sabbe
  teneva saddhiṁ nikkhamiṁsu. So ekasmiṁ sabhāgaṭṭhāne khandhavāraṁ
  nivāsāpetvā acchi. Rājā cintesi uparājā nagaraṁ tucchaṁ katvā
  balaṁ gahetvā palāyi sāmantarājāpi nagaraṁ parivāretvā ṭhito
  idāni mayhaṁ jīvitaṁ natthi. So jīvitaṁ rakkhissāmīti deviñca
  purohitañca parantapannāma ekaṁ pādamūlikaṁ gahetvā rattibhāge
  aññātakavesena palāyitvā araññaṁ pāvisi. Bodhisatto tassa
  palāyanabhāvaṁ sutvā nagaraṁ pavisitvā yuddhaṁ katvā sāmantarājānaṁ
-------------------------------------------------
[page 254]
  Palāpetvā rajjaṁ gaṇhi. Pitāpissa ekasmiṁ nadītīre paṇṇasālaṁ
  kāretvā phalāphalena yāpento vasi. Rājā ca purohito ca
  phalāphalatthāya gacchanti. Parantapadāso rañño deviyā saddhiṁ
  paṇṇasālāyameva hoti. Tatrāpi rājānaṁ paṭicca deviyā kucchismiṁ
  gabbho patiṭṭhahi. Sā abhiṇhasaṁsaggavasena parantapena saddhiṁ
  aticari. Sā ekadivasaṁ parantapaṁ āha raññā ñāte neva tava
  na mayhaṁ jīvitaṁ atthi tasmā mārehi nanti. Kathaṁ māremīti.
  Esa taṁ khaggañca nahānasāṭakañca gāhāpetvā nahāyituṁ gacchati
  tatrassa nahānaṭṭhāne pamādaṁ oloketvā khaggena sīsaṁ chinditvā
  sarīraṁ khaṇḍākhaṇḍikaṁ katvā bhūmiyaṁ nikkhanāhīti. So sādhūti
  sampaṭicchi. Athekadivasaṁ purohitoyeva phalāphalatthāya gantvā avidūre
  rañño nahānatitthasāmante ekaṁ rukkhaṁ āruyha phalāphalaṁ gaṇhāti.
  Rājā nahāyissāmīti parantapaṁ khaggañca nahānasāṭakañca gāhāpetvā
  nadītīraṁ agamāsi. Tatrāpi nahānakāle pamādamāpannaṁ māressāmīti
  parantapo taṁ gīvāyaṁ gahetvā khaggaṁ ukkhipi. So maraṇabhayena
  viravi. Purohito taṁ saddaṁ sutvā olokento parantapaṁ rājānaṁ
  mārentaṁ disvā bhītatasito sākhaṁ vissajjetvā rukkhato oruyha
  ekaṁ gumbaṁ pavisitvā nisīdi. Parantapo tassa sākhāvissajjanasaddaṁ
  sutvā rājānaṁ māretvā bhūmiyaṁ nikkhanitvā imasmiṁ ṭhāne sākhā-
  vissajjanasaddo ahosi ko nu kho etthāti vicinanto kiñci
  adisvā nahātvā gato. Tassa gatakāle purohito nisinnaṭṭhāne
-------------------------------------------------
[page 255]
  Nikkhamitvā rañño sarīraṁ khaṇḍākhaṇḍikaṁ chinditvā āvāṭe
  nikkhātabhāvaṁ ñatvā nahātvā attano vadhabhayena andhavesaṁ gahetvā
  paṇṇasālaṁ agamāsi. Taṁ disvā parantapo kiṁ te brāhmaṇa
  katanti āha. So ajānanto viya deva dve akkhīni nāsetvā
  āgatomhi ussannāsīvise araññe ekasmiṁ vammikapasse aṭṭhāsiṁ
  tatrekena āsīvisena nāsāvāto vissaṭṭho bhavissatīti. Parantapo
  na maṁ sañjānāti devāti vadati samassāsessāmi nanti brāhmaṇa
  mā cintayi ahaṁ taṁ paṭijaggissāmīti assāsetvā phalāphalaṁ datvā
  santappesi. Tato paṭṭhāya parantapadāso phalāphalaṁ āharati.
  Devī puttaṁ vijāyi. Sā putte vaḍḍhante ekadivasaṁ paccūsasamaye
  sukhaṁ nipannā saṇikaṁ parantapadāsaṁ avoca tvaṁ rājānaṁ mārento
  na kenaci diṭṭhoti. Na maṁ koci addasa apica sākhāvissaṭṭhasaddaṁ
  pana assosiṁ tassā sākhāya manussena vā tiracchānena vā
  vissaṭṭhabhāvaṁ na jānāmi yadā kadāci pana mayhaṁ bhayaṁ āgacchati
  yena sākhā vissaṭṭhā tato āgamissatīti tāya saddhiṁ sallapanto
  paṭhamaṁ gāthamāha
         āgamissati me pāpaṁ āgamissati me bhayaṁ
         tadā hi calitā sākhā manussena migena vāti.
      Tattha pāpanti lāmakaṁ aniṭṭhaṁ akantaṁ. Bhayanti cittutrāsabhayaṁpi
  me āgamissati na sakkā anāgantuṁ. Kiṁkāraṇā. Tadā hi
  calitā sākhā pana manussena migena vāti na paññāyati tasmā
-------------------------------------------------
[page 256]
  Tato maṁ bhayaṁ āgamissateva.
      Te purohito niddāyatīti maññiṁsu. So pana aniddāyantova
  tesaṁ kathaṁ assosi. Athekadivasaṁ purohito parantapadāse phalāphalatthāya
  gate attano brāhmaṇiṁ saritvā vilapanto viya dutiyagāthamāha
          bhīruyā nūna me kāmo avidūre vasantiyā
          karissati kisaṁ paṇḍuṁ sāva sākhā parantapanti.
      Tattha bhīruyāti itthī nāma appamattakenapi bhāyanti tasmā
  bhīrūti vuccati. Avidūreti nātidūre ito katipayayojanamatthake
  vasantiyā bhīruyā mayhaṁ brāhmaṇiyā mama kāmo uppanno.
  Sā nūna maṁ kisañca paṇḍuñca karissatīti dasseti. Sāva
  sākhāti iminā pana upamaṁ dassento yathā sākhā parantapaṁ kisaṁ
  paṇḍuṁ karoti evanti attho. Iti brāhmaṇo gāthameva vadati.
  Atthaṁ pana na kathesi. Tasmā imāya gāthāya kiccaṁ deviyā
  apākaṭaṁ.
      Atha naṁ kiṁ kathesi brāhmaṇāti āha. Sopi sallakkhita-
  mevāti vatvā punekadivasaṁ tatiyaṁ gāthamāha
          socayissati maṁ kantā gāme vasaṁ aninditā
          karissati kisaṁ paṇḍuṁ sāva sākhā parantapanti.
      Tattha socayissatīti sokuppādanena sukkhāpessati. Kantāti
  iṭṭhabhariyā. Gāme vasanti bārāṇasiyaṁ vasantīti adhippāyo.
  Aninditāti agarahitā uttamarūpadharā.
-------------------------------------------------
[page 257]
      Punekadivasaṁ catutthaṁ gāthamāha
           tayā maṁ hasitāpaṅgī mihitāni bhaṇitāni ca
           kisaṁ paṇḍuṁ karissati sāva sākhā parantapanti.
      Tattha tayā maṁ hasitāpaṅgīti tayā maṁ hi asitāpaṅgī. Idaṁ
  vuttaṁ hoti bhadde akkhikoṭito añjanasalākāya nīharitvā abhisaṅkhata-
  asitāpaṅgī tayā pavattitāni mandahasitāni ca madhurabhāṇitāni ca
  mayā vissaṭṭhasākhā vicaramānā parantapaṁ viya kisaṁ paṇḍuṁ karissatīti.
  Cakāraṁ pakāraṁ katvā paṅgītipi pāṭhoyeva.
      Aparabhāge kumāro vayappatto ahosi soḷasavassuddesiko.
  Atha naṁ brāhmaṇo yaṭṭhikoṭiṁ gāhāpetvā nahānatitthaṁ gantvā
  akkhīni ummīletvā olokesi. Kumāro nanu tvaṁ brāhmaṇa
  andhoti āha. So nāhaṁ andho iminā panupāyena jīvitaṁ
  rakkhāmīti vatvā tava pitaraṁ jānāsīti āha. Āma jānāmi ayaṁ
  so mayhaṁ pitāti vutte nāyaṁ tava pitā pitā pana te bārāṇasīrājā
  ayaṁ tumhākaṁ dāso so mātari te vippaṭipajjitvā imasmiṁ
  ṭhāne tava pitaraṁ māretvā nikkhanīti aṭṭhīni nīharitvā dassesi.
  Kumārassa balavakodho uppajji. Atha naṁ idāni kiṁ karomīti
  vutte yante imasmiṁyeva titthe pitu tena kataṁ taṁ karohīti
  sabbaṁ pavattiṁ ācikkhitvā kumāraṁ katipāhaṁ tharugahaṇaṁ sikkhāpesi.
  Athekadivasaṁ kumāro khaggañca nahānasāṭakañca gahetvā nahāyituṁ
-------------------------------------------------
[page 258]
  Gacchāma tātāti āha. Parantapo sādhūti tena saddhiṁ gato.
  Athassa nahāyituṁ otiṇṇakāle dakkhiṇahatthena asiṁ vāmahatthena
  cūḷaṁ gahetvā tvaṁ kira imasmiññeva titthe mama pitaraṁ cūḷāya
  gahetvā viravantaṁ māresi ahaṁpi taṁ tatheva karissāmīti āha.
  So maraṇabhayabhīto paridevamāno dve gāthā abhāsi
       agamā nūna so saddo asaṁsi nūna so tava
       akkhātaṁ nūna taṁ tena yo taṁ sākhamakampayi.
       Idaṁ kho taṁ samāgamma mama bālassa cintitaṁ
       tadā hi calitā sākhā manussena migena vāti.
      Tattha agamāti so sākhāya saddo nūna taṁ āgato sampatto.
  Asaṁsi nūna so tavāti so saddo tava ārocesi maññe.
  Akkhātaṁ nūna taṁ tenāti yo satto tadā taṁ sākhaṁ akampayi
  tena evaṁ te pitā māritoti nūna taṁ kāraṇaṁ akkhātaṁ.
  Samāgammāti saṅgamma samāgatanti attho. Yaṁ mama bālassa tadā
  calitā sākhā manussena migena vāti tato me bhayaṁ uppajjissatīti
  cittikaṁ parivitakkitaṁ ahosi idaṁ mayā saddhiṁ samāgatanti vuttaṁ hoti.
      Tato kumāro osānagāthamāha
        tatheva tvaṁ avedasi avañci pitaraṁ mama
        gantvā sākhāhi chādento āgamissati te bhayanti.
      Tattha tatheva tvaṁ avedasīti tatheva tvaṁ aññāsi. Avañci
  pitaraṁ mamāti tvaṁ hi mama pitaraṁ nahāyituṁ gacchāmāti vissāsetvā
-------------------------------------------------
[page 259]
  Nahāyantaṁ māretvā khaṇḍākhaṇḍikaṁ chinditvā nikkhanitvā sace
  koci jānissati mayhaṁpi evarūpaṁ bhayaṁ āgamissatīti vañcesi idaṁ
  kho pana maraṇabhayaṁ idāni tavāgatanti.
      Iti vatvā naṁ tattheva jīvitakkhayaṁ pāpetvā nikkhanitvā
  sākhāya paṭicchādetvā khaggaṁ dhovitvā nahātvā paṇṇasālaṁ gantvā
  māritabhāvaṁ purohitassa kathetvā mātaraṁ paribhāsi. Idha kiṁ karissāmāti
  tayopi janā bārāṇasimeva agamaṁsu. Bodhisatto kaniṭṭhassa uparajjaṁ
  datvā dānādīni puññāni katvā saggapadaṁ pūresi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi tadā pitārājā devadatto ahosi purohito
  ānando puttarājā pana ahamevāti.
                   Parantapajātakaṁ ekādasamaṁ.
                    Gandhāravaggo dutiyo.
                  Sattakanipātavaṇṇanā niṭṭhitā.
                     ---------------
-------------------------------------------------
[page 260]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 261]
                    Aṭṭhakanipātajātakaṭṭhakathā
                      kaccānivaggavaṇṇanā
                         -------
                      kaccānigottajātakaṁ
      odātavatthā suci allakesāti idaṁ satthā jetavane viharanto
  aññataraṁ mātuposakaṁ ārabbha kathesi.
      So kira sāvatthiyaṁ kuladārako ācārasampanno pitari kālakate
  mātudevatā hutvā mukhadhovanadantakaṭṭhadānanahāpanapādadhovanādiveyyāvacca-
  kammena ceva yāgubhattādīhi ca mātaraṁ paṭijaggi. Atha naṁ
  mātā tāta tava aññānipi gharāvāsakiccāni atthi ekaṁ
  samajātikaṁ kulakumārikaṁ gaṇha sā maṁ posissati tvampi attano
  kammaṁ karissasīti āha. Amma ahaṁ attano hitasukhaṁ paccāsiṁsamāno
  tumhe upaṭṭhahāmi ko añño evaṁ upaṭṭhahissatīti. Kulavaḍḍhanakammaṁ
  nāma tāta kātuṁ vaṭṭatīti. Na mayhaṁ gharāvāsenattho ahaṁ
  tumhe upaṭṭhahitvā tumhākaṁ dhūmakāle pabbajissāmīti. Athassa
  mātā punappunaṁ yācitvāpi manaṁ alabhamānā tassa chandaṁ agahetvā
  samajātikaṁ kulakumārikaṁ ānesi. So mātaraṁ appaṭikkhitvā tāya
  saddhiṁ saṁvāsaṁ kappeti. Sāpi mayhaṁ sāmiko mahantenussāhena
  mātaraṁ upaṭṭhahati ahampi naṁ upaṭṭhahissāmi evaṁ karontī
-------------------------------------------------
[page 262]
  Imassa piyā bhavissāmīti cintetvā taṁ sakkaccaṁ upaṭṭhahi. So
  ayaṁ me mātaraṁ sakkaccaṁ upaṭṭhahīti tato paṭṭhāya laddhaladdhāni
  madhurakhādanīyāni tassāyeva deti. Sā aparabhāge cintesi ayaṁ
  puriso laddhaladdhāni madhurakhādanīyāni mayhaṁyeva deti addhā nu kho
  mātaraṁ nīharitukāmo bhavissati nīharaṇupāyamassa karissāmīti evaṁ
  ayoniso ummujjitvā ekadivasaṁ āha sāmi tayi bahi nikkhante
  tava mātā maṁ akkosatīti. So tuṇhī ahosi. Sā cintesi
  imaṁ mahallikaṁ ujjhāpetvā puttassa paṭikūlaṁ karissāmīti. Tato
  paṭṭhāya yāguṁ dadamānā accuṇhaṁ vā atisītaṁ vā aloṇaṁ vā
  atiloṇaṁ vā deti. Amma accuṇhāti vā atiloṇāti vā vutte
  pūretvā sītodakaṁ pakkhipati. Puna atisītalā atiloṇāyevāti vutte
  idāneva accuṇhā atiloṇāti vadasi kā taṁ tosetuṁ sakkhissatīti
  mahāsaddaṁ karoti. Nahānodakampi accuṇhaṁ katvā piṭṭhiyaṁ āsiñcati.
  Amma piṭṭhi me jhāyatīti ca vutte puna pūretvā sītodakaṁ
  pakkhipati. Atisītaṁ ammāti vutte idāneva accuṇhanti vatvā
  puna atisītanti viravati kā etissā avamānaṁ sakkhissatīti
  paṭivissakānaṁ kathesi. Amma mañcako me bahumaṅkuṇoti ca vuttepi
  mañcakaṁ nīharitvā tassa upari attano mañcakaṁ poṭhetvā poṭhito
  meti atiharitvā paññapeti. Mahāupāsikā maṅkuṇehi khajjamānā
  sabbarattiṁ nisinnāva vītināmetvā amma sabbarattiṁ maṅkuṇehi
  khāditamhīti vadati. Itarā hiyyo te mañco papphoṭhito ko
-------------------------------------------------
[page 263]
  Imissā kiccaṁ nittharituṁ sakkotīti paṭivatvā idāni puttena
  ujjhāpessāmīti tattha tattha kheḷasiṅghāṇikaphussitāni vippakiritvā
  ko imaṁ sakalagehaṁ asuciṁ karotīti vutte mātā te evarūpaṁ
  karoti mā karīti vuccamānā kalahaṁ karoti ahaṁ evarūpāya
  kāḷakaṇṇiyā saddhiṁ ekagehe vasituṁ na sakkomi etaṁ vā ghare
  vasāpehi maṁ vāti āha. So tassā vacanaṁ sutvā bhadde tvaṁ
  tāva taruṇā yatthakatthaci gantvā jīvituṁ sakkosi mātā pana
  me jarā dubbalā ahamevassā paṭisaraṇaṁ tvaṁ nikkhamitvā
  attano kulaṁ gacchāti āha. Sā tassa vacanaṁ sutvā bhītā
  cintesi na sakkā imaṁ mātu antare bhindituṁ ekaṁsenassa
  mātā piyā sace panāhaṁ kulagharaṁ gamissāmi vidhavavāsaṁ vasantī
  dukkhitāva bhavissāmi purimaniyāmeneva sassuṁ ārādhetvā paṭi-
  jaggissāmīti. Sā tato paṭṭhāya purimasadisameva taṁ paṭijaggi.
  Athekadivasaṁ so upāsako dhammassavanatthāya jetavanaṁ gantvā satthāraṁ
  vanditvā ekamantaṁ nisīdi. Kiṁ upāsaka puññakammesu nappamajjasi
  mātupaṭṭhānakammaṁ pūresīti ca vutte āma bhante mama mātā
  mayhaṁ aruciyāyeva ekaṁ kuladārikaṁ ānesi sā idañcidañca
  anācārakammaṁ akāsīti sabbaṁ satthu ācikkhitvā iti bhagavā sā
  itthī neva maṁ mātu antare bhindituṁ sakkhi idāni naṁ sakkaccaṁ
  upaṭṭhahatīti āha. Satthā tassa kathaṁ sutvā idāni tvaṁ āvuso
  tassā vacanaṁ akāsi pubbe panetissā vacanena tava mātaraṁ
-------------------------------------------------
[page 264]
  Nikkaḍḍhitvā maṁ nissāya puna gehaṁ ānetvā paṭijaggīti vatvā
  tena yācito atītaṁ āhari
      atīte bārāṇasiyaṁ brahmadatte rajjaṁ kārente aññatarassa
  kulassa kulaputto pitari kālakate mātudevatā hutvā vuttaniyāmeneva
  mātaraṁ paṭijaggīti sabbaṁ heṭṭhā kathitaniyāmeneva vitthāretabbaṁ.
  Ahaṁ evarūpāya kāḷakaṇṇiyā saddhiṁ vasituṁ na sakkomi etaṁ vā
  ghare vasāpehi maṁ vāti vutte pana tassā kathaṁ gahetvā mātuyeva
  me dosoti mātaraṁ āha amma tvaṁ niccaṁ imasmiṁ ghare kalahaṁ
  karosi ito nikkhamitvā aññasmiṁ yathārucite ṭhāne vasāhīti.
  Sā sādhūti rodamānā nikkhamitvā ekaṁ mittakulaṁ nissāya bhatiṁ
  katvā dukkhena jīvitaṁ kappesi. Sassuyā ghare kalahaṁ katvā
  nikkhantakāle suṇisāya gabbho patiṭṭhahi. Sā tāya kāḷakaṇṇiyā
  gehe vasamānāya gabbhampi na labhiṁ idāni me laddhoti patino
  ca paṭivissakānañca kathentī vicarati. Aparabhāge puttaṁ
  vijāyitvā piyasāmikaṁ āha tava mātari gehe vasamānāya puttaṁ
  na labhiṁ idāni me laddho iminā kāraṇena tassā kāḷakaṇṇibhāvaṁ
  jānāhīti. Itarā kira mama nikkaḍḍhitakāle puttaṁ labhīti
  sutvā cintesi addhā imasmiṁ loke dhammo matova bhavissati
  sace hi dhammo mato na bhaveyya mātaraṁ poṭhetvā nikkaḍḍhantā
  puttaṁ na labheyyuṁ sukhaṁ na jīveyyuṁ dhammassa matakabhattaṁ dassāmīti.
  Sā ekadivasaṁ tilapiṭṭhañca taṇḍulañca pacanathālikañca dabbiñca
-------------------------------------------------
[page 265]
  Ādāya āmakasusānaṁ gantvā tīhi manussasīsehi uddhanaṁ katvā
  aggiṁ jāletvā udakaṁ oruyha sīsaṁ nahātvā mukhaṁ vikkhāletvā
  uddhanaṭṭhānaṁ āgantvā kese mocetvā taṇḍule dhovituṁ ārabhi.
  Tadā bodhisatto sakko devarājā ahosi. Bodhisattā ca nāma
  appamattā honti. So tasmiṁ khaṇe lokaṁ olokento taṁ
  dukkhappattaṁ dhammo matoti saññāya dhammassa matabhattaṁ dātukāmaṁ
  disvā ajja mayhaṁ balaṁ desissāmīti brāhmaṇavesena mahāmaggaṁ
  paṭipanno viya hutvā taṁ disvā maggā okkamma tassā santike
  ṭhatvā amma susāne āhāraṁ paccantā nāma natthi tvaṁ
  iminā idha pakkena tilodakena kiṁ karissasīti kathaṁ samuṭṭhapento
  paṭhamaṁ gāthamāha
                 odātavatthā suci allakesā
                 kaccāni kiṁ kumbhimadhissayitvā
                 piṭṭhā tilā dhovasi taṇḍulānī
                 tilodano hehiti kissa hetūti.
      Tattha kaccānīti taṁ gottena ālapati. Kumbhimadhissayitvāti
  imaṁ pacanathālikaṁ manussasīsuddhanaṁ āropetvā. Hehitīti ayaṁ tilodano
  kissa hetu bhavissati kiṁ attanā bhuñjissasi udāhu aññaṁ
  kāraṇaṁ atthīti.
      Athassa sā ācikkhantī dutiyaṁ gāthamāha
-------------------------------------------------
[page 266]
                 Na kho ayaṁ brāhmaṇa bhojanatthaṁ
                 tilodano hehiti sādhupakko
                 dhammo mato tassa pahūnamajja
                 ahaṁ karissāmi susānamajjheti.
      Tattha dhammoti jeṭṭhāpacāyanadhammo ceva tividhasucaritadhammo ca.
  Tassa pahūnamajjāti tassāhaṁ dhammassa idaṁ matakabhattaṁ karissāmīti
  attho.
      Tato sakko tatiyaṁ gāthamāha
                 anuvicca kaccāni karohi kiccaṁ
                 dhammo mato ko nu tavetasaṁsi
                 sahassanetto atulānubhāvo
                 na miyyatī dhammavaro kadācīti.
      Tattha anuviccāti upaparikkhitvā jānitvā. Ko nu tavetasaṁsīti
  ko nu tava etaṁ ācikkhi. Sahassanettoti attānaṁ dhammavaraṁ
  uttamadhammaṁ katvā dassento evamāha.
      Taṁ sutvā itarā dve gāthā abhāsi
                 daḷhappamāṇaṁ mama ettha brahme
                 dhammo mato natthi mamettha kaṅkhā
                 ye ye ca dāni pāpā bhavanti
                 te te ca dāni sukhitā bhavanti.
-------------------------------------------------
[page 267]
                 Suṇisā hi mayhaṁ vajjhā ahosi
                 sā maṁ vadhitvāna vijāyi puttaṁ
                 sā dāni sabbassa kulassa issarā
                 ahaṁ vasāmi apaviṭṭhā ekikāti.
      Tattha daḷhappamāṇanti daḷhaṁ thiraṁ nissaṁsayaṁ brāhmaṇa ettha
  mama pamāṇanti vadati. Ye yeti tassa matabhāve kāraṇaṁ dassentī
  evamāha. Tattha vadhitvāti poṭhetvā nikkaḍḍhitvā. Apaviṭṭhāti
  chaḍḍetvā anāthā hutvā ekikāva vasāmi.
      Tato sakko chaṭṭhaṁ gāthamāha
                 jīvāmi vohaṁ nāhaṁ matosmi
                 taveva atthāya idhāgatosmi
                 yā taṁ vadhitvāna vijāyi puttaṁ
                 sahāva puttena karomi bhasmanti.
      Tattha voti nipātamattaṁ.
      Itarā taṁ sutvā ahaṁ kiṁ kathesiṁ mama nattu amaraṇākāraṁ
  karissāmīti sattamaṁ gāthamāha
                 evañca te ruccati devarāja
                 mameva atthāya idhāgatosi
                 ahañca putto suṇisā ca nattā
                 sammodamānā gharamāvasemāti.
         Athassā sakko aṭṭhamaṁ gāthamāha
-------------------------------------------------
[page 268]
                 Etañca te ruccati kātiyānī
                 hatāpi santā na jahāsi dhammaṁ
                 tvañca putto suṇisā ca nattā
                 sammodamānā gharamāvasethāti.
      Tattha hatāpi santāti yadi tvaṁ poṭhitāpi nikkaḍḍhitāpi samānā
  tava dārakesu mettadhammaṁ na jahāsi evaṁ sante yathā tvaṁ icchasi
  tathā hotu ahaṁ te imasmiṁ guṇe pasannoti.
      Evañca pana vatvā sakko alaṅkatapaṭiyatto attano ānubhāvena
  ākāse ṭhatvā kaccāni tvaṁ mā bhāyi putto ca te suṇisā
  ca mamānubhāvenāgantvā antarāmagge khamāpetvā ādāya
  gamissanti appamattā hohīti vatvā attano ṭhānameva gato.
  Tepi sakkānubhāvena tassā guṇaṁ anussaritvā kahaṁ no mātāti
  antogāme manusse pucchitvā susānābhimukhī gatāti sutvā amma
  ammāti susānamaggaṁ paṭipajjitvā taṁ disvāva pādesu patitvā amma
  amhākaṁ dosaṁ khamāhi noti khamāpesuṁ. Sāpi nattāraṁ gaṇhi. Iti
  te sammodamānā gehaṁ gantvā tato paṭṭhāya samaggasaṁvāsaṁ vasiṁsu.
      Ayaṁ abhisambuddhagāthā
                 sā kātiyānī suṇisāya saddhiṁ
                 sammodamānā gharamāvasittha
                 putto ca nattā ca upaṭṭhahiṁsu
                 devānamindena adhiggahītāti.
-------------------------------------------------
[page 269]
      Tattha sā kātiyānīti bhikkhave sā kaccāyanagottā. Devānamindena
  adhiggahītāti devānamindena sakkena anuggahitā hutvā tassānubhāvena
  samaggasaṁvāsaṁ vasiṁsūti.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi saccapariyosāne so upāsako sotāpattiphale patiṭṭhahi.
  Tadā mātuposako ca etarahi mātuposako bhariyāpissa tadā bhariyā
  sakko pana ahamevāti.
                   Kaccānigottajātakaṁ paṭhamaṁ.
                       Aṭṭhasaddajātakaṁ
      idaṁ pure ninnamāhūti idaṁ satthā jetavane viharanto kosalarañño
  aḍḍharattasamaye sutaṁ bhiṁsanakaṁ avinibbhogasaddaṁ ārabbha kathesi. Vatthu
  heṭṭhā catukkanipāte lohakumbhijātake kathitasadisameva.
      Idha pana satthā bhante mayhaṁ imesaṁ saddānaṁ sutattā kiṁ
  bhavissatīti vutte mā bhāyi mahārāja na te etesaṁ sutapaccayā
  koci antarāyo bhavissati na hi mahārāja evarūpaṁ bhayānakaṁ
  avinibbhogasaddaṁ tvameveko suṇi pubbepi rājāno evarūpaṁ saddaṁ
  sutvā brāhmaṇānaṁ kathaṁ gahetvā sabbacatukkayaññaṁ yajitukāmā
  paṇḍitānaṁ kathaṁ sutvā yaññaharaṇatthāya gahitasatte vissajjetvā
  nagare māghātabheriñcārāpesuṁyevāti vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
-------------------------------------------------
[page 270]
  Asītikoṭivibhave brāhmaṇakule nibbattetvā vayappatto takkasilāyaṁ
  uggahitasippo mātāpitūnaṁ accayena ratanavilokanaṁ katvā sabbaṁ
  vibhavajātaṁ dānamukhe vissajjetvā kāme pahāya himavantaṁ pavisitvā
  isipabbajjaṁ pabbajitvā jhānābhiññāyo nibbattetvā aparabhāge
  loṇambilasevanatthāya manussapathaṁ caranto bārāṇasiṁ patvā rājuyyāne
  vasi. Tadā bārāṇasīrājā sirisayane nisinno aḍḍharattikasamaye
  aṭṭha sadde assosi. Paṭhamaṁ rājanivesanasāmantā uyyāne eko
  bako saddamakāsi. Dutiyaṁ tasmiṁ sadde anupacchinneyeva hatthisālāya
  toraṇanivāsinī kākī saddamakāsi. Tatiyaṁ rājagehe kaṇṇikāya
  nivuṭṭhaghuṇapāṇako saddamakāsi. Catutthaṁ rājagehe posāvaniyakokilā
  saddamakāsi. Pañcamaṁ tattheva posāvaniyakamigo saddamakāsi.
  Chaṭṭhaṁ tattheva posāvaniyakavānaro saddamakāsi. Sattamaṁ tattheva
  posāvaniyakakinnaro saddamakāsi. Aṭṭhamaṁ tasmiṁ sadde anupacchinneyeva
  rājanivesanamatthakena uyyānaṁ gacchanto paccekabuddho ekaṁ udānaṁ
  udānento saddamakāsi. Bārāṇasīrājā ime aṭṭha sadde sutvā
  bhītatasito punadivase brāhmaṇe pucchi. Brāhmaṇā antarāyo
  te mahārāja paññāyati sabbacatukkayaññaṁ yajissāmāti vatvā
  raññā yathāruciṁ karothāti anuññātā haṭṭhapahaṭṭhā rājakulato
  nikkhamitvā yaññakammaṁ ārabhiṁsu. Atha nesaṁ jeṭṭhakayaññakāraka-
  brāhmaṇassa antevāsīmāṇavo paṇḍito byatto ācariyaṁ āha
  ācariya evarūpaṁ kakkhalaṁ pharusaṁ asātaṁ bahūnaṁ vināsakammaṁ mā karīti.
-------------------------------------------------
[page 271]
  Tāta kiṁ tvaṁ jānāsi sacepi aññaṁ kiñci na bhavissati macchamaṁsaṁ
  tāva bahuṁ khādituṁ labhissāmāti. Ācariya kucchiṁ nissāya niraya-
  nibbattanakammaṁ mā karothāti. Taṁ sutvā sesabrāhmaṇā ayaṁ amhākaṁ
  lābhantarāyaṁ karotīti tassa kujjhiṁsu. Māṇavo tesaṁ bhayena tenahi
  tumhe macchamaṁsaṁ khādanupāyaṁ karothāti nikkhamitvā bahinagare rājānaṁ
  nivāretuṁ samatthaṁ dhammikasamaṇaṁ upādhārento rājuyyānaṁ gantvā
  bodhisattaṁ disvā vanditvā bhante kiṁ tumhākaṁ sattesu anukampako
  natthi rājā bahū satte māretvā yaññaṁ yajāpesi kiṁ vo
  mahājanassa bandhanamokkhaṁ kātuṁ na vaṭṭatīti. Āma māṇavaka mayhaṁ
  ettha neva rājā amhe jānāti na mayaṁ rājānanti. Jānātha
  pana bhante rañño sutasaddānaṁ nipphattinti. Āma jānāmīti.
  Jānantā rañño kasmā na kathethāti. Māṇavaka kiṁ sakkā ahaṁ
  jānāmīti nalāṭe siṅgaṁ bandhitvā carituṁ sace idhāgantvā pucchissati
  kathessāmīti. Māṇavo vegena rājakulaṁ gantvā kiṁ tātāti vutte
  mahārāja tumhehi sutasaddānaṁ nipphattiṁ jānanako eko tāpaso
  tumhākaṁ uyyāne maṅgalasilāyaṁ nisinno sace maṁ pucchissati kathessāmīti
  vadati gantvā taṁ pucchituṁ vaṭṭatīti. Rājā vegena tattha
  gantvā tāpasaṁ vanditvā katapaṭisanthāro nisīditvā saccaṁ kira
  tumhe mayā sutasaddānaṁ nipphattiṁ jānāthāti pucchi. Āma
  mahārājāti. Tenahi kathetha taṁ meti. Mahārāja tesaṁ sutapaccayā tava
  koci antarāyo natthi purāṇuyyāne pana te eko bako atthi
-------------------------------------------------
[page 272]
  So gocaraṁ alabhanto jighacchāya pareto paṭhamaṁ saddamakāsīti tassa
  kiriyaṁ attano ñāṇena paricchinditvā paṭhamaṁ gāthamāha
           idaṁ pure ninnamāhu bahumacchaṁ mahodakaṁ
           āvāso bakarājassa pettikaṁ bhavanaṁ mama
           tyajja bhekena yāpema okaṁ na vijjahāmhaseti.
      Tattha idanti maṅgalapokkharaṇiṁ sandhāya vadati. Sā hi pubbe
  udakagumbena udake pavisante mahodakā bahumacchā idāni pana
  udakassa pacchinnattā na mahodakā jātā. Tyajja bhekenāti te
  mayaṁ ajja macche alabhantā maṇḍūkamattena yāpema. Okanti
  evaṁ jighacchāya pīḷitāpi vasanaṭṭhānaṁ na jahāma.
      Iti mahārāja so bako jighacchāya pīḷito saddamakāsi.
  Sacepi taṁ jighacchāto mocetukāmo taṁ uyyānaṁ sodhāpetvā pokkharaṇiṁ
  udakassa pūrehīti. Rājā tathā kātuṁ ekaṁ amaccaṁ āṇāpesi.
  Hatthisālatoraṇe pana te mahārāja ekā kākī vasamānā attano
  puttasokena dutiyaṁ saddamakāsi tatopi te bhayaṁ natthīti vatvā
  dutiyaṁ gāthamāha
          ko dutiyaṁ asīliyassa bandhurassa akkhi bhecchati
          ko me putte kulāvakaṁ mañca sotthiṁ karissatīti
  vatvā ca pana ko nāma te mahārāja hatthisālāya hatthimeṇḍoti
  pucchi. Bandhuro nāma bhanteti. Ekakkhikāṇo so mahārājāti.
  Āma bhanteti. Mahārāja hatthisālāya te dvāratoraṇe ekā
-------------------------------------------------
[page 273]
  Kākī kulāvakaṁ katvā aṇḍakāni nikkhipi tāni pariṇatāni kākapotakā
  nikkhantā hatthimeṇḍo hatthiṁ āruyha sālato nikkhamanto ca
  pavisanto ca aṅkusakena kākimpi puttakepissā paharati kulāvakampi
  viddhaṁseti sā tena dukkhena pīḷitā tassa akkhibhedaṁ āyācantī
  evamāha sace te kākiyā mettacittaṁ atthi etaṁ bandhuraṁ
  pakkosāpetvā kulāvakaviddhaṁsanato vārehīti. Rājā taṁ
  pakkosāpetvā paribhāsetvā hāretvā aññassa taṁ hatthiṁ adāsi.
  Pāsādakaṇṇikāya pana te mahārāja eko ghuṇapāṇako vasati
  so tattha phegguṁ khāditvā tasmiṁ khīṇe sāraṁ khādituṁ nāsakkhi so
  bhakkhaṁ alabhitvā nikkhamituṁ asakkonto paridevamāno tatiyaṁ saddamakāsi
  tatopi te bhayaṁ natthīti vatvā tassa kiriyaṁ attano ñāṇena
  paricchinditvā tatiyaṁ gāthamāha
          sabbā parikkhatā pheggu yāva tassā gatī ahu
          khīṇabhakkho mahārāja sāre na ramatī ghuṇoti.
      Tattha yāva tassā gatī ahūti yāvatā tassā phegguyā
  nipphatti ahu ahosi sā sabbā khāditā. Na ramatīti mahārāja
  so pāṇako tato nikkhamitvā gamanaṭṭhānampi apassanto paridevati
  nīharāpehi nanti āha.
      Rājā ekaṁ purisaṁ āṇāpetvā upāyena nīharāpesi.
  Nivesane pana te mahārāja ekā posāvaniyakā kokilā atthīti.
-------------------------------------------------
[page 274]
  Atthi bhanteti. Mahārāja sā attanā nivutthapubbaṁ vanasaṇḍaṁ
  saritvā ukkaṇṭhitvā kadā nu kho imamhā pañjarā muñcitvā
  ramaṇīyaṁ vanasaṇḍaṁ gacchissāmīti catutthaṁ saddamakāsi tatopi te
  bhayaṁ natthīti vatvā catutthaṁ gāthamāha
        sā nūnāhaṁ ito gantvā rañño muttā nivesanā
        attānaṁ ramayissāmi dumasākhāniketinīti.
      Tattha dumasākhāniketinīti pupphitāsu rukkhasākhāsu kataniketā
  hutvā.
      Evañca pana vatvā ukkaṇṭhitā mahārāja sā kokilā
  vissajjehi nanti āha. Rājā tathā kāresi. Nivesane pana
  te mahārāja eko posāvaniyakamigo atthīti. Atthi bhanteti.
  Mahārāja so eko yūthapati attano migiṁ anussaritvā kilesavasena
  ukkaṇṭhito pañcamaṁ saddamakāsi tatopi te bhayaṁ natthīti vatvā
  pañcamaṁ gāthamāha
        so nūnāhaṁ ito gantvā rañño mutto nivesanā
        aggodakāni pivissāmi yūthassa purato vajanti.
      Tattha aggodakānīti aggaudakāni aññehi migehi paṭhamataraṁ
  apītāni anucchiṭṭhodakāni yūthassa purato gacchanto kadā nu kho
  bhavissāmīti.
      Mahāsatto tampi migaṁ vissajjāpetvā nivesane pana te
  mahārāja posāvaniyako makkaṭo atthīti āma bhanteti vutte
-------------------------------------------------
[page 275]
  So hi mahārāja himavantappadese yūthamakkaṭīhi saddhiṁ kāmagiddho
  hutvā vicaranto bharatena nāma luddhena idhānīto idāni ukkaṇṭhitvā
  tattheva gantukāmo chaṭṭhaṁ saddamakāsi tatopi te bhayaṁ natthīti
  vatvā chaṭṭhaṁ gāthamāha
        gammaṁ kāmehi sammattaṁ rattaṁ kāmesu mucchitaṁ
        ānayi bharato luddho bāhiko bhaddamatthu teti.
      Tattha bāhikoti bāhikaraṭṭhavāsī. Bhaddamatthu teti imamatthaṁ
  so bānaro āha tuyhaṁ pana bhaddamatthu vissajjehi manti.
      Mahāsatto taṁ bānaraṁ vissajjāpetvā nivesane pana te
  mahārāja posāvanikakinnaro atthīti pucchitvā atthīti vutte
  so mahārāja attano kinnariyā kataguṇaṁ anussaritvā kilesāturo
  sattamaṁ saddamakāsi so hi tāya saddhiṁ ekadivasaṁ tuṅgapabbatasikharaṁ
  āruhi te tattha vaṇṇagandharasasampannāni nānāpupphāni ocinantā
  pilandhantā suriyaṁ atthaṅgamentaṁ na sallakkhesuṁ atthaṅgate suriye
  otarantānaṁ andhakāro ahosi tattha naṁ kinnarī sāmi andhakāro
  vattati apakkhalanto appamādena otarāhīti vatvā hatthe gahetvā
  otāresi so tāya taṁ vacanaṁ anussaritvā saddamakāsi tatopi
  te natthi bhayanti taṁ kāraṇaṁ attano ñāṇena paricchinditvā
  pākaṭaṁ karonto sattamaṁ gāthamāha
         andhakāratimissāya tuṅge upari pabbate
         sā maṁ saṇhena mudunā mā pādaṁ khaṇiyasminīti.
-------------------------------------------------
[page 276]
      Tattha andhakāratimissāyāti andhabhāvakārake tame. Tuṅgeti
  tikhiṇe. Saṇhena mudunāti maṭṭhena mudukena vacanena. Mā pādaṁ
  khaṇiyasminīti yakāro byañjanasandhivasena gahito. Idaṁ vuttaṁ hoti
  sā maṁ kinnarī saṇhena mudunā vacanena sāmi appamatto hohi
  mā pādaṁ khaṇi asmini yathā te upakkhalitvā pādo pāsāṇasmiṁ
  na khaññati tathā otarāhīti vatvā hatthena gahetvā otāresīti.
      Iti mahāsatto kinnarena katasaddakāraṇaṁ kathetvā taṁ vissajjetvā
  mahārāja aṭṭhamo udānasaddo ahosi nandamūlakapabbhārasmiṁ hi
  eko paccekabuddho attano āyusaṅkhāraparikkhayaṁ ñatvā manussapathaṁ
  gantvā bārāṇasīrañño uyyāne parinibbāyissāmi tassa me
  manussā sarīranikkhepaṁ katvā sādhukīḷaṁ kīḷitvā dhātupūjaṁ katvā
  saggapadaṁ pūressantīti iddhānubhāvena ākāsena āgacchanto tava
  pāsādamatthakaṁ pattakāle khandhabhāraṁ otāretvā nibbānapuranivesanadīpanaṁ
  udānaṁ udānesīti paccekabuddhavuttagāthamāha
                 asaṁsayaṁ jātikhayantadassī
                 na gabbhaseyyaṁ punarāvaṭissaṁ
                 ayamantimā pacchimā gabbhaseyyā
                 khīṇo me saṁsāro punabbhavāyāti.
      Tassattho jātikhayanasaṅkhātassa nibbānassa diṭṭhattā jātikhayantadassī
  ahaṁ asaṁsayaṁ puna gabbhaseyyaṁ na āvaṭṭissaṁ ayaṁ hi me antimā
  jāti pacchimā gabbhaseyyā khīṇo me punabbhavāya
-------------------------------------------------
[page 277]
  Khandhapaṭipāṭisaṅkhāto saṁsāroti.
      Idañca pana so udānavasena vatvā imaṁ uyyānaṁ āgamma
  ekassa supupphitassa sālassa mūle parinibbuto ehi mahārāja
  sarīrakiccamassa karohīti. Mahāsatto rājānaṁ gahetvā paccekabuddhassa
  parinibbutaṭṭhānaṁ gantvā taṁ sarīraṁ dassesi. Rājā tassa sarīraṁ
  disvā saddhiṁ balanikāyehi gandhamālādīhi pūjetvā bodhisattassa
  vacanaṁ nissāya yaññaṁ hāretvā sabbasattānaṁ jīvitadānaṁ datvā
  nagare māghātabheriñcārāpetvā sattāhaṁ sādhukīḷaṁ kāretvā sabbagandha-
  cittake mahantena sakkārena paccekabuddhassa sarīraṁ jhāpetvā
  cātummahāpathe thūpaṁ kāresi. Bodhisattopi rañño dhammaṁ desetvā
  appamatto hohīti ovaditvā himavantameva pavisitvā brahmavihāresu
  kammaṁ katvā aparihīnajjhāno brahmalokaparāyano ahosi.
      Satthā imaṁ dhammadesanaṁ āharitvā mahārāja tassa saddassa
  sutakāraṇā tava koci antarāyo natthīti yaññaṁ harāpetvā mahājanassa
  jīvitaṁ dehīti jīvitadānaṁ dāpetvā nagare dhammabheriñcārāpetvā dhammaṁ
  desetvā jātakaṁ samodhānesi tadā rājā ānando ahosi
  māṇavo sārīputto tāpaso ahamevāti.
                   Aṭṭhasaddajātakaṁ dutiyaṁ.
-------------------------------------------------
[page 278]
                        Sulasājātakaṁ
      idaṁ suvaṇṇakāyūranti idaṁ satthā jetavane viharanto ekaṁ
  anāthapiṇḍikassa dāsiṁ ārabbha kathesi.
      Sā kira ekasmiṁ ussavadivase dāsīgaṇena saddhiṁ uyyānaṁ
  gacchantī attano sāminiṁ puññalakkhaṇadeviṁ ābharaṇaṁ yāci. Sā
  tassā satasahassamūlaṁ attano ābharaṇaṁ adāsi. Sā taṁ pilandhitvā
  dāsīgaṇena saddhiṁ uyyānaṁ pāvisi. Atheko coro tassā ābharaṇe
  lobhaṁ uppādetvā imaṁ māretvā ābharaṇaṁ harissāmīti tāya saddhiṁ
  sallapanto uyyānaṁ gantvā tassā macchamaṁsasurādīni adāsi.
  Sā kilesavasena deti maññeti gahetvā uyyānakīḷaṁ kīḷitvā
  vissamanatthāya sāyaṇhasamaye nipanne dāsīgaṇe uṭṭhāya tassa santikaṁ
  agamāsi. So bhadde imaṁ ṭhānaṁ appaṭicchannaṁ thokaṁ purato
  gacchāmāti āha. Taṁ sutvā itarā imasmiṁ ṭhāne sakkā
  rahassakammaṁ kātuṁ ayaṁ pana nissaṁsayaṁ mamaṁ māretvā pilandhanabhaṇḍaṁ
  haritukāmo bhavissati hotu sikkhāpessāmi nanti cintetvā sāmi
  surāmadena me sukkhaṁ sarīraṁ pānīyaṁ maṁ tāva pāyehīti ekaṁ kūpaṁ
  netvā ito me pānīyaṁ osiñcāti rajjuñca ghaṭañca dasseti.
  Coro rajjuṁ kūpe otāresi. Atha naṁ onamitvā udakaṁ osiñcantaṁ
  mahābalā dāsī ubhohi hatthehi ānisadaṁ paharitvā kūpe khipitvā
-------------------------------------------------
[page 279]
  Na tvaṁ ettakena marissasīti ekaṁ mahantaṁ iṭṭhakaṁ matthake āsumbhi. So
  tattheva jīvitakkhayaṁ patto. Sāpi nagaraṁ pavisitvā sāminiyā ābharaṇaṁ
  dadamānā sāmi ajja imaṁ ābharaṇaṁ nissāya matāti sabbaṁ taṁ
  pavattiṁ ārocesi. Sāpi anāthapiṇḍikassa ārocesi. Anāthapiṇḍiko
  tathāgatassa ārocesi. Satthā na kho gahapati idāneva sā dāsī
  ṭhānuppattikapaññāya samannāgatā pubbepi samannāgatāva na ca
  idāneva tāya so mārito pubbepi naṁ māresiyevāti vatvā tena
  yācito atītaṁ āhari
      atīte bārāṇasiyaṁ brahmadatte rajjaṁ kārente sulasā nāma
  nagarasobhinī pañcasatavaṇṇadāsīparivārā ahosi sahassena saddhiṁ
  gacchati. Tasmiṁyeva nagare sattuko nāma coro ahosi nāgabalo
  rattibhāge issaragharāni pavisitvā yathāruciṁ vilumpati. Nāgarā
  sannipatitvā rañño upakkosiṁsu. Rājā nagaraguttikaṁ āṇāpetvā
  tattha tattha gumbaṁ ṭhapāpetvā coraṁ gaṇhāpetvā sīsamassa chindathāti
  āha. Taṁ pacchābāhuṁ bandhitvā catukke catukke kasāhi tāḷentā
  āghātanaṁ nenti. Coro kira gahitoti sakalanagaraṁ saṅkhubhi. Tadā
  sulasā vātapāne ṭhatvā antaravīthiṁ olokentī taṁ disvā paṭibaddhacittā
  hutvā sace imaṁ coroti gahitapurisaṁ mocetuṁ sakkhissāmi idaṁ
  kiliṭṭhakammaṁ akatvā imināva saddhiṁ saṁvāsaṁ kappessāmīti cintetvā
  heṭṭhā kaṇṇaverajātake vuttanayeneva nagaraguttikassa sahassaṁ pesetvā
  taṁ mocetvā tena saddhiṁ sammodamānā samaggasaṁvāsaṁ vasi. Coro
-------------------------------------------------
[page 280]
  Tiṇṇaṁ catunnaṁ māsānaṁ accayena cintesi ahaṁ imasmiṁ ṭhāne
  vasituṁ na sakkhissāmi tucchahatthena gantumpi na sakkā sulasāya
  pilandhanabhaṇḍaṁ satasahassaṁ agghati sulasaṁ māretvā idaṁ gaṇhissāmīti.
  Atha naṁ ekadivasaṁ āha bhadde ahaṁ tadā rājapurisehi nīyamāno
  asukapabbatamatthake rukkhadevatāya balikammaṁ paṭissuṇiṁ sā maṁ balikammaṁ
  alabhamānā hiṁsāpeti balikammaṁ karomāti. Sādhu sāmi sajjetvā
  pesehīti. Bhadde pesetuṁ na vaṭṭati mayaṁ ubhopi sabbābharaṇapaṭi-
  maṇḍitā mahantena parivārena gantvā dassāmāti. Sādhu sāmi tathā
  karomāti. Atha naṁ tathā kāretvā pabbatapādaṁ gatakāle āha
  bhadde mahājanaṁ disvā devatā balikammaṁ na sampaṭicchissati mayaṁ
  ubhova abhirūhitvā demāti. So tāya sādhūti sampaṭicchito taṁ
  balipāṭiṁ ukkhipāpetvā sayaṁ sannaddhapañcāvudho hutvā pabbatamatthakaṁ
  abhirūhitvā ekasataporisaṁ papātaṁ nissāya jātarukkhamūle balibhājanaṁ
  ṭhapāpetvā bhadde nāhaṁ balikammatthāya āgato taṁ pana māretvā
  pilandhanante gahetvā gamissāmīti āgatomhi tava pilandhanaṁ
  omuñcitvā uttarasāṭakena bhaṇḍikaṁ karohīti āha. Sāmi maṁ kasmā
  māresīti. Dhanakāraṇāti. Sāmi mayā kataguṇaṁ anussara ahaṁ
  taṁ bandhitvā nīyamānaṁ seṭṭhiputtena parivattitvā bahudhanaṁ datvā
  jīvitaṁ labhāpesiṁ devasikaṁ sahassaṁ labhamānāpī aññaṁ purisaṁ na
  olokemi evaṁ hi tava upakārikā mā maṁ mārehi bahuñca
  te dhanaṁ dassāmi dāsī ca bhavissāmīti taṁ yācantī paṭhamaṁ gāthamāha
-------------------------------------------------
[page 281]
         Idaṁ suvaṇṇakāyūraṁ muttā veḍuriyā bahū
         sabbaṁ sahassaṁ bhaddante mañca dāsīti sāvayāti.
      Tattha kāyūranti gīvāyaṁ pīlandhanapasādhanaṁ kāyūraṁ. Sāvayāti
  mahājanamajjhe sāvetvā dāsiṁ katvā gaṇhāhi.
      Tato sattukena
         oropayassu kalyāṇi mā bahuṁ paridevasi
         nevāhaṁ abhijānāmi āgantvā dhanamābhatanti
  attano ajjhāsayānurūpaṁ dutiyagāthāya vuttāya sulasā ṭhānuppattikāraṇaṁ
  paṭilabhitvā ayaṁ coro mayhaṁ jīvitaṁ na dassati upāyena naṁ paṭhamataraṁ
  papāte pātetvā jīvitabhkhayaṁ pāpessāmīti cintetvā gāthadvayamāha
         yato sarāmi attānaṁ yato pattosmi viññutaṁ
         na vāhaṁ abhijānāmi aññaṁ piyataraṁ tayā.
         Ehi taṁ upaguyhissaṁ karissaṁ taṁ padakkhiṇaṁ
         na hi dāni puna atthi mama tuytañca saṅgamoti.
      Sattuko tassā adhippāyaṁ ajānanto sādhu bhadde ehi
  upaguyhassu manti āha. Sulasā taṁ tikkhattuṁ padakkhiṇaṁ katvā
  upaguyhitvā idāni taṁ sāmi catūsu passesu vandissāmīti vatvā
  pādapiṭṭhiyaṁ sīsaṁ ṭhapetvā vāmapasse vanditvā dakkhiṇapassepi
  pacchimapassaṁ gantvā vandamānā viya hutvā nāgabalā gaṇikā coraṁ
-------------------------------------------------
[page 282]
  Dvīsu pacchābāhāsu gahetvā heṭṭhāsīsaṁ katvā sataporise narake
  pakkhipi. So tattheva cuṇṇavicuṇṇaṁ hutvā mari. Taṁ kiriyaṁ
  disvā pabbatamatthake nibbattadevatā imā gāthā abhāsi
         na hi sabbesu ṭhānesu puriso hoti paṇḍito
         itthīpi paṇḍitā hoti tattha tattha vicakkhaṇā.
         Na hi sabbesu ṭhānesu puriso hoti paṇḍito
         itthīpi paṇḍitā hoti lahumatthaṁ vicintikā.
         Lahuñca vata sā khippaṁ nikaṭṭhe samacetayi
         migaṁ puṇṇāyataneva sulasā sattukaṁ vadhi.
         Yodha uppatitaṁ atthaṁ na khippamanubujjhati
         so haññate mandamatī corova girigabbhare.
         Yodha uppatitaṁ atthaṁ khippameva nibodhati
         muccate sattusambādhā sulasā sattukāmivāti.
      Tattha paṇḍitā hotīti itthīpi paṇḍitā tattha tattha vicakkhaṇā
  hoti. Athavā itthīpi paṇḍitā ceva tattha tattha vicakkhaṇā ca
  hoti. Lahumatthaṁ vicintikāti lahukhippaṁ atthaṁ vicintikā. Lahuñca
  vatāti adandhañca vata. Khippañacāti acirena ca. Nikaṭṭhe
  samacetayīti santike ṭhitāva tassa māraṇupāyaṁ cintesi. Puṇṇāyatanevāti
  pūritadhanusmiṁ. Idaṁ vuttaṁ hoti yathā cheko migaluddhako
  ākiṇṇapuṇṇe dhanusmiṁ khippaṁ migaṁ vadhati evaṁ sulasā sattukaṁ
  vadhīti. Yodhāti yo imasmiṁ sattaloke. Nibbodhatīti jānāti.
-------------------------------------------------
[page 283]
  Sattukāmivāti sattukā iva yathā sulasā muttā evaṁ muccatīti
  attho.
      Iti sulasā coraṁ vadhitvā pabbatā oruyha attano parijanassa
  santikaṁ gantvā ayyaputto kahanti puṭṭhā mā taṁ pucchitthāti
  vatvā rathaṁ abhirūhitvā nagarameva pāvisi.
      Satthā imaṁ dhammadesanaṁ āharitvā jātakaṁ samodhānesi tadā
  te ubho imeyeva ahesuṁ devatā pana ahamevāti.
                     Sulasājātakaṁ tatiyaṁ.
                        Sumaṅgalajātakaṁ
      bhusamhi kuddhoti idaṁ satthā jetavane viharanto rājovādasuttaṁ
  ārabbha kathesi. Tadā pana satthā kosalaraññā yācito atītaṁ āhari
      atīte bārāṇasiyaṁ brahmadatto rajjaṁ kārento mahādānaṁ
  pavattesi. Tassa sumaṅgalo nāma uyyānapālo ahosi. Atheko
  paccekabuddho nandamūlakapabbhārā nikkhamitvā cārikañcaramāno bārāṇasiṁ
  patvā uyyāne vasitvā punadivase nagaraṁ piṇḍāya pāvisi.
  Tamenaṁ rājā disvā pasannacitto vanditvā pāsādaṁ āropetvā
  rājāsane nisīdāpetvā nānaggarasehi khādanīyabhojanīyehi parivisitvā
  anumodanaṁ sutvā pasannacitto attano uyyāne vasanatthāya paṭiññaṁ
  gahetvā uyyānaṁ pesetvā sayampi bhuttapātarāso gantvā rattiṭṭhāna-
  divāṭṭhānādīni saṁvidahitvā sumaṅgalaṁ nāma uyyānapālaṁ veyyāvaccakaraṁ
-------------------------------------------------
[page 284]
  Datvā nagaraṁ pāvisi. Paccekabuddho tato paṭṭhāya nivaddhaṁ rājagehe
  bhuñjanto tattha ciraṁ vasi. Sumaṅgalopi naṁ sakkaccaṁ upaṭaṭhahi.
  Athekadivasaṁ paccekabuddho sumaṅgalaṁ āmantetvā ahaṁ
  katipāhaṁ asukagāmaṁ nāma nissāya vasitvā āgamissāmi rañño
  āroceyyāsīti vatvā pakkāmi. Sumaṅgalopi rañño ārocesi.
  Paccekabuddho katipāhaṁ tattha vasitvā sāyaṁ suriye atthaṅgate taṁ
  uyyānaṁ paccāgami. Sumaṅgalo tassa āgamanabhāvaṁ ajānanto
  attano gehaṁ agamāsi. Paccekabuddhopi pattacīvaraṁ paṭisāmetvā
  thokaṁ caṅkamitvā pāsāṇaphalake nisīdi. Taṁ divasaṁ pana uyyānapālassa
  gharaṁ pāhunakā āgamiṁsu. Tesaṁ sūpabyañjanatthāya uyyāne abhayaladdhaṁ
  migaṁ māressāmīti dhanuṁ ādāya uyyānaṁ gantvā migaṁ upadhārento
  paccekabuddhaṁ disvā mahāmigo bhavissatīti saññāya saraṁ sannahitvā
  vijjhi. Paccekabuddho sīsaṁ vivaritvā sumaṅgalāti āha. So
  bhayappatto hutvā bhante ahaṁ tumhākaṁ āgatabhāvaṁ ajānanto migoti
  saññāya vijjhiṁ khamatha meti vatvā hotu idāni kiṁ karissasi
  ehi saraṁ luñcitvā gaṇhāti vutte vanditvā saraṁ luñci.
  Mahatī vedanā uppajji. Paccekabuddho tattheva parinibbāyi.
  Uyyānapālo sace rājā jānissati na me jīvitaṁ dassatīti
  puttadāraṁ gahetvā palāyi. Tāvadeva paccekabuddho parinibbutoti
  devatānubhāvena sakalanagaraṁ ekakolāhalaṁ jātaṁ. Punadivase manussā
  uyyānaṁ gantvā paccekabuddhaṁ disvā uyyānapālo paccekabuddhaṁ
-------------------------------------------------
[page 285]
  Māretvā palātoti rañño kathayiṁsu. Rājā mahantena parivārena
  gantvā sattāhaṁ sarīrapūjaṁ katvā mahantena sakkārena jhāpetvā
  dhātuyo ādāya cetiyaṁ katvā taṁ pūjento dhammena rajjaṁ kāresi.
  Sumaṅgalopi ekasaṁvaccharaṁ vītināmetvā rañño cittaṁ jānissāmīti
  āgantvā ekaṁ amaccaṁ passitvā mayi rañño cittaṁ jānāhīti
  āha. So rañño santike tassa guṇaṁ kathesi. Rājā asuṇanto
  viya ahosi. Atha amacco puna kiñci akathetvā rañño anattamanabhāvaṁ
  sumaṅgalassa kathesi. So dutiyasaṁvaccharepi āgantvā tatheva rājā
  tuṇhī ahosi. Tatiyasaṁvacchare gantvā puttadāraṁ gahetvāva
  āgañchi. Amacco rañño mudubhāvaṁ ñatvā taṁ rājadvāre
  ṭhapetvā tassa āgatabhāvaṁ rañño kathesi. Rājā taṁ pakkosāpetvā
  paṭisanthāraṁ katvā sumaṅgala kasmā tayā mama puññakkhetto
  paccekabuddho māritoti pucchi. So nāhaṁ deva paccekabuddhaṁ māremi
  api ca kho iminā nāma kāraṇena idaṁ nāma akāsinti taṁ pavattiṁ
  ācikkhi. Atha naṁ rājā tenahi mā bhāyīti samassāsetvā
  puna uyyānapālameva akāsi. Atha naṁ so amacco pucchi deva
  kasmā tumhe dve vāre sumaṅgalassa guṇaṁ sutvāpi kiñci akathayitvā
  kasmā pana tatiyavāre sutvā taṁ pakkositvā anukampitthāti.
  Rājā tāta raññā nāma kuddhena sahasā kiñci kātuṁ na vaṭṭati
  tenāhaṁ pubbe tuṇhī hutvā tatiyavāre sumaṅgale mama cittassa
  mudubhāvaṁ ñatvā taṁ pakkosāpesinti rājavattaṁ kathento imā
-------------------------------------------------
[page 286]
  Gāthā āha
                 bhusamhi kuddhoti apekkhiyāna
                 na tāva daṇḍaṁ panayeyya issaro
                 aṭṭhānaso appaṭirūpamattano
                 parassa dukkhāni bhusaṁ udīriye.
                 Yato pajāneyya pasādamattano
                 atthaṁ niyuñjeyya parassa dukkaṭaṁ
                 tadāyamatthoti sayaṁ apekkhiya
                 athassa daṇḍaṁ sadisaṁ nivesaye.
                 Na cāpi jhāpeti paraṁ na attanaṁ
                 amucchito yo nayate nayānayaṁ
                 yo daṇḍadharo bhavatīdha issaro
                 sa vaṇṇagutto siriyā na dhaṁsati.
                 Ye khattiyāse anisammakārino
                 panenti daṇḍaṁ sahasā amucchitā
                 avaṇṇasaṁyuttāva jahanti jīvitaṁ
                 itopi cutāpi payanti duggatiṁ.
                 Dhamme ca ye ariyappavedite ratā
                 anuttarā te vacasā manasā kammunā ca
                 te santisoraccasamādhisaṇṭhitā
                 vajanti lokaṁ dubhayaṁ tathāvidhā.
-------------------------------------------------
[page 287]
                 Rājāhamasmi narapamudānamissaro
                 sacepi kujjhāmi ṭhapemi attanaṁ
                 nisedhayanto janataṁ tathāvidhaṁ
                 panemi daṇḍaṁ anukampi yonisoti.
      Tattha apekkhiyānāti apekkhitvā jānitvā. Idaṁ vuttaṁ hoti
  tāta paṭhavissaro rājā nāma ahaṁ bhusaṁ kuddho balavakodhābhibhūtoti
  ñatvā aṭṭhavatthukādibhedaṁ daṇḍaṁ parassa na paneyya na pavatteyya
  kiṁkāraṇā kuddho hi aṭṭhavatthukaṁ soḷasavatthukaṁ katvā aṭṭhānena
  akāraṇena attano rājabhāvassa ananurūpaṁ imaṁ ettakaṁ nāma
  āharāpetha idaṁ vāssa karothāti parassa bhusaṁ dukkhāni
  balavadukkhāni udīreyya. Yatoti yadā. Idaṁ vuttaṁ hoti yadā
  pana rājā parasmiṁ uppannaṁ attano pasādaṁ jāneyya atha parassa
  dukkaṭaṁ atthaṁ niyuñjeyya upaparikkheyya tadā evaṁ niyuñjanto
  ayaṁ nāmettha attho ayameva tassa dosoti sayaṁ attapaccakkhaṁ
  katvā athassa aparādhakārakassa aṭṭhavatthukahetu aṭṭheva soḷasa-
  vatthukahetu soḷaseva kahāpaṇe gaṇhanto daṇḍaṁ sadisaṁ katadosānurūpaṁ
  nivesaye ṭhapeyya pavatteyyāti. Amucchitoti chandādivasena
  agatikilesehi amucchito anabhibhūto hutvā yo nayānayaṁ nayati
  upaparikkhati so neva paraṁ jhāpeti na attānaṁ. Chandādivasena
  hi ahetukaṁ daṇḍaṁ pavattento parampi tena daṇḍena jhāpeti
  ḍahati pīḷeti attānampi tatonidānena pāpena ayaṁ panevaṁ
-------------------------------------------------
[page 288]
  Paraṁ jhāpeti attānaṁ. Yo daṇḍadharo bhavatīdha issaroti yo
  idha paṭhavissaro jāto idha sattaloke dosānucchavikaṁ daṇḍaṁ
  pavattento daṇḍadharo hoti. Sa vaṇṇaguttoti guṇavaṇṇena
  ceva yasavaṇṇena ca gutto rakkhito siriyā na dhaṁsati na
  parihāyati. Avaṇṇasaṁyuttāva jahantīti adhammikā lolarājāno
  avaṇṇena yuttā hutvā jīvitaṁ jahanti. Dhamme ca ye
  ariyappavediteti ye rājāno ācārāriyehi dhammikarājūhi pavedite
  dasavidhe rājadhamme ratā. Anuttarā teti te vacasā manasā kammunā
  ca tīhipi etehi anuttarā jeṭṭhakā. Te santisoraccasamādhisaṇṭhitāti
  te agatipahānena kilesasantiyañca susīlayasaṅkhāte soracce ca
  ekaggatāsamādhimhi ca saṇṭhitā patiṭṭhitā dhammikarājāno. Vajanti
  lokaṁ dubhayanti dhammena rajjaṁ kāretvā manussalokato devalokaṁ
  devalokato manussalokanti ubhayalokameva vajanti nirayādīsu na
  nibbattanti. Narapamudānanti narānañca pamudānañca. Ṭhapemi
  attānanti kuddhopi kodhavasena agantvā attānaṁ porāṇakarājūhi
  ṭhapitanayasmiṁyeva ṭhapemi vinicchayadhammaṁ na bhindāmi.
      Evaṁ chahi gāthāhi raññā attano guṇe kathite sabbāpi
  rājaparisā tuṭṭhā ayaṁ sīlācāraguṇasampatti amhākaññeva anurūpāti
  rañño guṇaṁ kathayiṁsu. Sumaṅgalo pana parisāya kathitāvasāne uṭṭhāya
  rājānaṁ vanditvā añjaliṁ paggayha rañño thutiṁ karonto tisso
  gāthā abhāsi
-------------------------------------------------
[page 289]
                 Sirī ca lakkhī ca taveva khattiya
                 janādhipa mā vijahi kudācanaṁ
                 akkodhano niccapasannacitto
                 anīgho tuvaṁ vassasatāni pālaya.
                 Guṇehi etehi upeta khattiya
                 ṭhitamariyavattī suvaco akodhano
                 sukhī anuppīḷa pasāsa medaniṁ
                 itopi cutopi ca yāhi suggatiṁ.
                 Evaṁ sunītena subhāsitena
                 dhammena ñāyena upāyaso nayaṁ
                 nibbāpaye saṅkhubhitaṁ mahājanaṁ
                 mahāva megho salilena medaninti.
      Tattha sirī ca lakkhī cāti parivārasampatti ca paññā ca.
  Anīghoti niddukkho hutvā. Upeta khattiyāti upeto khattiya.
  Ayameva vā pāṭho. Ṭhitamariyavattīti ṭhitāriyavatti nāma dasa-
  rājadhammasaṅkhātaporāṇakarājavatti tattha patiṭṭhitattā ṭhitarājadhammo
  hutvāti attho. Anuppīḷa pasāsa medaninti anuppīḷaṁ pasāsa
  medaniñca. Ayameva vā pāṭho. Sunītenāti sunayena sukāraṇena.
  Dhammenāti dasakusalakammapathadhammena. Ñāyenāti purimapadassevetaṁ
  vevacanaṁ. Upāyasoti upāyakosallena. Nayanti nayanto rajjaṁ
  anusāsanto dhammikarājā. Nibbāpayeti imāya paṭipattiyā
-------------------------------------------------
[page 290]
  Kāyikacetasikadarathaṁ apanento kāyikacetasikadukkhasaṅkhubhitampi mahājanaṁ mahāmegho
  salilena medaniṁ viya nibbāpeyya tvampi tatheva nibbāpehīti dīpento
  evamāha.
      Satthā kosalarañño ovādavasena imaṁ dhammadesanaṁ āharitvā
  jātakaṁ samodhānesi tadā paccekabuddho parinibbuto sumaṅgalo
  ānando ahosi rājā pana ahamevāti.
                    Sumaṅgalajātakaṁ catutthaṁ.
                       Gaṅgamālajātakaṁ
      aṅgārajātāti idaṁ satthā jetavane viharanto uposathakammaṁ
  ārabbha kathesi.
      Ekadivasaṁ hi satthā uposathike āmantetvā upāsakā sādhurūpaṁ vo
  kataṁ uposathaṁ upavasantehi dānaṁ dātabbaṁ sīlaṁ rakkhitabbaṁ kodho na
  kātabbo mettā bhāvetabbā uposathavāso vasitabbo porāṇaka-
  paṇḍitā hi ekaṁ upaḍḍhuposathakammaṁ nissāya mahāyasaṁ labhiṁsūti vatvā
  tehi yācito atītaṁ āhari
      atīte bārāṇasiyaṁ brahmadatte rajjaṁ kārente tasmiṁ nagare
  suciparivāro seṭṭhī ahosi asītikoṭivibhavo dānādipuññābhirato.
  Tassa puttadāropi parijanopi antamaso tasmiṁ ghare vacchapālakāpi
  sabbe māsassa cha divase uposathaṁ upavasanti. Tadā bodhisatto
  ekasmiṁ daliddakule nibbattitvā bhatiṁ katvā jīvitaṁ kappento kicchena
-------------------------------------------------
[page 291]
  Jīvati. So bhatiṁ karissāmīti tassa gehaṁ gantvā vanditvā ekamantaṁ
  ṭhito kiṁ āgatosīti vutte tumhākaṁ ghare bhatiyā kammakaraṇatthanti
  āha. Seṭṭhī aññesaṁ bhatikānaṁ āgatadivaseyeva imasmiṁ gehe
  kammaṁ karontā sīlaṁ rakkhanti sīlaṁ rakkhituṁ sakkontā kammaṁ
  karothāti vadati. Bodhisattassa pana sīlarakkhanaṁ nācikkhi. Sādhu
  tāta attano bhatiṁ janetvā kammaṁ karohīti āha. So tato
  paṭṭhāya suvaco hutvā uraṁ datvā attano kilamathaṁ agaṇetvā
  tassa sabbakiccāni karoti. Pātova kammantaṁ gantvā sāyaṁ
  āgacchati. Athekadivasaṁ nagare chaṇaṁ ghosesuṁ. Mahāseṭṭhī dāsiṁ
  āmantetvā ajjuposathadivaso gehe kammakarānaṁ pātova bhattaṁ
  pacitvā dehi kālasseva bhuñjitvā uposathikā bhavissantīti
  āha. Bodhisatto kālasseva vuṭṭhāya kammantaṁ agamāsi. Ajja
  uposathiko bhaveyyāsīti tassa koci nārocesi. Sesakammakarā
  pātova bhuñjitvā uposathikā ahesuṁ. Seṭṭhīpi saputtadāraparijano
  uposathaṁ adhiṭṭhahi. Sabbepi uposathikā attano vasanaṭṭhānaṁ
  gantvā sīlaṁ āvajjentā nisīdiṁsu. Bodhisatto sakaladivasaṁ kammaṁ
  katvā suriyatthaṅgamanavelāya āgato. Athassa bhattakārikā
  hatthadhovanaṁ datvā pāṭiyā bhattaṁ vaḍḍhetvā upanāmesi. Bodhisatto
  aññesu divasesu imāya velāya mahāsaddo ahosi ajja kahaṁ gatāti
  pucchi. Sabbe uposathaṁ samādayitvā attano attano vasanaṭṭhānāni
  gatāti sutvā cintesi ettakānaṁ sīlavantānaṁ antare ahaṁ eko
-------------------------------------------------
[page 292]
  Dussīlo hutvā na vasissāmi idāni uposathaṅgesu adhiṭṭhitesu
  hoti nu kho uposathakammaṁ noti so gantvā seṭṭhiṁ pucchi.
  Atha naṁ seṭṭhī tāta pātova anadhiṭṭhitattā sakalaṁ uposathakammaṁ
  na hoti upaḍḍhuposathakammaṁ pana hotīti āha. So ettakampi
  hotūti āha. Seṭṭhissa santike samādinnasīlo hutvā uposathaṁ
  adhiṭṭhāya attano vasanokāsaṁ pavisitvā sīlaṁ āvajjento nipajji.
  Athassa sakaladivasaṁ nirāhāratāya pacchimayāmasamanantare satthakavātā
  samuṭṭhahiṁsu. Seṭṭhinā nānābhesajjāni saṁharitvā paribhuñjāti
  vuccamānopi uposathaṁ na bhindissāmīti jīvitapariyantikaṁ katvā
  samādiyinti āha. Balavavedanā uppajji. Aruṇuggamanavelāya
  satiṁ paccupaṭṭhapetuṁ nāsakkhi. Atha naṁ idāni mrissatīti
  nīharitvā osārake nipajjāpesuṁ. Tasmiṁ khaṇe bārāṇasīrājā
  rathavaragato mahantena parivārena nagaraṁ padakkhiṇaṁ karonto taṁ ṭhānaṁ
  sampāpuṇi. Bodhisattopi tassa siriṁ oloketvā lobhaṁ
  uppādetvā rajjaṁ patthesi. So cavitvā upaḍḍhuposathakammassa
  nissandena tassa aggamahesiyā kucchismiṁ paṭisandhiṁ gaṇhi. Sā
  laddhagabbhaparihārā dasamāsaccayena puttaṁ vijāyi. Udayakumārotissa
  nāmaṁ akaṁsu. So vayappatto sabbasippānaṁ nipphattiṁ pāpuṇi
  jātissarañāṇena attano pubbakammaṁ saritvā appassa kammassa
  phalaṁ mamedanti abhikkhaṇaṁ udānaṁ udānesi. So pitu accayena
  rajjaṁ patvāpi attano mahantaṁ sirivibhavaṁ oloketvā tadeva udānaṁ
-------------------------------------------------
[page 293]
  Udānesi. Athekadivasaṁ nagare chaṇaṁ sajjayiṁsu. Mahājano kīḷāpasuto
  ahosi. Tadā bārāṇasiyā uttaradvāravāsī eko bhatiko udakabhatiṁ
  katvā laddhaṁ aḍḍhamāsakaṁ pākāriṭṭhikāya antare ṭhapetvā tattha
  udakabhatimeva katvā jīvamānāya ekāya kapaṇitthiyā saddhiṁ saṁvāsaṁ
  kappesi. Sā taṁ āha sāmi nagare chaṇo vattati sace
  te kiñci atthi mayampi kīḷeyyāmāti. Āma atthīti.
  Kittakaṁ sāmīti. Aḍḍhamāsakoti. Kahaṁ soti. Uttaradvāre
  iṭṭhakantare ṭhapitoti ito me dvādasayojanantare nidhānaṁ tava
  pana hatthe kiñci atthīti. Āma atthīti. Kittakanti.
  Aḍḍhamāsakovāti. Iti tavaḍḍhamāsako mamaḍḍhamāsakoti māsako
  hoti tato ekena koṭṭhāsena mālaṁ ekena koṭṭhāsena gandhaṁ
  ekena suraṁ gahetvā kīḷissāma gaccha tayā ṭhapitaṁ aḍḍhamāsakaṁ
  āharāti. So bhariyāya me santikā kathā laddhāti haṭṭhatuṭṭho
  bhadde mā cintayi āharissāmi nanti vatvā pakkāmi. Nāgabalo
  bhatako cha yojanāni atikkamma majjhantikasamaye vītaccikaṅgārasanthataṁ
  iva uṇhaṁ vālikaṁ maddanto dhanalobhena haṭṭhatuṭṭho kāsāvanantaka-
  nivāsano kaṇṇe tālapaṇṇaṁ pilandhitvā etena āyogavattena
  gītaṁ gāyanto rājaṅgaṇena pāyāsi. Udayarājā sīhapañjaraṁ
  vivaritvā ṭhito taṁ tathā gacchantaṁ disvā kinnu kho esa evarūpaṁ
  vātātapaṁ agaṇetvā haṭṭhatuṭṭho gāyanto gacchati pucchissāmi
  nanti cintetvā pakkosanatthāya ekaṁ purisaṁ pahiṇi. Tena
-------------------------------------------------
[page 294]
  Gantvā rājā taṁ pakkosatīti vutte rājā mayhaṁ kiṁ hoti
  nāhaṁ rājānaṁ jānāmīti vatvā balakkārena nīto ekamantaṁ aṭṭhāsi.
  Atha naṁ rājā pucchanto dve gāthā abhāsi
         aṅgārajātā paṭhavī kukkuḷānugatā mahī
         atha gāyasi vattāni na taṁ tapati ātapo.
         Uddhaṁ tapati ādicco adho tapati vālukā
         atha gāyasi vattāni na taṁ tapati ātapoti.
      Tattha aṅgārajātāti bho purisa ayaṁ paṭhavī vītaccikaṅgāraṁ viya
  uṇhajātā. Kukkuḷānugatāti ādittachārikasaṅkhātena kukkuḷena viya
  uṇhavālikāya anugatā. Vattānīti ayogavattāni āropetvā
  gītaṁ gāyasi.
      So rañño kathaṁ sutvā tatiyaṁ gāthamāha
         na maṁ tapati ātapo ātappā tapayanti maṁ
         atthā hi vividhā rāja te tapanti na ātapoti.
      Tattha ātappāti vatthukāmakilesakāmā purisaṁ hi te ātapanti
  tasmā ātappāti vuttā. Atthā hi vividhāti mahārāja mayhaṁ
  vatthukāmakilesakāme nissāya kattabbā nānākiccasaṅkhātā vividhā
  atthā atthi te maṁ tapanti na ātapoti.
     Ath naṁ rājā ko nāma te atthoti pucchi. So āha
  ahaṁ deva dakkhiṇadvāre kapaṇitthiyā saddhiṁ saṁvāsaṁ kappayiṁ sā maṁ
  chaṇakīḷaṁ sāmi kīḷissāma atthi te kiñci hattheti pucchi atha
-------------------------------------------------
[page 295]
  Naṁ ahaṁ mama nidhānaṁ uttaradvāre pākārantare ṭhapitanti avacaṁ
  sā gaccha taṁ āhara ubhopi kīḷissāmāti maṁ pahiṇi sā
  me tassā kathā hadayaṁ na vijahati taṁ maṁ anussarantaṁ kāmātapo
  tapati ayaṁ me deva atthoti. Atha evarūpaṁ vātātapaṁ agaṇetvā
  kinte tussanakāraṇaṁ yena gāyanto gacchasīti. Deva taṁ nidhānaṁ
  āharitvā tāya saddhiṁ abhiramissāmīti iminā kāraṇena tuṭṭho
  gāyāmīti. Kiṁ pana bho purisa uttaradvāre ṭhapitanidhānaṁ satasahassamattaṁ
  atthīti. Natthi devāti. Tenahi paññāsasahassāni cattāḷīsa
  tiṁsa vīsati dasa pañca cattāri tayo dve eko kahāpaṇo aḍḍho
  pādo cattāro māsakā tayo dve eko māsakoti pucchi.
  Sabbaṁ paṭikkhipitvā aḍḍhamāsakoti vutte āma deva ettakaṁ
  mayhaṁ dhanaṁ taṁ āharitvā tāya saddhiṁ abhiramissāmīti gacchāmi
  tāya pītiyā tena somanassena na maṁ esa vātātapo tapatīti.
  Atha naṁ rājā bho purisa evarūpe ātape tattha mā gami ahante
  aḍḍhamāsakaṁ dassāmīti āha. Deva tumhākaṁ kathāya ṭhatvā tañca
  gaṇhissāmi itarañca na nāsessāmi mama gamanaṁ ahāpetvā tampi
  gahessāmīti. Bho puriso nivatta māsakaṁ te dassāmi dve
  māsaketi evaṁ vaḍḍhetvā koṭiṁ koṭisataṁ aparimitaṁ dhanaṁ dassāmi
  nivattāti vuttepi deva taṁ gahetvā itarampi gaṇhissāmicceva
  āha. Tato seṭṭhiṭṭhānādīhi ṭhānantarehi palobhito yāva oparajjā
  tatheva vatvā upaḍḍharajjaṁ te dassāmi nivattāti vutte sampaṭicchi.
-------------------------------------------------
[page 296]
  Rājā gaccha mama sahāyassa massuṁ kāretvā nahāpetvā alaṅkaritvā
  ānetha nanti amacce āṇāpesi. Āmaccā tathā akaṁsu.
  Rājā rajjaṁ dvidhā bhinditvā tassa upaḍḍharajjaṁ dāpesi. So
  pana taṁ gahetvāpi aḍḍhamāsakapemena uttarapassaṁ gatoyevāti
  vadanti. So aḍḍhamāsakarājā nāma ahosi. Te samaggā
  sammodamānā rajjaṁ kārentā ekadivasaṁ uyyānaṁ gamiṁsu. Tattha
  kīḷitvā udayarājā aḍḍhamāsakarañño aṅke sīsaṁ katvā nipajji.
  Tasmiṁ niddaṁ okkante parivāramanussā kīḷānubhavanavasena tattha tattha
  agamaṁsu. Aḍḍhamāsakarājā kiṁ me niccakālaṁ upaḍḍharajjena imaṁ
  māretvā ahaṁeva rajjaṁ kāressāmīti khaggaṁ abbahitvā paharissāmi
  nanti cintetvā puna ayaṁ rājā maṁ daliddaṁ kapaṇamanussaṁ attanā
  samānaṁ katvā mahante issariye patiṭṭhāpesi evarūpaṁ nāma
  yasadāyakaṁ māretuṁ mama icchā uppannā ayuttaṁ vata me katanti
  satiṁ paṭilabhitvā khaggaṁ pavesesi. Athassa dutiyampi tatiyampi tatheva
  cittaṁ uppajji. Tato cintesi idaṁ cittaṁ punappunaṁ uppajjamānaṁ
  pāpakamme yojeyyāti so asiṁ bhūmiyaṁ khipitvā rājānaṁ uṭṭhāpetvā
  khamāhi devāti pādesu pati. Nanu samma tava mamantare doso
  natthīti. Atthi mahārāja ahaṁ idaṁ nāma akāsinti. Tenahi
  samma khamāmi te icchanto pana rajjaṁ kārehi ahaṁ uparājā
  hutvā upaṭṭhahissāmīti. So na me deva rajjenattho ayaṁ hi
  taṇhā maṁ apāyesu nibbattāpessati tava rajjaṁ tvameva gaṇha
-------------------------------------------------
[page 297]
  Ahaṁ pabbajissāmi diṭṭhamme kāmassa mūlaṁ ayaṁ hi saṅkappentassa
  vaḍḍhati na dāni naṁ ito paṭṭhāya saṅkappessāmīti udānaṁ
  udānento catutthaṁ gāthamāha
         addasaṁ kāma te mūlaṁ saṅkappā kāma jāyasi
         na taṁ saṅkappayissāmi evaṁ kāma na hohisīti.
      Tattha evanti evaṁ mama antare. Na hohisīti na uppajjissasīti.
      Evañca pana vatvā puna kāmesu anuyuttassa mahājanassa dhammaṁ
  desento pañcamaṁ gāthamāha
         appāpi kāmā na alaṁ bahūhipi na tappati
         ahahā bālalapanā paṭivijjhetha jaggatoti.
      Tattha ahahāti saṁvegadīpanaṁ. Jaggatoti jagganto. Idaṁ vuttaṁ
  hoti mahārāja imassa mahājanassa appāpi vatthukāmakilesakāmā na
  alaṁ pariyattāva bahūhipi ca tehi na tappateva aho ime mama rūpā
  mama saddāti lapanato bālalapanā kāmā ime vipassanaṁ vaḍḍhetvā
  bodhipakkhiyānaṁ dhammānaṁ bhāvanānuyogamanuyutto jagganto kulaputto
  paṭivijjhetha pariññāpahānābhisamayehi abhisametvā pajaheyya.
      Evaṁ so mahājanassa dhammaṁ desetvā udayarājānaṁ rajjaṁ
  paṭicchādetvā mahājanaṁ assumukhaṁ rudamānaṁ pahāya himavantaṁ pavisitvā
  pabbajitvā jhānābhiññaṁ nibbattesi. Tassa pabbajitakāle udayarājā
  taṁ udānaṁ sakalaṁ katvā udānento chaṭṭhaṁ gāthamāha
-------------------------------------------------
[page 298]
                 Appassa kammassa phalaṁ mamayidaṁ
                 udayo ajjhagamā mahattapattaṁ
                 suladdhalābhā vata māṇavassa
                 yo pabbaji kāmarāgaṁ pahāyāti.
      Tattha udayoti attānaṁ sandhāya vadati. Mahattapattanti
  mahantabhāvaṁ pattaṁ vipulaṁ issariyaṁ ajjhagamā. Māṇavassāti
  sattassa mayhaṁ sahāyassa suladdhalābhā. Yo kāmarāgaṁ pahāya
  pabbajitoti adhippāyenevamāha.
      Imissā pana gāthāya na koci atthaṁ jānāti. Atha naṁ
  ekadivasaṁ aggamahesī gāthāya atthaṁ pucchi. Rājā na kathesi.
  Eko panassa gaṅgamālo nāma maṅgalanahāpito so rañño
  massuṁ karonto paṭhamaṁ khuraparikammaṁ katvā pacchā saṇḍāsena
  lomāni gaṇhāti. Rañño ca khuraparikammakāle sukhaṁ hoti
  lomaharaṇakāle dukkhaṁ. So paṭhamaṁ tassa varaṁ dātukāmo hoti pacchā
  sīsacchedaṁ ākaṅkhati. Athekadivasaṁ bhadde amhākaṁ maṅgalakappakova
  bāloti deviyā tamatthaṁ ārocetvā kiṁ pana deva kātuṁ vaṭṭatīti
  vutte paṭhamaṁ lomāni gahetvā pacchā khuraparikammanti āha.
  Sā kappakaṁ pakkosāpetvā tāta idāni massukaraṇadivase paṭhamaṁ
  lomāni gahetvā pacchā khuraparikammaṁ kareyyāsi raññā varaṁ
  gaṇhāhīti vutte aññena me deva attho natthi tumhākaṁ
  udānagāthāya atthaṁ ācikkhathāti vadeyyāsi ahante bahuṁ dhanaṁ
-------------------------------------------------
[page 299]
  Dassāmīti āha. So sādhūti sampaṭicchitvā massukaraṇadivase paṭhamaṁ
  saṇḍāsaṁ gaṇhi kiṁ bhaṇe gaṅgamāla apubbante karaṇanti raññā
  vutte deva kappakā nāma akatapubbampi karontīti vatvā paṭhamaṁ
  lomāni gahetvā pacchā khuraparikammaṁ akāsi. Rājā varaṁ
  gaṇhāhīti āha. Deva aññena me attho natthi udānagāthāya
  atthaṁ kathethāti. Rājā attano daliddakāle kathetuṁ lajjanto
  tāta iminā te varena ko attho aññaṁ gaṇhāhīti āha.
  Etaṁ me dehi devāti. So mulāvādabhayena sādhūti sampaṭicchitvā
  kummāsapiṇḍajātake vuttanayeneva sabbaṁ saṁvidahāpetvā ratanapallaṅke
  nisīditvā ahaṁ gaṅgamāla purimabhave imasmiṁyeva nagareti sabbaṁ
  purimakiriyaṁ ācikkhitvā iminā kāraṇena upaḍḍhagāthaṁ āha sahāyo
  pana me pabbajito ahaṁ pamatto hutvā rajjameva kāremi iminā
  kāraṇena upaḍḍhagāthaṁ vadāmīti udānassa atthaṁ kathesi. Taṁ sutvā
  kappako upaḍḍhuposathakammena kira raññā ayaṁ sampatti laddhā kusalaṁ
  nāma kātabbaṁ yannūnāhaṁ pabbajitvā attano patiṭṭhaṁ kareyyanti
  cintetvā ñātibhogaparivaṭṭaṁ pahāya rājānaṁ pabbajjaṁ anujānāpetvā
  himavantaṁ ajjhogahetvā isipabbajjaṁ pabbajitvā tilakkhaṇaṁ āropetvā
  vipassanaṁ vaḍḍhetvā paccekabodhiṁ patvā iddhiyā nibbattapattacīvaradharo
  gandhamādanapabbate pañca vassāni vasitvā bārāṇasīrājānaṁ
  olokessāmīti ākāsenāgantvā maṅgalauyyāne maṅgalasilāyaṁ nisīdi.
  Uyyānapālo sañjānitvā gantvā rañño ārocesi deva gaṅgamālo
-------------------------------------------------
[page 300]
  Paccekabuddho hutvā ākāsenāgantvā maṅgalauyyāne nisinnoti.
  Rājā sutvā paccekabuddhaṁ vandissāmīti vegena nikkhami. Rājamātā
  puttena saddhiṁyeva nikkhami. Rājā uyyānaṁ pavisitvā taṁ vanditvā
  ekamantaṁ nisīdi saddhiṁ parisāya. So raññā saddhiṁ paṭisanthāraṁ
  karonto kiṁ brahmadatta appamattosi dhammena rajjaṁ kāresi
  dānādīni puññāni karosīti rājānaṁ kulanāmena ālapitvā paṭisanthāraṁ
  karoti. Taṁ sutvā rañño mātā ayaṁ hīnajacco malamajjako
  nahāpitaputto attānaṁ na jānāti mama puttaṁ paṭhavissaraṁ jātikhattiyaṁ
  brahmadattāti nāmenālapatīti kujjhitvā sattamaṁ gāthamāha
                 tapasā pajahanti pāpakammaṁ
                 tapasā nahāpitakumbhakārabhāvaṁ
                 tapasā abhibhuyya gaṅgamāla
                 nāmenālapasijja brahmadattanti.
      Tassattho ime tāva sattā tapasā attano katena tapoguṇena
  pāpakammaṁ jahanti kiṁ panete nahāpitakumbhakārabhāvampi jahanti yaṁ
  tvaṁ gaṅgamāla attano tapasā abhibhuyya mama puttaṁ brahmadatta-
  nāmenālapasi paṭirūpaṁ na te etanti.
      Rājā mātaraṁ vāretvā paccekabuddhassa guṇaṁ pakāsento
  aṭṭhamaṁ gāthamāha
                 sandiṭṭhikameva amma passatha
                 khantisoraccassa ayaṁ vipāko
-------------------------------------------------
[page 301]
                 So sabbajanassa vandito ahū
                 taṁ vandāma sarājikā samaccāti.
      Tattha khantisoraccassāti adhivāsanakkhantiyā ca soraccassa ca.
  Taṁ vandāmāti idāni taṁ mayaṁ sarājikā samaccā sabbeva vandāma
  passatha amma khantisoraccānaṁ vipākanti.
      Raññā mātari vāritāya sesamahājano uṭṭhahitvā ayuttaṁ
  te deva evarūpassa hīnajaccassa tumhe nāmenālapananti āha.
  Rājā mahājanaṁ paṭibāhitvā tassa guṇaṁ kathetuṁ osānagāthamāha
                 mā kiñci avacuttha gaṅgamālaṁ
                 muninaṁ monapathesu sikkhamānaṁ
                 eso hi atarī aṇṇavaṁ
                 yaṁ taritvā vicaranti vītasokāti.
      Tattha muninanti āgārikānāgārikasekhāsekhapaccekamuniṁ. Monapathesu
  sikkhamānanti pubbabhāgapaṭipadāya bodhipakkhiyadhammasaṅkhātesu monapathesu
  sikkhamānaṁ. Aṇṇavanti saṁsārasamuddaṁ.
      Evaṁ vatvā rājā paccekabuddhaṁ vanditvā bhante mayhaṁ mātu
  khamathāti āha. Khamāmi mahārājāti. Rājaparisāpi naṁ khamāpesi.
  Rājā attānaṁ nissāya vasanatthāya naṁ paṭiññaṁ yāci. Paccekabuddho
  paṭiññaṁ adatvā sarājikāya parisāya passantiyāva ākāse ṭhatvā
  rañño ovādaṁ datvā gandhamādanameva gato.
      Satthā imaṁ dhammadesanaṁ āharitvā evaṁ upāsakā
-------------------------------------------------
[page 302]
  Uposathavāso nāma vasitabbayuttakoti vatvā jātakaṁ samodhānesi tadā
  paccekabuddho parinibbāyi aḍḍhamāsakarājā āndo ahosi mātā
  mahāmāyā aggamahesī rāhulamātā udayarājā pana ahamevāti.
                    Gaṅgamālajātakaṁ pañcamaṁ.
                       Cetiyarājajātakaṁ
      dhammo have hato hantīti idaṁ satthā jetavane viharanto
  devadattassa paṭhavippavesanaṁ ārabbha kathesi.
      Tasmiṁ hi divase bhikkhū dhammasabhāyaṁ kathaṁ samuṭṭhāpesuṁ āvuso
  devadatto musāvādaṁ katvā paṭhaviṁ paviṭṭho avīciparāyano jātoti.
  Satthā āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave idāneva pubbepi
  devadatto musāvādaṁ katvā paṭhaviṁ paviṭṭhoyevāti vatvā atītaṁ
  āhari
      atīte paṭhamakappe mahāsammato nāma rājā asaṅkheyyāyuko
  ahosi. Tassa putto rojo nāma rojassa putto vararojo
  nāma tassa putto kalyāṇo nāma kalyāṇassa putto
  varakalyāṇo nāma varakalyāṇassa putto uposatho nāma uposathassa
  putto varauposatho nāma varauposathassa putto mandhātā
  nāma mandhātussa putto varamandhātā nāma varamandhātussa putto
  varo nāma varassa putto upavaro nāma uparicarotipi tasseva
-------------------------------------------------
[page 303]
   Nāmaṁ. So cetiyaraṭṭhe sotthiyanagare rajjaṁ kāresi catūhi
  iddhīhi samannāgato ahosi uparicaro hoti ākāsagāmī cattāro
  devaputtā catūsupi disāsu khaggahatthā rakkhanti kāyato candanagandho
  vāyati mukhato uppalagandho. Tassa kapilo nāma brāhmaṇo
  purohito ahosi. Kapilabrāhmaṇassa pana kaniṭṭho korakalambako
  nāma raññā saddhiṁ ekācariyakule uggahitasippo bālasahāyo.
  Tassa kumārakāleyeva ahaṁ rajjaṁ patvā tuyhaṁ purohitaṭṭhānaṁ
  dassāmīti paṭijāni. So rajjaṁ patvā pitu purohitaṁ kapilabrāhmaṇaṁ
  purohitaṭṭhānato cāvetuṁ nāsakkhi. Purohite pana attano upaṭṭhānaṁ
  āgacchante tasmiṁ gāravena apacitākāraṁ dasseti. Brāhmaṇo taṁ
  sallakkhetvā rajjaṁ nāma samavayehi saddhiṁ suparihāraṁ hoti ahaṁ
  rājānaṁ āpucchitvā pabbajissāmīti cintetvā deva ahaṁ mahallako
  gehe kumāro atthi taṁ purohitaṁ karohi ahaṁ pabbajissāmīti
  rājānaṁ anujānāpetvā puttaṁ purohitaṭṭhāne ṭhapetvā rājuyyānaṁ
  pavisitvā isipabbajjaṁ pabbajitvā jhānābhiññā nibbattetvā puttaṁ
  upanissāya tattheva vāsaṁ kappesi. Korakalambako ayaṁ pabbajantopi
  mayhaṁ ṭhānantaraṁ na dāpesīti bhātari āghātaṁ bandhitvā ekadivasaṁ
  sukhakathāya samaye raññā korakalambaka tvaṁ purohitaṭṭhānaṁ na karosīti
  vutte āma deva na karomi bhātā me karotīti āha. Nanu te
  bhātā pabbajitoti. Āma pabbajito ṭhānantaraṁ pana puttassa dāpesīti.
  Tenahi tvaṁ kārehi. Deva paveṇiyā āgataṭhānantarā bhātaraṁ
-------------------------------------------------
[page 304]
  Apanetvā na sakkā mayā kāretunti. Evaṁ sante ahaṁ taṁ
  mahallakaṁ katvā bhātarante kaniṭṭhaṁ karissāmīti. Kathaṁ devāti.
  Musāvādaṁ katvāti. Kiṁ deva na jānātha yadā mama bhātā mahantena
  abbhūtadhammena samannāgato vijjādharo so abhūtena tumhe vañcessati
  cattāro devaputte antarahite viya karissati kāyato ca mukhato
  ca sugandhaṁ duggandhaṁ viya karissati tumhe ākāsā otāretvā
  bhūmiyaṁ ṭhite viya karissati tumhe paṭhaviyaṁ pavisantā viya bhavissatha
  tadā tumhe kathāya patiṭṭhātuṁ nāsakkhissathāti. Tvaṁ evaṁ saññaṁ
  mā kari ahaṁ kātuṁ sakkhissāmīti. Kadā karissatha devāti.
  Ito sattame divaseti. Sā kathā sakalanagare pākaṭā ahosi.
  Rājā kira musāvādaṁ katvā khuddakaṁ mahallakaṁ karissati ṭhānantaraṁ
  khuddakassa dāpessati kīdiso nu kho musāvādo nāma kiṁ nīlako
  udāhu pītakādīsu aññataravaṇṇoti evaṁ mahājanassa parivitakko
  udapādi. Tadā kira lokassa saccavādikāle musāvādo nāma
  evarūpoti na jānanti. Purohitaputtopi taṁ kathaṁ sutvā gantvā
  pitu kathesi tāta rājā kira musāvādaṁ katvā tumhe khuddake
  katvā amhākaṁ ṭhānantaraṁ mama cullapitussa dassatīti. Tāta rājā
  musāvādaṁ katvāpi amhākaṁ ṭhānantaraṁ tassa dātuṁ na sakkhissati
  kataradivase pana karissatīti. Ito kira sattame divaseti. Tenahi
  tadā mayhaṁ āroceyyāsīti. Sattame divase mahājanā musāvādaṁ
  passissāmāti rājaṅgaṇe sannipatitvā mañcātimañce bandhitvā
-------------------------------------------------
[page 305]
  Aṭṭhaṁsu. Kumāro gantvā pitu ārocesi. Rājā alaṅkatapaṭiyatto
  nikkhamitvā mahājanassa majjhe rājaṅgaṇe ākāse aṭṭhāsi.
  Tāpaso ākāsenāgantvā rañño purato nisīdanacammaṁ attharitvā
  ākāse pallaṅkena nisīditvā saccaṁ kira tvaṁ mahārāja musāvādaṁ
  katvā khuddakaṁ mahallakaṁ katvā tassa ṭhānantaraṁ dātukāmosīti.
  Āma ācariya evaṁ me kathitanti. Atha naṁ so ovadanto
  mahārāja musāvādo nāma bhāriyo guṇaparidhaṁsako catūsu apāyesu
  nibbattāpeti rājā nāma musāvādaṁ karonto dhammaṁ hanati so
  dhammaṁ hanitvā sayameva haññatīti vatvā paṭhamaṁ gāthamāha
         dhammo have hato hanti nāhato hanti kiñcinaṁ
         tasmā hi dhammaṁ na hane mā taṁ dhammo hato hanīti.
      Tattha dhammoti jeṭṭhāpacāyanadhammo adhippeto.
      Atha naṁ uttariṁpi ovadanto sace mahārāja musāvādaṁ karissasi
  catasso te iddhiyo antaradhāyissantīti vatvā dutiyaṁ gāthamāha
         alikaṁ bhāsamānassa apakkamanti devatā
         pūtikañca mukhaṁ vāti sakaṭṭhānāva dhaṁsati
         yo jānaṁ pucchito pañhaṁ aññathā naṁ viyākareti.
      Tattha apakkamanti devatāti mahārāja sace alikaṁ bhaṇissasi
  cattāro devaputtā ārakkhaṁ chaḍḍetvā antaradhāyissantīti
  adhippāyenetaṁ vadati. Pūtikañca mukhaṁ vātīti mukhañca te kāyo ca ubho
-------------------------------------------------
[page 306]
  Pūtigandhaṁ vāyissatīti taṁ sandhāyāha. Sakaṭṭhānāva dhaṁsatīti ākāsato
  bhassitvā paṭhaviṁ pavisatīti dīpento evamāha.
      Taṁ sutvā rājā bhīto korakalambakaṁ olokesi. Atha naṁ
  so mā bhāyi mahārāja nanu mayā paṭhamameva tumhākaṁ etaṁ
  kathitanti āha. Rājā kapilassa vacanaṁ sutvā attano kathitameva
  purato karonto tvaṁsi bhante kaniṭṭho jeṭṭho korakalambakoti
  āha. Athassa saha musāvādena cattāro devaputtā tādisassa
  musāvādino ārakkhaṁ na gaṇhissāmāti khagge pādamūle chaḍḍetvā
  antaradhāyiṁsu. Mukhaṁ bhinnakukkuṭaṇḍaṁ viya kāyo vivaṭavaccakuṭi
  viya duggandhaṁ vāyi. Ākāsato bhassitvā paṭhaviyaṁ patiṭṭhahati
  catassopi iddhiyo parihāyiṁsu. Atha naṁ ca mahāpurohito mā bhāyi
  mahārāja sace saccaṁ bhaṇissasi sabbante paṭipākatikaṁ karissāmīti
  vatvā tatiyaṁ gāthamāha
         sace hi saccaṁ bhaṇasi hohi rāja yathā pure
         musā ce bhāsase rāja bhūmiyaṁ tiṭṭha cetiyāti.
      Tattha bhūmiyaṁ tiṭṭhāti bhūmiyaṁ deva patiṭṭha puna ākāsaṁ laṅghituṁ
  na sakkhissasīti attho.
      So passa mahārāja paṭhamaṁ musāvādeneva te catasso iddhiyo
  antarahitā sallakkhehi idānipi sakkā paṭipākatikaṁ kātunti
  vuttepi evaṁ vatvā tumhe vañcetukāmoti dutiyampi musāvādaṁ
  bhaṇitvā yāva gopphakā paṭhaviṁ pāvisi. Atha naṁ punapi brāhmaṇo
-------------------------------------------------
[page 307]
  Sallakkhehi idānipi sakkā pākatikaṁ kātuṁ mahārājāti vatvā
  catutthaṁ gāthamāha
         akāle vassatī tassa kāle tassa na vassati
         yo jānaṁ pucchito pañhaṁ aññathā naṁ viyākareti.
      Tattha tassāti yo jānanto pucchitaṁ pañhaṁ musāvādaṁ katvā
  aññathā byākaroti tassa rañño vijite devo yuttakāle avassitvā
  akāle vassatīti attho.
      Atha naṁ punapi musāvādaphalena yāva jaṅghā paṭhaviṁ paviṭṭhoti
  sallakkhehi mahārājāti vatvā pañcamaṁ gāthamāha
         sace hi saccaṁ bhaṇasi hohi rāja yathā pure
         musā ce bhāsase rāja bhūmiṁ pavisa cetiyāti.
  So tatiyampi tvaṁsi bhante kaniṭṭho jeṭṭho korakalambakoti
  musāvādameva katvā yāva jaṇṇukā paṭhaviṁ pāvisi. Atha naṁ punapi
  sallakkhehi mahārājāti vatvā dve gāthā abhāsi
         jivhā tassa dvidhā hoti uragasseva disampati
         yo jānaṁ pucchito pañhaṁ aññathā naṁ viyākare.
         Sace hi saccaṁ bhaṇasi hohi rāja yathā pure
         musā ce bhāsase rāja bhiyyo pavisa cetiyāti.
  Imā dve gāthā vatvā idānipi sakkā paṭipākatikaṁ kātunti
  āha. Rājā tassa vacanaṁ anādiyanto tvaṁsi bhante kaniṭṭho
  jeṭṭho korakalambakoti catutthaṁ musāvādaṁ katvā yāva kaṭito paṭhaviṁ
-------------------------------------------------
[page 308]
  Pāvisi. Atha naṁ brāhmaṇo sallakkhehi mahārājāti vatvā puna
  dve gāthā abhāsi
         jivhā tassa na bhavati macchasseva disampati
         yo jānaṁ pucchito pañhaṁ aññathā naṁ viyākare.
         Sace hi saccaṁ bhaṇasi hohi rāja yathā pure
         musā ce bhāsase rāja bhiyyo pavisa cetiyāti.
      Tattha macchassevāti nibbattanibbattaṭṭhāne musāvādino macchassa
  viya kathanasamatthā jivhā na hoti mūgova hotīti attho.
      So pañcamampi tvaṁsi bhante kaniṭṭho jeṭṭho korakalambakoti
  musāvādaṁ katvā yāva nābhito paṭhaviṁ pāvisi. Atha naṁ brāhmaṇo
  punapi sallakkhehi mahārājāti vatvā dve gāthā abhāsi
         thiyova tassa jāyanti na pumā jāyare kule
         yo jānaṁ pucchito pañhaṁ aññathā naṁ viyākare.
         Sace hi saccaṁ bhaṇasi hohi rāja yathā pure
         musā ce bhāsase rāja bhiyyo pavisa cetiyāti.
      Tattha thiyovāti nibbattanibbattaṭṭhāne musāvādissa dhītarova
  jāyanti puttā na jāyantīti attho.
      Rājā anādayitvā chaṭṭhampi tatheva musāvādaṁ bhaṇitvā yāva
  thanā paṭhaviṁ pāvisi. Punapi brāhmaṇo sallakkhehi mahārājāti
  vatvā deeva gāthā abhāsi
-------------------------------------------------
[page 309]
         Puttā tassa na bhavanti pakkamanti disodisaṁ
         yo jānaṁ pucchito pañhaṁ aññathā naṁ viyākare.
         Sace hi saccaṁ bhaṇasi hohi rāja yathā pure
         musā ce bhāsase rāja bhiyyo pavisa cetiyāti.
      Tattha pakkamantīti sace musāvādissa puttā honti mātāpitūnaṁ
  anūpakārā hutvā palāyantīti attho.
      So pāpamittasaṁsaggadosena tassa vacanaṁ anādayitvā sattamampi
  tatheva musāvādaṁ akāsi. Athassa paṭhavī vivaraṁ adāsi. Avīcito
  jālā uṭṭhahitvā gaṇhi. Imā dve gāthā sambuddhagāthā honti
         sa rājā isinā satto antalikkhacaro pure
         pāvekkhi paṭhaviṁ pecco hīnatto attapariyāyaṁ.
         Tasmā hi chandāgamanaṁ nappasaṁsanti paṇḍitā
         aduṭṭhacitto bhāseyya giraṁ saccūpasañhitanti.
      Tattha sa rājāti bhikkhave so cetiyo rājā pubbe antalikkhacaro
  hutvā pacchā isinā abhisatto parihīnasabhāvo hutvā attapariyāyaṁ
  attano kālapariyāyaṁ patvā paṭhaviṁ pāvisīti attho. Tasmāti
  yasmā cetiyarājā chandādigamanena avīciparāyano jāto tasmā.
  Aduṭṭhacittoti chandādīhi adūsitacitto hutvā saccameva bhāseyyāti.
      Mahājano cetiyarājā isiṁ akkositvā musāvādaṁ katvā avīciṁ
  paviṭṭhoti bhayappatto ahosi. Rañño pañca puttā āgantvā
  brāhmaṇassa pādesu patitvā amhākaṁ avassayo hohīti vadiṁsu.
-------------------------------------------------
[page 310]
  Brāhmaṇo tātā tumhākaṁ pitā dhammaṁ nāsetvā musāvādaṁ katvā
  isiṁ akkositvā avīciṁ pavisanto dhammo nāmesa hato hanati
  tumhehi na sakkā idha vasitunti vatvā tesu sabbajeṭṭhakaṁ ehi
  tāta pācīnadvārena nikkhamitvā ujukameva gaccha gacchanto sabbasetaṁ
  sattappatiṭṭhitaṁ hatthiratanaṁ passissasi tāya saññāya tattha nagaraṁ
  māpetvā vasa taṁ nagaraṁ hatthipuraṁ nāma bhavissatīti āha.
  Dutiyaṁ āmantetvā tāta dakkhiṇadvārena nikkhamitvā ujukameva
  gaccha gacchanto sabbasetaṁ assaratanaṁ passissasi tāya saññāya
  tattha nagaraṁ māpetvā vasa taṁ nagaraṁ assapuraṁ nāma bhavissatīti āha.
  Tatiyaṁ āmantetvā tāta pacchimadvārena nikkhamitvā ujukameva gaccha
  gacchanto kesarasīhaṁ passissasi tāya saññāya tattha nagaraṁ māpetvā
  vasa taṁ nagaraṁ sīhapuraṁ nāma bhavissatīti āha. Catutthaṁ āmantetvā
  tāta uttaradvārena nikkhamitvā ujukameva gaccha gacchanto sabbaratanamayaṁ
  cakkapañjaraṁ passissasi tāya saññāya tattha nagaraṁ māpetvā
  vasa taṁ nagaraṁ uttarapañjaraṁ nāma bhavissatīti āha. Pañcamaṁ
  āmantetvā tāta tayā imasmiṁ ṭhāne vasituṁ na sakkā imasmiṁ
  nagare mahāthūpaṁ katvā nikkhamitvā pacchimuttarāya disāya ujukameva
  gaccha gacchanto dve pabbate aññamaññaṁ paharitvā daddhanti
  saddaṁ karonte passissasi tāya saññāya tattha nagaraṁ māpetvā
  vasa taṁ nagaraṁ daddhapuraṁ nāma bhavissatīti āha. Te pañcapi janā
  tāya saññāya gantvā tasmiṁ tasmiṁ ṭhāne nagarāni māpetvā vasiṁsu.
-------------------------------------------------
[page 311]
      Satthā imaṁ dhammadesanaṁ āharitvā na bhikkhave idāneva
  pubbepi devadatto musāvādaṁ katvā paṭhaviṁ paviṭṭhoti vatvā jātakaṁ
  samodhānesi tadā cetiyarājā devadatto ahosi kapilabrāhmaṇo
  pana ahamevāti.
                   Cetiyarājajātakaṁ chaṭṭhamaṁ.
                        Indriyajātakaṁ
      yo indriyānanti idaṁ satthā jetavane viharanto purāṇa-
  dutiyikapalobhanaṁ ārabbha kathesi.
      Sāvatthiyaṁ kireko kulaputto satthu dhammadesanaṁ sutvā na
  sakkā agāramajjhe vasantena ekantaparipuṇṇaṁ ekantaparisuddhaṁ
  brahmacariyaṁ carituṁ niyyānike sāsane pabbajitvā dukkhassantaṁ
  karissāmīti ghare vibhavaṁ puttadārassa niyyādetvā satthāraṁ pabbajjaṁ
  yāci. Satthāpissa pabbajjaṁ dāpeti. Tassa ācariyaupajjhāyehi
  saddhiṁ piṇḍāya carito navakattā ceva bhikkhūnaṁ bahubhāvena ca
  kulaghare vā āsanasālāya vā āsanaṁ na pāpuṇāti. Saṅghanavaka-
  koṭiyaṁ pīṭhakaṁ vā phalakaṁ vā pāpuṇāti. Āhāropi uḷukapiṭṭhena
  ghaṭṭitabhinnapiṭṭhakañjikaṁ vā yāgu vā pūtisukkhakhajjakaṁ vā jhāmasukkhakuro
  vā pāpuṇāti yāpanappamāṇaṁ na hoti. So attanā laddhaṁ
  gahetvā purāṇadutiyikāya santikaṁ gacchati. Athassa sā pattaṁ
  gahetvā vanditvā pattato bhattaṁ nīharitvā susampāditāni
-------------------------------------------------
[page 312]
  Yāgubhattasūpabyañjanāni deti. Mahallako rasataṇhāya bajjhitvā
  purāṇadutiyikaṁ jahituṁ na sakkoti. Sā cintesi baddho nu kho
  noti vīmaṁsissāmi nanti. Athekadivasaṁ janapadamanussaṁ setamattikāya
  nahāpetvā gehe nisīdāpetvā aññepissa katipaye parivāramanusse
  āṇāpetvā thokaṁ thokaṁ pānabhojanaṁ dāpesi. Te khādantā
  bhuñjantā nisīdiṁsu. Te gehadvāre cakkesu goṇe bandhāpetvā
  ekaṁ sakaṭaṁ ṭhapāpesi sayaṁ pana piṭṭhigabbhe nisīditvā pūve
  paci. Atha mahallako āgantvā dvāre aṭṭhāsi. Taṁ disvā
  eko mahallakapuriso ayye eko thero dvāre ṭhitoti āha.
  Vanditvā aticchāpehīti. So aticchatha bhanteti punappunaṁ kathetvā
  taṁ agacchantaṁ disvā ayye thero na gacchatīti āha.
  Sā gantvā sāṇiṁ ukkhipitvā oloketvā ambho amhākaṁ
  dārakapitāti vatvā nikkhamitvā vanditvā pattaṁ gahetvā gehaṁ
  pavesetvā bhojetvā bhojanapariyosāne vanditvā tumhe idheva
  parinibbāyitha mayaṁ ettakaṁ kālaṁ aññaṁ kulaṁ na gaṇhimhā assāmike
  pana ghare gharāvāso na saṇṭhāti mayaṁ aññaṁ kulaṁ gaṇhāma dūrajanapadaṁ
  gacchissāma tumhe appamattā hotha sace me doso atthi
  khamathāti āha. Mahallakassa hadayaṁ phālakālo viya ahosi. Atha
  naṁ ahaṁ taṁ jahituṁ na sakkomi mā gaccha vibbhamissāmi
  asukaṭṭhāne me sāṭakaṁ pesehi pattacīvaraṁ paṭicchāpetvā āgacchis-
  sāmīti āha. Sā sādhūti sampaṭicchi. Mahallako vihāraṁ
-------------------------------------------------
[page 313]
  Gantvā ācariyupajjhāye pattacīvaraṁ paṭicchāpento kasmā āvuso
  evaṁ karosīti vutte purāṇadutiyikaṁ jahituṁ na sakkomi
  vibbhamissāmīti āha. Atha naṁ te anicchantaññeva satthu santikaṁ
  netvā kiṁ bhikkhave imaṁ anicchantaññeva ānayitthāti vutte
  bhante ayaṁ ukkaṇṭhitvā vibbhamitukāmoti vadiṁsu. Atha naṁ satthā
  saccaṁ kira tvaṁ ukkaṇṭhitosīti pucchitvā saccaṁ bhanteti ko
  taṁ ukkaṇṭhāpetīti purāṇadutiyikā bhanteti vutte bhikkhu na
  idāneva sā itthī tuyhaṁ anatthakārikā pubbepi tvaṁ etaṁ nissāya
  catūhi jhānehi parihīno mahādukkhaṁ patvā maṁ nissāya tamhā
  dukkhā muñcitvā naṭṭhaṁ jhānaṁ paṭilabhatīti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto tassa
  purohitaṁ paṭicca tassā brāhmaṇiyā kucchismiṁ nibbatti. Jātadivase
  cassa sakalanagare āvudhāni pajjaliṁsu. Tenassa jotipāloti nāmaṁ
  kariṁsu. So vayappatto takkasilāyaṁ sabbasippāni uggaṇhitvā
  rañño sippaṁ dassetvā issariyaṁ pahāya kiñci ajānāpetvā
  aggadvārena nikkhamitvā araññaṁ pavisitvā sakkadattiye
  kapiṭṭhāssame isipabbajjaṁ pabbajitvā jhānābhiññā nibbattesi. Taṁ
  tattha vasantaṁ anekāni isisatāni parivāresuṁ. Mahāsamāgamo ahosi
  satta antevāsikā jeṭṭhakā ahesuṁ tesaṁ sālissaro nāma isi
  kapiṭṭhāssamā nikkhamitvā suraṭṭhajanapade sātodakāya nāma nadiyā
-------------------------------------------------
[page 314]
  Tīre anekasahassaisiparivāro vasi. Meṇḍissaro nāma isi
  pajotakarañño vijite kalambamūlakaṁ nāma nigamaṁ nissāya anekasahassa-
  isiparivāro vasi. Pabbato nāma isi ekaṁ aṭavijanapadaṁ nissāya
  anekasahassaisiparivāro vasi. Kāḷadevilo nāma isi avantikaraṭṭhe
  dakkhiṇāpathe ekaṁ ghanaselaṁ nissāya anekasahassaisiparivāro vasi.
  Kisavaccho nāma isi ekakova daṇḍakīrañño kumbhavatiṁ nāma nagaraṁ
  nissāya uyyāne vasi. Anusissatāpaso pana bodhisattassa upaṭṭhāko
  santike vasi. Nārado nāma isi kāḷadevilassa kaniṭṭho majjhimap-
  padese araññe añjanagirimhi pabbatajālantare ekakova ekasmiṁ
  guhāleṇe vasi. Añjanagirino pana avidūre eko ākiṇṇamanusso
  nigamo atthi. Tesaṁ antare mahatī nadī taṁ bahū manussā osaranti.
  Uttamarūpadharā vaṇṇadāsiyo purise palobhayamānā tassā nadiyā
  tīre nisīdanti. Nāradatāpaso tāsu ekaṁ disvā paṭibaddhacitto
  hutvā jhānaṁ antaradhāpetvā nirāhāro parisussanto kilesavasaṅgato
  sattāhaṁ nipajji. Athassa bhātā kāḷadevilo āvajjento taṁ kāraṇaṁ
  ñatvā ākāsenāgantvā leṇaṁ pāvisi. Nārado taṁ disvā
  kasmā bhavaṁ āgatosīti āha. Bhavaṁ aphāsuko taṁ bhavantaṁ paṭijaggituṁ
  āgatosmīti. Atha naṁ so avatthukaṁ bhavaṁ kathesi alikaṁ tucchaṁ
  kathesīti musāvādena niggaṇhi. So na taṁ pahātuṁ vaṭṭatīti
  sālissaraṁ ānesi meṇḍissaraṁ ānesi pabbatissaraṁ ānesi.
  Itaro te musāvādena niggaṇhi. Kāḷadevilo sarabhaṅgasatthāraṁ
-------------------------------------------------
[page 315]
  Ānessāmīti ākāsena gantvā taṁ ānesi. So āgantvā taṁ
  disvā indriyavasaṁ gatoti ñatvā kaccisi nārada indriyānaṁ vasaṁ
  gatoti pucchi. Itarena kathaṁ sutvāva uṭṭhāya vanditvā āma
  ācariyāti vutte nārada indriyavasaṁ gatā nāma imasmiṁ attabhāve
  sussantā dukkhaṁ anubhavitvā dutiyattabhāve niraye nibbattantīti vatvā
  paṭhamaṁ gāthamāha
         yo indriyānaṁ kāmena vasaṁ nārada gacchati
         so pariccajjubho loke jīvanteva visussatīti.
      Tattha yo indriyānanti nārada yo puriso rūpādīsu subhākāraṁ
  gahetvā kilesakāmavasena channaṁ indriyānaṁ vasaṁ gacchati. Pariccajjubhoti
  so puriso manussalokañca devalokañcāti ubho loke pariccajitvā
  nirayādīsu nibbattatīti attho. Jīvanteva visussatīti jīvantoyeva
  attanā icchitaṁ kilesavatthuṁ alabhanto sokena visussati mahādukkhaṁ
  pāpuṇāti.
      Taṁ sutvā nārado ācariya kāmasevanaṁ nāma sukhaṁ evarūpaṁ
  sukhaṁ kiṁ sandhāya dukkhanti vadasīti pucchi. Athassa sarabhaṅgo tenahi
  suṇāhīti dutiyaṁ gāthamāha
         sukhassānantaraṁ dukkhaṁ dukkhassānantaraṁ sukhaṁ
         sosi patto sukhadukkhaṁ pāṭikaṅkha varaṁ sukhanti.
      Tattha sukhassānantaranti kāmasukhassa anantaraṁ nirayadukkhaṁ.
  Dukkhassāti sīlarakkhaṇadukkhassa anantaraṁ dibbamānusakasukhañceva
-------------------------------------------------
[page 316]
  Nibbānasukhañca. Idaṁ vuttaṁ hoti nārada ime sattā kāmasevana-
  samayena kālaṁ karitvā ekantadukkhe niraye nibbattanti. Sīlaṁ
  rakkhantā vipassanāya kammaṁ karontā ca pana kilamanti te dukkhena
  sīlaṁ rakkhitvā sīlaphalena vuttappakāraṁ sukhaṁ paṭilabhanti idaṁ sandhāyāhaṁ
  evaṁ vadāmīti. Sosi pattoti so tvaṁ nārada idāni jhānasukhaṁ
  nāsetvā tato sukhā mahantaṁ kāmanissitaṁ cetasikadukkhaṁ patto.
  Pāṭikaṅkhāti idaṁ kilesadukkhaṁ chaḍḍetvā puna tadeva varaṁ uttamaṁ
  jhānasukhaṁ iccha patthehīti.
      Nārado idaṁ ācariya dukkhaṁ nāhantaṁ adhivāsetuṁ sakkomīti
  āha. Atha naṁ mahāsatto nārada dukkhaṁ nāma uppannaṁ adhivāse-
  tabbamevāti vatvā tatiyaṁ gāthamāha
         kicchakāle kicchasaho so kicchaṁ nātivattati
         sa kicchantaṁ sukhaṁ dhīro yogaṁ samadhigacchatīti.
      Tattha nātivattatīti nānuvattati ayameva vā pāṭho. Idaṁ
  vuttaṁ hoti nārada yo kāyikacetasikadukkhasaṅkhātassa kicchassa uppanna-
  kāle appamatto tassa kicchassa haraṇupāyaṁ karonto kicchasaho
  hutvā taṁ kicchaṁ na anuvattati tassa vase avattitvā tehi tehi
  upāyehi taṁ kicchaṁ abhibhavati vināseti sa dhīro kicchassa antimasaṅkhātaṁ
  nirāmisaṁ sukhaṁ adhigacchati taṁ vā kicchantaṁ yogasukhaṁ adhigacchati akilamanto
  pāpuṇātīti.
      So ācariya kāmasukhaṁ nāma uttamasukhaṁ na taṁ jahituṁ sakkomīti
-------------------------------------------------
[page 317]
  Āha. Atha naṁ mahāsatto nārada dhammo nāma na kenaci
  kāraṇena nāsetabboti vatvā catutthaṁ gāthamāha
         na heva kāmānaṁ kāmā nānatthā natthakāraṇā
         na katañca niraṁkatvā dhammā cavitumarahasīti.
      Tattha kāmānaṁ kāmāti kāmānaṁ kāmā vatthukāmānaṁ patthanāyāti
  attho. Nānatthā natthakāraṇāti na anatthato na atthakāraṇā. Na
  katañca niraṁkatvāti katañca nipphāditaṁ jhānaṁ niraṁkatvā. Idaṁ vuttaṁ
  hoti nārada na heva vatthukāmapatthanāya dhammā cavitumarahasi ekasmiṁ
  anatthe uppanne taṁ paṭihanitukāmo nānatthā natthenapi kāraṇabhūtena
  dhammā cavitumarahasi. Asuko nāma me attho uppajjissatīti
  evaṁ atthakāraṇā pana dhammā cavitumarahasi kataṁ puna nipphādituṁ
  jhānasukhaṁ niraṁkatvāpi nāsetvā neva dhammā cavitumarahasīti.
      Evaṁ sarabhaṅgena catūhi gāthāhi dhamme desite kāḷadevilo
  attano kaniṭṭhaṁ ovadanto pañcamaṁ gāthamāha
         dakkhaṁ gahapataṁ sādhu saṁvibhajjañca bhojanaṁ
         ahāso atthalābhesu atthabyāpatti abyathoti.
      Tattha dakkhaṁ gahapatanti nārada gharāvāsaṁ vasantānaṁ gahapatīnaṁ
  bhoguppādanatthāya anālasyachekaṁ kusalabhāvasaṅkhātaṁ dukkhaṁ nāma sādhu
  dakkhabhāvo laddhako. Saṁvibhajjañca bhojananti dukkhena uppāditabhogānaṁ
  dhammikasamaṇabrāhmaṇehi saṁvibhajitvā paribhogakāraṇaṁ dutiyaṁ sādhu.
  Ahāso atthalābhesūti mahante issariye uppanne pamādavasena
-------------------------------------------------
[page 318]
  Ahāso anubbilāviggataṁ tatiyaṁ sādhu. Atthabyāpattīti yadā
  pana attano atthabyāpatti yasavināso hoti tadā abyatho
  akilamanaṁ catutthaṁ sādhu tasmā tvaṁ nārada jhānaṁ me antarahitanti
  mā soci sace indriyānaṁ vasaṁ nāgamissasi naṭṭhampi te jhānaṁ
  puna pākatikameva bhavissatīti.
      Taṁ puna kāḷadevilena nāradassa ovaditabhāvaṁ ñatvā satthā
  abhisambuddho hutvā chaṭṭhaṁ gāthamāha
         ettāva tesaṁ paṇḍiccaṁ asito devilo bravi
         nayito kiñci pāpiyo yo indriyānaṁ vasaṁ vajeti.
      Tassattho bhikkhave ettakaṁ etaṁ paṇḍiccaṁ soyaṁ devilo
  abravi yo pana kilesavasena indriyānaṁ vasaṁ vajeti ito añño
  pāpiyo natthīti.
      Atha naṁ sarabhaṅgo āmantetvā nārada idaṁ tāva suṇohi
  paṭhamameva kattabbayuttakaṁ yo na karoti so araññaṁ paviṭṭhamāṇavako
  viya socati paridevatīti vatvā atītaṁ āhari
      atīte ekasmiṁ kāsīnigame eko brāhmaṇamāṇavo abhirūpo
  ahosi thāmasampanno nāgabalo. So cintesi kimme kasikammādīni
  katvā mātāpitupaṭṭhehi kiṁ puttadārena kiṁ dānādipuññehi
  katehi kiñci aposetvā kiñci puññaṁ akatvā araññaṁ pavisitvā
  mige māretvā attānameva posessāmīti so pañcāvudhasannaddho
  himavantaṁ gantvā nānāmige vadhitvā khādanto antohimavante vidhiniyā
-------------------------------------------------
[page 319]
  Nāma nadiyā tīre giriparikkhittaṁ mahantaṁ pabbatajālaṁ patvā tattha
  mige vadhitvā aṅgāre pakkamaṁsaṁ khādanto vāsaṁ kappesi. So
  cintesi ahaṁ sadā thāmasampanno nāma na bhavissāmi dubbalakāle
  araññe carituṁ nāsakkhissāmi idāneva nānāvaṇṇe mige pabbatajālaṁ
  pavesetvā dvāraṁ yojetvā araññaṁ anāhiṇḍantova yathāruciyā
  migaṁ vadhitvā khādissāmīti. So tathā akāsi. Athassa kāle
  atikkante taṁ kammaṁ matthakaṁ pattaṁ diṭṭhadhammavedanīyaṁ jātaṁ attano
  hatthapādehi na labhi gantuṁ aparāparaṁ parivattetuṁ nāsakkhi neva
  kiñci khādanīyaṁ bhojanīyaṁ na pānīyaṁ pivi sarīraṁ milāyi manussapeto
  ahosi gimhakāle paṭhavī viya sarīraṁ bhijjitvā rājiyo dassesi.
  So durūpo dussaṇṭhito mahādukkhaṁ anubhavi. Evaṁ addhāne gate
  sīviraṭṭhe sīvirājā nāma araññe aṅgārapakkamaṁsaṁ khādissāmīti
  amaccānaṁ rajjaṁ niyyādetvā pañcāvudhasannaddho araññaṁ pavisitvā
  mige vadhitvā maṁsaṁ khādanto anupubbena taṁ padesaṁ patvā taṁ purisaṁ
  disvā bhīto satiṁ upaṭṭhapetvā kosi tvaṁ ambho purisāti pucchi.
  Sāmi manussapeto ahaṁ attano katakammassa phalaṁ anubhavāmi tvaṁ
  pana kosīti. Sīvirājāhamasmīti. Atha kasmā idhāgatosīti.
  Migamaṁsaṁ khādanatthāyāti. Athassa so ahampi mahārāja imināva
  kāraṇenāgantvā manussapeto jātoti sabbaṁ vitthārena kathetvā
  attano dukkhitabhāvaṁ rañño ācikkhanto sesagāthā abhāsi
-------------------------------------------------
[page 320]
         Amittānaṁva hatthatthaṁ sīvi pappoti māmiva
         kammaṁ vijjañca dakkheyyaṁ vivāhaṁ sīlamaddavaṁ
         eteva yase hāpetvā nibbatto sehi kammehi.
         Sohaṁ sahassajīnova abandhu aparāyano
         ariyadhammā atikkanto yathā peto tathevahaṁ.
         Sukhakāme dukkhāpetvā āpannosmi padaṁ imaṁ
         yohaṁ sukhaṁ nādhigacchāmi ṭhito bhāṇumakāsivāti.
      Tattha amittānaṁva hatthatthanti amittānaṁ hatthe atthaṁ vināsaṁ
  viya. Sīvīti rājānaṁ ālapati. Pappoti māmivāti mādiso
  pāpakamme pāpuṇāti attanova kammena vināsaṁ pāpuṇātīti vuttaṁ
  hoti. Kammanti kasikammādibhedaṁ ājīvasādhakaṁ kiccaṁ. Vijjanti
  nānappakārakaṁ hatthisippādikaṁ sippaṁ. Dakkheyyanti nānappakārena
  bhoguppādanena kosallaṁ. Vivāhanti āvāhavivāhasambaddhaṁ. Sīlamaddavanti
  pañcavidhasīlañceva muduvacanahitakāmapāpanīvāraṇakalyāṇamittatā ca so
  hi idha maddavoti adhippeto. Eteva yase hāpetvāti ete
  ettake yasadāyakadhamme hāpetvā. Nibbatto sehi kammehīti
  attano kammehi nibbatto. Idaṁ vuttaṁ hoti ahaṁ mahārāja
  imasmiṁ loke issariyadāyakaṁ kattabbayuttakaṁ kammaṁ akatvā sippaṁ
  asikkhitvā upāyena bhoge anuppādetvā āvāhavivāhaṁ akatvā
  sīlaṁ arakkhitvā maṁ akiccaṁ karontaṁ nīvāraṇasamatthe kalyāṇamitte
  abhajitvā ime ettake yasadāyakattā yaseti saṅkhyaṁ gate
-------------------------------------------------
[page 321]
  Lokappavattidhamme avahāpetvā chaḍḍetvā imaṁ araññaṁ pavisitvā
  sayaṁ katehi pāpakammehi idāni manussapeto hutvā nibbattosmīti.
  Sahassajīnovāti sahassajinapuriso viyāti attho. Sacāhaṁ sammā-
  paṭipajjitvā bhoge uppādeyyaṁ tehi anekasahassehi bhogehi jīnotipi
  attho. Aparāyanoti asaraṇo nippatīti attho. Ariyadhammāti
  sappurisadhammato. Yathā petoti yathā mato peto hutvā uppajjeyya
  jīvamānoyeva tathā manussapeto jātosmīti attho. Sukhakāme
  dukkhāpetvāti sukhakāme satte dukkhāpetvā. Sukhakāmotipi pāṭho.
  Sayaṁ sukhakāmo paraṁ dukkhāpetvāti attho. Āpannosmi padaṁ
  imanti imaṁ evarūpaṁ koṭṭhāsaṁ pattosmi pathantipi pāṭho.
  Idaṁ dukkhassa pathabhūtaṁ attabhāvaṁ pattosmīti attho. Ṭhito
  bhāṇumakāsivāti bhāṇumā vuccati aggi vītacchitaṅgārehi samantā
  parikiṇṇo viya sarīre uṭṭhitena mahāḍāhena ḍahanto kāyikacetasikasukhaṁ
  na vindāmīti vadati.
      Evañca pana vatvā ahaṁ mahārāja sukhakāmo paraṁ dukkhāpetvā
  diṭṭheva dhamme manussapetosmi tasmā tvaṁ pāpakammaṁ mā kari
  attano nagaraṁ gantvā dānādīni puññāni karohīti āha.
  Rājā tathā katvā saggapadaṁ pūresi.
      Sarabhaṅgasatthā imaṁ kāraṇaṁ āharitvā tāpasaṁ saññāpesi.
  So tassa kathāya saṁvegaṁ paṭilabhitvā taṁ vanditvā khamāpetvā
-------------------------------------------------
[page 322]
  Kasiṇaparikammaṁ katvā naṭṭhajjhānaṁ paṭipākatikaṁ akāsi. Sarabhaṅgo
  tassa tattha vasituṁ adatvā ādāya attano assamaṁ gato.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi saccapariyosāne ukkaṇṭhitabhikkhu sotāpattiphale
  patiṭṭhahi. Tadā nārado ukkaṇṭhitabhikkhu ahosi sālissaro
  sārīputto meṇḍissaro kassapo pabbato anuruddho kāḷadevilo
  kaccāyano anusisso ānando kisavaccho moggallāno sarabhaṅgo
  pana ahamevāti.
                    Indriyajātakaṁ sattamaṁ.
                        Ādittajātakaṁ
      ādittasminti idaṁ satthā jetavane viharanto asadisadānaṁ ārabbha
  kathesi. Asadisadānaṁ mahāgovindasuttavaṇṇanāto vitthāretvā kathetabbaṁ.
      Tassa pana dinnadivasato dutiyadivase dhammasabhāyaṁ kathaṁ samuṭṭhāpesuṁ
  āvuso kosalarājā vicinitvā varakkhettaṁ ñatvā buddhappamukhassa
  ariyasaṅghassa mahādānaṁ adāsīti. Satthā āgantvā kāya nuttha
  bhikkhave etarahi kathāya sannisinnāti pucchitvā imāya nāmāti
  vutte anacchariyaṁ bhikkhave rañño vicinitvā anuttare puññakkhette
  dānapatiṭṭhāpanaṁ porāṇakapaṇḍitā vicinitvāva mahādānaṁ adaṁsūti
  vatvā atītaṁ āhari
-------------------------------------------------
[page 323]
      Atīte sīviraṭṭhe bheruvanagare bheruvamahārājā nāma dasa rājadhamme
  akopetvā catūhi saṅgahavatthūhi mahājanaṁ saṅgaṇhanto mahājanassa
  mātāpituṭṭhāne ṭhatvā kapaṇakavaṇibbakayācakānaṁ mahādānaṁ pavattesi.
  Tassa samuddavijayā nāma aggamahesī ahosi paṇḍitā ñāṇasampannā.
  So ekadivasaṁ dānaggaṁ olokento mayhaṁ dānaṁ dussīlā lolasattā
  bhuñjanti taṁ maṁ na hāseti ahaṁ kho pana sīlavantānaṁ agga-
  dakkhiṇeyyānaṁ paccekabuddhānaṁ dātukāmo te ca himavantappadese vasanti
  ko nu kho te nimantetvā ānessati kaṁ pesessāmīti cintetvā
  tamatthaṁ deviyā ārocesi. Atha naṁ sā āha mahārāja mā
  cintayittha amhākaṁ dātabbadānabalena sīlabalena saccabalena pupphāni
  pesetvā paccekabuddhe nimantetvā tesaṁ āgatakāle sabbaṁ parikkhāra-
  sampannaṁ dānaṁ dassāmāti. Rājā sādhūti sampaṭicchitvā sakala-
  nagaravāsino sīlaṁ samādiyantūti bheriñcārāpetvā sayampi saparijano
  uposathaṅgāni adhiṭṭhāya mahādānaṁ pavattetvā sumanapupphapuṇṇaṁ
  suvaṇṇasamuggaṁ gāhāpetvā pāsādā oruyha rājaṅgaṇe ṭhatvā
  pañcaṅgāni paṭhaviyaṁ patiṭṭhāpetvā pācīnadisābhimukho vanditvā
  pācīnadisāya arahante vandāma sace amhākaṁ koci guṇo atthi amhesu
  anukampaṁ katvā amhākaṁ bhikkhaṁ gaṇhathāti vatvā satta pupphamuṭṭhiyo
  khipi. Pācīnadisāya paccekabuddhānaṁ abhāvā punadivase nāgamiṁsu.
  Dutiyadivase dakkhiṇadisaṁ namassi tatopi nāgatā. Tatiyadivase
  pacchimadisaṁ namassi tatopi nāgatā. Catutthadivase uttaradisaṁ
-------------------------------------------------
[page 324]
  Namassi. Namassitvā ca pana uttarahimavantappadesavāsino paccekabuddhā
  amhākaṁ bhikkhaṁ gaṇhantūti satta pupphamuṭṭhiyo vissajjesi. Pupphāni
  gantvā nandamūlakapabbhāre pañcannaṁ paccekabuddhasatānaṁ upari patiṁsu.
  Te āvajjamānā raññā attano nimantitabhāvaṁ ñatvā punadivase
  satta paccekabuddhe āmantetvā mārisā rājā vo nimanteti
  tassa saṅgahaṁ karothāti vadiṁsu. Te paccekabuddhā ākāsenāgantvā
  rājadvāre otariṁsu. Te disvā rājā somanassajāto vanditvā
  pāsādaṁ āropetvā mahantaṁ sakkāraṁ katvā dānaṁ datvā bhatta-
  kiccapariyosāne punadivasatthāya punadivasatthāyāti evaṁ cha divase
  nimantetvā sattame divase sabbaparikkhāradānaṁ sajjetvā satta-
  ratanakhacitāni mañcapīṭhāni paññāpetvā ticīvarādike sabbe samaṇa-
  paribhoge sattannaṁ paccekabuddhānaṁ santike ṭhapetvā ime sabbaparikkhāre
  tumhākaṁ demāti vanditvā tesaṁ bhattakiccapariyosāne rājā ca
  devī ca ubhopi namassamānā aṭṭhaṁsu. Atha nesaṁ anumodanaṁ karonto
  saṅghatthero dve gāthā abhāsi
           ādittasmiṁ agārasmiṁ yiṁ nīharati bhājanaṁ
           taṁ tassa hoti atthāya no ca yaṁ tattha ḍayhati.
           Evaṁ ādipito loko jarāya maraṇena ca
           nīharetheva dānena dinnaṁ hoti sunībhatanti.
      Tattha ādittasminti taṁkhaṇe pajjalite. Bhājananti yaṁkiñci
  upakaraṇaṁ. No ca yaṁ tatthāti yaṁ pana tattha ḍayhati antamaso
-------------------------------------------------
[page 325]
  Tiṇasaṇṭhāropi sabbaṁ tassa anūpakaraṇameva hoti. Jarāya maraṇena
  cāti desanāsīsametaṁ. Atthato panesa ekādasahi aggīhi ādipito
  nāma. Nīharethevāti tato ekādasahi aggīhi pajjalitā lokā
  dasavidhaṁ dānavatthubhedaṁ taṁtaṁ parikkhāradānaṁ cetanāya nikaḍḍhateva.
  Dinnaṁ nāma appaṁ vā bahuṁ vā yaṁ dinnaṁ tadeva sunībhataṁ nāma
  hotīti.
      Evaṁ saṅghatthero anumodanaṁ katvā appamatto hohi mahārājāti
  rañño ovādaṁ datvā ākāse uppatitvā pāsādakaṇṇikaṁ dvidhā
  katvā gantvā nandamūlakapabbhāreyeva otari. Tassa dinnaparikkhāropi
  teneva saddhiṁ uppatitvā pabbhāreyeva otari. Rañño ca deviyā
  ca sakalasarīraṁ pitiyā puṇṇaṁ ahosi. Evaṁ tasmiṁ gate avasesāpi
                 yo dhammaladdhassa dadāti dānaṁ
                 uṭṭhānaviriyādhigatassa jantu
                 atikkamma so vetaraṇiṁ yamassa
                 dibbāni ṭhānāni upeti macco.
                 Dānañca yuddhañca samānamāhu
                 appāpi santā bahuke jinanti
                 appampi ce saddahāno dadāti
                 teneva so hoti sukhī parattha.
-------------------------------------------------
[page 326]
                 Viceyya dānaṁ sugatappasaṭṭhaṁ
                 ye dakkhiṇeyyā idha jīvaloke
                 etesu dinnāni mahapphalāni
                 bījāni vuttāni yathā sukhette.
                 Yo pāṇabhūtāni aheṭhayanto
                 parūpavādā na karoti pāpaṁ
                 bhīruṁ pasaṁsanti na hi tattha sūraṁ
                 bhayā hi santo na karonti pāpaṁ.
         Hīnena brahmacariyena khattiye upapajjati
         majjhimena ca devattaṁ uttamena visujjhati.
                 Addhā hi dānaṁ bahudhā pasaṭṭhaṁ
                 dānā ca kho dhammapadaṁva seyyo
                 pubbeva hi pubbatareva santo
                 nibbānamevajjhagamuṁ sapaññāti
  evamekekāya gāthāya anumodanaṁ katvā tatheva agamaṁsu saddhiṁ parikkhārehi.
      Tattha dhammaladdhassāti khīṇāsavaṁ ādiṁ katvā yāva sukkha-
  vipassakayogāvacaro puggalo dhammassa laddhattā dhammaladdho nāma.
  Sveva uṭṭhānaviriyena tassa dhammassa adhigatattā uṭṭhānaviriyādhigato
  nāma. Tassa puggalassa yo jantu dadāti dānanti attho.
  Dhammena laddhassa uṭṭhānasaṅkhātena viriyena adhigatassa deyyadhammassa
  aggaṁ gahetvā yo jantu sīlavantesu dānaṁ dadātipi attho.
-------------------------------------------------
[page 327]
  Upayogatthe vā sāmivacanaṁ katvā cettha attho veditabbo.
  Vetaraṇinti desanāsīsametaṁ. Aṭṭha mahāniraye soḷasañca ussude
  atikkamitvāti attho. Dibbāni ṭhānāni upetīti devaloke
  uppajjati. Samānamāhūti sadisaṁ vadanti. Khayabhīrukassa hi dānaṁ
  natthi bhayabhīrukassa yuddhaṁ natthi jīvite ālayaṁ vijahitvā yujjhantova
  yujjhituṁ sakkoti bhogesu ālayaṁ vijahitvāva dāyako dātuṁ sakkoti
  teneva taṁ ubhayaṁ samānanti vadanti. Appāpi santāti thokāpi
  samānā pariccattajīvitā bahuke jinanti evameva appāpi muñcana-
  cetanā bahumpi maccheracittalobhādikilesaggahaṇaṁ jināti. Appampi
  ceti thokampi ce deyyadhammaṁ kammañca phalañca saddahanto deti.
  Teneva soti tena parittadeyyavatthukena parittakenapi cāgena parattha
  sukhī hoti mahārājāti. Viceyya dānanti dakkhiṇañca dakkhiṇeyyañaca
  vicinitvā dinnaṁ dānaṁ. Tattha yaṁ vā taṁ vā adatvā aggaṁ
  paṇītaṁ deyyadhammaṁ vicinitvā dadanto dakkhiṇaṁpi vicināti nāma.
  Yesaṁ tesaṁ vā adatvā sīlādiguṇasampannepi vicinitvā tesaṁ dadanto
  dakkhiṇeyyaṁ vicināti nāma. Sugatappasaṭṭhanti evarūpaṁ dānaṁ buddhehipi
  pasaṭṭhaṁ. Tattha dakkhiṇeyyavicinataṁ dassetuṁ ye dakkhiṇeyyāti
  ādi vuttaṁ. Tattha dakkhiṇeyyāti dakkhiṇāya anucchavikā buddhādayo.
  Pāṇabhūtānīti pāṇasaṅkhātāni bhūtāni. Aheṭhayantoti kāruññena
  aviheṭhayanto caramāno. Parūpavādāti parūpavādabhayena pāpaṁ na
  karoti. Bhīrunti upavādabhīrukaṁ. Na hi tattha sūranta yo pana
-------------------------------------------------
[page 328]
  Ayonisomanasikārena tasmiṁ upavāde sūro hoti taṁ paṇḍitā nappasaṁsanti.
  Bhayā hīti upavādabhayena hi paṇḍitā pāpaṁ na karonti. Hīnena
  brahmacariyenāti bāhiratitthāyatane tāva methunaviratisīlamattakaṁ hīnaṁ
  brahmacariyaṁ nāma tena khattiyakule upapajjati. Jhānassa upacāramattaṁ
  majjhimaṁ tena devaloke uppajjati. Aṭṭha samāpattiyo uttamaṁ
  tena brahmaloke upapajjanto visujjhati nāma. Sāsane pana
  sīlavantasseva etaṁ devanikāyaṁ paṇidhāya brahmacariyaṁ hīnaṁ nāma
  parisuddhasīlasseva samāpattinibbattanaṁ majjhimaṁ nāma. Parisuddhasīle
  ṭhatvā vipassanaṁ vaḍḍhetvā arahattuppatti uttamaṁ nāma. Osāna-
  gāthāya ayamattho mahārāja kiñcāpi ekaṁseneva dānaṁ bahudhā
  pasaṭṭhaṁ vaṇṇitaṁ dānā pana samathavipassanāsaṅkhātaṁ nibbānasaṅkhātañca
  dhammakoṭṭhāsabhūtaṁ dhammapadameva uttaritaraṁ. Kiṁkāraṇā. Pubbe
  hi imasmiṁ kappe kassapadasabalādayo pubbatareva vessabhūdasabalādayo
  santo sappurisā sapaññā samathavipassanaṁ bhāvetvā nibbānameva
  ajjhagamuṁ adhigatāti.
      Evaṁ satta paccekabuddhā anumodanāya rañño amatamahānibbānaṁ
  vaṇṇetvā rājānaṁ appamādena ovaditvā vuttanayeneva attano
  vasanaṭṭhānameva gatā. Rājāpi saddhiṁ aggamahesiyā yāvajīvaṁ
  dānaṁ datvā tato cavitvā saggapadaṁ pūresi.
      Satthā imaṁ dhammadesanaṁ āharitvā evaṁ pubbepi paṇḍitā
  viceyyadānaṁ adaṁsūti vatvā jātakaṁ samodhānesi tadā
-------------------------------------------------
[page 329]
  Paccekabuddhā parinibbāyiṁsu samuddavijayā rāhulamātā ahosi bheruvarājā
  ahamevāti.
                    Ādittajātakaṁ aṭṭhamaṁ.
                        Aṭṭhānajātakaṁ
      gaṅgā kumudinīti idaṁ satthā jetavane viharanto ekaṁ ukkaṇṭhita-
  bhikkhuṁ ārabbha kathesi.
      Taṁ bhikkhuṁ satthā saccaṁ kira tvaṁ bhikkhu ukkaṇṭhitosīti
  pucchitvā saccaṁ bhanteti kiṁkāraṇāti kilesavasenāti bhikkhu
  mātugāmo nāma akataññū mittadubbhī avissāsaniyo atīte paṇḍitā
  devasikaṁ sahassaṁ dentāpi mātugāmaṁ tosetuṁ nāsakkhiṁsu sā eka-
  divasamattaṁ sahassaṁ alabhitvāva te gīvāyaṁ gāhāpetvā nīharāpesi
  evaṁ akataññū mātugāmo mā tassa kāraṇākilesavasaṁ gacchāti
  vatvā atītaṁ āhari
      atīte bārāṇasiyaṁ brahmadatte rajjaṁ kārente tassa ca
  putto brahmadattakumāro bārāṇasīseṭṭhino ca putto mahādhanakumāro
  nāma te sahapaṁsukīḷikasahāyā ahesuṁ ekācariyakuleyeva sippaṁ
  uggaṇhiṁsu. Kumāro pitu accayena rajje patiṭaṭhāsi. Seṭṭhiputto
  tassa santikeyeva ahosi. Bārāṇasiyañca ekā nagarasobhinī
  vaṇṇadāsī abhirūpā ahosi sobhaggappattā. Seṭṭhiputto devasikaṁ
  sahassaṁ datvā niccakāle tāyeva saddhiṁ abhiramanto pitu accayena
-------------------------------------------------
[page 330]
  Seṭṭhiṭṭhānaṁ labhitvāpi taṁ na vijahati tatheva devasikaṁ sahassaṁ datvā
  abhirami. Seṭṭhiputto divasassa tayo vāre rājupaṭṭhānaṁ gacchati.
  Athassa ekadivasaṁ sāyaṁ rājupaṭṭhānaṁ gatassa raññā saddhiṁ sallapantasseva
  suriyo aṭṭhaṅgamito andhakāraṁ jātaṁ. So rājakulā nikkhamitvā
  idāni gehaṁ gantvā āgamanavelā natthi nagarasobhiniyāyeva gehaṁ
  gamissāmīti upaṭṭhāke uyyojetvā ekakova tassā gehaṁ pāvisi.
  Atha naṁ sā disvāva ayyaputta sahassaṁ ābhatanti āha. Bhadde
  ahaṁ ajja ativikālo jāto tasmā gehaṁ agantvā manusse
  uyyojetvā ekakova paviṭṭhosmi sve pana te dve sahasse dassāmīti.
  Sā cintesi sacāhaṁ ajja okāsaṁ karissāmi aññesupi divasesu
  tucchahattho āgamissati evaṁ me dhanaṁ parihāyissati na dānissa
  okāsaṁ karissāmīti. Atha naṁ evamāha sāmi mayaṁ vaṇṇadāsiyo
  nāma amhākaṁ sahakeḷi nāma natthi āhara sahassanti. Bhadde
  sve diguṇaṁ āharissāmīti punappunaṁ yāci. Nagarasobhinī dāsiyo
  āṇāpesi etassa idha ṭhatvā oloketuṁ mā adattha gīvāyaṁ
  naṁ gahetvā nīharitvā duvāraṁ pīdahathāti. Tā tathā akaṁsu.
  So cintesi ahaṁ imāya saddhiṁ asītikoṭidhanaṁ khādiṁ sā maṁ
  ekadivasaṁ tucchahatthaṁ disvā gīvāyaṁ gahetvā nīharāpesi aho
  mātugāmo nāma pāpo nillajjo akataññū mittadubbhīti so
  mātugāmassa aguṇaṁ anussarantova virajji paṭikūlasaññaṁ paṭilabhi
  gharāvāsepī ukkaṇṭhito kiṁ me gharāvāsena ajjeva nikkhamitvā
-------------------------------------------------
[page 331]
  Pabbajissāmīti puna gehaṁ agantvā rājānampī adisvāva nagarā
  nikkhamitvā araññaṁ pavisitvā gaṅgātīre assamaṁ māpetvā isipabbajjaṁ
  pabbajitvā jhānābhiññaṁ uppādetvā vanamūlaphalāhāro tattha vāsaṁ
  kappesi. Rājā taṁ apassanto kahaṁ me sahāyoti pucchi.
  Nagarasobhiniyāpī katakammaṁ sakalanagare pākaṭaṁ jātaṁ. Athassa tamatthaṁ
  ācikkhitvā iti te deva sahāyo lajjāya gharampī agantvā
  araññaṁ pavisitvā pabbajitoti kathayiṁsu. Rājā nagarasobhiniṁ pakkosā-
  petvā saccaṁ kira tvaṁ ekadivasaṁ sahassaṁ alabhitvā mama sahāyaṁ
  gīvāyaṁ gāhāpetvā nīharāpesīti pucchi. Saccaṁ devāti. Pāpe
  jammi sīghaṁ mama sahāyassa gataṭṭhānaṁ gantvā taṁ ānehi no ce
  ānesi jīvitaṁ te natthīti. Sā rañño vacanaṁ sutvā bhītā rathaṁ
  āruyha mahantena parivārena nagarā nikkhamitvā tassa gataṭṭhānaṁ
  pariyesantī sutavasena sutvā tattha gantvā vanditvā ayya mayā
  andhabālabhāvavena kataṁ dosaṁ khamatha ahaṁpi na punevaṁ karissāmīti
  yācitvā sādhu khamāmi natthi me tayi āghātoti vutte sace
  me khamatha mayā saddhiṁ rathaṁ abhirūhatha nagaraṁ gamissāma nagaraṁ
  gatakāle yaṁ mama ghare atthi sabbaṁ dassāmīti āha. So tassā
  vacanaṁ sutvā bhadde idāni tayā saddhiṁ gantuṁ na sakkā yathā
  pana imasmiṁ loke yena na bhavitabbaṁ taṁ bhavissati apī nāma
  tadā gaccheyyanti vatvā paṭhamaṁ gāthamāha
-------------------------------------------------
[page 332]
         Gaṅgā kumudinī santā saṅkhavaṇṇā ca kokilā
         jambu tālaphalaṁ dajjā atha nūna tadā siyāti.
      Tassattho bhadde yathā hi kumudasarā kumudehi sañchannā
  tiṭṭhanti tatheva sace sakalāpī mahāgaṅgā kumudinī sīghasotabhāvaṁ pahāya
  santā upasantā siyā sabbe kokilā ca saṅkhavaṇṇā bhaveyyuṁ
  sabbopica jamburukkho tālaphalaṁ dadeyya. Atha nūna tadā sīyāti
  atha tādise kāle amhākampī samāgamo nūna siyā bhaveyya nāmāti
  vuttaṁ hoti.
      Evañca pana vatvā punapī tāya ehi ayya gacchāmevāti
  vutte gacchissāmāti vatvā kismiṁ kāleti asukasmiñca
  asukasmiñcāti vatvā sesagāthā abhāsi
         yadā kacchapalomānaṁ pāvāro tividho siyā
         hemantikaṁ pāvuraṇaṁ atha nūna tadā siyā.
         Yadā makasapādānaṁ addhālo sukato siyā
         sudaḷho ca akampī ca atha nūna tadā siyā.
         Yadā sasavisāṇānaṁ nisseṇi sukatā siyā
         saggassārohaṇatthāya atha nūna tadā siyā.
         Yadā nisseṇimāruyha candaṁ khādeyyuṁ mūsikā
         rāhuñca paripāteyyuṁ atha nūna tadā siyā.
         Yadā surāghaṭaṁ pītvā makkhikā gaṇacārinī
         aṅgāre vāsaṁ kappeyyuṁ atha nūna tadā siyā.
-------------------------------------------------
[page 333]
         Yadā bimboṭṭhasampanno gadrabho sumukho siyā
         kusalo naccagītassa atha nūna tadā siyā.
         Yadā kākā ca ulūkā mantayiṁsu rahogatā
         aññamaññaṁ pīhayeyyuṁ atha nūna tadā siyā.
         Yadā mūlasapattānaṁ chattaṁ thirataṁ siyā
         vassassa paṭighātāya atha nūna tadā siyā.
         Yadā kuluko sakuṇo pabbataṁ gandhamādanaṁ
         tuṇḍenādāya gaccheyya atha nūna tadā siyā.
         Yadā sāmuddikaṁ nāvaṁ sayantaṁ savaṭākaraṁ
         ceto ādāya gaccheyya atha nūna tadā siyāti.
      Tattha tividhoti eko kacchapalomamayena pupphena eko tūlena
  eko ubhayenāti evaṁ tippakāro. Hemantikaṁ pāvuraṇanti
  himapātasamaye pāvuraṇā bhavituṁ samattho. Atha nūna tadā siyāti
  atha tasmiṁ kāle mama tayā saddhiṁ ekaṁseneva saṁsaggo siyā.
  Evaṁ sabbattha pacchimapadaṁ yojetabbaṁ. Addhālo sukatoti abhirūhitvā
  yujjhantaṁ purisasataṁ dhāretuṁ yadā sakkoti evaṁ sukato. Paripāteyyunti
  palāpeyyuṁ. Aṅgāreti vītacchitaṅgārasaṇṭhāre. Vāsaṁ
  kappeyyunti ekekaṁ surāghaṭaṁ pivitvā mattā vaseyyuṁ. Bimboṭṭha-
  sampannoti bimbaphalasadisehi oṭṭhehi samannāgato. Sumukhoti
  suvaṇṇādāsasadisamukho. Pīhayeyyunti aññamaññassa sampattiṁ
  icchantā pīhayeyyuṁ patthayeyyuṁ. Mūlasapattānanti saṇhānaṁ
-------------------------------------------------
[page 334]
  Mūlasagacchapattānaṁ. Kulukoti eko khuddakasakuṇo. Sāmuddikanti
  samudde pakkhandikaṁ mahānāvaṁ. Sayantaṁ savaṭākaranti yantena ceva
  vaṭṭakārena ca saddhiṁ sabbaṁ sambhārayuttaṁ. Ceto ādāyāti
  yadā ca evarūpaṁ nāvaṁ khuddako gāmadārako hatthena gahetvā
  gaccheyyāti attho.
      Iti mahāsatto iminā aṭṭhānaparikappena ekādasa gāthā
  abhāsi. Taṁ sutvā nagarasobhinī mahāsattaṁ khamāpetvā nagaraṁ gantvā
  rañño taṁ kāraṇaṁ ārocetvā attano jīvitaṁ yācitvā gaṇhi.
      Satthā imaṁ dhammadesanaṁ āharitvā evaṁ bhikkhu mātugāmo
  nāma akataññū mittadubbhīti vatvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā rājā ānando ahosi tāpaso pana ahamevāti.
                     Aṭṭhānajātakaṁ navamaṁ.
                         Dīpījātakaṁ
      khamanīyaṁ yāpanīyanti idaṁ satthā veḷuvane viharanto ekaṁ eḷikaṁ
  ārabbha kathesi.
      Ekasmiṁ hi samaye mahāmoggallānatthero giriparikkhitte
  ekadvāre giribbajasenāsane vihāsi. Dvārasamīpeyevassa caṅkamo
  ahosi. Tadā eḷakapālakā eḷakā ettha carantīti giribbajaṁ
  pavesetvā kīḷantā viharanti. Tesu ekadivasaṁ sāyaṁ āgantvā
-------------------------------------------------
[page 335]
  Eḷake gahetvā gacchantesu ekā eḷikā dūreva kīḷamānā eḷake
  nikkhamante adisvā ohiyi. Taṁ pacchā nikkhamantaṁ eko dīpiko
  disvā khādissāmi nanti giribbajadvāre aṭṭhāsi. Sāpi itocito
  ca olokentī taṁ disvā esa maṁ māretvā khāditukāmatāya
  ṭhito sace nivattitvā palāyissāmi jīvitaṁ me natthi ajja mayā
  purisākāraṁ kātuṁ vaṭṭatīti cintetvā siṅgāni ukkhipitvā tassābhimukhī
  vegena pakkhanditvā dīpikassa ito gaṇhissāmīti vipphanditova
  gahaṇaṁ anupagantvā vegena palāyitvā eḷakānaṁ antaraṁ pāvisi.
  Thero tesaṁ taṁ kiriyaṁ disvā punadivase gantvā tathāgatassa ārocetvā
  evaṁ bhante sā eḷikā attano upāyakusalatāya parakkamaṁ katvā
  dīpikato muñcīti āha. Satthā moggallāna idāni tāva dīpiko
  taṁ gahetuṁ nāsakkhi pubbe pana naṁ viravantiṁ māretvā khādīti vatvā
  tena yācito atītaṁ āhari
      atīte magadharaṭṭhe bodhisatto ekasmiṁ gāme mahābhogakule
  nibbattitvā vayappatto kāme pahāya isipabbajjaṁ pabbajitvā
  jhānābhiññaṁ nibbattetvā ciraṁ himavante vasitvā loṇambilasevanatthāya
  rājagahaṁ gantvā ekasmiṁyeva giribbaje paṇṇasālaṁ māpetvā vāsaṁ
  kappesi. Tadā imināva niyāmeneva eḷakapālakesu eḷake carantesu
  ekadivasaṁ ekaṁ eḷakiṁ pacchā nikkhamantiṁ disvā eko dīpiko
  khādissāmi nanti dvāre aṭṭhāsi. Sāpi taṁ disvā ajja mayhaṁ
  jīvitaṁ natthi ekenupāyena iminā saddhiṁ madhurapaṭisanthāraṁ katvā
-------------------------------------------------
[page 336]
  Hadayamaddavassa janetvā jīvitaṁ rakkhissāmīti cintetvā dūratova
  tena saddhiṁ paṭisanthāraṁ karontī āgacchamānā paṭhamaṁ gāthamāha
           khamanīyaṁ yāpanīyaṁ kacci mātula te sukhaṁ
           sukhaṁ te ammā avaca sukhakāmā hi te mayanti.
      Tattha sukhaṁ te ammāti mayhaṁ mātāpi tumhākaṁ sukhaṁ iccheyyāsīti
  ajja maṁ avacāti attho. Mayanti mātula mayaṁpi tumhākaṁ sukhameva
  icchāmāti.
      Taṁ sutvā dīpiko ayaṁ dhuttikā maṁ mātulavādena vañcetukāmā
  na me kakkhalabhāvaṁ jānātīti cintetvā dutiyaṁ gāthamāha
         naṅguṭṭhaṁ me apakkamma heṭhayitvāna eḷiki
         sājja mātulavādena muñcitabbā nu maññasīti.
      Tassattho tvaṁ mama naṅguṭṭhamaṇḍalaṁ akkamitvā heṭhayitvā
  āgacchasi sā tvaṁ ajja mātulavādena muñcitabbāhamasmīti
  maññasi nu evaṁ maññasi.
      Taṁ sutvā itarā mātula mā evaṁ karīti vatvā tatiyaṁ gāthamāha
         puratthābhimukho nisinnosi ahaṁ taṁ mukhamāgatā
         pacchato tuyhaṁ naṅguṭṭhaṁ kathaṁ khohaṁ apakkamīti.
      Tattha mukhanti abhimukhaṁ. Kathaṁ khohanti tava pacchato ṭhitaṁ
  ahaṁ kathaṁ apakkamīti attho.
      Atha naṁ so kiṁ kathesi eḷike mama naṅguṭṭharahitaṭṭhānaṁ nāma
  natthīti vatvā catutthaṁ gāthamāha
-------------------------------------------------
[page 337]
         Yāvatā caturo dīpā sasamuddā sapabbatā
         tāvatā mayhaṁ naṅguṭṭhaṁ kathaṁ kho taṁ vivajjayīti.
      Tattha tāvatāti ettakaṁ ṭhānaṁ mama naṅguṭṭhaṁ parikkhipitvā
  gatanti vadati.
      Taṁ sutvā eḷikā ayaṁ pāpo madhurakathāya na allīyati
  paṭisattu hutvā sallaṁ kathessāmīti pañcamaṁ gāthamāha
         pubbeva metaṁ akkhiṁsu mātā pitā ca bhātaro
         dīghaṁ duṭṭhassa naṅguṭṭhaṁ samhi vehāyasāgatāti.
      Tattha akkhiṁsūti pubbeva me etaṁ mātā ca pitā ca bhātaro
  ca ācikkhiṁsu. Samhīti sā ahaṁ ñātakānaṁ santikā tava naṅguṭṭhassa
  dīghabhāvaṁ sutvā tava naṅguṭṭhaṁ pariharantī vehāyasā ākāsena
  āgatāti.
      Atha naṁ so jānāmi te ahaṁ ākāsenāgatabhāvaṁ āgacchantī
  pana mayhaṁ bhakkhe nāsetvā āgatāsīti vatvā chaṭṭhaṁ gāthamāha
         tañca disvāna āyantiṁ antalikkhasmiṁ hi eḷaki
         migasaṅgho palāyittha bhakkho me nāsito tayāti.
      Taṁ sutvā itarā maraṇabhayabhītā aññaṁ kāraṇaṁ āharituṁ
  asakkontī mātula mā evarūpaṁ kakkhalakammaṁ kari jīvitaṁ me
  dehīti vilapī. Itaropi taṁ vilapantiṁyeva khandhe gahetvā māretvā
  khādi. Imā dve abhisambuddhagāthā abhāsi
-------------------------------------------------
[page 338]
         Iccevaṁ vilapantiyā eḷakiyā ruhaṁghaso
         galakaṁ andhāvamaddi natthi duṭṭhe subhāsitaṁ.
         Neva duṭṭhe nayo atthi na dhammo na subhāsitaṁ
         nikkamme duṭṭhe yuñjetha so ca sabbhi na rajjatīti.
      Tattha ruhaṁghasoti ruhirabhakkho lohitapāyito dīpiko. Galakaṁ
  andhāvamaddīti gīvaṁ maddi ḍaṁsitvā phāletīti attho. Nayoti
  kāraṇaṁ. Dhammoti sabhāvo. Subhāsitanti sukathitavacanaṁ. Sabbametaṁ
  duṭṭhe natthīti attho. Nikkamme duṭṭhe yuñjethāti bhikkhave duṭṭhe
  puggale parakkameva yuñjeyya. So ca sabbhi na rajjatīti so pana
  puggalo sabbhi sundaraṁ subhāsitaṁ na rajjati na sampiyāyatīti attho.
         Tāpaso taṁ tesaṁ kiriyaṁ sabbaṁ addasa.
         Satthā imaṁ dhammadesanaṁ āharitvā jātakaṁ samodhānesi tadā
  eḷakī etarahi eḷakī dīpiko ca etarahi dīpiko tāpaso pana
  ahamevāti.
                      Dīpijātakaṁ dasamaṁ.
                       Kaccānivaggo.
                  Aṭṭhakanipātavaṇṇanā niṭṭhitā.
                       ----------
-------------------------------------------------
[page 339]
                    Navakanipātajātakaṭṭhakathā
                        ---------
                         gijjhajātakaṁ
      parisaṅkupatho nāmāti idaṁ satthā jetavane viharanto ekaṁ
  dubbacaṁ bhikkhuṁ ārabbha kathesi.
      So kira eko kulaputto niyyānikasāsane pabbajitvāpi
  atthakāmehi ācariyupajjhāyehi ceva sabrahmacārīhi ca evante
  abhikkamitabbaṁ evaṁ paṭikkamitabbaṁ evaṁ āloketabbaṁ evaṁ viloketabbaṁ
  evaṁ sammiñjitabbaṁ evaṁ pasāretabbaṁ evaṁ nivāsetabbaṁ evaṁ
  pārupitabbaṁ evaṁ patto gahetabbo yāpanamattaṁ bhattaṁ gahetvā
  paccavekkhitvāva paribhuñjitabbaṁ indriyesu guttadvārena bhojane
  mattaññunā jāgariyamanuyuttena bhavitabbaṁ idaṁ āgantukavattaṁ nāma
  jānitabbaṁ idaṁ gamikavattaṁ nāma imāni cuddasa khandhakavattāni
  asīti mahāvattāni tattha te sammā vattitabbaṁ ime terasa
  dhutaṅgaguṇā nāma ete samādāya vattitabbanti ovadiyamāno
  dubbaco ahosi akkhamo appadakkhiṇaggāhī anusāsaniṁ ahaṁ tumhe
  na vadāmi tumhe maṁ kasmā vadetha ahameva attano atthaṁ vā
  anatthaṁ vā karissāmīti attānaṁ avacanīyaṁ akāsi. Athassa dubbacabhāvaṁ
-------------------------------------------------
[page 340]
  Ñatvā bhikkhū dhammasabhāyaṁ aguṇakathaṁ kathentā nisīdiṁsu. Satthā
  āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte taṁ bhikkhuṁ pakkosāpetvā
  saccaṁ kira tvaṁ dubbacosīti pucchitvā saccanti vutte kasmā
  bhikkhu evarūpe niyyānikasāsane pabbajitvā atthakāmānaṁ vacanaṁ na
  karosi pubbepi tvaṁ vacanaṁ akatvā verabbhavātamukhe cuṇṇavicuṇṇo
  jātoti vatvā atītaṁ āhari
      atīte gijjhakūṭe pabbate bodhisatto gijjhayoniyaṁ nibbatti.
  Putto panassa supatto nāma gijjharājā anekasahassagijjhaparivāro
  thāmasampanno ahosi. So mātāpitaro posesi. Thāma sampannattā
  pana atidūraṁpi uppati. Atha naṁ pitā tāta ettakaṁ nāma ṭhānaṁ
  atikkamitvā na gantabbanti ovadati. So sādhūti sampaṭicchitvāpi
  ekadivasaṁ navavuṭṭhe deve gijjhehi saddhiṁ uppatitvā sese ohāya
  atibhūmiṁ gantvā verabbhavātamukhaṁ patvā cuṇṇavicuṇṇabhāvaṁ pāpuṇi.
      Satthā tamatthaṁ pakāsento abhisambuddho hutvā imā gāthā
  abhāsi
         parisaṅkupatho nāma gijjhapatho sanantano
         tatrāsi mātāpitaro gijjho posesi jiṇṇake.
         Tesaṁ ajagaraṁ medaṁ accāhāsi bahuttato
         pitā puttaṁ avacāsi jānaṁ uccaṁ papātinaṁ
         supattaṁ pakkhasampannaṁ tejasiṁ dūragāminaṁ.
-------------------------------------------------
[page 341]
            Pariplavattaṁ paṭhaviṁ yadā tāta vijānahi
            sāgarena parikkhittaṁ cakkaṁva parimaṇḍalaṁ
            tato tāta nivattassu māssu eto paraṁ gami.
            Uddhaṁ pattosi vegena balī pakkhī dijuttamo
            olokayanto vaṅkaṅgo pabbatāni vanāni ca.
            Addasa paṭhaviṁ gijjho yathassāsi pitussutaṁ
            sāgarena parikkhittaṁ cakkaṁva parimaṇḍalaṁ.
            Tañca so samatikkamma parameva pavattatha
            tañca vātasikhā tikkhā accāhāsi baliṁ dijaṁ.
            Nāsakkhātigato poso punareva nivattituṁ
            dijo byasanamāpādi verabbhānaṁ vasaṁ gato.
            Tassa puttā ca dārā ca ye caññe anujīvino
            sabbe byasanamāpāduṁ anovādakare dije.
            Evampi idha vuḍḍhānaṁ yo vākyaṁ nāvabujjhati
            atisīmacaro ditto gijjho vātītasāsano
            sabbe byasanaṁ papponti akatvā vuḍḍhasāsananti.
      Tattha parisaṅkupathoti saṅkupatho. Manussā hiraññasuvaṇṇatthāya
  gacchantā tasmiṁ padese khāṇuke koṭetvā tesu rajjuyo bandhitvā
  gacchanti tena so gijjhapabbate jaṅghamaggo saṅkupathoti vuccati.
  Gijjhapathoti gijjhapabbatamatthake mahāmaggo. Sanantanoti porāṇo.
  Tatrāsīti tasmiṁ gijjhapabbatamatthake saṅkupathe eko gijjho ahosi
-------------------------------------------------
[page 342]
  So jiṇṇake mātāpitaro posesi. Ajagaraṁ medanti ajagaramedaṁ.
  Accāhāsīti ativiya āhari. Bahuttatoti bahuttaso. Jānaṁ
  uccaṁ papātinanti putto te atiuccaṁ ṭhānaṁ laṅghatīti sutvā uccaṁ
  papāti ayanti jānanto. Tejasinti purisatejasampannaṁ. Dūragāminanti
  teneva tejena dūragāmiṁ. Pariplavattanti uppalinipattaṁ viya udake
  uppalavamānaṁ. Vijānahīti vijānāsi. Cakkaṁva parimaṇḍalanti tasmiṁ
  te padese ṭhitassa samuddena paricchinno jambudīpo cakkaṁva paññāyati
  tato ṭhānā nivattāhīti ovadanto evamāha. Uddhaṁ pattosīti
  pitu ovādaṁ akatvā ekadivasaṁ gijjhehi saddhiṁ uppatito te
  ohāya pitarā kathitaṭhānaṁ agamāsi. Olokayantoti taṁ ṭhānaṁ
  patvā heṭṭhā olokento. Vaṅkaṅgoti vaṅkagīvo. Yathassāsi
  pitussutanti yathāssa pitu santikā sutaṁ āsi tatheva addasa.
  Yathāssāsītipi pāṭho. Parameva pavattathāti pitarā akkhātaṭhānato
  paraṁ ativattantova. Tañca vātasikhā tikkhāti naṁ anovādakaṁ
  balimpi samānaṁ dijaṁ tikhiṇaverabbhavātasikhā accāhāsi atihari
  cuṇṇavicuṇṇaṁ akāsi. Nāsakkhātigatoti nāsakkhi atigato.
  Posoti satto. Anovādakareti tasmiṁ dije paṇḍitānaṁ ovādaṁ
  akaronte sabbepi te mahādukkhaṁ pāpuṇiṁsu. Akatvā vuḍḍhasāsananti
  vuḍḍhānaṁ hitakāmānaṁ vacanaṁ akatvā evameva byasanaṁ mahādukkhaṁ
  pāpuṇāti.
      Tasmā tvaṁ bhikkhu mā gijjhasadiso bhava atthakāmānaṁ vacanaṁ
-------------------------------------------------
[page 343]
  Karohīti. So satthārā evaṁ ovadito tato paṭṭhāya subbaco
  ahosi.
      Satthā imaṁ dhammadesanaṁ āharitvā jātakaṁ samodhānesi tadā
  dubbacagijjho etarahi dubbacabhikkhu ahosi gijjhapitā pana
  ahamevāti.
                      Gijjhajātakaṁ paṭhamaṁ.
                       Kosambiyajātakaṁ
      puthusaddoti idaṁ satthā kosambiṁ nissāya ghositārāme
  viharanto kosambiyaṁ bhaṇḍanakārake ārabbha kathesi. Vatthuṁ
  kosambikkhandhake āgatameva. Ayaṁ panettha saṅkhepo.
      Tadā kira dve bhikkhū ekasmiṁ āvāse vasiṁsu vinayadharo ca
  suttantiko ca. Tesu suttantiko ekadivasaṁ sarīravalañjaṁ katvā
  udakakoṭṭhake ācamanaudakāvasesaṁ bhājane ṭhapetvā nikkhami. Pacchā
  vinayadharo tattha paviṭṭho taṁ udakaṁ disvā nikkhamitvā itaraṁ pucchi
  āvuso tayā udakaṁ ṭhapitanti. Āma āvusoti. Kiṁ panettha
  āpattibhāvaṁ na jānāsīti. Āma na jānāmīti. Āvuso
  etthāpattīti. Tenahi paṭikarissāmi nanti. Sace pana te āvuso
  asañcicca asatiyā kataṁ natthi āpattīti. So tassā āpattiyā
  anāpattidiṭṭhi ahosi. Vinayadharopi attano nissittakānaṁ ayaṁ
  suttantiko āpattiṁ āpajjamānopi na jānātīti ārocesi. Te
-------------------------------------------------
[page 344]
  Tassa nissittake disvā tumhākaṁ upajjhāyo āpattiṁ āpajjitvā
  āpattibhāvaṁ na jānātīti āhaṁsu. Te gantvā attano upajjhāyassa
  ārocesuṁ. So evamāha ayaṁ vinayadharo pubbe anāpattīti
  vatvā idāni āpattīti vadati musāvādī esoti. Te gantvā
  tumhākaṁ upajjhāyo musāvādīti evampi aññamaññaṁ kalahaṁ kariṁsu.
  Tato vinayadharo okāsaṁ labhitvā tassā āpattiyā adassane
  ukkhepanīyakammaṁ akāsi. Tato paṭṭhāya tesaṁ paccayadāyakā
  upāsikāpi dve koṭṭhāsā ahesuṁ ovādapaṭiggāhakā bhikkhuniyopi
  ārakkhadevatāpi tāsaṁ sandiṭṭhasambhattā ākāsaṭṭhakadevatāpi yāva
  brahmalokā sabbe puthujjanā dve pakkhā ahesuṁ yāva akaniṭṭhabhavanā
  pana idaṁ kolāhalaṁ agamāsi. Atheko bhikkhu tathāgataṁ upasaṅkamitvā
  ukkhepakānaṁ dhammikeneva kammenāyaṁ ukkhittoti ukkhittānuvattakānaṁ
  adhammikena kammena ukkhittoti laddhiṁ ukkhepakehi vāriyamānānampī tesaṁ
  taṁ anuparivāretvā vicaraṇabhāvaṁ ca satthu ārocesi. Bhagavā samaggo
  kira hotūti dve vāre pesetvā na icchanti bhante samaggā
  bhavitunti sutvā tatiyavāre bhinno bhikkhusaṅgho bhinno bhikkhusaṅghoti
  tesaṁ santikaṁ gantvā ukkhepakānaṁ ukkhepane itaresañca āpattiyā
  adassane ādīnavaṁ vatvā pakkāmi. Puna tesaṁ tattheva ekasīmāyaṁ
  uposathādīni karitvā bhattaggādīsu bhaṇḍanajātānaṁ āsanantarikāya
  nisīditabbanti bhattagge vattaṁ paññāpetvā idāni bhaṇḍanajātā
  viharantīti sutvā satthā gantvā alaṁ bhikkhave mā bhaṇḍananti ādīni
-------------------------------------------------
[page 345]
  Vatvā aññatarena bhikkhunā adhammavādinā bhagavato vihesaṁ anicchantena
  āgametu bhante bhagavā dhammasāmi appossukko bhante bhagavā
  diṭṭhadhammasukhavihāraṁ anuyutto viharatu mayametena bhaṇḍanena kalahena
  viggahena vivādena paññāyissāmāti vutte bhūtapubbaṁ bhikkhave
  bārāṇasiyaṁ brahmadatto nāma kāsikarājā ahosīti brahmadattena
  dīghītissa kosalarañño rajjaṁ acchinditvā aññātakavesena vasantassa
  māritabhāvañceva dīghāvukumārena attano jīvite dinne tato paṭṭhāya
  tesaṁ samaggabhāvañca kathetvā tesaṁ hi nāma bhikkhave rājūnaṁ
  ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati idha
  kho taṁ bhikkhave sobhetha yaṁ tumhe evaṁ svākkhāte dhammavinaye
  pabbajitā samānā khamā ca bhaveyyātha soratā cāti ovaditvā
  dutiyampi tatiyampi alaṁ bhikkhave mā bhaṇḍananti vāretvā
  anoramantepi disvā pariyādinnarūpā kho imete moghapurisā
  nayime sukarā saññāpetunti pakkamitvā punadivase piṇḍapāta-
  paṭikkanto gandhakuṭiyā thokaṁ visamitvā senāsanaṁ saṁsāmetvā attano
  pattacīvaramādāya saṅghamajjhe ākāse ṭhatvā imā gāthā abhāsi
         puthusaddo samajano na bālo koci maññatha
         saṅghasmiṁ bhijjamānasmiṁ nāññaṁ bhiyyo amaññaruṁ.
         Parimuṭṭhā paṇḍitābhāsā vācāgocara bhāṇino
         yāvicchanti mukhāyāmaṁ yena nītā na taṁ vidū.
-------------------------------------------------
[page 346]
         Akkocchi maṁ avadhi maṁ ajini maṁ ahāsi me
         ye ca taṁ upanayhanti veraṁ tesaṁ na sammati.
         Akkocchi maṁ avadhi maṁ ajini maṁ ahāsi me
         ye ca taṁ nūpanayhanti veraṁ tesūpasammati.
         Na hi verena verāni sammantīdha kudācanaṁ
         averena ca sammanti esa dhammo sanantano.
         Pare ca na vijānanti mayamettha yamāmase
         ye ca tattha vijānanti tato sammanti medhagā.
         Aṭṭhicchinnā pāṇaharā gavāssadhanahārino
         raṭṭhaṁ vilumpamānānaṁ tesampi hoti saṅgati
                 kasmā tumhāka no siyā.
                 Sace labhetha nipakaṁ sahāyaṁ
                 saddhiñcaraṁ sādhuvihāri dhīraṁ
                 abhibhuyya sabbāni parissayāni
                 careyya tenattamano satīmā.
                 No ce labhetha nipakaṁ sahāyaṁ
                 saddhiñcaraṁ sādhuvihāri dhīraṁ
                 rājāva raṭṭhaṁ vijitaṁ pahāya
                 eko care mātaṅgaraññeva nāgo.
         Ekassa caritaṁ seyyo natthi bāle sahāyatā
-------------------------------------------------
[page 347]
                 Eko care na ca pāpāni kayirā
                 appossukko mātaṅgaraññeva nāgoti.
      Tattha puthu mahā saddo assāti puthusaddo. Samajanoti
  samāno ekasadiso jano sabbovāyaṁ bhaṇḍanakārakajano samantato
  saddanicchāraṇena puthusaddo ceva sadiso cāti vuttaṁ hoti. Na
  bālo koci maññathāti tattha koci ekopi ahaṁ bāloti na maññetha
  sabbe paṇḍitamānino sabbovāyaṁ bhaṇḍanakārako janoyeva.
  Nāññaṁ bhiyyo amaññarunti koci ekopi ahaṁ bāloti na maññittha
  bhiyyo ca saṅghasmiṁ bhijjamāne aññopi eko mayhaṁ kāraṇena
  saṅgho bhijjatīti idaṁ kāraṇaṁ na maññitthāti attho. Parimuṭṭhāti
  muṭṭhassatino. Paṇḍitābhāsāti attano paṇḍitamānena paṇḍitasadisā
  vācāgocara bhāṇinoti rākārassa rassādeso kato vācā-
  gocarā na satipaṭṭhānādiariyadhammagocarā bhāṇino ca kathabhāṇino.
  Yāvicchanti mukhāyāmanti yāva mukhaṁ āyāmituṁ icchanti tāva
  pasāretvā aggapādehi ṭhatvā bhāṇino. Ekopi saṅghagāravena
  mukhasaṅkopanaṁ na karotīti attho. Yena nītāti yena bhaṇḍanena
  imaṁ nillajjībhāvaṁ nītā. Na taṁ vidūti evaṁ ādīnavaṁ idanti na
  taṁ jānanti. Ye ca taṁ upanayhantīti taṁ akkocchi manti ādikaṁ
  ākāraṁ ye upanayhanti. Sanantanoti porāṇo. Pareti paṇḍite
  ṭhapetvā tato aññe bhaṇḍanakārakā pare nāma te ettha
  saṅghamajjhe kolāhalaṁ karontā mayaṁ yamāmase uparamāma mayaṁ nassāma
-------------------------------------------------
[page 348]
  Mayaṁ satataṁ samīpaṁ maccusantikaṁ gacchāmāti na jānanti. Ye ca tattha
  vijānantīti ye tattha paṇḍitā mayaṁ maccusamīpaṁ gacchāmāti
  vijānanti. Tato sammanti medhagāti bhikkhave evaṁ hi te jānantā
  yonisomanasikāraṁ uppādetvā medhagānaṁ kalahānaṁ vūpasamāya
  paṭipajjanti. Aṭṭhicchinnāti ayaṁ gāthā brahmadattañca dīghāvukumārañca
  sandhāya vuttā. Tesampi hoti saṅgati kasmā tumhākaṁ na
  hoti yesaṁ vo neva mātāpitūnaṁ aṭṭhīni chinnāni na pāṇā hatā
  na gavāssadhanāni gahitāni. Idaṁ vuttaṁ hoti bhikkhave tesaṁ
  hi nāma ādinnadaṇḍānaṁ rājūnaṁ evarūpā saṅgati samāgamo āvāha-
  vivāhasambandhaṁ katvā ekato pānabhojanaṁ hoti tumhe evarūpe
  sāsane pabbajitvā attano veramattampi nissajjituṁ na sakkotha
  ko tumhākaṁ bhikkhubhāvoti. Sace labhethāti ādigāthāyo paṇḍita-
  sahāyassa ca bālasahāyassa ca vaṇṇāvaṇṇadīpanatthaṁ vuttā.
  Abhibhuyya sabbāni parissayānīti sabbe pākaṭaparissaye ca paṭicchanna-
  parissaye ca abhibhavitvā tena saddhiṁ attamano satimā careyya.
  Rājāva raṭṭhaṁ vijitanti yathā attano vijitaṁ raṭṭhaṁ mahājanakarājā
  ca arindamarājā ca pahāya ekakova cariṁsu evañcareyyāti attho.
  Mātaṅgaraññeva nāgoti mātaṅgoti hatthī vuccati nāgoti mahantādhi-
  vacanametaṁ. Yathā hi mātuposako mātaṅganāgo araññe ekako
  cari na ca pāpāni akāsi yathā ca sīlavahatthī nāgo yathā ca
  pārileyyako evaṁ eko care na ca pāpāni kayirāti vuttaṁ hoti.
-------------------------------------------------
[page 349]
      Satthā evaṁ kathetvāpi te bhikkhū samagge kātuṁ asakkonto
  bālakaloṇakārāmagāmaṁ gantvā bhagguttherassa ekībhāve ānisaṁsaṁ
  kathetvā tato tiṇṇaṁ kulaputtānaṁ vasanaṭṭhānaṁ gantvā tesaṁ sāmaggirase
  ānisaṁsaṁ kathetvā tato pārileyyakavanasaṇaḍaṁ gantvā tattha temāsaṁ
  vasitvā puna kosambiyaṁ anāgantvā sāvatthiyameva agamāsi.
  Kosambivāsinopi upāsakā ime kho ayyā kosambikā bhikkhū
  bahuno amhākaṁ anatthassa kārakā imehi ubbāḷho bhagavā
  pakkanto mayaṁ imesaṁ neva abhivādanādīni karissāma na upagatānaṁ
  pīṇḍapātaṁ dassāma evaṁ ime pakkamissanti vā vibbhamissanti
  vā bhagavantaṁ vā pasādessantīti samantayitvā tathā akaṁsu. Te
  tena daṇḍakammena pīḷitā sāvatthiṁ gantvā bhagavantaṁ khamāpesuṁ.
      Satthā imaṁ dhammadesanaṁ āharitvā jātakaṁ samodhānesi pitā
  suddhodanamahārājā ahosi mātāva mahāmāyā dīghāvukumāro
  ahamevāti.
                    Kosambiyajātakaṁ dutiyaṁ.
-------------------------------------------------
[page 350]
                      Mahāsuvarājajātakaṁ
      dumo yadā hotīti idaṁ satthā jetavane viharanto aññataraṁ
  bhikkhuṁ ārabbha kathesi.
      So kira satthu santike kammaṭṭhānaṁ gahetvā kosalajanapade
  aññataraṁ paccantagāmaṁ upanissāya araññe vihāsi. Manussā
  tassa rattiṭṭhānadivāṭṭhānādīni sampādetvā gamanāgamanasampannaṭṭhāne
  senāsanaṁ katvā sakkaccaṁ upaṭṭhahiṁsu. Tassa vassūpagatassa paṭhamamāseyeva
  so gāmo jhāyi. Manussānaṁ bījamattampī avasiṭṭhaṁ nāhosi. Te
  tassa paṇītapiṇḍapātaṁ dātuṁ nāsakkhiṁsu. So sappāyasenāsanepi
  piṇḍapātena kilamanto maggaṁ vā phalaṁ vā nibbattetuṁ nāsakkhi.
  Atha naṁ temāsaccayena satthāraṁ vandituṁ āgataṁ satthā paṭisanthāraṁ
  katvā kacci bhikkhu pīṇḍapātena na kilantosi senāsanaṁ sappāyaṁ
  ahosīti pucchi. So tamatthaṁ ārocesi. Satthā tassa taṁ
  senāsanaṁ sappāyanti ñatvā bhikkhu samaṇena nāma senāsanasappāye
  sati loluppacāraṁ pahāya kiñcideva yathāladdhaṁ paribhuñjitvā santuṭṭhena
  samaṇadhammaṁ kātuṁ vaṭṭati porāṇakapaṇḍitā tiracchānayoniyaṁ nibbattetvā
  attano nivāsanarukkhe sukkhacuṇṇaṁ khādantāpi loluppacāraṁ
  pahāya santuṭṭhā mittadhammaṁ abhinditvā aññattha na agamiṁsu
  tvaṁ kasmā pīṇḍapāto paritto lūkhoti sappāyasenāsanaṁ pariccajīti
-------------------------------------------------
[page 351]
  Vatvā tena yācito atītaṁ āhari
      atīte kira himavante gaṅgātīre ekasmiṁ udumbaravane anekasata-
  sahassā suvakā vasiṁsu. Tattheko suvarājā attano nivāsanarukkhassa
  phalesu khīṇesu yadeva avasiṭṭhaṁ hoti aṅkuro vā patto vā taco
  vā papaṭikā vā taṁ khāditvā gaṅgāya pānīyaṁ pivitvā paramappiccho
  santuṭṭho hutvā aññattha na gacchati. Tassa paramappicchasantuṭṭha-
  bhāvaguṇena sakkassa bhavanaṁ kampi. Sakko āvajjamāno taṁ
  disvā tassa vīmaṁsanatthaṁ attano ānubhāvena taṁ rukkhaṁ sukkhāpesi.
  Rukkho khāṇukamatto hutvā chiddāvachiddo vātena paharanto ākoṭiya-
  māno viya aṭṭhāsi. Tassa chiddehi cuṇṇāni nikkhamanti.
  Suvarājā tāni cuṇṇāni khāditvā gaṅgāyaṁ pānīyaṁ pivitvā aññattha
  agantvā vātātapaṁ agaṇetvā udumbarakhāṇukamatthake nisīdati.
  Sakko tassa paramappicchabhāvaṁ ñatvā mittadhamme guṇaṁ kathāpetvā
  varamassa datvā udumbaraṁ amataphalaṁ karitvā āgamissāmīti eko
  haṁsarājā hutvā sujaṁ asurakaññaṁ purato katvā taṁ udumbaravanaṁ
  gantvā avidūre ekassa rukkhassa sākhāya nisīditvā tena saddhiṁ
  kathaṁ samuṭṭhāpento paṭhamaṁ gāthamāha
                 dumo yadā hoti phalūpapanno
                 bhuñjanti naṁ vihaṅgamā sampatantā
                 khīṇanti ñatvāna dumaṁ phalaccayena
                 disodisaṁ yanti tato vihaṅgamāti.
-------------------------------------------------
[page 352]
      Tassattho suvarāja rukkho nāma yadā phalasampanno hoti
  tadā taṁ sākhato sākhaṁ sampatantā vihaṅgamā bhuñjanti taṁ pana
  khīṇaṁ ñatvā phalānaṁ accayena tato rukkhato disodisaṁ vihaṅgamā
  gacchantīti.
      Evañca pana vatvā tato uyyojetuṁ dutiyaṁ gāthamāha
                 cara cārikaṁ lohitatuṇḍa mā mari
                 kiṁ tvaṁ suva sukkhadumamhi jhāyasi
                 tadiṅgha brūhi vassantasannibha
                 kasmā suva sukkhadumaṁ na riñcasīti.
      Tattha jhāyasīti kiṁkāraṇā sukkhakhāṇumatthake jhāyanto pajjhāyanto
  tiṭṭhasi. Iṅghāti codanatthe nipāto. Vassantasannibhāti vassantakāle
  vanasaṇḍo subhaguṇasamākiṇṇo viya nīlobhāso hoti tena taṁ
  vassantasannibhāti ālapati. Na riñcasīti na chaḍḍesi.
      Atha naṁ suvarājā ahaṁ haṁsa attano kataññūkataveditāya
  imaṁ na jahāmīti vatvā dve gāthā abhāsi
                 ye ve sakhīnaṁ sakhāro bhavanti
                 pāṇāccaye sukkharukkhesu haṁsa
                 khīṇaṁ akhīṇanti na taṁ jahanti
                 santo sataṁ dhammamanussaranto.
                 Sohaṁ sataṁ aññatarosmi haṁsa
                 ñātī ca me hoti sakhā ca rukkho
-------------------------------------------------
[page 353]
                 Taṁ nussahe jīvikattho pahātuṁ
                 khīṇanti ñatvāna na hesa dhammoti.
      Tattha ye ve sakhīnaṁ sakhāro bhavantīti ye ca sahāyānaṁ sahāyā
  honti. Khīṇaṁ akhīṇanti paṇḍitā nāma attano sahāyabhogaparikkhayena
  khīṇampi na jahanti. Sataṁ dhammamanussarantoti paṇḍitānaṁ paveṇiṁ
  anussaramāno. Ñātī ca meti haṁsarāja ayaṁ rukkho sampiyāyanaṭṭhena
  mayhaṁ ñāti ca sahavaṇṇacaraṇatāya sakhā ca. Jīvikatthoti tamahaṁ
  jīvikāya atthiko hutvā pahātuṁ na sakkomi.
      Sakko tassa kathaṁ sutvā tuṭṭho pasaṁsitvā varaṁ dātukāmo
  dve gāthā abhāsi
         sādhu sakkhi kataṁ hoti metti saṁsati santhavo
         sacetaṁ dhammaṁ rocesi pāsaṁsosi vijānataṁ.
         So te suva varaṁ dammi pattayāna vihaṅgama
         varaṁ varassu vaṅkaṅga yaṁkiñci manasicchasīti.
      Tattha sādhūti sampahaṁsanena sādhu sakkhi kataṁ hoti. Metti
  saṁsati santhavoti sakhībhāvo ca metti ca parisamajjha santhavo cāti
  yaṁ metti kataṁ sādhu hoti laddhakaṁ bhaddakameva. Sacetaṁ dhammanti
  sace etaṁ mettidhammaṁ. Vijānatanti evaṁ sante viññūnaṁ pasaṁsi-
  tabbayuttakosīti attho. So teti so ahaṁ tuyhaṁ. Varassūti
  iccha. Manasicchasīti yaṁkiñci manasā icchasi sabbaṁ taṁ dadāmi teti.
-------------------------------------------------
[page 354]
  Suvarājā varaṁ varanto sattamaṁ gāthamāha
                 varañca me haṁsa bhavaṁ dadeyya
                 ayaṁ hi rukkho punavāyu labbhe
                 so sākhavā phalimā saṁvirūḷho
                 madhutthiko tiṭṭhatu sobhamānoti.
      Tattha sākhavāti sākhāsampanno. Phalimāti phalinīhi sākhāhi
  upeto. Saṁvirūḷhoti samantato virūḷhapatto taruṇapattasampanno
  hutvā. Madhutthikoti saṁvijjamānamadhukaphalesu makkhikamadhu viya madhuraphalo
  hutvāti attho.
      Athassa sakko varaṁ dadamāno aṭṭhamaṁ gāthamāha
                 taṁ passa samma phalimaṁ uḷāraṁ
                 sahāva te hotu udumbarena
                 so sākhavā phalimā saṁvirūḷho
                 madhutthiko tiṭṭhatu sobhamānoti.
      Tattha sahāva te hotu udumbarenāti tava udumbarena saddhiṁ
  saha ekatova vāso hotu.
      Evañca pana vatvā attabhāvaṁ vijahitvā attano ca sujāya ca
  ānubhāvaṁ dassetvā gaṅgāto hatthena udakaṁ gahetvā udumbarakhāṇukaṁ
  pahari. Tāvadeva sākhāviṭapasampanno madhuraphalo rukkho uṭṭhahitvā
  muṇḍamaṇipabbato viya vilāsanto aṭṭhāsi. Suvarājā taṁ disvā
  somanassappatto sakkassa thutiṁ karonto navamaṁ gāthamāha
-------------------------------------------------
[page 355]
         Evaṁ sakka sukhī hohi saha sabbehi ñātibhi
         yathāhamajja sukhito disvāna phalitaṁ dumanti.
      Sakkopi tassa varaṁ datvā udumbaraṁ amataphalaṁ katvā saddhiṁ
  sujātāya attano ṭhānameva gato.
      Tamatthaṁ dīpayamānā osāne abhisambuddhagāthā ṭhapitā
         suvassa varaṁ datvāna katvāna saphalaṁ dumaṁ
         pakkāmi saha bhariyāya devānaṁ nandanaṁ vananti.
      Satthā imaṁ dhammadesanaṁ āharitvā evaṁ bhikkhu porāṇakapaṇḍitā
  tiracchānayoniyaṁ nibbattetvāpi nilloluppacārā ahesuṁ tvaṁ kasmā
  evarūpe sāsane pabbajitvā loluppacāraṁ carasi gaccha tattheva
  vasāhīti kammaṭṭhānamassa kathetvā jātakaṁ samodhānesi. So
  bhikkhu tattha gantvā vipassanaṁ vaḍḍhento arahattaṁ pāpuṇi.
  Tadā sakko anuruddho ahosi suvarājā ahamevāti.
                   Mahāsuvarājajātakaṁ tatiyaṁ.
                      Cullasuvakarājajātakaṁ
      santi rukkhāti idaṁ satthā sāvatthiyaṁ viharanto verañjakaṇḍaṁ
  ārabbha kathesi.
      Satthari verañjāyaṁ vassaṁ vasitvā anupubbena sāvatthiṁ anuppatte
  bhikkhū dhammasabhāyaṁ kathaṁ samuṭṭhāpesuṁ āvuso tathāgato khattiyasukhumālo
  buddhasukhumālo mahantena iddhānubhāvena samannāgatopi verañjena
-------------------------------------------------
[page 356]
  Brāhmaṇena nimantito temāsaṁ vasanto mārāvaṭṭanavasena tassa
  santikā ekadivasampi bhikkhaṁ alabhitvā loluppacāraṁ pahāya temāsaṁ
  patthapūlakapatthodanena yāpento aññattha na agamāsi aho vata
  tathāgatānaṁ appīcchasantuṭṭhibhāvoti. Satthā āgantvā kāya nuttha
  bhikkhave etarahi kathāya sannisinnāti pucchitvā imāya nāmāti
  vutte anacchariyaṁ bhikkhave tathāgatassa idāni loluppacārappahānaṁ
  so pubbepi tiracchānayoniyaṁ nibbatto loluppacāraṁ pahāsīti vatvā
  atītaṁ āhari. Sabbaṁpi vatthuṁ heṭṭhā kathitaniyāmeneva vitthāretabbaṁ
        santi rukkhā haritapattā dumā nekaphalā bahū
        kasmā nu sukkhe koḷāpe suvassa nirato mano.
        Phalassa upabhuñjimhā nekavassagaṇe bahū
        aphalampi viditvāna sā ca mitti yathā pure.
        Sukkhañca rukkhakoḷāpaṁ opattamaphalaṁ dumaṁ
        ohāya sakuṇā yanti kiṁ dosaṁ passase dija.
        Ye phalatthā sambhajanti aphaloti jahanti naṁ
        attatthapaññā dummedhā te honti pakkhapātino.
        Sādhu sakkhi kataṁ hoti mitti saṁsati santhavo
        sacetaṁ dhammaṁ rocesi pāsaṁsosi vijānataṁ.
        So te suva varaṁ dammi pattayāna vihaṅgama
        varaṁ varassu vaṅkaṅga yaṁkiñci manasicchasi.
-------------------------------------------------
[page 357]
        Api nāma naṁ puna passe sapattaṁ saphalaṁ dumaṁ
        daliddova nidhiṁ laddhā nandeyyāhaṁ punappunaṁ.
        Tato amatamādāya abhisiñci mahīruhaṁ
        tassa sākhā virūhiṁsu sītacchāyā manoramā.
        Evaṁ sakka sukhī hohi saha sabbehi ñātibhi
        yathāhamajja sukhito disvāna saphalaṁ dumaṁ.
        Suvassa ca varaṁ datvā katvāna saphalaṁ dumaṁ
        pakkāmi saha bhariyāya devānaṁ nandanaṁ vananti.
      Atthopi purimavaseneva veditabbo. Anuttānapadamattameva pana
  vaṇṇayissāma haritapattāti nīlapattasañchannā. Koḷāpeti vāte
  paharante ākoṭitasaddaṁ viya muñcamāne nissāre. Suvassāti
  āyasmato suvarājassa kasmā evarūpe rukkhe mano nirato.
  Phalassāti phalaṁ assa rukkhassa. Nekavassagaṇeti anekavassagaṇe.
  Bahūti samānepi anekasate na dve na tayo atha kho bahūni.
  Viditvānāti haṁsarājā idāni amhākaṁ imaṁ rukkhaṁ aphalaṁ viditvāpi
  yathā pure etena saddhiṁ metti yāva metti taṁ hi mayaṁ na
  bhindāma mettiṁ bhindantā hi anariyā asappurisā nāma hontīti
  pakāsento evamāha. Opattanti avapattaṁ nippattaṁ patitapattaṁ.
  Kiṁ dosaṁ passaseti aññe sakuṇā etaṁ ohāya aññattha gacchanti
  tvaṁ evaṁgamane kiṁ nāma dosaṁ passasīti. Ye phalatthāti ye
  pakkhino phalatthāya phalakāraṇā sambhajanti upagacchanti. Aphaloti
-------------------------------------------------
[page 358]
  Ñatvā etaṁ jahanti. Attatthapaññāti attano atthāya paññā
  paraṁ anoloketvā attaniyeva ṭhitā etesaṁ paññāti attatthapaññā.
  Pakkhapātinoti te attanoyeva vuḍḍhiṁ paccāsiṁsamānā mittipakkhaṁ
  pātenti nāsentīti pakkhapātino nāma honti. Attano
  pakkheyeva vā patantītipi pakkhapātino. Api nāma nanti haṁsarāja
  sace mama manoratho nipphajjeyya tayā dinno varo sampajjeyya
  api nāma ahaṁ imaṁ rukkhaṁ sapattaṁ saphalaṁ puna passeyyaṁ tato daliddova
  nidhiṁ labhitvā punappunaṁ etaṁ abhinandeyyaṁ taṁ disvāva pamodeyyanti.
  Amatamādāyāti attano ānubhāvena ṭhito gaṅgodakaṁ gahetvā
  abhisiñcayīti attho. Imasmiṁ jātake imāya saddhiṁ dve abhisambuddha-
  gāthā honti.
      Satthā imaṁ dhammadesanaṁ āharitvā jātakaṁ samodhānesi tadā
  sakko anuruddho ahosi suvarājā pana ahamevāti.
                  Cullasuvakarājajātakaṁ catutthaṁ.
                        Haritacajātakaṁ
      sutametaṁ mahābrahmeti idaṁ satthā jetavane viharanto ukkaṇṭhita-
  bhikkhuṁ ārabbha kathesi.
      Taṁ hi bhikkhuṁ ekaṁ alaṅkataṁ mātugāmaṁ disvā ukkaṇṭhitaṁ
  dīghakesanakhalomaṁ vibbhamitukāmaṁ ācariyupajjhāyehi aruciyā ānitaṁ
  satthā saccaṁ kira bhikkhu ukkaṇṭhitosīti pucchitvā saccaṁ
-------------------------------------------------
[page 359]
  Bhanteti kiṁkāraṇāti alaṅkataṁ mātugāmaṁ disvā kilesavasena
  bhanteti vutte bhikkhu kileso nāma guṇaviddhaṁsanato nirassādo
  niraye nibbattāpeti esa pana kileso kiṁkāraṇā taṁ na
  kilamessati na hi sineruṁ paharitvā paharaṇavāto purāṇapaṇṇassa
  lujjati imaṁ hi kilesaṁ nissāya bodhiñāṇassānupadaṁ caramānā
  pañcābhiññāaṭṭhasamāpattilābhino visuddhamahāpurisāpi satiṁ upaṭṭhapetuṁ
  asakkontā jhānaṁ antaradhāpesunti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  ekasmiṁ nigame asītikoṭivibhave brāhmaṇakule nibbatti. Kāñcana-
  chavitāya tassa haritacakumārotissa nāmaṁ kariṁsu. So vayappatto
  takkasilāyaṁ uggahitasippo kuṭumbaṁ saṇṭhapetvā mātāpitūnaṁ accayena
  dhanavilokanaṁ katvā dhanameva paññāyati dhanassa uppādakā na
  paññāyanti mayāpi maraṇamukhe cuṇṇavicuṇṇena bhavitabbanti maraṇabhayabhīto
  mahādānaṁ datvā himavantaṁ pavisitvā isipabbajjaṁ pabbajitvā sattame
  divase pañca abhiññā ca samāpattiyo ca nibbattetvā tattha
  ciraṁ vanamūlaphalāhāro yāpetvā loṇambilasevanatthaṁ pabbatā otaritvā
  anupubbena bārāṇasiṁ patvā rājuyyāne vasitvā punadivase bārāṇasiyaṁ
  bhikkhāya caranto rājaṅgaṇaṁ sampāpuṇi. Rājā taṁ disvā
  pasannacitto pakkosāpetvā samussitasetachatte rājapallaṅke nisīdā-
  petvā nānaggarasabhojanaṁ bhojetvā anumodanāvasāne atirekataraṁ
  pasīditvā kahaṁ bhante gacchathāti pucchitvā vassāvāsaṭṭhānaṁ
-------------------------------------------------
[page 360]
  Upadhāremi mahārājāti vutte sādhu bhanteti bhuttapātarāso taṁ
  ādāya uyyānaṁ gantvā tassa rattiṭṭhānadivāṭṭhānādīni kārāpetvā
  uyyānapālaṁ paricārikaṁ katvā datvā vanditvā nikkhami. Mahāsatto
  tato paṭṭhāya nibaddhaṁ rañño gehe bhuñjanto dvādasa vassāni
  vasi. Athekadivasaṁ rājā paccantaṁ kupitaṁ vūpasametuṁ gacchanto
  amhākaṁ puññakkhettaṁ mā pamajjīti mahāsattaṁ deviyā niyyādetvā
  agamāsi. Tato paṭṭhāya sā mahāsattaṁ sahatthā parivīsati.
  Athekadivasaṁ sā bhojanaṁ sampādetvā tasmiṁ cirāyamāne gandhodakena
  nahātvā saṇhamaṭṭhasāṭakaṁ nivāsetvā sīhapañjaraṁ vivarāpetvā
  sarīre vātaṁ paharāpentī khuddakamañcake nipajji. Mahāsattopi
  sunivattho supāruto bhikkhābhājanaṁ ādāya ākāsenāgantvā sīhapañjaraṁ
  sampāpuṇi. Deviyā tassa vākacīrasaddaṁ sutvā vegena uṭṭhahantiyā
  maṭṭhasāṭako bhassi. Mahāsattassa visabhāgārammaṇe cakkhuṁ paṭihaññi.
  Athassa anekavassakoṭisatasahassakālaṁ abbhantare nivuṭṭha-
  kileso karaṇḍake sayitāasīviso viya uṭṭhahitvā jhānaṁ antaradhāpesi.
  So satiṁ upaṭṭhapetuṁ asakkonto gantvā deviṁ hatthe
  gaṇhi. Tāvadeva sāṇiṁ parikkhipiṁsu. So tāya saddhiṁ lokadhammaṁ
  sevitvā bhuñjitvā uyyānaṁ gantvā tato paṭṭhāya devasikaṁ tatheva
  akāsi. Tassa tāya saddhiṁ lokadhammapaṭisevanaṁ sakalanagare pākaṭaṁ
  jātaṁ. Amaccā haritacatāpaso evamakāsīti rañño paṇṇaṁ
  pahiṇiṁsu. Rājā maṁ bhinditukāmā evaṁ vadantīti asaddahitvā
-------------------------------------------------
[page 361]
  Paccantaṁ vūpasametvā bārāṇasiṁ paccāgantvā nagaraṁ padakkhiṇaṁ
  katvā deviyā santikaṁ gantvā saccaṁ kira mama ayyo
  haritacatāpaso tayā saddhiṁ lokadhammaṁ paṭisevīti pucchi. Saccaṁ devāti.
  So tassāpi asaddahitvā tameva pucchissāmīti uyyānaṁ gantvā
  vanditvā ekamantaṁ nisīditvā taṁ pucchanto paṭhamaṁ gāthamāha
         sutametaṁ mahābrahme kāme bhuñjati hārito
         kaccetaṁ vacanaṁ tucchaṁ kacci suddho irīyasīti.
      Tattha kaccetanti kacci etaṁ hārito kāme bhuñjatīti amhehi
  sutaṁ vacanaṁ tucchaṁ abhūtaṁ kacci tvaṁ suddho iriyasi viharasīti.
      So cintesi ayaṁ rājā nāhaṁ paribhuñjāmīti vuttepi mama
  saddahissateva imasmiṁ pana loke saccasadisī patiṭṭhā nāma natthi
  ujjhitasaccā hi bodhimūle nisīditvā bodhiṁ pāpuṇituṁ na sakkonti
  mayā saccameva kathetuṁ vaṭṭatīti. Bodhisattassa hi ekaccesu
  ṭhānesu pāṇātipātopi adinnādānaṁpi micchācāropi surāpānampi
  hotiyeva atthabhañjanakaṁ visaṁvādanaṁ purakkhitvā musāvādo nāma na
  hoti tasmā so saccameva kathento dutiyaṁ gāthamāha
         evametaṁ mahārāja yathā te vacanaṁ sutaṁ
         kumaggaṁ paṭipannosmi mohaneyyesu mucchitoti.
      Tattha mohaneyyesūti kāmaguṇesu. Kāmaguṇe hi lokā
  muyhanti tasmā mohaneyyāti vuccanti.
-------------------------------------------------
[page 362]
      Taṁ sutvā rājā tatiyaṁ gāthamāha
         adu paññā kimatthiyā nipuṇā sādhucintinī
         yāya uppatitaṁ rāgaṁ kiṁmano na vinodayeti.
      Tattha adūti nipāto. Idaṁ vuttaṁ hoti bhante gilānassa
  nāma bhesajjaṁ paṭisaraṇaṁ pipāsitassa pānīyaṁ paṭisaraṇaṁ tumhākaṁ
  panesā nipuṇā sādhūnaṁ atthānaṁ cintinī paññā kimatthiyā yāya
  uppatitaṁ rāgaṁ kiṁmano na vinodayeti kiṁcittaṁ vinodetuṁ nāsakkhīti.
      Athassa kilesabalaṁ dassento hārito catutthaṁ gāthamāha
         cattārome mahārāja loke atibalā bhusā
         rāgo doso mado moho yattha paññā na gādhatīti.
      Tattha yatthāti yesu pariyuṭṭhānaṁ pattesu mahoghe patito viya
  paññā gādhaṁ patiṭṭhaṁ na labhati.
      Taṁ sutvā rājā pañcamaṁ gāthamāha
         arahā sīlasampanno suddho carati hārito
         medhāvī paṇḍito ceva iti no sammato bhavanti.
      Tattha iti no sammatoti evaṁ amhākaṁ sammato sambhāvito
  bhāvaṁ.
      Taṁ sutvā tato hārito chaṭṭhaṁ gāthamāha
         medhāvinampi hiṁsanti isidhammaguṇe rataṁ
         vitakkā pāpakā rāja subhā rāgūpasañhitāti.
      Tattha subhāti subhanimittaggahaṇena pavattā.
-------------------------------------------------
[page 363]
  Atha naṁ kilesappahāne ussāhento rājā sattamaṁ gāthamāha
                 uppannāyaṁ sarīrajo
                 rāgo vaṇṇavidūsano tava
                 taṁ pajaha bhaddante
                 bahunāsi medhāvi sammatoti.
      Tattha vaṇṇavidūsano tavāti tava sarīravaṇṇassa ca guṇa-
  vaṇṇassa ca dūsano. Bahunāsīti bahūnaṁ āsi tvaṁ medhāvīti sammato.
      Taṁ sutvā tato mahāsatto satiṁ paṭilabhitvā kāmesu ādīnavaṁ
  sallakkhetvā aṭṭhamaṁ gāthamāha
      te andhakaraṇe kāme bahudukkhe mahāvise
      tesaṁ mūlaṁ gavesissaṁ chejjaṁ rāgaṁ sabandhananti.
      Tattha andhakaraṇeti paññācakkhuvināsanato andhabhāvakare.
  Bahudukkheti ettha appassādā kāmāti ādīni suttāni āharitvā
  tesaṁ bahudukkhatā dassetabbā. Mahāviseti sampayuttakilesavisassa
  ceva vipākavisassa ca mahantatāya mahāvise. Tesaṁ mūlanti te
  vuttappakāre kāme pahātuṁ tesaṁ mūlaṁ gavesissaṁ pariyesissāmi.
  Kiṁ pana tesaṁ mūlanti. Ayonisomanasikāro. Chejjaṁ rāgaṁ
  sabandhananti mahārāja idāni paññākhaggena paharitvā subhanimitta-
  bandhanena sabandhanaṁ rāgaṁ chindissāmīti.
      Idañca pana vatvā mahārāja okāsantāva me karohīti
  okāsaṁ kāretvā paṇṇalālaṁ pavisitvā kasiṇamaṇḍalaṁ oloketvā
-------------------------------------------------
[page 364]
  Puna naṭṭhaṁ jhānaṁ uppādetvā paṇṇasālato nikkhamitvā ākāse
  pallaṅkena nisīditvā rañño dhammaṁ desetvā mahārāja ahaṁ
  aṭṭhāne vuṭṭhakāraṇā mahājanamajjhe garahappatto appamatto
  hohi puna dāni ahaṁ anitthigandhavanasaṇḍameva gamissāmīti rañño
  rodantassa paridevantassa himavantameva gantvā aparihīnajjhāno
  brahmalokūpago ahosi.
      Satthā taṁ kāraṇaṁ ñatvā
         idaṁ vatvāna hārito isi saccaparakkamo
         kāmarāgaṁ virājetvā brahmalokūpago ahūti
  abhisambuddho hutvā imaṁ gāthaṁ vatvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu arahatte patiṭṭhahi.
  Tadā rājā ānando ahosi haritacatāpaso pana ahamevāti.
                     Haritacajātakaṁ pañcamaṁ.
                        Padakusalajātakaṁ
      bahussutanti idaṁ satthā jetavane viharanto ekaṁ dārakaṁ
  ārabbha kathesi.
      So kira sāvatthiyaṁ kuṭumbikaputto sattavassakāleyeva
  padakusalo ahosi. Athassa pitā imaṁ vīmaṁsissāmīti tassa ajānantasseva
  mittagharaṁ agamāsi. So pitu gataṭṭhānaṁ apucchitvāva tassa
  padānusārena gantvā pitu santike aṭṭhāsi. Atha naṁ pitā ekadivasaṁva
-------------------------------------------------
[page 365]
  Pucchi tāta tvaṁ mayi taṁ ajānāpetvā gatepi kathaṁ mama
  gataṭṭhānaṁ jānāsīti. Tāta padaṁ te sañjānāmi padakusalo
  ahanti. Athassa vīmaṁsanatthāya pitā bhuttapātarāso gharā
  nikkhamitvā anantaraṁ paṭivissakagharaṁ gantvā tato tatiyaṁ pavisitvā
  tatiyagharāni nikkhamitvā puna attano gharadvāraṁ āgantvā tato
  uttaradvāraṁ gantvā dvārena nikkhamitvā nagaraṁ vāmaṁ karonto
  jetavanaṁ gantvā satthāraṁ vanditvā dhammaṁ suṇanto nisīdi.
  Dārako kahaṁ me pitāti pucchitvā na jānāmāti vutte tassa
  padānusārena anantaraṁ paṭivissakagharaṁ ādiṁ katvā pitu gatamaggeneva
  jetavanaṁ gantvā satthāraṁ vanditvā pitu santike aṭṭhāsi.
  Pitarāpi kathaṁ tāta mama idhāgatabhāvaṁ aññāsīti puṭṭho padaṁ
  sañjānitvā padānusārena āgatomhīti āha. Satthā kiṁ kathesi
  upāsakāti pucchitvā bhante ayaṁ dārako padakusalo ahaṁ imaṁ
  vīmaṁsanto iminā nāma upāyena āgato ayampi maṁ gehe
  adisvā mama padānusāreneva āgatoti vutte anacchariyaṁ upāsaka
  bhūmiyaṁ padasañjānanaṁ porāṇakapaṇḍitā ākāse padaṁ sañjāniṁsūti
  vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente tassa aggamahesī
  aticaritvā raññā pucchitā sace ahaṁ tumhe aticarāmi assamukhī
  yakkhinī homīti sapathaṁ katvā tato kālaṁ katvā ekasmiṁ pabbatapāde
  assamukhī yakkhinī hutvā leṇaguhāyaṁ vasamānā mahāaṭaviyaṁ pubbantato
-------------------------------------------------
[page 366]
  Aparantagamanamagge anusañcarante manusse gahetvā khādati. Sā
  kira tīṇi vassāni vessavaṇaṁ upaṭṭhahitvā āyāmato tiṁsa yojane
  vitthārato pañca yojane ṭhāne manusse khādituṁ labhi. Athekadivasaṁ
  eko aḍḍho mahaddhano mahābhogo abhirūpo brāhmaṇo bahūhi
  manussehi parivuto taṁ maggaṁ abhirūhi. Taṁ disvā yakkhinī tussitvā
  pakkhandi. Parivāramanussā palāyiṁsu. Sā vātavegena gantvā
  brāhmaṇaṁ gaṇhitvā piṭṭhiyaṁ nipajjāpetvā guhaṁ gacchantī purisasamphassaṁ
  paṭilabhitvā kilesavasena tasmiṁ sinehaṁ uppādetvā taṁ akhāditvā
  attano sāmikaṁ akāsi. Te ubhopi aññamaññaṁ samaggasaṁvāsaṁ
  vasiṁsu. Tato paṭṭhāya yakkhinī manusse gaṇhantī vatthataṇḍulatelādīnipi
  gahetvā tassa nānaggarasabhojanaṁ upanetvā attano manussamaṁsaṁ
  khādati. Gamanakāle ca tassa palāyanabhayena mahatiyā silāya guhadvāraṁ
  pidahitvā gacchati. Evaṁ tesu sammodamānesu vasantesu bodhisatto
  nibbattaṭṭhānā cavitvā brāhmaṇaṁ paṭicca tassā kucchismiṁ paṭisandhiṁ
  gaṇhi. Sā dasamāsaccayena puttaṁ janetvā putte ca brāhmaṇe
  ca balavasinehā hutvā ubhopi posesi. Sā aparabhāge putte
  vuḍḍhippatte puttaṁ pitarā saddhiṁ antoguhāyaṁ pavesetvā dvāraṁ
  pidahati. Athekadivasaṁ bodhisatto tassā gatakālaṁ ñatvā silaṁ
  apanetvā pitaraṁ bahi akāsi. Sā āgantvā kena silā
  apanītāti vatvā amma mayā apanītā andhakāre nisīdituṁ na
  sakkomīti vutte puttasinehena na kiñci avoca. Athekadivasaṁ
-------------------------------------------------
[page 367]
  Bodhisatto pitaraṁ pucchi tāta mayhaṁ mātu mukhaṁ aññādisaṁ
  tumhākaṁ aññādisaṁ kiṁ nu kho kāraṇanti. Tāta tava mātā
  manussamaṁsakhāditukā yakkhinī mayaṁ ubho manussāti. Tāta yadi
  evaṁ idha kasmā vasāma ehi manussapathaṁ gacchāmāti. Tāta
  sace mayaṁ palāyissāma ubhopi amhe tava mātā māressatīti.
  Bodhisatto mā bhāyi tāta tava manussapathasampādanaṁ mama bhāroti
  pitaraṁ samassāsetvā punadivase mātari gatāya pitaraṁ gahetvā palāyi.
  Yakkhinī āgantvā te adisvā vātavegena pakkhanditvā te gahetvā
  brāhmaṇa kiṁ palāyasi kinte idha natthīti vatvā bhadde mā
  maṁ kujjhi puttote maṁ gahetvā palāyatīti vutte puttasinehena
  naṁ kiñci avatvā te assāsetvā attano vasanaṭṭhānameva te
  gahetvā gatā. Evaṁ punapi tatiyadivase palāyante ānesi. Bodhi-
  satto cintesi mayhaṁ mātu paricchinnena okāsena bhavitabbaṁ yannūnāhaṁ
  imissā āṇāpavattiṭṭhānasīmaṁ puccheyyaṁ atha naṁ atikkamitvā
  palāyissāmāti. So ekadivasaṁ mātaraṁ gahetvā ekamantaṁ nisinno
  amma mātu santakaṁ nāma puttānaṁ pāpuṇāti akkhāhi me attano
  santakāya bhūmiyā paricchedanti āha. Sā sabbadisāsu pabbatādi-
  nimittāni kathetvā āyāmato tiṁsayojanaṁ vitthārato pañcayojanaṁ
  ṭhānaṁ puttassa kathetvā idaṁ ettakaṁ ṭhānaṁ sallakkhehi puttāti
  āha. So dve tayo divase atikkamitvā mātu aṭaviṁ gatakāle
  pitaraṁ khandhe āropetvā mātarā dinnasaññāya vātavegena pakkhanditvā
-------------------------------------------------
[page 368]
  Paricchedanadītīraṁ sampāpuṇi. Sāpi āgantvā te apassantī
  anubandhi. Bodhisatto pitaraṁ gahetvā nadīmajjhaṁ agamāsi. Sā
  gantvā nadītīre ṭhatvā attano paricchedaṁ atikkantabhāvaṁ ñatvā
  tattheva ṭhatvā tāta pitaraṁ gahetvā ehi mayhaṁ ko doso
  tumhākaṁ maṁ nissāya kiṁ nāma na sampajjati nivattetha sāmīti
  puttañca patiñca yāci. Atha brāhmaṇo nadiṁ otari. Sā
  puttameva yācantī tāta mā evaṁ kari paṭinivattāhīti āha.
  Amma mayaṁ manussā tvaṁ yakkhinī na sakkā sabbakālaṁ tava
  santike vasitunti neva nivattissāmāti. Neva nivattissasi tātāti.
  Āma ammāti. Tāta yadi na nivattissasi loke jīvitaṁ nāma
  dukkhaṁ sippaṁ ajānantā jīvituṁ na sakkonti ahaṁ ekaṁ cintāmaṇiṁ
  nāma vijjaṁ jānāmi tassānubhāvena dvādasasaṁvaccharamatthake gatānampi
  padānupadaṁ viya sakkā gaṇhituṁ ayaṁ te jīvikā bhavissati uggaṇha
  tāta taṁ anagghaṁ mantanti tathārūpena dukkhena abhibhūtāpi puttasinehena
  mantaṁ adāsi. Bodhisatto nadiyā ṭhitakova mātaraṁ vanditvā hattha-
  kacchapuṭaṁ katvā mantaṁ gahetvā mātaraṁ vanditvā gaccha ammāti
  āha. Tāta tumhesu anivattantesu mayhaṁ jīvitaṁ natthīti vatvā gāthamāha
         ehi putta nivattassu mā anāthaṁ karohi me
         ajja puttaṁ apassantī yakkhinī maraṇaṁ gatāti.
  Yakkhinīpi uraṁ pahari. Tāvadevassā puttasokena hadayaṁ phali.
  Sā maritvā tattheva patitā. Tadā bodhisatto tassā matabhāvaṁ
-------------------------------------------------
[page 369]
  Ñatvā pitaraṁ pakkositvā mātu santikaṁ gantvā cittakaṁ katvā
  jhāpetvā āhaḷanaṁ nibbāpetvā nānāvaṇṇehi pupphehi pūjetvā
  roditvā paridevitvā pitaraṁ ādāya bārāṇasiyaṁ gantvā rājadvāre
  ṭhatvā padakusalo māṇavo dvāre ṭhitoti rañño paṭivedetvā
  tenahi āgacchatūti vutte pavisitvā rājānaṁ vanditvā tāta
  tvaṁ kiṁ sippaṁ jānāsīti vutte deva dvādasasaṁvaccharamatthake hatabhaṇḍaṁ
  padānupadaṁ gantvā gaṇhituṁ jānāmīti āha. Tenahi maṁ upaṭṭhāhīti.
  Devasikaṁ sahassaṁ labhanto upaṭṭhahissāmīti. Sādhu tāta upaṭṭhahīti.
  Rājā devasikaṁ sahassaṁ dāpesi. Athekadivasaṁ purohito rājānaṁ
  āha mahārāja mayaṁ tassa māṇavassa sippānubhāvena kassaci
  kammassa akatattā taṁ sippaṁ atthi vā natthi vāti na jānāma
  vīmaṁsissāma tāva nanti. Rājā sādhūti sampaṭicchitvā ubhopi
  janā ratanagopakānaṁ saññaṁ datvā ratanasāraṁ gahetvā pāsādā
  oruyha rājanivesanantare tikkhattuṁ āvijjhitvā nisseṇiṁ attharitvā
  pākāramatthakena bahi otaritvā vinicchayasālaṁ pavisitvā tattha
  nisīditvā punāgantvā nisseṇiṁ attharitvā pākāramatthakena otaritvā
  antepure pokkharaṇiyā tīraṁ gantvā pokkharaṇiṁ tikkhattuṁ padakkhiṇaṁ
  katvā otaritvā antopokkharaṇiyaṁ bhaṇḍaṁ ṭhapetvā gantvā
  pāsādaṁ abhirūhiṁsu. Punadivase rājanivesanato corā kira ratanaṁ
  hariṁsūti ekakolāhalaṁ ahosi. Rājā ajānanto viya hutvā
-------------------------------------------------
[page 370]
  Bodhisattaṁ pakkosāpetvā tāta rājanivesanato bahuratanabhaṇḍaṁ hataṁ
  handa naṁ anuvijjhituṁ vaṭṭatīti āha. Mahārāja dvādasasaṁvacchara-
  matthake hatabhaṇḍaṁ corānaṁ padānupadaṁ gantvā āharaṇasamatthassa
  mama anacchariyaṁ ajja rattiṁ hataṁ bhaṇḍaṁ āharituṁ sakkhissāmi taṁ
  mā cintayitthāti. Tenahi tāta āharāti. So sādhu devāti
  vatvā mātaraṁ vanditvā mantaṁ parivattetvā mahātale ṭhitova
  mahārāja dvinnaṁ corānaṁ padaṁ paññāyatīti vatvā rañño ca
  purohitassa ca padānusārena sirigabbhaṁ pavisitvā tato nikkhamitvā
  pāsādā oruyha rājanivesanantare tikkhattuṁ parigantvā
  pāsādānusāreneva pākārasamīpaṁ gantvā pākāre ṭhatvā mahārāja
  imasmiṁ ṭhāne pākārato muñcitvā ākāse padaṁ paññāyati nisseṇiṁ
  dethāti nisseṇiṁ attharāpetvā pākāramatthakena otaritvā
  padānusāreneva vinicchayasālaṁ gantvā puna rājanivesanaṁ āgantvā nisseṇiṁ
  attharāpetvā pākāramatthakena oruyha pokkharaṇiṁ gantvā tikkhattuṁ
  padakkhiṇaṁ katvā mahārāja corā imaṁ pokkharaṇiṁ otiṇṇāti
  vatvā attanā ṭhapitaṁ viya bhaṇḍakaṁ nīharitvā rañño datvā
  mahārāja ime dve corā abhiññātamahācorā iminā maggena
  rājanivesanaṁ abhirūhiṁsūti āha. Mahājano tuṭṭhapahaṭṭho aṅguliyo
  papphoṭesi. Celukkhepā pavattiṁsu. Rājā cintesi ayaṁ māṇavo
  padānusārena gantvā corehi ṭhapitabhaṇḍaṭhānameva maññe jānāti
  core pana gahetuṁ na sakkotīti. Atha naṁ āha corehi hatabhaṇḍaṁ
-------------------------------------------------
[page 371]
  Tāva no tayā āhataṁ core pana no gahetvā dātuṁ sakkhissasīti.
  Mahārāja idheva corā na dūreti. Ko ca coro ko ca
  coroti. Mahārāja yo icchati sova coro hoti tumhākaṁ
  bhaṇḍakassa laddhakālato paṭṭhāya corehi ko attho mā
  pucchathāti. Tāta ahaṁ tuyhaṁ devasikaṁ sahassaṁ dammi core me
  gahetvā dehīti. Mahārāja dhane laddhe kiṁ corehīti. Dhanatopi
  no tāta core laddhuṁ vaṭṭatīti. Tenahi mahārāja ime nāma
  corāti tumhākaṁ na kathessāmi atīte pavattitakāraṇaṁ pana vo
  āharissāmi sace tumhe paññavanto taṁ kāraṇaṁ jānathāti so
  evaṁ vatvā atītaṁ āhari
      mahārāja atīte bārāṇasito avidūre nadītīragāmake pāṭalī nāma
  eko naṭamāṇavo vasati. So ekasmiṁ ussavadivase bhariyaṁ ādāya
  bārāṇasiṁ pavisitvā naccitvā gāyitvā dhanaṁ labhitvā ussavapariyosāne
  bahuṁ surābhattaṁ gāhāpetvā attano gāmaṁ gacchanto nadītīraṁ patvā
  navodakaṁ āgacchantaṁ disvā bhattaṁ bhuñjitvā suraṁ pivanto nisīditvā
  matto attano balaṁ ajānanto mahāvīṇaṁ gīvāya bandhitvā nadiṁ
  otaritvā gamissāmīti bhariyaṁ hatthe gahetvā nadiṁ otari.
  Vīṇāchiddehi udakaṁ pāvisi. Atha naṁ sā vīṇā udake osīdāpesi.
  Bhariyā panassa osīdanabhāvaṁ ñatvā taṁ vissajjetvā uttaritvā
  tīre aṭṭhāsi. Naṭapāṭalī sakiṁ ummujjati sakiṁ nimmujjati udakaṁ
  pivitvā uddhumātodaro ahosi. Athassa bhariyā cintesi mayhaṁ
-------------------------------------------------
[page 372]
  Sāmiko idāni marissati ekaṁ gītakaṁ yācitvā parisamajjhe taṁ
  gāyantī jīvitaṁ kappessāmīti cintetvā sāmi tvaṁ udake nimmujjasi
  ekaṁ me gītakaṁ dehi tena jīvitaṁ kappessāmīti vatvā gāthamāha
         bahussutaṁ cittakathaṁ gaṅgā vahati pāṭaliṁ
         vuyhamānaka bhaddante ekaṁ me dehi gāthakanti.
      Tattha gāthakanti khuddakagāthaṁ.
      Atha naṁ naṭapāṭalī bhadde kathaṁ te gītakaṁ dassāmi idāni
  mahājanassa paṭisaraṇabhūtaṁ udakaṁ māressatīti vatvā gāthamāha
         yena siñcanti dukkhitaṁ yena siñcanti āturaṁ
         tassa majjhe marissāmi jātaṁ saraṇato bhayanti.
      Bodhisatto imaṁ gāthaṁ dassetvā mahārāja yathā udakaṁ
  mahājanassa paṭisaraṇaṁ tathā rājānopi tesaṁ santikā bhaye uppajja-
  māne taṁ bhayaṁ ko paṭibāhissatīti vatvā mahārāja idaṁ kāraṇaṁ
  paṭicchannaṁ mayā pana paṇḍitavedanīyaṁ katvā kathitaṁ jānāhi
  mahārājāti āha. Tāta ahaṁ evarūpaṁ paṭicchannaṁ kathaṁ jānāmi
  core me gahetvā dehīti āha. Athassa mahāsatto tenahi
  mahārāja idaṁ sutvā jānāhīti aparampi kāraṇaṁ āhari
      deva pubbe imissā ca bārāṇasiyā dvāragāme eko
  kumbhakāro bhājanatthāya mattikaṁ āharanto ekasmiññeva ṭhāne
  nibaddhaṁ gaṇhitvā antopabbhāraṁ mahantaṁ āvāṭaṁ khaṇi. Athekadivasaṁ
  tassa mattikaṁ gaṇhantassa akālamahāmegho uṭṭhahitvā mahāvuṭṭhiṁ
-------------------------------------------------
[page 373]
  Pātesi. Udakaṁ avattharamānaṁ āvāṭaṁ pātesi. Tenassa matthako
  bhijji. So paridevanto gāthamāha
         yattha vījāni rūhanti sattā yattha patiṭṭhitā
         sā me sīsaṁ nippīḷeti jātaṁ saraṇato bhayanti.
      Tattha nippīḷetīti nipatitvā pīḷeti bhindati.
      Yathā hi deva mahājanassa paṭisaraṇabhūtā mahāpaṭhavī kumbhakārassa
  sīsaṁ bhindi evaṁ mahāpaṭhavīsame sabbalokassa paṭisaraṇe narinde
  uṭṭhāya corakammaṁ karonte ko paṭibāhissati sakkhissasi mahārāja
  evaṁ paṭicchādetvā kathitaṁ coraṁ jānitunti. Tāta mayhaṁ paṭicchanna-
  kāraṇaṁ natthi ayaṁ coroti evaṁ me coraṁ gahetvā dehīti.
  So rājānaṁ rakkhanto tvaṁ coroti avatvā aparampi udāharaṇaṁ
  āhari
      mahārāja pubbe imasmiṁyeva nagare ekassa purisassa gehe
  āditte so anto pavisitvā bhaṇḍakaṁ nīharāti aññaṁ āṇāpesi.
  Tasmiṁ pavisitvā nīharante gehadvāraṁ pidahi. So dhūmandho
  hutvā nikkhamanamaggaṁ alabhanto uppannaḍāhadukkho hutvā anto
  ṭhito paridevanto gāthamāha
         yena bhattāni paccanti sītaṁ yena vihaññati
         so maṁ ḍahati gattāni jātaṁ saraṇato bhayanti.
      Tattha so maṁ ḍahatīti so me ḍāhati. Ayameva vā pāṭho.
      Mahārāja aggi viya mahājanassa paṭisaraṇabhūto eko manusso
-------------------------------------------------
[page 374]
  Ratanabhaṇḍikaṁ hari mā maṁ coraṁ pucchasīti. Tāta mayhaṁ coraṁ
  dehiyevāti. So rājānaṁ tvaṁ coroti avatvā aparampi udāharaṇaṁ
  āhari
      deva pubbe imasmiṁyeva nagare eko puriso atibahuṁ bhuñjitvā
  jīrāpetuṁ asakkonto vedanāpatto hutvā paridevanto gāthamāha
         yena bhattena yāpenti puthū brāhmaṇakhattiyā
         so maṁ bhutto byāpādi jātaṁ saraṇato bhayanti.
      Tattha so maṁ bhutto byāpādīti so odano bhutto maṁ
  byāpādeti māreti.
      Mahārāja bhattaṁ viya mahājanassa paṭisaraṇabhūto eko bhaṇḍakaṁ
  hari tasmiṁ laddhe kiṁ coraṁ pucchasīti. Tāta sakkonto coraṁ
  me dehīti. So aparampi udāharaṇaṁ āhari
      mahārāja pubbe imasmiṁyeva nagare ekassa vāto uṭṭhahitvā
  gattāni bhañji. So paridevanto gāthamāha
         gimhānaṁ pacchime māse vātamicchanti paṇḍitā
         so me bhañjati gattāni jātaṁ saraṇato bhayanti.
      Iti mahārāja saraṇato bhayaṁ uppannaṁ jānetaṁ kāraṇanti.
  Tāta corameva dehīti. So tassa saññāpanatthaṁ aparampi
  udāharaṇaṁ āhari
      mahārāja atīte himavantappadese sākhāviṭapasampanno mahārukkho
  ahosi anekasahassānaṁ sakuṇānaṁ nivāso. Tassa dve sākhā
-------------------------------------------------
[page 375]
  Aññamaññaṁ ghaṭṭesuṁ. Tato dhūmo uppajji aggicuṇṇāni
  patiṁsu. Taṁ disvā sakuṇajeṭṭhako gāthamāha
         yaṁ nissitā jagatiruhaṁ (vihaṅgamā) soyaṁ aggiṁ pamuñcati
         disvā bhajatha vaṅkaṅgā jātaṁ saraṇato bhayanti.
      Tattha jagatiruhanti mahiruhaṁ.
      Yathā hi deva rukkho pakkhīnaṁ paṭisaraṇaṁ evaṁ rājā
  mahājanassa tasmiṁ corikaṁ karonte ko paṭibāhissati sallakkhehi
  devāti. Tāta mayhaṁ corameva dehīti. Athassa so aparampi
  udāharaṇaṁ āhari
      mahārāja ekasmiṁ kāsikagāme aññatarassa kulassa pacchimabhāge
  kakkhalasuṁsumāranadī atthi. Tassa ca kulassa ekova putto tassa
  pitari kālakate mātaraṁ paṭijaggi. Tassa mātā anicchamānassevekaṁ
  kuladhītaraṁ ānesi. Atha sā pubbabhāge sassuṁ sampiyāyitvā pacchā
  puttadhītāhi vaḍḍhamānā taṁ nīharitukāmā ahosi. Tassāpi mātā
  tasmiṁyeva ghare vasati. Atha sā sāmikassa santike sassuyā
  nānappakāraṁ dosaṁ vatvā paribhinditvā ahaṁ te mātaraṁ posetuṁ
  na sakkomi mārehi nanti vatvā manussamaraṇaṁ nāma bhāriyaṁ
  kathaṁ naṁ māremīti vutte niddokkamanakāle naṁ mañcakeneva gahetvā
  suṁsumāranadiyaṁ khipissāma atha naṁ suṁsumārā khādissantīti āha.
  Tuyhaṁ pana mātā kuhinti. Tassāyeva santike sayatīti. Tenahi
  gaccha tassā nipannamañcake rajjuṁ bandhitvā saññaṁ karohīti. Atha
-------------------------------------------------
[page 376]
  Sā tathā katvā katā me saññāti āha. Itaro thokaṁ
  adhivāsehi manussā tāva sayantūti niddāyanto viya nipajjitvā
  gantvā taṁ rajjuṁ bhariyāya mātu mañcake bandhitvā bhariyaṁ pabodhe vā
  ubhopi gantvā mañcakeneva saddhiṁ ukkhipitvā nadiyaṁ pakkhipiṁsu.
  Tattha naṁ niddāyamānaṁ suṁsumārā viddhaṁsetvā khādiṁsu. Punadivase
  mātu parivattitabhāvaṁ ñatvā sāmi mama mātā māritā idāni
  tava mātaraṁ mārehīti vatvā tenahi sādhūti vutte susāne cittakaṁ
  katvā aggimhi naṁ pakkhipitvā māressāmāti āha. Atha naṁ
  niddāyamānaṁ ubhopi susānaṁ netvā ṭhapayiṁsu. Tattha sāmiko bhariyaṁ
  āha aggi te ābhatoti pammuṭṭhā na ābhato sāmīti.
  Tenahi gantvā ānehīti. Na sakkhissāmi sāmi tayi gatepi ṭhātuṁ
  na sakkhissāmi ubhopi gacchissāmāti. Tesu gatesu mahallikā
  sītavātena pabodhitā susānabhāvaṁ ñatvā ime maṁ māretukāmā
  aggiatthāya gatāti ca upadhāretvā na me balaṁ jānantīti ekaṁ
  matakalevaraṁ gahetvā mañcake nipajjāpetvā upari pilotikāya
  paṭicchādetvā sayaṁ palāyitvā tattheva leṇaguhaṁ pāvisi. Itare aggiṁ
  āharitvā mahallikāti saññāya kalevaraṁ jhāpetvā pakkamiṁsu.
  Atha ekena ca corena tasmiṁ guhaleṇe pubbe bhaṇḍikā ṭhapitā
  so taṁ gṇhissāmīti āgantvā mahallikaṁ disvā ekā yakkhinī
  bhavissati bhaṇḍikā me amanussapariggahitā jātāti ekaṁ bhūtavejjaṁ
  ānesi. Atha vejjo mantaṁ karonto guhaṁ pāvisi. Atha naṁ
-------------------------------------------------
[page 377]
  Sā āha nāhaṁ yakkhinī ehi ubhopi imaṁ dhanaṁ khādissāmāti.
  Kathaṁ saddahitabbanti. Tava jivhaṁ mama jivhāya ṭhapehīti. So
  tathā akāsi. Athassa sā jivhaṁ ḍaṁsitvā chinditvā pātesi.
  Bhūtavejjo addhā esā yakkhinīti jivhāya lohitaṁ paggharanto
  viravamāno palāyi. Atha mahallikāpi punadivase maṭṭhasāṭakaṁ
  nivāsetvā nānāratanabhaṇḍikaṁ gahetvā gharaṁ agamāsi. Atha suṇisā
  taṁ disvā kahaṁ te amma idaṁ laddhanti pucchi. Amma etasmiṁ
  susāne dārucittakāya jhāpitā evarūpaṁ labhantīti. Tenahi amma
  mayāpi sakkā laddhunti. Mādisī hutvā labhissasīti. Atha sā
  pilandhanabhaṇḍikalobhena sāmikassa kathetvā tattha attānaṁ jhāpesi.
  Atha naṁ punadivase sāmiko taṁ apassanto amma imāya ca
  velāya tvaṁ āgatā suṇisā pana nāgacchatīti. Taṁ sutvā sā
  taṁ are pāpapurisa kiṁ matā nāma āgacchantīti tajjetvā gāthamāha
         yamānayiṁ somanassaṁ māliniṁ candanussadaṁ
         sā maṁ gharā nīharati jātaṁ saraṇato bhayanti.
      Tattha somanassanti somanassaṁ uppādetvā somanassāti
  vā pāṭho. Somanassarati hutvāti attho. Idaṁ vuttaṁ hoti
  yamahaṁ imaṁ me nissāya putto puttadhītāhi vaḍḍhissatīti maññāmi
  mahallikakāle posessatīti māliniṁ candanussadaṁ katvā alaṅkaritvā
  somanassaṁ ānesiṁ sā maṁ ajja gharā nīharati saraṇato bhayaṁ
  uppannanti.
-------------------------------------------------
[page 378]
      Iti mahārāja suṇisā viya sassuyā mahājanassa rājā paṭisaraṇaṁ
  tato bhaye uppanne kiṁ sakkā kātuṁ sallakkhehi devāti. Taṁ sutvā
  rājā tāta nāhaṁ tayā āhataṁ kāraṇaṁ jānāmi corameva
  dehīti. So rājānaṁ rakkhissāmīti puna aparampi kāraṇaṁ āhari
      deva pubbe imasmiññeva nagare eko puriso patthanaṁ katvā
  puttaṁ labhi. So tassa jātakāle putto me laddhoti pītisomanassa-
  jāto taṁ posetvā vayappattakāle dārena saṁyojetvā aparabhāge
  jaraṁ patvā kammantaṁ adhiṭṭhātuṁ nāsakkhi. Atha naṁ putto tvaṁ
  kammaṁ kātuṁ na sakkosi ito nikkhamāti gehato nīhari. So
  kicchena kasirena bhikkhāya jīvitaṁ kappento paridevamāno gāthamāha
        yena jātena nandissaṁ yassa vibhavamicchisaṁ
        so maṁ gharā nicchubhati jātaṁ saraṇato bhayanti.
      Tattha so manti so putto maṁ gharato nīharati svāhaṁ
  bhikkhaṁ caritvā dukkhaṁ jīvāmi saraṇatoyeva me bhayaṁ jātanti.
      Mahārāja yathā pitā nāma mahallako paṭibalena puttena
  rakkhitabbo evaṁ sabbopi janapado raññā rakkhitabbo idañca
  bhayaṁ uppajjamānaṁ sabbasatte rakkhantassa rañño santikā uppannaṁ
  iminā kāraṇena asuko nāma coroti jāna devāti. Taṁ sutvā
  rājā tāta nāhaṁ kāraṇaṁ vā akāraṇaṁ vā jānāmi corameva
  dehi tvaññeva vā coro hohīti evaṁ rājā punappunaṁ
  māṇavaṁ anuyuñji. Atha naṁ so evamāha kiṁ pana mahārāja
-------------------------------------------------
[page 379]
  Ekaṁseneva coraggahaṇaṁ ārocethāti. Āma tātāti. Tenahi
  asuko ca asuko ca coroti parisamajjhe pakāsessāmīti. Evaṁ
  karohi tātāti. So tassa vacanaṁ sutvā ayaṁ rājā attānaṁ
  rakkhituṁ na detīti gaṇhissāmi idāni coranti sannipatite jānapade
  āmantetvā imā dve gāthā āha
        suṇantu me jānapadā negamā ca samāgatā
        yatodakaṁ tadādittaṁ yato khemaṁ tato bhayaṁ
        rājā vilumpate raṭṭhaṁ brāhmaṇo ca purohito
        attaguttā viharatha jātaṁ saraṇato bhayanti.
      Tattha yatodakaṁ tadādittanti yaṁ udakaṁ tadeva ādittaṁ.
  Yato khemanti yato rājato khemena bhavitabbaṁ tatova bhayaṁ
  uppannaṁ. Attaguttā viharathāti tumhedāni anāthā jātā attānaṁ
  mā vināsetha attanāva guttā hutvā attano santakaṁ dhanadhaññaṁ
  rakkhatha rājā nāma mahājanassa paṭisaraṇabhūto tatova tumhākaṁ
  bhayaṁ uppannaṁ rājā ca purohito ca vilopakhādakacorā sace
  core gahetukāmattha ime dve gaṇhitvā kammakaraṇaṁ karothāti.
      Atha te tassa kathaṁ sutvā cintayiṁsu ayaṁ rājā rakkhaṇārahopi
  samāno idāni aññassupari dosaṁ āropetvā attano bhaṇḍakaṁ
  sayameva pokkharaṇiyaṁ ṭhapetvā coraṁ pariyesāpeti ito dāni
  paṭṭhāya puna corakammassa akaraṇatthāya mārema naṁ pāparājānanti.
  Atha te daṇḍamuggarādihatthā uṭṭhāya tattheva rājānañca purohitañca
-------------------------------------------------
[page 380]
  Pothetvā jīvitakkhayaṁ pāpetvā mahāsattaṁ abhisiñcitvā rajje
  patiṭṭhāpesuṁ.
      Iti satthā imaṁ dhammadesanaṁ āharitvā anacchariyaṁ upāsaka
  paṭhaviyaṁ padasañjānanaṁ porāṇakapaṇḍitā evaṁ ākāse padaṁ jāniṁsūti
  vatvā saccāni pakāsetvā jātakaṁ samodhānesi. Saccapariyosāne
  upāsako ca putto ca sotāpattiphale patiṭṭhitā. Tadā pitā
  kassapo ahosi padakusalo māṇavo ahamevāti.
                    Padakusalajātakaṁ chaṭṭhamaṁ.
                      Lomasakassapajātakaṁ
      assa indasamo rājāti idaṁ satthā jetavane viharanto ekaṁ
  ukkaṇṭhitabhikkhuṁ ārabbha kathesi.
      Taṁ hi bhikkhuṁ satthā saccaṁ kira tvaṁ bhikkhu ukkaṇṭhitosīti
  pucchitvā saccanti vutte bhikkhu sinerukampanavāto hi porāṇa-
  paṇṇaṁ kiṁ na kampissati yasasamaṅginopi sabbadisā ayasakyaṁ
  pāpuṇanti kilesā nāmete parisuddhasattepi saṅkiliṭṭhe karonti
  pageva tādisanti vatvā atītaṁ āhari
      atīte bārāṇasīrañño brahmadattassa putto brahmadattakumāro
  nāma purohitaputto ca kassapo nāma sahāyakā hutvā ekācariyakule
  sabbasippāni uggaṇhiṁsu. Aparabhāge kumāro pitu accayena rajje
  patiṭṭhāsi. Atha kassapo cintesi mayhaṁ sahāyo rājā jāto
-------------------------------------------------
[page 381]
  Idāni me mahantaṁ issariyaṁ dassati kiṁ me issariyena ahaṁ
  mātāpitaro ca rājānañca āpucchitvā pabbajissāmīti so rājānañca
  mātāpitaro ca āpucchitvā himavantaṁ pavisitvā isipabbajjaṁ
  pabbajitvā sattame divase abhiññā ca samāpattiyo ca nibbattetvā
  uñchācariyāya yāpento vihāsi. Pabbajitaṁ pana naṁ lomasakassapoti
  sañjāniṁsu. Paramajitindriyo ghoratapo tāpaso ahosi. Tassa
  tapatejena sakkassa bhavanaṁ kampi. Atha sakko āvajjamāno taṁ
  disvā cintesi ayaṁ tāpaso ativiya uggatejo sakkabhāvāpi maṁ
  cāleyya bārāṇasīraññā saddhiṁ ekato hutvā tapamassa bhindissāmīti.
  Atha so sakkānubhāvena aḍḍharattikasamaye bārāṇasīrañño
  sirigabbhaṁ pavisitvā sakalagabbhaṁ sarīrappabhāya obhāsetvā rañño
  santike ākāse ṭhito uṭṭhehi mahārājāti rājānaṁ pabodhesi.
  Kosi nāma tvanti ca vutte sakkohamasmīti āha. Kimatthaṁ
  āgatosīti. Mahārāja sakalajambudīpe ekarajjaṁ icchasi na icchasīti.
  Kathaṁ na icchāmīti. Atha naṁ sakko tenahi lomasakassapaṁ ānetvā
  pasughātayaññaṁ yajāpehi sakkasamo ajarāmaro hutvā sakalajambudīpe
  rajjaṁ kāressasīti vatvā paṭhamaṁ gāthamāha
         assa indasamo rājā accantaṁ ajarāmaro
         sace tvaṁ yaññaṁ yajeyya isiṁ lomasakassapanti.
      Tattha assāti bhavissasi. Yajeyyāti sace tvaṁ araññāyatanato
  isiṁ lomasakassapaṁ ānetvā yaññaṁ yajeyyāsi.
-------------------------------------------------
[page 382]
  Atha sakkassa vacanaṁ sutvā rājā sādhūti sampaṭicchi. Atha
  sakko tenahi mā papañcaṁ karīti vatvā pakkāmi. Rājā punadivase
  seyhaṁ nāma amaccaṁ pakkosāpetvā samma mayhaṁ piyasahāyassa
  lomasakassapassa santikaṁ gantvā mama vacanena evaṁ vadehi rājā
  kira tumhehi pasughātayaññaṁ yajāpetvā sakalajambudīpe ekarājā
  bhavissati tumhākaṁpi yattakaṁ padesaṁ icchatha tattakaṁ dassati mayā
  saddhiṁ yaññaṁ yajituṁ āgacchathāti. Taṁ sutvā so sādhu devāti
  tāpasassa vasanokāsaṁ jānanatthaṁ nagare bheriñcārāpetvā ekena
  vanacarakena ahaṁ jānāmīti vutte taṁ purato katvā mahantena
  parivārena tattha gantvā isiṁ vanditvā ekamantaṁ nisinno taṁ
  sāsanaṁ ārocesi. Athassa vacanaṁ sutvā tāpaso seyha kimetaṁ
  kathesīti vatvā taṁ paṭikkhipanto catasso gāthā abhāsi
         sasamuddapariyāyaṁ mahiṁ sāgarakuṇḍalaṁ
         na icche saha nindāya evaṁ seyha vijānahi.
         Dhiratthu taṁ yasalābhaṁ dhanalābhañca brāhmaṇa
         yā vutti vinipātena adhammacaraṇena vā.
         Api ce pattamādāya anāgāro paribbaje
         sāyeva jīvikā seyyo yā ca dhammena esanā.
         Api ce pattamādāya anāgāro paribbaje
         aññaṁ ahiṁsayaṁ loke api rajjena taṁ varanti.
-------------------------------------------------
[page 383]
      Tattha sasamuddapariyāyanti sasamuddaparikkhepaṁ. Sāgarakuṇḍalanti
  cattāro dīpe parikkhipitvā ṭhitasāgarehi kaṇṇavalliyā ṭhapitakuṇḍalehi
  viya samannāgataṁ. Saha nindāyāti iminā pasughātakammaṁ
  katanti imāya nindāya saha cakkavāḷapariyantaṁ mahāpaṭhavīpi na
  icchāmīti vadati. Yā vutti vinipātenāti narake vinipātakammena
  yāva jivitavutti hoti taṁ dhiratthu garahāmi taṁ vuttinti dīpeti.
  Sāyeva jīvikāti pabbajitassa mattikāpattaṁ ādāya paragharāni
  upasaṅkamitvā āhārapariyesanajīvikāva yasadhanalābhato sataguṇena sahassa-
  guṇena varatarāti attho. Api rajjena taṁ varanti taṁ anāgārassa
  sato aññaṁ ahiṁsantassa paribbajanaṁ sakalajambudīpe rajjenapi varataranti
  attho.
      Amacco tassa kathaṁ sutvā gantvā rañño ārocesi. Taṁ
  sutvā rājā anāgacchante kiṁ sakkā kātunti tuṇhī ahosi.
  Atha punapi sakko aḍḍharattikasamaye āgantvā ākāse ṭhatvā
  kiṁ mahārāja lomasakassapaṁ ānāpetvā yaññaṁ na yajāpesīti āha.
  Pesitopi nāgacchatīti. Tenahi mahārāja attano dhītaraṁ candavatiṁ
  kumāriṁ alaṅkāretvā seyhassa hatthe pesetvā sace kirāgantvā
  yaññaṁ yajissasi rājā te imaṁ kumāriṁ dassatīti vadāpehi addhā
  so kumārikāya paṭibaddhacitto hutvā āgamissatīti. Taṁ sutvā
  rājā sādhūti sampaṭicchitvā punadivase seyhassa hatthe attano
  dhītaraṁ ṭhapetvā pesesi. Sopi rājadhītaraṁ gahetvā tattha gantvā
-------------------------------------------------
[page 384]
  Isiṁ vanditvā paṭisanthāraṁ katvā devaccharapaṭibhāgaṁ rājadhītaraṁ tassa
  dassetvā ekamantaṁ aṭṭhāsi. Atha so indriyāni bhinditvā
  taṁ olokesi saha olokaneneva paṭibaddhacitto hutvā jhānā
  parihāyi. Amacco tassa paṭibaddhacittabhāvaṁ ñatvā bhante sace
  kira yaññaṁ yajissatha rājā te imaṁ pādaparicārikaṁ katvā dassatīti.
  So kilesavasena kampento imaṁ kira me dassatīti āha. Āma
  yaññaṁ yajantassa te dassatīti. So sādhu imaṁ labhanto
  yajissāmīti vatvā taṁ gahetvā saha jaṭāhi alaṅkatarathaṁ abhiruyha
  bārāṇasiṁ agamāsi. Rājāpi āgacchati kirāti sutvā tassa
  yaññāvāṭe kammaṁ patiṭṭhapesi. Atha naṁ āgataṁ disvā sve
  yaññaṁ yajissatha ahaṁ indasamo bhavissāmi yaññapariyosāne
  tava dhītaraṁ dassāmīti āha. Kassapo sādhūti sampaṭicchi. Atha
  naṁ rājā punadivase ādāya candavatiyā saddhiṁyeva yaññāvāṭaṁ gato.
  Tattha hatthiassausabhādisabbacatuppadā paṭipāṭiyā ṭhapitāva ahesuṁ.
  Kassapo sabbe te hanitvā ghātetvāva yaññaṁ yajituṁ ārabhi.
  Tattha naṁ sannipatito mahājano disvā idaṁ te lomasakassapa
  ayuttaṁ appaṭirūpaṁ kiṁ nāmetaṁ karosīti vatvā paridevanto dve
  gāthā abhāsi
         balaṁ cando balaṁ suriyo balaṁ samaṇabrāhmaṇā
         balaṁ velā samuddassa balātibalamitthiyo.
-------------------------------------------------
[page 385]
         Yathā uggatapaṁ santaṁ isiṁ lomasakassapaṁ
         pitu atthā candavatī vājapeyyaṁ ayājayīti.
      Tattha balaṁ cando balaṁ suriyoti mahandhakāravidhamane aññaṁ balaṁ
  nāma natthi candimasuriyāvettha balavantoti attho. Samaṇabrāhmaṇāti
  iṭṭhāniṭṭhavisayavegasahane khantibalañāṇabalena samannāgatā samitapāpa-
  bāhitapāpā samaṇabrāhmaṇā. Balaṁ velā samuddassāti
  mahāsamuddassa uttarituṁ adatvā udakaṁ āvaritvā vināsetuṁ samatthatāya
  velā balaṁ nāma. Balātibalamitthiyoti itthiyo pana visadañāṇepi
  avītarāge attano vasaṁ ānetvā vināsetuṁ samatthattā etehi
  sabbehi balehi atibalā nāma. Sabbabalehi itthībalameva
  mahantataranti attho. Yathāti yasmā. Pitu atthāti pitu
  vuḍḍhiatthāya. Idaṁ vuttaṁ hoti yasmā idaṁ uggatapaṁ samānaṁ
  sīlādīnaṁ guṇānaṁ esitattā isiṁ ayaṁ candavatī nissīlaṁ katvā pitu
  atthāya vājapeyyaṁ yaññaṁ yājeti tasmā jānitabbametaṁ
  balātibalamitthiyoti.
      Tasmiṁ samaye kassapo yaññaṁ yajanatthāya maṅgalahatthiṁ gīvāyaṁ
  paharissāmīti khaggaratanaṁ ukkhipi. Hatthī taṁ disvā maraṇabhayatajjito
  mahāravaṁ ravi. Tassa ravaṁ sutvā sesāpi hatthiassausabhādayo
  maraṇabhayatajjitā bhayena viraviṁsu. Mahājanopi viravi. Kassapo taṁ
  mahāravaṁ sutvā saṁvegappatto hutvā attano jaṭādīni olokesi.
-------------------------------------------------
[page 386]
  Athassa jaṭā massu kacchalomāni uralomāni pākaṭāni aheluṁ.
  So vippaṭisārī hutvā ananurūpaṁ vata me pāpakammaṁ katanti
  saṁvegaṁ pakāsento aṭṭhamaṁ gāthamāha
         taṁ lobhapakataṁ kammaṁ kaṭukaṁ kāmahetukaṁ
         tassa mūlaṁ gavesissaṁ chejjaṁ rāgaṁ sabandhananti.
      Tassattho mahārāja yaṁ etaṁ mayā candavatiyā lobhaṁ uppādetvā
  tena lobhena pakataṁ kāmahetukaṁ pāpaṁ kataṁ kaṭukaṁ tikhiṇavipākaṁ tassāhaṁ
  ayonisomanasikārasaṅkhātaṁ mūlaṁ gavesissaṁ alaṁ me iminā khaggena
  paññākhaggaṁ nīharitvā subhanimittabandhanena saddhiṁ sabandhanaṁ rāgaṁ
  chindissāmīti.
      Atha naṁ rājā mā bhāyi samma idāni te candavatī-
  kumārikañca sattaratanarāsiñca dassāmi yajāhi yaññanti āha.
  Taṁ sutvā kassapo na me mahārāja iminā kilesena atthoti
  vatvā osānagāthamāha
                 dhiratthu kāme subahūpi loke
                 tapova seyyo kāmaguṇehi rāja
                 tapo karissāmi pahāya kāme
                 taveva raṭṭhaṁ candavatī ca hotūti.
      Tattha subahūpīti atibahukepi. Tapo karissāmīti sīlasaññamameva
   karissāmīti.
      So evaṁ vatvā kasiṇaṁ samannāharitvā naṭṭhaṁ visesaṁ
-------------------------------------------------
[page 387]
  Uppādetvā ākāse pallaṅkena nisīditvā rañño dhammaṁ desetvā
  appamatto hohīti ovaditvā yaññāvāṭaṁ viddhaṁsetvā mahājanassa
  abhayadānaṁ dāpetvā rañño yācantasseva uppatitvā attano
  vasanaṭṭhānameva gantvā yāvajīvaṁ brahmavihāre bhāvetvā brahma-
  lokaparāyano ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu arahatte patiṭṭhahi.
  Tadā seyho mahāmacco sārīputto ahosi lomasakassapo pana
  ahamevāti.
                   Lomasakassapajātakaṁ sattamaṁ.
                       Cakkavākajātakaṁ
      kāsāyavattheti idaṁ satthā jetavane viharanto ekaṁ lolabhikkhuṁ
  ārabbha kathesi.
      So kira lolo ahosi paccayaluddho ācariyupajjhāyavattādīni
  chaḍḍetvā pātova sāvatthiyaṁ pavisitvā visākhāya gehe anekakhādanīya-
  parivāraṁ yāguṁ pivitvā nānaggarasasālimaṁsodanaṁ bhuñjitvāpi tenātitto
  tato cullānāthapiṇḍikassa mahāanāthapiṇḍikassa kosalaraññoti tesaṁ
  tesaṁ nivesanāni sandhāya vicarati. Athekadivasaṁ tassa lolabhāvaṁ
  ārabbha dhammasabhāyaṁ kathaṁ samuṭṭhāpesuṁ. Satthā āgantvā kāya
  nuttha bhikkhave etarahi kathāya sannisinnāti pucchitvā imāya
-------------------------------------------------
[page 388]
  Nāmāti vutte taṁ bhikkhuṁ pakkosāpetvā saccaṁ kira tvaṁ bhikkhu
  lolosīti pucchitvā saccaṁ bhanteti vutte bhikkhu kasmā lolosi
  pubbepi tvaṁ lolabhāvena bārāṇasiyaṁ hatthikuṇapādīhi atitto
  tato nikkhamitvā gaṅgākulle vicaranto himavantaṁ paviṭṭhoti vatvā
  atītaṁ āhari
      atīte bārāṇasiyaṁ brahmadatte rajjaṁ kārente eko lolakāko
  bārāṇasiyaṁ hatthikuṇapādīni khāditvā vicaranto tehi atitto gaṅgākulle
  macchaṁ khādissāmīti gantvā tattha matamacche khādanto katipāhaṁ vasitvā
  himavantaṁ pavisitvā nānāvidhāni phalāphalāni khādanto bahumacchakacchapaṁ
  mahantaṁ padumasaraṁ gantvā tattha suvaṇṇavaṇṇe dve cakkavāke
  sevāle khāditvā vasante disvā ime ativiya vaṇṇasampannā
  sobhaggappattā imesaṁ bhojanaṁ manāpaṁ bhavissati imesaṁ bhojanaṁ
  pucchitvā ahampi tadeva bhuñjitvā suvaṇṇavaṇṇo bhavissāmīti
  cintetvā tesaṁ santikaṁ gantvā paṭisanthāraṁ katvā ekasmiṁ sākhā-
  pariyante nisīditvā tesaṁ pasaṁsanapaṭisaṁyuttaṁ paṭhamaṁ gāthamāha
                 kāsāyavatthe sakuṇe vadāmi
                 duve duve nandamane carante
                 kaṁ aṇḍajaṁ aṇḍajā mānusesu
                 jātiṁ pasaṁsanti tadiṅgha brūthāti.
      Tattha kāsāyavattheti suvaṇṇavaṇṇe kāsāyavatthe viya.
  Duve dveti dve dve hutvā. Nandamaneti tuṭṭhacitte. Kaṁ
-------------------------------------------------
[page 389]
  Aṇḍajaṁ aṇḍajā mānusesu jātiṁ pasaṁsantīti ambho aṇḍajā
  tumhe mānusesu pasaṁsantā kaṁ aṇḍajaṁ kataraṁ nāma aṇḍajanti
  vatvā pasaṁsanti kaṁ sakuṇā nāmāti vatvā tumhe manussānaṁ antare
  vaṇṇantīti attho. Kaṁ aṇḍajaṁ aṇḍajamānusesūtipi pāṭho.
  Tassattho tumhe aṇḍajesu ca manussesu ca kataraṁ aṇḍajanti
  vatvā pasaṁsantīti.
      Taṁ sutvā cakkavāko dutiyaṁ gāthamāha
                 amhe manussesu manussahiṁsa
                 anubbate cakkavāke vadanti
                 kalyāṇabhāvamhe dijesu sammatā
                 abhītarūpā vicarāma aṇṇave
                 na ghāsahetupi karoma pāpanti.
      Tattha manussahiṁsāti kāko manusse hiṁsati viheṭheti tena
  taṁ evaṁ ālapati. Anubbateti aññamaññaṁ anugate sammodamāne
  piyasaṁvāse. Cakkavāketi cakkavākā nāma sā aṇḍajajātīti pasaṁsanti
  vaṇṇenti kathenti. Dijesūti yattakā pakkhino nāma tesu mayaṁ
  kalyāṇabhāvātipi manussesu sammatā. Dutiye atthavikappe manussesu
  amhe cakkavākāti vadanti dijesu pana mayaṁ kalyāṇabhāvāti no
  dijā vadanti. Aṇṇaveti imasmiṁ ṭhāne saro aṇṇavoti vutto
  imasmiṁ padumasare mayameva dve janā paresaṁ ahiṁsanato abhītarūpā
  vicarāmāti attho. Imissā ca pana gāthāya catutthapadaṁ na
-------------------------------------------------
[page 390]
  Ghāsahetuṁpi karoma pāpanti paṭhanti. Tassattho yasmā mayaṁ
  ghāsahetu pāpaṁ na karoma tasmā kalyāṇabhāvāti amhe manussesu
  ca dijesu ca sammatāti.
      Taṁ sutvā kāko tatiyaṁ gāthamāha
                 kiṁ aṇṇave kāni phalāni bhuñje
                 maṁsaṁ kuto khādatha cakkavākā
                 kiṁ bhojanaṁ bhuñjatha vo anomā
                 balañca vaṇṇo ca anapparūpoti.
      Tattha kinti pucchāvasena ālapanaṁ. Kiṁ bhojanaṁ cakkavākāti
  vuttaṁ hoti. Aṇṇaveti imasmiṁ sare. Bhuñjeti bhuñjatha bhuñjitthāti
  vā attho. Maṁsaṁ kuto khādathāti katarapāṇinaṁ maṁsaṁ khādatha.
  Bhuñjatha voti vokāro nipātamattaṁ parapadena tassa sambandho
  balañca vo vaṇṇo ca anapparūpoti.
      Tato cakkavāko catutthaṁ gāthamāha
                 na aṇṇave santi phalāni dhaṅka
                 maṁsaṁ kuto khādituṁ cakkavāke
                 sevālabhakkhamha avākabhojanā
                 na ghāsahetupi karoma pāpanti.
      Tattha cakkavāketi cakkavākassa. Avākabhojanāti vikalarahita-
  udakabhojanā. Amhākamhi sevālo ceva udakañca bhojananti dasseti.
  Na ghāsahetūti tumhādisā viya mayaṁ ghāsahetu pāpaṁ na karoma.
-------------------------------------------------
[page 391]
      Tato kāko dve gāthā abhāsi
                 na me idaṁ ruccati cakkavāke
                 asmiṁ bhave bhojanasannikāso
                 ahosi me pubbe tato me aññathā
                 icceva me vimati ettha jātā.
                 Ahampi maṁsāni phalāni bhuñje
                 annāni ca loṇiyateliyāni
                 rasaṁ manussesu labhāmi bhottuṁ
                 sūrova saṅgāmamukhaṁ vijetvā
          na ca me tādiso vaṇṇo cakkavāka yathā tavāti.
      Tattha idanti tumhākaṁ bhuñjanabhojanaṁ mayhaṁ na ruccati.
  Asmiṁ bhave bhojanasannikāsoti imasmiṁ bhavesu bhojanasannikāso yaṁ
  asmiṁ cakkavākabhave bhojanaṁ tvaṁ tena sannikāso taṁsadiso tadanurūpo
  ahosi ativiya pasannasarīrosīti attho. Tato me aññathāti
  ayaṁ mayhaṁ pubbe tumhe disvā ete ettha nānāvidhāni phalāni
  ceva macchamaṁsañca khādanti tena evaṁ sobhaggappattāti ahosi
  idāni me ito aññathā hotīti attho. Icceva meti eteneva
  me kāraṇena ettha tumhākaṁ sarīravaṇṇe vimati jātā kathaṁ nu
  kho ete evarūpaṁ lūkhabhojanaṁ bhuñjantā suvaṇṇavaṇṇā jātāti.
  Ahaṁpīti ahaṁ hi ayameva vā pāṭho. Bhuñjeti bhuñjāmi. Annāni
  cāti bhojanāni ca. Loṇiyateliyānīti loṇatelayuttāni. Rasanti
-------------------------------------------------
[page 392]
  Manussesu manussaparibhogaṁ paṇītarasaṁ. Vijetvāti yathā sūro viriyo
  te saṅgāmamukhaṁ vijetvā vilumpitvā paribhuñjati tathā vilumpitvā
  paribhuñjāmīti attho. Yathā tavāti evaṁ paṇītabhojanaṁ bhuñjantassāpi
  mama tādiso vaṇṇo natthi yādiso tava tava vacanaṁ na saddahāmīti
  dīpeti.
      Athassa vaṇṇasampattiyā abhāvakāraṇaṁ attano ca bhāvakāraṇaṁ
  kathento cakkavāko sesagāthā abhāsi
                 asuddhabhakkhosi khaṇānupātī
                 kicchena te labbhati annapānaṁ
                 na tussasi rukkhaphalehi dhaṅka
                 maṁsāni vā yāni susānamajjhe.
                 Yo sāhasena adhigamma bhāge
                 paribhuñjati dhaṅka khaṇānupātī
                 tato upakkosati naṁ sabhāvo
                 upakkuṭṭho vaṇṇabalaṁ jahāti.
                 Appampi ce nibbutiṁ bhuñjatī yadi
                 asāhasena aparūpaghātanā
                 balañca vaṇṇo ca tadassa hoti
                 na hi sabbo āhāramayena vaṇṇoti.
      Tattha asuddhabhakkhosīti tvaṁ thenetvā vañcetvā bhakkhanato
  asuddhabhakkho. Khaṇānupātīti pamādakkhaṇe anupatanasīlo. Kicchena
-------------------------------------------------
[page 393]
  Teti tassa tava dukkhena annapānaṁ labbhati. Maṁsāni vāti yāni
  vā susānamajjhe maṁsāni tehi na tussasi. Tatoti pacchā.
  Upakkosati naṁ sabhāvoti attāva taṁ puggalaṁ garahati. Upakkuṭṭhoti
  attanāpi aparehipi akkuṭṭho garahito vippaṭisāritāya vaṇṇañca
  balañca jahāti. Nibbutiṁ bhuñjati yadīti yadi pana paraṁ aviheṭhetvā
  appakampi dhammaladdhaṁ nibbutiṁ bhojanaṁ bhuñjati. Tadassa hotīti
  tadā assa paṇḍitassa sarīre balañca vaṇṇañca hoti. Āhāramayenāti
  nānappakārena āhāreneva. Idaṁ vuttaṁ hoti bho kāka vaṇṇo
  nāmesa catusamuṭṭhāno so na āhāramatteneva hoti utucittakammehipi
  hotiyevāti.
      Evaṁ cakkavāko anekapariyāyena kākaṁ garahi. Kāko harāyitvā
  na mayhaṁ tava vaṇṇena atthoti kā kāti vassanto palāyi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne lolabhikkhu anāgāmiphale patiṭṭhahi.
  Tadā kāko lolabhikkhu ahosi cakkavākī rāhulamātā cakkavāko
  pana ahamevāti.
                    Cakkavākajātakaṁ aṭṭhamaṁ.
-------------------------------------------------
[page 394]
                       Haliddarāgajātakaṁ
      sutītikkhanti idaṁ satthā jetavane viharanto thūlakumāripalobhanaṁ
  ārabbha kathesi. Vatthu terasanipāte cullanāradajātake āvībhavissati.
      Atītavatthumhi pana sā kumārikā tassa tāpasakumārassa sīlaṁ
  bhinditvā attano vase ṭhitabhāvaṁ ñatvā imaṁ vañcetvā manussapathaṁ
  nessāmīti cintetvā rūpādikāmaguṇavirahite araññe rakkhitasīlaṁ nāma
  na mahapphalaṁ hoti manussapathe rūpādīnaṁ paccupaṭṭhāne mahapphalaṁ
  hoti ehi mayā saddhiṁ tattha gantvā sīlaṁ rakkhāhi kinte
  araññenāti vatvā paṭhamaṁ gāthamāha
         sutītikkhaṁ araññamhi pantamhi sayanāsane
         ye ca gāme tītikkhanti te uḷāratarā tayāti.
      Tattha sutītikkhanti suṭṭhu adhivāsanaṁ. Tītikkhantīti sītādīni
  adhivāsenti.
      Taṁ sutvā tāpasakumāro pitā me araññaṁ gato tasmiṁ
  āgate taṁ āpucchitvā gamissāmīti āha. Sā cintesi pitā
  kirassa atthi sace maṁ so passissati kājakoṭiyāva pothetvā
  vināsaṁ pāpessati mayā paṭhamameva gantabbanti. Atha naṁ āha
  tenahi ahaṁ maggasaññaṁ kurumānā paṭhamataraṁ gacchāmi tvaṁ pacchā
  āgacchāhīti. So tassā gatakāle neva dārūni āhari na pānīyaṁ
  na paribhojanīyaṁ upaṭṭhāpesi kevalaṁ pajjhāyantova nisīdi. Pitu
-------------------------------------------------
[page 395]
  Āgamanakālepi paccuggamanaṁ nākāsi. Atha naṁ pitā itthīnaṁ
  vasaṅgato esoti ñatvāpi kasmā tāta neva dārūni āhari na
  pānīyaṁ na paribhojanīyaṁ upaṭṭhāpesi pajjhāyantoyeva pana nisinnosīti
  āha. Tāpasakumāro tāta araññe kira rakkhitasīlaṁ na mahapphalaṁ
  hoti manussapathe mahapphalaṁ hoti ahaṁ tattha gantvā sīlaṁ
  rakkhissāmi sahāyo me pacchā āgaccheyyāsīti vatvā purato
  gato ahaṁ teneva saddhiṁ gamissāmi tattha pana vasantena mayā
  kathaṁrūpo puriso sevitabboti pucchanto dutiyaṁ gāthamāha
         araññā gāmamāgamma kiṁsīlaṁ kiṁvataṁ ahaṁ
         purisaṁ tāta seveyyaṁ taṁ me akkhāhi pucchitoti.
      Athassa pitā kathento sesagāthā abhāsi
         yo te vissāsate tāta vissāsañca khameyya te
         sussūsī ca tītikkhī ca taṁ bhajehi ito gato.
         Yassa kāyena vācāya manasā natthi dukkaṭaṁ
         orasīva patiṭṭhāya taṁ bhajehi ito gato.
         Yo ca dhammena carati carantopi na maññati
         visuddhakāriṁ sappaññaṁ taṁ bhajehi ito gato.
         Haliddarāgaṁ kapicittaṁ purisaṁ rāgavirāginaṁ
         tādisaṁ tāta mā sevi nimmanussampi ce siyā.
         Āsīvisaṁva kupitaṁ mīḷhalittaṁ mahāpathaṁ
         ārakā parivajjehi yānīva visamaṁ pathaṁ.
-------------------------------------------------
[page 396]
         Anatthā tāta vaḍḍhanti bālaṁ accūpasevato
         māssu bālena saṅgacchi amitteneva sabbadā.
         Taṁ tāhaṁ tāta yācāmi karassu vacanaṁ mama
         māssu bālena saṅgacchi dukkho bālehi saṅgamoti.
      Tattha yo te vissāsateti yo tava vissāseyya. Khameyya
  teti yo ca attani tayā kataṁ vissāsaṁ khameyya. Sussūsī ca
  tītikkhī cāti tava vacanaṁ sussūsāya ceva vacanādhivāsanena ca samannāgato
  yo bhaveyyāti attho. Orasīva patiṭṭhāyāti yathā mātu oraso
  putto patiṭṭhāti evaṁ patiṭṭhāya patiṭṭhahitvā attano mātaraṁ
  viya maññamāno taṁ bhajeyyāsīti vadati. Yo ca dhammena caratīti
  yo tividhasucaritadhammeneva iriyati. Na maññatīti tathā carantopi
  ca ahaṁ dhammaṁ carāmīti mānaṁ na karoti. Visuddhakārinti visuddhānaṁ
  dasannaṁ kusalakammapathānaṁ kārakaṁ. Rāgavirāginanti rāginañca virāginañca
  rajjitvā taṁkhaṇameva virajjanasabhāvaṁ. Nimmanussampi ce siyāti
  sacepi sakalajambudīpatalaṁ nimmanussaṁ hoti soyeveko manusso tiṭṭhati
  tathāpi tādisaṁ mā sevi. Mahāpathanti gūthamakkhitaṁ maggaṁ viya.
  Yānīvāti yānena gacchanto viya. Visamanti ninnauṇṇatakhāṇupāsāṇādi-
  visamaṁ. Bālaṁ accūpasevatoti bālaṁ apaññaṁ atisevantassa. Sabbadāti
  tāta bālena saddhiṁ saṁvāso nāma amittasaṁvāso viya sabbadā
  niccakālameva dukkho. Taṁ tāhanti tena kāraṇena taṁ ahaṁ.
      So evaṁ pitarā ovadito tāta ahaṁ manussapathaṁ gantvā
-------------------------------------------------
[page 397]
  Tumhādise paṇḍite na labhissāmi tattha gantuṁ bhāyāmi idheva
  tumhākaṁ santike vasissāmīti āha. Athassa pitā bhiyyopi ovādaṁ
  datvā kasiṇaparikammaṁ ācikkhi. So na cirasseva abhiññā ca
  samāpattiyo ca uppādetvā saddhiṁ pitarā brahmalokaparāyano ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā tāpasakumāro ukkaṇṭhitabhikkhu ahosi kumārikā
  thūlakumārikāva pitā pana ahamevāti.
                    Haliddarāgajātakaṁ navamaṁ.
                        Samuggajātakaṁ
      kuto nu āgacchathāti idaṁ satthā jetavane viharanto ukkaṇṭhita-
  bhikkhuṁ ārabbha kathesi.
      Taṁ hi satthā saccaṁ kira tvaṁ bhikkhu ukkaṇṭhitosīti pucchitvā
  saccaṁ bhanteti vutte kasmā bhikkhu mātugāmaṁ patthesi mātugāmo
  nāmesa asabbho akataññū pubbe dānavarakkhasāpi gilitvā kucchinā
  pariharantopi mātugāmaṁ rakkhituṁ ekapurisanissitaṁ kātuṁ nāsakkhiṁsu tvaṁ
  kathaṁ sakkhissasīti vatvā atītaṁ āhari.
      Atīte bārāṇasiyaṁ brahmadatte rajjaṁ kārente bodhisatto kāme
  pahāya himavantaṁ pavisitvā isipabbajjaṁ pabbajitvā abhiññā ca
  samāpattiyo ca nibbattetvā phalāphalehi yāpento vihāsi. Tassa
-------------------------------------------------
[page 398]
  Paṇṇasālāya avidūre eko dānavarakkhaso vasati. So antarantarā
  mahāsattaṁ upasaṅkamitvā dhammaṁ suṇāti. Aṭviyaṁ pana manussānaṁ
  sañcaraṇamagge ṭhatvā āgatāgate manusse disvā gahetvā khādati.
  Tasmiṁ kāle ekā kāsikaraṭṭhe kuladhītā uttamarūpadharā aññatarasmiṁ
  paccantagāme niviṭṭhā hoti. Tassā ekadivasaṁ mātāpitūnaṁ dassanatthāya
  āgantvā paccāgamanakāle parivāramanusse disvā so dānavo
  bheravarūpena pakkhandi. Manussā gahitagahitā vuṭṭhāni chaḍḍetvā palāyiṁsu.
  Dānavo yāne nisinnaṁ abhirūpaṁ mātugāmaṁ disvā paṭibaddhacitto hutvā
  taṁ attano guhaṁ netvā bhariyaṁ akāsi. Tato paṭṭhāya sappitaṇḍula-
  macchamaṁsādīni ceva madhuraphalāni ca āharitvā taṁ posesi vatthālaṅkārehi
  ca taṁ alaṅkaritvā rakkhanatthāya ekasmiṁ karaṇḍake nipajjā-
  petvā karaṇḍakaṁ gilitvā kucchinā pariharati. So ekadivasaṁ
  nahāyitukāmatāya ekaṁ saraṁ gantvā karaṇḍakaṁ uggilitvā taṁ tato
  nīharitvā nahāpetvā vilimpetvā alaṅkaritvā thokaṁ tava sarīraṁ
  utuṁ gaṇhāpehīti taṁ karaṇḍakasamīpe ṭhapetvā sayaṁ nahānatitthaṁ
  otaritvā taṁ anāsaṅkamāno thokaṁ dūraṁ gantvā nahāyi. Tasmiṁ
  samaye vāyussa putto nāma vijjādharo sannaddhakhaggo ākāsena
  gacchati. Sā taṁ disvā atha ehīti hatthamuddhamakāsi. Vijjādharo
  khippaṁ otari. Atha naṁ sā karaṇḍake pakkhipitvā dānavassa
  āgamanaṁ olokentī karaṇḍakupari nisīditvā taṁ āgacchantaṁ disvā
  tassa attānaṁ dassetvā tasmiṁ karaṇḍakasamīpaṁ asampatteyeva karaṇḍakaṁ
-------------------------------------------------
[page 399]
  Vivaritvā anto pavisitvā vijjādharassa upari nipajjitvā attano
  sāṭakaṁ pārupi. Dānavo āgantvā karaṇḍakaṁ asodhetvāva mātu-
  gāmoyeva meti saññāya karaṇḍakaṁ gilitvā attano guhaṁ gacchanto
  antarāmagge tāpaso me ciraṁ diṭṭho ajja tāva naṁ vandissāmīti
  tassa santikaṁ agamāsi. Tāpasopi naṁ dūratova āgacchantaṁ disvā
  dvinnaṁ janānaṁ kucchigatabhāvaṁ ñatvā sallapanto paṭhamaṁ gāthamāha
                 kuto nu āgacchatha bho tayo janā
                 svāgatā etha nisīdāthāsane
                 kaccittha bhonto kusalaṁ anāmayaṁ
                 cirassabbhāgamanaṁ hi vo idhāti.
      Tattha bhoti ālapanaṁ. Kaccitthāti kacci hotha bhavatha
  vijjatha. Bhontoti punapi ālapantova āha. Kusalaṁ anāmayanti
  kacci tumhākaṁ kusalaṁ ārogyaṁ. Cirassabbhāgamanaṁ hi vo idhāti
  ajja tumhākaṁ idha abbhāgamanañca cirassaṁ jātaṁ.
      Taṁ sutvā dānavo ahaṁ imassa tāpasassa santikaṁ ekova
  āgato ayañca tāpaso tayo janāti vadati kinnāmesa kathesi
  kinnu kho so sabhāvaṁ ñatvā katheti udāhu ummattako hutvā
  vilapatīti cintetvā tāpasaṁ upasaṅkamitvā vanditvā ekamantaṁ nisīditvā
  tena saddhiṁ sallapanto dutiyaṁ gāthamāha
                 ahameva eko idhamajja patto
                 na cāpi me dutiyo koci vijjati
-------------------------------------------------
[page 400]
                 Kimeva sandhāya te bhāsitaṁ ise
                 kuto nu āgacchatha bho tayo janāti.
      Tattha idhamajjāti idha ajja. Kimeva sandhāya te bhāsitaṁ
  iseti bhante isi kinnāmetaṁ sandhāya tayā bhāsitaṁ pākaṭaṁ me
  katvā kathehīti.
      Tāpaso ekaṁsenevāvuso sotukāmosīti. Āma bhanteti.
  Tenahi suṇāhīti vatvā tatiyaṁ gāthamāha
                 tvañca eko bhariyā ca te piyā
                 samuggapakkhittanikiṇṇamantare
                 sā rakkhitā kucchigatā ca te sadā
                 vāyussa puttena sahā tahiṁ ratāti.
      Tattha tvañca ekoti paṭhamaṁ tāva tvaṁ eko. Pakkhittanikiṇṇa-
  mantareti pakkhittānikiṇṇāntare taṁ tattha bhariyaṁ rakkhitukāmena sadā
  tayā samugge pakkhittā saddhiṁ samuggena nikiṇṇā antare antokucchiyaṁ
  ṭhapitāti attho. Vāyussa puttena sahāti evaṁnāmakena
  vijjādharena saddhiṁ. Tahiṁ ratāti tattha tava antokucchiyaññeva
  kilesaratiyā ratā. So dāni tvaṁ mātugāmaṁ ekapurisanissitaṁ
  karissāmīti kucchināpi pariharanto tassā jārampi ukkhipitvā carasīti.
      Taṁ sutvā dānavo vijjādhārā nāma bahumāyā honti
  sacassa khaggo hatthagato bhavissati kucchiṁ me phāletvāpi palāyissatīti
  bhītatasito hutvā khippaṁ karaṇḍakaṁ uggilitvā purato ṭhapesi.
-------------------------------------------------
[page 401]
      Satthā abhisambuddho hutvā taṁ pavattiṁ pakāsento catutthaṁ
  gāthamāha
                 saṁviggarūpo isinā byākato
                 so dānavo chambhi samuggilitvā
                 addakkhi bhariyaṁ sucimāladhāriniṁ
                 vāyussa puttena sahā tahiṁ ratanti.
      Tattha addakkhīti karaṇḍakaṁ vivaritvā addasa.
      Karaṇḍake pana vivaṭamatteyeva vijjādharo vijjaṁ parijappitvā
  khaggaṁ gahetvā ākāsaṁ pakkhandi. Taṁ disvā dānavo mahāsattassa
  tussitvā thutipubbaṅgamā sesagāthā abhāsi
                 sudiṭṭharūpuggatapānuvattinā
                 hīnā narā ye pamudāvasaṅgatā
                 yathā have pāṇarivettha rakkhitā
                 duṭṭhā mayi aññamabhippamodati.
                 Divā ca ratto ca mayā upaṭṭhitā
                 tapassinā jotirivā vane vasaṁ
                 sā dhammamukkamma adhammamācari
                 akrīyarūpo pamudāhi santhavo.
                 Sarīramajjhamhi ṭhitāti maññihaṁ
                 mayhaṁ ayanti asataṁ asaññataṁ
-------------------------------------------------
[page 402]
                 Sā dhammamukkamma adhammamācari
                 akrīyarūpo pamudāhi santhavo
                 surakkhitammeti kathannu vissase
                 anekacittāsu na hettha rakkhanā
                 etā hi pātālapapātasannibhā
                 etthappamatto byasanaṁ nigacchati.
                 Tasmā hi te sukhino vītasokā
                 ye mātugāmāhi caranti nissaṭā
                 etaṁ sivaṁ uttamamābhipatthayaṁ
                 na mātugāmehi kareyya santhavanti.
      Tattha sudiṭṭharūpuggatapānuvattināti bhante isi uggatapānuvattinā
  tayā sudiṭṭharūpaṁ idaṁ kāraṇaṁ. Hīnāti nīcā. Yathā have pāṇarivettha
  rakkhitāti ettha ayaṁ mayā attano pāṇā viya ettha antokucchiyaṁ
  pariharantena rakkhitā. Duṭṭhā mayīti idāni mayi mittadubbhikammaṁ
  katvā duṭṭhā aññaṁ purisaṁ abhippamodati. Jotirivā vane vasanti
  vane vasantena tapassinā aggi viya mayā upaṭṭhitā paricaritā.
  Sā dhammamukkammāti sā esā dhammaṁ ukkamitvā atikkamitvā.
  Akrīyarūpoti akattabbarūpo. Sarīramajjhamhi ṭhitāti maññihaṁ mayhaṁ
  ayanti asataṁ asaññatanti imaṁ asataṁ asappurisadhammasamannāgataṁ asaññataṁ
  dussīlaṁ mayhaṁ sarīramajjhamhi ṭhitāti ca mayhaṁ ayanti ca maññāmi.
  Surakkhitammeti kathannu vissaseti ayaṁ mayā surakkhitāti kathaṁ paṇḍito
-------------------------------------------------
[page 403]
  Vissāseyya yatra hi nāma mādisopi attano kucchiyaṁ rakkhanto
  rakkhituṁ nāsakkhi. Pātālapapātasannibhāti lokassādena duppūraṇīyattā
  mahāsamudde pātālasaṅkhātena papātena sadisā. Etthappamattoti
  evarūpesu etāsu nigguṇāsu pamatto puriso mahābyasanaṁ pāpuṇāti.
  Tasmā hīti yasmā mātugāmavasaṅgatā mahāvināsaṁ pāpuṇanti tasmā
  ye mātugāmāhi nissaṭā hutvā caranti te sukhino. Etaṁ
  sivanti yadetaṁ mātugāmato nissaṭānaṁ visaṁsaṭṭhānaṁ caraṇaṁ etaṁ
  jhānasukhameva sivaṁ khemaṁ uttamaṁ abhipatthetabbaṁ etaṁ patthayamāno
  mātugāmehi saddhiṁ santhavaṁ na kareyyāti.
      Evañca pana vatvā dānavo mahāsattassa pādesu patitvā
  bhante tumhe nissāya mayā jīvitaṁ laddhaṁ namhi imāyāhaṁ pāpadhammāya
  vijjādharena mārāpitoti mahāsattaṁ abhitthavi. Sopissa dhammaṁ
  desetvā imissā mā kiñci pāpakaṁ akāsi sīlāni gaṇhāti taṁ
  pañcasu sīlesu patiṭṭhāpesi. Dānavo ahaṁ kucchanā pariharantopi
  taṁ rakkhituṁ na sakkomi añño koci rakkhissatīti taṁ uyyojetvā
  attano araññameva pāvisi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā dibbacakkhutāpaso ahamevāti.
                     Samuggajātakaṁ dasamaṁ.
-------------------------------------------------
[page 404]
                        Pūtimaṁsajātakaṁ
      na kho me ruccatīti idaṁ satthā jetavane viharanto indriyāsaṁvaraṁ
  ārabbha kathesi.
      Ekasmiṁ hi samaye bahū bhikkhū indriyesu aguttadvārā ahesuṁ.
  Satthā ime bhikkhū ovadituṁ vaṭṭatīti ānandattherassa vatvā
  aniyamavasena bhikkhusaṅghaṁ sannipātāpetvā alaṅkatapallaṅkavaramajjhagato
  bahū bhikkhū āmantetvā bhikkhave bhikkhunā nāma rūpādīsu subhanimitta-
  vasena nimittaṁ gahetuṁ na vaṭṭati sace hi tasmiṁ samaye kālaṁ karoti
  nirayādīsu nibbatti tasmā rūpādīsu subhanimittaṁ mā gaṇhatha bhikkhunā
  nāma rūpādigocarena na bhavitabbaṁ rūpādigocarā hi diṭṭheyeva dhamme
  mahāvināsaṁ pāpuṇanti tasmā varantiha bhikkhave tattāya ayosalākāya
  cakkhundriyaṁ sampalimaṭṭhanti vitthāretvā tumhākaṁ rūpaṁ olokanakālopi
  atthi anolokanakālopi olokanakāle subhavasena anoloketvā
  asubhavaseneva olokeyyātha evaṁ attano gocarā na parihāyissatha
  ko pana tumhākaṁ gocaro cattāro satipaṭṭhānā ariyo aṭṭhaṅgiko
  maggo nava lokuttaradhammā etasmiṁ hi vo gocare gocarataṁ na
  lacchati māro otāraṁ sace pana kilesavasikā hutvā subhanimittavasena
  olokissatha pūtimaṁsasigālo viya attano gocarā parihāyissathāti
  vatvā atītaṁ āhari
      atīte bārāṇasiyaṁ brahmadatte rajjaṁ kārente himavantappadese
-------------------------------------------------
[page 405]
  Araññāyatane pabbataguhāyaṁ anekasatā eḷakā vasanti. Tesaṁ
  vasanaṭṭhānato avidūre ekissā guhāyaṁ pūtimaṁso nāma sigālo veṇiyā
  nāma bhariyāya saddhiṁ vasati. So ekadivasaṁ bhariyāya saddhiṁ vicaranto
  te eḷake disvā ekenupāyena imesaṁ maṁsaṁ khādituṁ vaṭṭatīti cintetvā
  upāyena ekekaṁ eḷakaṁ māresi. Te ubho eḷakamaṁsaṁ khādantā
  thāmasampannā thūlasarīrā ahesuṁ. Anupubbena eḷakā parikkhayaṁ
  agamaṁsu. Tesaṁ antare meṇḍikamātā nāma ekā eḷikā byattā
  ahosi upāyakusalā. Sigālo taṁ māretuṁ asakkonto ekadivasaṁ
  bhariyāya saddhiṁ sammantento bhadde eḷakā khīṇā imaṁ eḷikaṁ
  ekenupāyena khādituṁ vaṭṭati ayaṁ panettha upāyo tvaṁ ekikāva
  gantvā etāya saddhiṁ sakhī hohi atha te tayā saddhiṁ vissāse
  uppanne ahaṁ matālayaṁ karitvā nipajjissāmi tvaṁ etaṁ
  upasaṅkamitvā eḷike sāmiyo me mato ahañca anāthā ṭhapetvā taṁ
  me añño ñātako natthi ehi roditvā kanditvā tassa sarīrakiccaṁ
  karissāmāti vatvā taṁ gaṇhitvā āgaccheyyāsi atha naṁ ahaṁ
  uppatitvā gīvāyaṁ ḍaṁsitvā māressāmīti. Sā sādhūti sampaṭicchitvā
  tāya saddhiṁ sakhībhāvaṁ katvā vissāse uppanne eḷikaṁ tathā avoca.
  Āḷi alaṁ tava sāmikena sabbe mama ñātakā khāditā bhāyāmi
  na sakkomi gantunti āha. Āḷi mā bhāyi matako kiṁ karissatīti.
  Kharamanto te sāmiko bhāyāmivāhanti sā evaṁ vatvāpi tāya
  punappunaṁ yāciyamānā addhā mato bhavissatīti sampaṭicchitvā tāya
-------------------------------------------------
[page 406]
  Saddhiṁ pāyāsi. Gacchantī pana ko jānāti kiṁ bhavissatīti tasmiṁ
  āsaṅkāya sigāliṁ purato katvā sigālaṁ pariggaṇhantīyeva gacchati.
  Sigālo tāsaṁ padasaddaṁ sutvā āgatā nu kho eḷikāti sīsaṁ
  ukkhipitvā akkhīni parivattetvā olokesi. Eḷikā taṁ tathā karontaṁ
  disvā ayaṁ pāpadhammo maṁ vañcetvā māretukāmo matālayaṁ
  dassetvā nipannoti nivattitvā sigāliyā kasmā palāyasīti vutte
  kāraṇaṁ kathentī paṭhamaṁ gāthamāha
         na kho ruccati me āḷi pūtimaṁsassa pekkhanā
         etādisā sakhārasmā ārakā parivajjayeti.
      Tattha āḷīti ālapanaṁ. Sakhe sahāyiketi attho. Etādisā
   sakhārasmāti evarūpā sahāyakā apakkamitvā taṁ sahāyakaṁ ārakā
   parivajjethāti attho.
      Evañca pana vatvā sā nivattitvā attano vasanaṭṭhānameva
   gatā. Sigālīpi taṁ nivattetuṁ asakkontī tassā kujjhitvā attano
   sāmikasseva santikaṁ gantvā pajjhāyamānā nisīdi. Atha naṁ sigālo
   garahanto dutiyaṁ gāthamāha
         ummattikā ayaṁ veṇi vaṇṇeti patino sakhiṁ
         pajjhāyati paṭigacchati āgataṁ meṇḍimātaranti.
      Tattha veṇīti tassā nāmaṁ. Vaṇṇeti patino sakhinti paṭhamameva
  attano sakhiṁ eḷikaṁ mayi sinehāvissāsikā āgacchissati patino
  santikaṁ matālayaṁ karohīti patino santike vaṇṇeti atha naṁ idāni
-------------------------------------------------
[page 407]
  Āgataṁ mama santikaṁ anāgantvāva paṭigacchati meṇḍimātaraṁ pajjhāyati
  anusocatīti.
      Taṁ sutvā sigālī tatiyaṁ gāthamāha
         tvaṁ khosi samma ummatto dummedho avicakkhaṇo
         so tvaṁ matālayaṁ katvā akālena vipekkhasīti.
      Tattha avicakkhaṇoti vicāraṇapaññārahito. Akālena vipekkhasīti
  eḷikāya attano santikaṁ anāgataṁyeva olokesīti attho.
      Ayaṁ abhisambuddhagāthā ahosi
         na akāle vipekkheyya kāle pekkheyya paṇḍito
         pūtimaṁsova pajjhāti yo akāle vipekkhatīti.
      Tattha akāleti kāmaguṇe ārabbha subhavasena cittuppādakāle.
  Ayaṁ hi bhikkhuno rūpaṁ oloketuṁ akālo nāma. Kāleti asubhavasena
  anussativasena vā kasiṇavasena vā rūpaggahaṇakāle. Ayaṁ hi bhikkhuno
  rūpaṁ oloketuṁ kālo nāma. Tattha akāleti sārattakāle rūpaṁ
  olokentā mahāvināsaṁ pāpuṇantīti haritacajātakalomasakassapajātakādīhi
  dīpetabbaṁ. Kāleti asubhavasena olokento arahatte patiṭṭhahatīti
  asubhakammikatissattheravatthunā kathetabbaṁ. Pūtimaṁsova pajjhātīti bhikkhave
  yathā pūtimaṁsasigālo akāle eḷikaṁ olokento attano gocarā
  parihīno pajjhāyati evaṁ bhikkhu akāle subhavasena rūpaṁ oloketvā
  satipaṭṭhānādigocarā parihīno diṭṭhadhammepi samparāyepi pajjhāyati
  kilamati.
-------------------------------------------------
[page 408]
      Veṇīpi kho sigālī pūtimaṁsaṁ assāsetvā sāmi mā cintesi
  ahaṁ taṁ punapi upāyena ānessāmi tvaṁ āgatakāle appamatto
  gaṇheyyāsīti vatvā tassā santikaṁ gantvā āḷi tava āgatabhāvoyeva
  no atthāya jāto tava āgatakālasmiṁyeva hi sāmiko satiṁ paṭilabhi
  idāni jīvati ehi tena saddhiṁ paṭisanthāraṁ karohīti vatvā pañcamaṁ
  gāthamāha
         piyaṁ kho āḷi me hotu puṇṇapattaṁ dadāhi me
         pati sañjīvito mayhaṁ eyyāsi piyapucchitāti.
      Tattha puṇṇapattaṁ dadāhi meti piyakānaṁ āgatassa mayhaṁ
  tuṭṭhidānaṁ dehi. Pati sañjīvitoti mayhaṁ sāmiko sañjīvito uṭṭhito
  arogoti attho. Eyyāsīti mayā saddhiññeva āgaccha.
      Eḷikā ayaṁ pāpadhammā maṁ vañcetukāmā ayuttaṁ kho paṭi-
  pakkhakaraṇaṁ upāyeneva naṁ vañcessāmīti cintetvā chaṭṭhamaṁ gāthamāha
         piyaṁ kho āḷi te hotu puṇṇapattaṁ dadāmi te
         mahatā parivārena essaṁ kayirātha bhojananti.
      Tattha essanti āgamissāmi āgacchamānā ca attano rakkhaṁ
  katvā mahantena parivārena āgacchissāmīti.
      Atha naṁ sigālī parivāraṁ pucchantī sattamaṁ gāthamāha
         kīdiso tuyhaṁ parivāro yesaṁ kāhāmi bhojanaṁ
         kiṁnāmakā ca te sabbe te me akkhāhi pucchitāti.
      Sā ācikkhantī aṭṭhamaṁ gāthamāha
-------------------------------------------------
[page 409]
         Māliyo caturakkhā ca piṅgalo atha jambuko
         ediso mayhaṁ parivāro tesaṁ kayirāsi bhojananti.
      Tattha te meti te parivāre mayhaṁ ācikkhi. Māliyoti ādīni
  catunnaṁ sunakhānaṁ nāmāni.
      Tattha ekekaṁ pañca pañca sunakhasatāna parivārenti. Evaṁ
  dvīhi sunakhasahassehi parivāritā āgamissāmīti vatvā sace te
  bhojanaṁ na labhissanti tumhe dvepi jane māretvā khādissantīti
  āha. Taṁ sutvā sigālī bhītā alaṁ imissā tattha gamanena upāyenassā
  anāgamanameva karissāmīti cintetvā navamaṁ gāthamāha
         nikkhantāya agārasmā (nirārakkhaṁ) bhaṇḍakampi vinassati
         ārogyaṁ āḷino vajjaṁ tvaṁ idheva vasa mā gamāti.
      Tassattho āḷi tava gehe bahubhaṇḍakaṁ atthi taṁ te nikkhantāya
  agārasmā nirārakkhaṁ bhaṇḍakaṁ vinassati ahameva te āḷino sahāyakassa
  ārogyaṁ vajjaṁ vadissāmi tvaṁ idheva vasa mā gamāti.
      Evañca pana vatvā maraṇabhayabhītā vegena sāmikassa santikaṁ
  gantvā taṁ gahetvā palāyi. Te pana taṁ ṭhānaṁ āgantuṁ nāsakkhiṁsu.
      Satthā imaṁ dhammadesanaṁ āharitvā jātakaṁ samodhānesi tadā
  ahaṁ tasmiṁ ṭhāne vanajeṭṭharukkhe nibbattadevatā ahosinti.
                   Pūtimaṁsajātakaṁ ekādasamaṁ.
-------------------------------------------------
[page 410]
                        Tittirajātakaṁ
      yo te puttaketi idaṁ satthā gijjhakūṭe viharanto devadattassa
  vadhāya parisakkanaṁ ārabbha kathesi.
      Tasmiṁ hi samaye dhammasabhāyaṁ kathaṁ samuṭṭhāpesuṁ āvuso
  devadatto nillajjo anariyo evaṁ uttamaguṇadharassa sammāsambuddhassa
  ajātasattunā saddhiṁ ekato hutvā dhanuggahappayojanasilāpavijjhana-
  nāḷāgirivissajjanehi vadhāya upāyaṁ karotīti. Satthā āgantvā kāya
  nuttha bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva pubbepi devadatto mayhaṁ vadhāya
  parisakkīti vatvā atītaṁ āhari
      atīte bārāṇasiyaṁ brahmadatte rajjaṁ kārente eko
  disāpāmokkho ācariyo bārāṇasiyaṁ pañcasatānaṁ māṇavakānaṁ sippaṁ
  vācento ekadivasaṁ cintesi mayhaṁ idheva vasantassa palibodho
  hoti māṇavakānampi sippaṁ na niṭṭhāti himavantappadese araññāyatane
  pavisitvā tattha vasanto sippaṁ vācessāmīti. So māṇavakānaṁ
  kathetvā tilataṇḍulatelavatthādīni gāhāpetvā araññaṁ pavisitvā
  maggato avidūre ṭhāne paṇṇasālaṁ kārāpetvā nivāsaṁ kappesi.
  Māṇavāpi attano attano paṇṇasālaṁ kariṁsu. Māṇavānaṁ
  ñātakā telataṇḍulādīni pesenti. Raṭṭhavāsinopi disāpāmokkho
  ācariyo kira araññe asukaṭṭhāne vasanto sippaṁ uggaṇhāpetīti
-------------------------------------------------
[page 411]
  Tassa taṇḍulādīni abhiharanti kantāraṁ paṭipannāpi denti. Aññataro
  puriso khīrapānatthāya savacchaṁ dhenumpi adāsi. Ācariyassa pana
  paṇṇasālāya santike dvīhi potakehi saddhiṁ ekā godhā vasati.
  Sīhabyagghāpissa upaṭṭhānaṁ āgacchanti. Eko tittiropi tattha
  nibaddhavāso ahosi. So ācariyassa māṇavānaṁ mante vācentassa
  saddaṁ sutvā tayopi vede uggaṇhi. Māṇavā tena saddhiṁ
  ativissāsikā ahesuṁ. Aparabhāge māṇavesu nipphattiṁ appattesuyeva
  ācariyo kālamakāsi. Māṇavā tassa sarīraṁ jhāpetvā vālukāya
  thūpaṁ katvā nānāpupphehi pūjetvā rodanti paridevanti. Atha ne
  tittiro kasmā rodathāti āha. Ācariyo no sippe aniṭṭhiteyeva
  kālaṁ kato tasmā rodāmāti. Evaṁ sante mā cintayittha ahaṁ
  vo sippaṁ vācessāmīti. Tvaṁ kathaṁ jānāsīti. Ahaṁ ācariye
  tumhākaṁ vācente sutvāva tayo vede paguṇe akāsinti. Tenahi
  attano paguṇabhāvaṁ amhe jānāpehīti. Tittiro tenahi suṇāthāti
  tesaṁ gaṇṭhigaṇṭhiṭhānameva pabbatamatthakā nadiṁ otaranto viya
  osāresi. Māṇavā haṭṭhatuṭṭhā hutvā tittirapaṇḍitassa santike
  sippaṁ paṭṭhapesuṁ. Sopi disāpāmokkhācariyassa ṭhāne ṭhatvā tesaṁ
  sippaṁ vācesi. Māṇavā tassa suvaṇṇapañjaraṁ katvā upari vitānaṁ
  bandhitvā suvaṇṇataṭṭake madhulājādīni upasaṁharantā nānāvaṇṇehi
  pupphehi pūjentā mahantaṁ sakkāraṁ kariṁsu. Tittiro hi araññāyatane
  pañcasate māṇave mante vācetīti sakalajambudīpe pākaṭo ahosi.
-------------------------------------------------
[page 412]
  Tadā jambudīpe giraggasamajjasadisaṁ mahantaṁ chaṇaṁ ghosayiṁsu. Māṇavānaṁ
  mātāpitaro chaṇadassanatthāya āgacchantūti pesesuṁ. Māṇavā
  tittirassa ārocetvā tittirapaṇḍitaṁ sabbañca assamapadaṁ godhaṁ
  paṭicchādetvā attano attano nagarameva āgamiṁsu. Tadā eko
  nikkāruṇiko duṭṭhatāpaso tattha tattha vicaranto taṁ ṭhānaṁ sampāpuṇi.
  Godhā taṁ disvā paṭisanthāraṁ katvā asukaṭṭhāne taṇḍulā asukaṭṭhāne
  telādīni atthi bhattaṁ pacitvā bhuñjāhīti vatvā gocaratthāya
  gatā. Tāpaso pātova bhattaṁ pacitvā dve godhaputtake māretvā
  rasaṁ katvā bhuñji. Divā tittirapaṇḍitañca vacchakañca māretvā
  khādi. Sāyaṁ dhenuṁ āgataṁ disvā tampi māretvā maṁsaṁ khāditvā
  rukkhamūle nipajjitvā ghuraghurāyanto niddaṁ okkami. Godhā sāyaṁ
  āgantvā puttake apassantī upadhāriyamānā vicari. Rukkhadevatā
  godhaṁ puttake adisvā kampamānaṁ oloketvā khandhavivare dibbānubhāvena
  ṭhatvā godhe mā kampi iminā pāpapurisena tava puttakā ca
  tittiro ca vaccho ca dhenu ca māritā gīvāyaṁ naṁ ḍaṁsitvā
  jīvitakkhayaṁ pāpehīti sallapantī paṭhamaṁ gāthamāha
         yo te puttake akhādi dinnabhatto adūsake
         tasmiṁ dāṭhe nipātehi mā te muñcittha jīvateti.
      Tattha dinnabhattoti bhattaṁ pacitvā bhuñjāti tayā dinnabhatto.
  Adūsaketi niddose nirāparādhe. Tasmiṁ dāṭheti pāpapurise catassopi
  dāṭhā nipātehīti adhippāyo. Mā te muñcittha jīvateti jīvanto
-------------------------------------------------
[page 413]
  Sajīvo hutvā tava hatthato esa pāpadhammo mā muñcittha mokkhaṁ
  mā labhatu jīvitakkhayaṁ pāpehīti attho.
      Tato godhā dve gāthā abhāsi
         ākiṇṇaluddho puriso dhāticolaṁva makkhito
         padesaṁ taṁ na passasāmi yattha dāṭhaṁ nipātaye.
         Akataññussa posassa niccaṁ vivaradassino
         sabbañce paṭhaviṁ dajjā neva naṁ abhirādhayeti.
      Tattha ākiṇṇaluddhoti gāḷhaluddho. Vivaradassinoti chiddaṁ
  otāraṁ pariyesantassa. Neva naṁ abhirādhayeti evarūpaṁ puggalaṁ
  sakalapaṭhaviṁ dadantoti tosetuṁ na sakkuṇeyya kimaṅga panāhaṁ bhatta-
  mattadāyikāti dasseti.
      Godhā evaṁ vatvā ayaṁ pabujjhitvā mampi khādeyyāti
  attano jīvitaṁ rakkhamānā palāyi. Tepi pana sīhabyagghā tittirassa
  sahāyakāva. Kadāci te āgantvā tittiraṁ passanti. Kadāci
  so gantvā tesaṁ dhammaṁ desetvā āgacchati. Tasmiṁ pana divase
  sīho byagghaṁ āha samma ciraṁ na diṭṭho no tittiro ajja
  sattaṭṭhadivasā honti gaccha tāvassa pavattiṁ ñatvā ehīti.
  Byaggho sādhūti sampaṭicchitvā godhāya palāyitakāle taṁ ṭhānaṁ patvā
  taṁ pāpapurisaṁ niddāyantaṁ passi. Tassa jaṭantare tittirapaṇḍitassa
  lomāni paññāyanti. Dhenuyā ca vacchakassa ca aṭṭhīni paññāyanti.
  Byaggharājā taṁ sabbaṁ disvā suvaṇṇapañjare tittirapaṇḍitaṁ adisvā
-------------------------------------------------
[page 414]
  Iminā pāpapurisene te māritā bhavissantīti taṁ pādena paharitvā
  uṭṭhāpesi. So taṁ disvāva bhītatasitova ahosi. Atha naṁ
  byaggho tvaṁ ete māretvā khādīti pucchitvā neva māremi
  na khādāmīti pāpadhamma tayi amārente añño ko māressati
  kathehi akathentassa te jīvitaṁ natthīti. So maraṇabhayabhīto
  āma sāmi godhapotake ca vacchakañca dhenuñca māretvā khādiṁ
  tittiraṁ pana na māremīti. So tassa bahuṁ kathentassāpi asaddahitvā
  tvaṁ kuto āgatosīti pucchitvā sāmi kaliṅgaraṭṭhavāsikānaṁ vāṇijakānaṁ
  bhaṇḍaṁ vahanto jīvitahetu idañcidañca kammaṁ katvā idānamhi
  idhāgatoti tena sabbasmiṁ attanā katakamme kathite pāpadhamma tayi
  tittiraṁ amārente añño ko māressati ehi sīhassa migarañño
  santikaṁ taṁ nessāmīti taṁ purato katvā tāsento agamāsi. Sīho
  byaggharājānaṁ taṁ ānentaṁ disvā byagghaṁ pucchanto catutthaṁ gāthamāha
                 kinnu subāhu taramānarūpo
                 pacchāgatosi saha māṇavena
                 kiṁ kiccamatthaṁ idhamatthi tuyhaṁ
                 akkhāhi me pucchito etamatthanti.
      Tattha subāhūti byagghaṁ nāmenālapati. Byagghassa hi purimakāyo
  manāpo hoti tena naṁ evamāha. Kiṁ kiccamatthaṁ idhamatthi
  tuyhanti kiṁ karaṇīyaṁ atthasaṁhitaṁ iminā māṇavena idha atthi.
  Tuyhaṁ kiṁ kiccamatthanti pāṭho. Ayameva attho.
-------------------------------------------------
[page 415]
      Taṁ sutvā byaggho pañcamaṁ gāthamāha
                 yo te sakhā daddaro sādhurūpo
                 tassa vadhaṁ parisaṅkāmi ajja
                 purisassa kammāyatanāni sutvā
                 nāhaṁ sukhiṁ daddaraṁ ajja maññeti.
      Tattha daddaroti tittiro. Tassa vadhanti tassa tittirapaṇḍitassa
  imamhā purisā ajja vadhaṁ parisaṅkāmi. Nāhaṁ sukhinti ahaṁ ajja
  daddaraṁ sukhiṁ ārogyaṁ na maññāmi.
      Atha naṁ sīho chaṭṭhamaṁ gāthamāha
                 kānissa kammāyatanāni assu
                 purisassa vuttisamodhānatāya
                 kaṁ vā paṭiññaṁ purisassa sutvā
                 parisaṅkasi daddaraṁ māṇavenāti.
      Tattha assūti assosi. Vuttisamodhānatāyāti jīvitavuttisamodhānat-
  thāya. Kāni nāma iminā attano kammāni tuyhaṁ kathitānīti
  attho. Māṇavenāti kiṁ sutvā iminā māṇavena māritaṁ parisaṅkamasi.
      Athassa kathento byaggharājā sesagāthā abhāsi
                 ciṇṇā kaliṅgā caritā vaṇijjā
                 vettācaro saṅkupathopi ciṇṇo
                 naṭehi ciṇṇaṁ saha vākurehi
                 daṇḍena yuddhampi samajjamajjhe.
-------------------------------------------------
[page 416]
                 Bandhā kulikā mitamāḷhakena
                 akkhā ṭhitā saññamo abbhatīto
                 appahitaṁ pupphakaṁ aḍḍharattaṁ
                 hatthā daḍḍhā piṇḍapaṭiggahena.
                 Tānissa kammāyatanāni assu
                 purisassa vuttisamodhānatāya
                 yathā ayaṁ dissati lomapiṇḍo
                 gāvo hatā kiṁ pana daddarassāti.
      Tattha ciṇṇā kaliṅgāti vāṇijakānaṁ bhaṇḍaṁ vahantena kira
  tena kaliṅgaraṭṭhe ciṇṇā caritā vaṇijjāpi tena katā. Vettācaroti
  vettehi sañcaritabbo. Saṅkupathopi ciṇṇoti khāṇukamaggopi
  valañjito. Naṭehīti jīvitahetuyeva naṭehipi saddhiṁ. Ciṇṇaṁ saha
  vākurehīti vākure vahantena vākurāhipi saddhiṁ caritaṁ. Daṇḍena
  yuddhanti daṇḍayuddhampi kira tena yujjhitaṁ. Bandhā kulikāti sakuṇikāpi
  kira tena bandhā. Mitamāḷhakenāti dhaññamāpakampi kira tena kataṁ.
  Akkhā ṭhitāti akkhadhuttānaṁ veyyāvaccaṁ karontena akkhāpi ṭhapitā.
  Saññamo abbhatītoti jīvitavuttiṁ nissāya pabbajantena sīlasaññamo
  atikkanto. Appahitanti ṭhapitaṁ appaggharaṇaṁ kataṁ. Pupphakanti
  lohitaṁ. Idaṁ vuttaṁ hoti iminā kira jīvitaṁ nissāya rājāparādhikānaṁ
  hatthapāde chinditvā te ānetvā sālāyaṁ nipajjāpetvā vaṇamukhehi
  paggharantaṁ lohitaṁ aḍḍharattisamaye tattha gantvā kaṇḍakadhūmaṁ nāma
-------------------------------------------------
[page 417]
  Datvā ṭhapitanti. Hatthā daḍḍhāti ājīvakapabbajjaṁ pabbajitakāle
  uṇhapiṇḍapaṭiggahaṇena hatthāpi kirassa daḍḍhā. Tānissa kammā-
  yatanānīti tāni assa kammāyatanāni. Assūti assosiṁ. Yathā
  ayanti yathā esa etassa jaṭantare tittiralomapiṇḍopi dissati
  iminā kāraṇena veditabbametaṁ eteneva so māritoti. Gāvo
  hatā kiṁ pana daddarassāti gāvopi etena hatā daddarassa pana
  kiṁ na māritabbamatthi tasmā esa taṁ māressatīti.
      Sīhopi taṁ purisaṁ pucchi mārito te tittirapaṇḍitoti. Āma
  sāmīti. Athassa saccavacanaṁ sutvā sīho taṁ vissajjetukāmo ahosi.
  Byaggharājā pana māretabbayuttako esa pāpoti vatvā tattheva naṁ
  dāṭhāhi paharitvā māretvā āvāṭaṁ khanitvā pakkhipi. Māṇavā
  āgantvā tittirapaṇḍitaṁ adisvā roditvā paridevitvā nivattiṁsu.
      Satthā imaṁ dhammadesanaṁ āharitvā evaṁ bhikkhave devadatto
  pubbepi mayhaṁ vadhāya parisakkīti vatvā jātakaṁ samodhānesi tadā
  jaṭilo devadatto ahosi godhā kisāgotamī byaggho moggallāno
  sīho sārīputto disāpāmokkho ācariyo kassapo tittirapaṇḍito
  ahamevāti.
                    Tittirajātakaṁ dvādasamaṁ.
                  Navakanipātavaṇṇanā samattā.
                   ------------------
-------------------------------------------------
[page 418]

  *  *  *  *  *  *
  Footnote:* hanānīmmīkhamūla *
 ******************************
-------------------------------------------------
[page 419]
                    Dasakanipātajātakaṭṭhakathā
                       -----------
                       catudvārajātakaṁ
      catudvāramidaṁ nagaranti idaṁ satthā jetavane viharanto ekaṁ
  dubbacabhikkhuṁ ārabbha kathesi. Paccuppannavatthuṁ pana navanipāte
  paṭhamajātake vitthāritameva.
      Idha pana satthā taṁ bhikkhuṁ saccaṁ kira tvaṁ bhikkhu dubbacosīti
  pucchitvā saccaṁ bhanteti vutte pubbepi tvaṁ bhikkhu dubbacatāya
  paṇḍitānaṁ vacanaṁ akatvā khuracakkaṁ āsādesīti vatvā atītaṁ āhari
      atīte kassapassa dasabalassa kāle bārāṇasiyaṁ asītikoṭivibhavassa
  seṭṭhino eko putto mittavinduko nāma ahosi. Tassa
  mātāpitaro sotāpannā ahesuṁ. So pana dussīlova asaddho
  ahosi. Atha naṁ aparabhāge pitari kālakate mātā kuṭumbaṁ vicārentī
  ekadivasaṁ āha tāta tayā dullabhaṁ manussattaṁ laddhaṁ dānaṁ
  dehi sīlaṁ rakkhāhi uposathakammaṁ karohi dhammaṁ suṇāhīti. Amma
  na mayhaṁ dānādīhi attho mā maṁ kiñci avacuttha ahaṁ yathākammaṁ
  gamissāmīti. Evaṁ vadantepi naṁ ekadivasaṁ puṇṇamīuposathadivase
  mātā āha tāta ajja abhilakkhito mahāuposathadivaso ajja
  uposathaṁ samādayitvā vihāraṁ gantvā sabbarattiṁ dhammaṁ sutvā ehi
-------------------------------------------------
[page 420]
  Ahaṁ te sahassaṁ dassāmīti. So sādhūti dhanalobhena uposathaṁ
  samādayitvā bhuttapātarāso vihāraṁ gantvā divasaṁ vītināmetvā
  rattiṁ yathā ekaṁpi dhammapadaṁ kaṇṇe na paharati tathā ekasmiṁ
  padese nipajjitvā niddaṁ okkamitvā punadivase pātova mukhaṁ
  dhovitvā gehaṁ gantvā nisīdi. Mātā panassa ajja me putto
  dhammaṁ sutvā pātova dhammakathikattheraṁ ādāya āgamissatīti yāguādīni
  paṭiyādetvā āsanaṁ paññapetvā tassāgamanaṁ paṭimānentī taṁ
  ekakaṁ āgataṁ disvā tāta dhammakathiko te na ānītoti vatvā
  na mayhaṁ dhammakathikena atthoti vutte tenahi yāguṁ pivāti āha.
  So tumhehi mayhaṁ sahassaṁ paṭissutaṁ taṁ tāva me detha pacchā
  pivissāmīti āha. Piva tāta pacchā dassāmīti. Gahetvāva
  pivissāmīti. Athassa mātā sahassabhaṇḍikaṁ purato ṭhapesi.
  So yāguṁ pivitvā sahassabhaṇḍikaṁ gahetvā vohāraṁ karonto na
  cirasseva vīsasatasahassaṁ appādesi. Athassa etadahosi nāvaṁ
  upaṭṭhapetvā vohāraṁ karissāmīti. So nāvaṁ upaṭṭhapetvā
  amma ahaṁ nāvāya vohāraṁ karissāmīti āha. Atha naṁ mātā
  tāta tvaṁ ekaputtako imasmiṁ ghare dhanaṁpi bahuṁ samuddo
  anekādīnavo mā gamīti nivāresi. So ahaṁ gamissāmeva na
  sakkā maṁ nivāretunti vatvā ahantaṁ tāta nivāressāmīti mātarā
  hatthe gahitepi hatthaṁ vissajjāpetvā mātaraṁ paharitvā pātetvā
  antaraṁ katvā gantvā nāvāya samuddaṁ pakkhandi. Nāvā sattame
-------------------------------------------------
[page 421]
  Divase mittavindukaṁ nissāya samuddapiṭṭhe niccalāva aṭṭhāsi.
  Kāḷakaṇṇisalākā viciniyamānā mittavindukasseva hatthe tikkhattuṁ
  pati. Athassa ulumpaṁ datvā imaṁ ekaṁ nissāya bahū mā
  vinassantīti taṁ samudde khipiṁsu. Tāvadeva nāvā javena mahāsamuddaṁ
  pakkhandi. Sopi ulumpe nipajjitvā ekaṁ dīpakaṁ pāpuṇi.
  Tattha phalikavimāne catasso janiyo addasa. Tā sattāhaṁ dukkhaṁ
  anubhavanti sattāhaṁ sukhaṁ. So tāhi saddhiṁ sattāhaṁ dibbasampattiṁ
  anubhavi. Atha naṁ tā dukkhānubhavanatthāya gacchamānā sāmi mayaṁ
  sattame divase āgamissāma yāva mayaṁ āgacchāma tāva anukkaṇṭha-
  māno idheva vasāti vatvā agamaṁsu. So taṇhāvasiko hutvā
  tasmiṁyeva phalake nipajjitvā puna samuddapiṭṭhena gacchanto aparaṁpi dīpakaṁ
  patvā tattha rajatavimāne aṭṭha petiyo disvā eteneva upāyena
  aparasmiṁ dīpake maṇivimāne soḷasa aparasmiṁ kanakavimāne dvattiṁsa
  petiyo disvā tāhi saddhiṁ dibbasampattiṁ anubhavitvā tāsampi
  dukkhaṁ anubhavituṁ gatakāle puna samuddapiṭaṭhena gacchanto ekaṁ pākāra-
  parikkhittaṁ catudvāraṁ nagaraṁ addasa. Ussadanirayo kiresa bahūnaṁ
  nerayikasattānaṁ kammakaraṇānubhavanaṭṭhānaṁ. Mittavindukassa pana alaṅkata-
  paṭiyattaṁ nagaraṁ viya hutvā upaṭṭhāsi. So imaṁ nagaraṁ pavisitvā
  rājā bhavissāmīti cintetvā pavisitvā khuracakkaṁ ukkhipitvā sīse
  paccamānaṁ nerayikasattaṁ addasa. Athassa taṁ tassa sīse khuracakkaṁ
  padumaṁ viya hutvā upaṭṭhāsi. Ure pañcaṅgikabandhanaṁ uracchadapasādhanaṁ
-------------------------------------------------
[page 422]
  Viya hutvā sīsato paggharantalohitaṁ lohitacandanavilepanaṁ viya hutvā
  paridevanasaddo madhurasaro gītasaddo viya hutvā upaṭṭhāsi. So
  tassa santikaṁ gantvā bho purisa ciraṁ tayā padumaṁ dhāritaṁ dehi
  me etanti āha. Samma na idaṁ padumaṁ khuracakkametanti.
  Tvaṁ mayhaṁ adātukāmatāya evaṁ vadasīti. Nerayikasatto cintesi
  mayhaṁ pāpaṁ khīṇaṁ bhavissati imināpi mayā viya mātaraṁ paharitvā
  āgatena bhavitabbaṁ dassāmissa khuracakkanti. Atha naṁ ehi
  bho gaṇha imaṁ padumanti vatvā khuracakkaṁ tassa sīse khipi.
  Tantassa matthakaṁ piṁsamānaṁ bhassi. Tasmiṁ khaṇe mittavinduko
  tassa khuracakkabhāvaṁ ñatvā tava khuracakkaṁ gaṇha tava khuracakkaṁ
  gaṇhāti vedanāpatto paridevi. Itaro antaradhāyi. Tadā
  bodhisatto rukkhadevatā mahantena parivārena ussadacārikañcaramāno
  taṁ ṭhānaṁ pāpuṇi. Mittavinduko taṁ oloketvā sāmi devarāja
  idaṁ cakkaṁ saṇhakaraṇīyaṁ viya tilāni piṁsamānaṁ otarati kinnu
  kho mayā pāpaṁ katanti pucchanto dve gāthā abhāsi
         catudvāramidaṁ nagaraṁ ayasaṁ daḷhapākāraṁ
         oruddhapaṭiruddhosmi kiṁ pāpaṁ pakataṁ mayā.
         Sabbe apihitā dvārā oruddhosmi yathā dijo
         kimādikaraṇaṁ yakkha cakkābhinihato ahanti.
      Tattha daḷhapākāranti thirapākāraṁ. Daḷhatoraṇantipi pāṭho.
  Thiradvāranti attho. Oruddhapaṭiruddhosmīti anto katvā samantā
-------------------------------------------------
[page 423]
  Pākārena ruddho palāyanaṭhānaṁ na paññāyati. Kiṁ pāpaṁ pakatanti
  kinnu kho mayā pāpakammaṁ pakataṁ. Apihitāti thakitā. Yathā dijoti
  pañjarapakkhitto sakuṇo viya. Kimādikaraṇanti kiṁ adhikaraṇaṁ kiṁ
  kāraṇaṁ. Cakkābhinihatoti cakkena abhinihato.
      Athassa devarājā kāraṇaṁ kathetuṁ cha gāthā abhāsi
         laddhā satasahassāni atirekāni vīsati
         anukampakānaṁ ñātīnaṁ vacanaṁ samma nākari.
         Laṅghiṁ samuddaṁ pakkhandi sāgaraṁ appasiddhikaṁ
         catubbhi aṭṭhajjhagamā aṭṭhābhipi ca soḷasa.
         Soḷasābhi ca battiṁsa aticchaṁ cakkamāsado
         icchāhatassa posassa cakkaṁ bhamati matthake.
         Uparivisālā duppūrā icchāvipattigāminī
         ye ca taṁ anugijjhanti te honti cakkadhārino.
         Bahubhaṇḍañca ohāya maggaṁ appaṭivekkhiya
         yesaṁ cetaṁ asaṅkhātaṁ te honti cakkadhārino.
                 Kammaṁ samekkheyya vipulañca bhogaṁ
                 icchaṁ na seveyya anatthasaṇhitaṁ
                 kareyya vākyaṁ anukampakānaṁ
                 taṁ tādisaṁ nātivateyya cakkanti.
      Tattha laddhā satasahassāni atirekāni visatīti tvaṁ uposathaṁ
  karitvā mātu santikā sahassaṁ gahetvā vohāraṁ karonto sahassañca
-------------------------------------------------
[page 424]
  Satasahassāni ca atirekāni vīsatisahassāni labhitvā. Nākarīti tena
  dhanena asantuṭṭho nāvāya samuddaṁ pavisanto samudde ādīnavaṁ
  kathetvā mātarā vāriyamānopi anukampakānaṁ ñātīnaṁ sammāvacanaṁ
  nākari sotāpannaṁ mātaraṁ paharitvā antaraṁ katvā nikkhantoyevāsīti
  dīpeti. Laṅghinti nāvaṁ ullaṅghanasamatthaṁ. Pakkhandīti pakkhantosi.
  Appasiddhikanti mandasiddhiṁ vināsabahulaṁ. Catubbhi aṭṭhāti atha taṁ
  nissāya ekadivasaṁ katassa uposathakammassa nissandena phalikavimāne
  catasso itthiyo labhitvā tato rajatavimāne aṭṭha maṇivimāne
  soḷasa kanakavimāne dvattiṁsa adhigatosīti. Aticchaṁ cakkamāsadoti
  atha tvaṁ yathā laddhena asantuṭṭho atra uttaritaraṁ labhissāmīti evaṁ
  laddhaṁ laddhaṁ atikkamanalolasaṅkhātāya aticchāya samannāgatattā aticcho
  pāpapuggalo tassa uposathakammassa khīṇattā dvattiṁsa itthiyo
  atikkamitvā imaṁ petanagaraṁ āgantvā tassa mātuppahāradānākusalassa
  nissandena idaṁ cakkaṁ sampattosi. Atricchantipi pāṭho. Atra
  atra icchamānoti attho. Atricchātipi pāṭho. Atricchāyāti
  attho. Bhamatīti tassa te icchāhatassa posassa idaṁ cakkaṁ matthakaṁ
  piṁsamānaṁ idāni kumbhakāracakkaṁ viya matthake bhamatīti attho. Ye
  ca taṁ anugijjhantīti taṇhā nāmesā gacchantī uparupari visālā
  hoti samuddo viya duppūrā rūpādīsu tassa tassa icchanaicchāya
  vipattigāminī taṁ evarūpaṁ taṇhaṁ ye anugijjhanti giddhā gadhitā hutvā
-------------------------------------------------
[page 425]
  Punappunaṁ allīyanti. Te honti cakkadhārinoti te evaṁ gacchantā
  khuracakkaṁ dhārenti. Bahubhaṇḍanti mātāpitūnaṁ santakaṁ bahudhanaṁ ohāya.
  Magganti gantabbaṁ appasiddhikaṁ samuddamaggaṁ apaccavekkhitvā yathā
  tvaṁ paṭipanno evameva aññesaṁpi yesaṁ etaṁ asaṅkhātaṁ avīmaṁsitaṁ
  te yathā tvaṁ tatheva taṇhāvasikā hutvā dhanaṁ ohāya gamanamaggaṁ
  anapekkhitvā paṭipannā cakkadhārino honti. Kammaṁ samekkheyyāti
  tasmā paṇḍito puriso attanā kattabbaṁ kammaṁ sadosaṁ nu kho
  niddosanti samekkheyya paccavekkheyya. Vipulañca bhoganti attano
  dhammaladdhadhanarāsiṁpi samekkheyya. Nātivateyyāti taṁ tādisaṁ puggalaṁ
  idaṁ cakkaṁ na ativatteyya na avatthareyya. Nātivattetītipi pāṭho.
  Nāvattharatīti attho.
      Taṁ sutvā mittavinduko iminā devaputtena mayā katakammaṁ
  tattato ñātaṁ ayaṁ mayhaṁ paccanappamāṇaṁpi jānissati pucchāmi
  nanti cintetvā navamaṁ gāthamāha
         kīva ciraṁ nu me yakkha cakkaṁ sirasi ṭhassati
         kati vassasahassāni taṁ me akkhāhi pucchitoti.
      Athassa kathento mahāsatto dasamaṁ gāthamāha
         atisaro accasaro mittavindu suṇohi me
         cakkante sirasmimāviddhaṁ na tvaṁ jīvaṁ pamokkhasīti.
      Tattha atisaroti atisarītipi atisaro atisarissatītipi atisaro.
-------------------------------------------------
[page 426]
  Accasaroti tasseva vevacanaṁ. Idaṁ vuttaṁ hoti ambho mittavinduka
  suṇohi me vacanaṁ tvaṁ hi atidāruṇassa kammassa katattā atisaro
  tassa pana na sakkā vassaggaṇanāya vipākaṁ saññāpetunti aparimāṇaṁ
  atimahantaṁ vipākadukkhaṁ sarissasi paṭipajjissasīti ca atisaro.
  Tena te ettakāni vassasahassāni vassasatasahassānīti vattuṁ na
  sakkomi. Sirasmimāviddhanti yaṁ pana te idaṁ cakkaṁ sirasmiṁ āviddhaṁ
  kumbhakāracakkamiva bhamati. Na tvaṁ jīvaṁ pamokkhasīti taṁ tvaṁ yāva
  te kammavipākaṁ na khīyati tāva jīvamāno na mokkhasi kammavipāke
  pana khīṇe idaṁ cakkaṁ pahāya yathākammaṁ gamissasīti.
      Idaṁ vatvā devaputto attanodevavimānameva gato. Itaropi
  mahādukkhaṁ paṭipajji.
      Satthā imaṁ dhammadesanaṁ āharitvā jātakaṁ samodhānesi tadā
  mittavinduko ayaṁ dubbacabhikkhu ahosi devarājā pana ahamevāti.
                    Catudvārajātakaṁ paṭhamaṁ.
-------------------------------------------------
[page 427]
                         Kaṇhajātakaṁ
      kaṇho vatāyaṁ purisoti idaṁ satthā kapilavatthuṁ upanissāya
  nigrodhārāme viharanto sitapātukammaṁ ārabbha kathesi.
      Tadā kira satthā sāyaṇhasamaye nigrodhārāme bhikkhusaṅghaparivuto
  jaṅghavihāraṁ anucaṅkamanto aññatarasmiṁ padese sitapātukammaṁ akāsi.
  Ānandatthero ko nu kho hetu ko paccayo bhagavato sitapātukammāya
  na ahetu tathāgatā sitaṁ pātukaronti pucchissāmīti
  tāvāti añjaliṁ paggayha sitakāraṇaṁ pucchi. Athassa satthā
  bhūtapubbaṁ ānanda kaṇho nāma isi ahosi so imasmiṁ bhūmippadese
  vihāsi jhāyī jhānarato tassa sīlatejena sakkassa bhavanaṁ kampīti
  sitakāraṇaṁ vatvā tassa vatthuno apākaṭattā therena yācito
  atītaṁ āhari
      atīte bārāṇasiyaṁ brahmadatte rajjaṁ kārente bārāṇasiyaṁ
  ekena asītikoṭivibhavena aputtakena brāhmaṇena sīlaṁ samādayitvā
  putte patthite bodhisatto tassa brāhmaṇiyā kucchismiṁ nibbatti.
  Kāḷavaṇṇattā panassa nāmaggahaṇadivase kaṇhakumārotissa nāmaṁ
  kariṁsu. So soḷasavassakāle maṇipaṭimā viya sobhaggappatto hutvā
  pitarā sippuggahaṇatthāya pesito takkasilāyaṁ sabbasippāni uggahetvā
  paccāgacchi. Atha naṁ pitā anurūpena dārena saṁyojesi. So
  aparabhāge mātāpitūnaṁ accaye sabbaṁ issariyaṁ paṭipajji. Athekadivasaṁ
-------------------------------------------------
[page 428]
  Ratanakoṭṭhāgārāni viloketvā varapallaṅkamajjhagato suvaṇṇapaṭaṁ
  āharāpetvā ettakaṁ dhanaṁ asukenāpi uppāditaṁ ettakaṁ dhanaṁ
  asukenāti pubbañātīhi suvaṇṇapaṭe likkhitāni akkharāni disvā
  cintesi yehi imaṁ dhanaṁ uppāditaṁ te na paññāyanti dhanameva
  paññāyati ekopi imaṁ dhanaṁ gahetvā gato nāma nāhosi
  na kho pana sakkā dhanabhaṇḍikaṁ bandhitvā paralokaṁ netuṁ pañca-
  sādhāraṇabhāvena hi asārakassa dhanassa dānaṁ sāro bahurogasādhāraṇa-
  bhāvena asārakassa kāyassa sīlavantesu abhivādanādikammaṁ sāro
  aniccatābhibhūtassa asārakassa jīvitassa aniccādivasena vipassanāyogo
  sāro tasmā asārehi bhogehi sāraggahaṇatthaṁ dānaṁ dassāmīti
  so āsanā vuṭṭhāya rañño santikaṁ gantavā rājānaṁ āpucchitvā
  mahādānaṁ pavattesi. Yāva sattamā divasā dhanaṁ aparikkhiyamānaṁ
  disvā kiṁ me dhanena yāva maṁ jarā nābhibhavati tāvadeva
  pabbajitvā abhiññā ca samāpattiyo ca nibbattetvā brahmaloka-
  parāyano bhavissāmīti cintetvā gehe sabbadvārāni vivarāpetvā
  dinnaṁ me harantūti asuciṁ viya jigucchanto vatthukāme pahāya tassa
  mahājanassa rodantassa paridevantasseva nagarā nikkhamitvā himavantap-
  padesaṁ pavisitvā isipabbajjaṁ pabbajitvā attano vasanatthāya
  ramaṇīyaṁ bhūmibhāgaṁ oloketvā imaṁ ṭhānaṁ patvā idha vasissāmīti
  ekaṁ indavāruṇirukkhaṁ gocaragāmaṁ katvā adhiṭṭhāya tasseva rukkhassa
  mūle vihāsi gāmantasenāsanaṁ pahāya āraññiko ahosi paṇṇasālaṁ
-------------------------------------------------
[page 429]
  Akatvā rukkhamūliko ahosi abbhokāsiko nesajjiko sace nipajjati
  bhūmiyaṁyeva nipajjati dantamusaliko hutvā anaggipakkameva khādati
  thusaparikkhittaṁ kiñci na khādati ekadivase ekavārameva khāditvā
  ekāsaniko ahosi chamāyaṁ paṭhavīāpatejavāyusamo hutvā ete
  ettake dhutaṅgaguṇe samādāya vasati. Imasmiṁ kira jātake
  bodhisatto paramappiccho ahosi. So nacirasseva abhiññā
  ca samāpattiyo ca nibbattetvā jhānakīḷaṁ kīḷanto tattheva vasati.
  Phalāphalatthaṁpi aññattha na gacchati. Rukkhassa phalitakāle phalaṁ khādati
  pupphitakāle pupphaṁ khādati sapattakāle pattaṁ khādati nippattakāle
  papaṭikaṁ khādati. Evaṁ paramasantuṭṭho hutvā imasmiṁ ṭhāne ciraṁ
  vasi. So ekadivasaṁ pubbaṇhasamaye tassa rukkhassa pakkāni
  phalāni gaṇhi. Gaṇhanto pana loluppacārena uṭṭhāya aññasmiṁ
  padese na gaṇhati yathānisinnova hatthaṁ pasāretvā hatthapāsaṭhāne
  ṭhitāni phalāni saṁharati. Tesupi manāpāmanāpaṁ avicinitvā sampatta-
  sampattameva gaṇhati. Evaṁ paramasantuṭṭhassa tassa sīlatejena
  sakkassa paṇḍukambalasilāsanaṁ uṇhākāraṁ dassesi. Taṁ kira sakkassa
  āyukkhayena vā uṇhaṁ hoti puññakkhayena vā aññasmiṁ vā
  mahānubhāve satte taṁ ṭhānaṁ patthente dhammikānaṁ vā mahiddhikānaṁ
  samaṇabrāhmaṇānaṁ sīlatejena uṇhaṁ ahosi. Sakko ko nu
  kho maṁ ṭhānā cāvetukāmoti āvajjitvā imasmiṁ padese vasantaṁ
  kaṇhaṁ isiṁ rukkhaphalāni uccinantaṁ disavā cintesi ayaṁ isi
-------------------------------------------------
[page 430]
  Ghoratapo paramajitindriyo imaṁ dhammakathāya sīhanādaṁ nadāpetvā
  sukāraṇaṁ sutvā varena santappetvā imassa rukkhaṁ dhuvaphalaṁ katvā
  āgamissāmīti so mahantena ānubhāvena sīghaṁ otaritvā tasmiṁ
  rukkhamūle tassa piṭṭhipasse ṭhatvā attano avaṇṇe kathite
  kujjhissati nu kho noti vīmaṁsanto paṭhamaṁ gāthamāha
         kaṇho vatāyaṁ puriso kaṇhaṁ bhuñjati bhojanaṁ
         kaṇhe bhūmippadesasmiṁ na mayhaṁ manaso piyoti.
      Tattha kaṇhanti kāḷavaṇṇaṁ. Bhojananti rukkhaphalabhojanaṁ.
      Kaṇho isi sakkassa vacanaṁ sutvā ko nu kho mayā saddhiṁ
  kathetīti dibbacakkhunā upadhārento sakkoti ñatvā anivattitvā
  anoloketvāva dutiyaṁ gāthamāha
         na kaṇho tapasā hoti antosāro hi brāhmaṇo
         yasmiṁ pāpāni kammāni sa ve kaṇho sujampatīti.
      Tattha tapasāti tapena kaṇho nāma na hotīti attho. Anto-
  sāroti abbhantare sīlasamādhipaññāvimuttivimuttiñāṇadassanasārehi
  samannāgato evarūpo hi bāhitapāpattā brāhmaṇo nāma hoti.
  Sa veti yasmiṁ pana pāpāni kammāni atthi so yatthakatthaci kule
  jātopi yenakenaci sarīravaṇṇena samannāgatopi kāḷakoyeva.
      Evañca pana vatvā imesaṁ sattānaṁ kaṇhabhāvakarāni pāpakammāni
  ekavidhādibhedehi vitthāretvā sabbānipi tāni garahitvā sīlādayo
  guṇe pasaṁsitvā ākāse candaṁ uṭṭhāpento viya sakkassa
-------------------------------------------------
[page 431]
  Dhammaṁ desesi. Sakko tassa dhammakathaṁ sutvā pamudito somanassajāto
  mahāsattaṁ varena nimantento tatiyaṁ gāthamāha
         etasmiṁ te sulapite paṭirūpe subhāsite
         varaṁ brāhmaṇa te dammi yaṁkiñci manasicchasīti.
      Tattha etasminti yaṁ idaṁ tayā sabbaññūbuddhena viya sulapitaṁ
  tasmiṁ sulapite tumhākaṁ anucchavikattā paṭirūpe subhāsite yaṁkiñci manasā
  icchasi sabbaṁ te yaṁ varaṁ icchitaṁ patthitaṁ taṁ dammīti attho.
      Taṁ sutvā mahāsatto cintesi ayaṁ kinnu kho attano
  avaṇṇe kathite kujjhissati noti maṁ vīmaṁsanto mayhaṁ chavivaṇṇañca
  bhojanañca vasanaṭṭhānañca garahitvā idāni mayhaṁ akujjhanabhāvaṁ
  ñatvā pasannacitto varaṁ deti maṁ kho panesa sakkissariyabrahmis-
  sariyānamatthāya brahmacariyaṁ caratīti maññeyya tatrassa nikkaṅkhabhāvatthaṁ
  mayhaṁ paresu kodho vā doso vā mā uppajjatu parasampattiyaṁ
  lobho vā paresu sineho vā mā uppajjatu majjhattova bhaveyyanti
  ime mayā cattāro vare gahetuṁ vaṭaṭatīti so tassa nikkaṅkhabhāvatthāya
  cattāro vare gaṇhanto catutthaṁ gāthamāha
         varañca me ado sakka sabbabhūtānamissara
         sunikkodhaṁ suniddosaṁ nillobhaṁ vuttimattano
         nisnehamabhikaṅkhāmi ete me caturo vareti.
      Tattha varañca me ado sakkāti sace tvaṁ mayhaṁ varaṁ
  adāsi. Sunikkodhanti akujjhanavasena suṭṭhu nikkodhaṁ. Suniddosanti
-------------------------------------------------
[page 432]
  Adussanavasena suṭṭhu niddosaṁ. Nillobhanti parasampattīsu nillobhaṁ.
  Vuttimattanoti evarūpaṁ attano pavuttiṁ. Nisnehanti puttadhītāsu
  vā saviññāṇakesu dhanadhaññādīsu vā aviññāṇakesu attano
  santakesupi nisnehaṁ apagatalobhaṁ. Abhikaṅkhāmīti evarūpaṁ imehi
  catūhaṅgehi samannāgataṁ attano vuttiṁ abhikaṅkhāmi. Ete me
  caturo vareti ete nikkodhādike caturo vare mayhaṁ dehīti vadati.
  Kiṁ panesa na jānāti yathā na sakkā sakkassa santike varaṁ
  gahetvā varena kodhādayo haritunti no na jānāti sakke
  kho pana varaṁ dadante na gaṇhāmīti vacanaṁ na yuttanti ca tassa ca
  nikkaṅkhabhāvatthāya gaṇhīti.
      Tato sakko cintesi kaṇhapaṇḍito varaṁ gaṇhanto ativiya
  anavajje vare gaṇhi etesu varesu guṇadosaṁ etameva pucchissāmīti.
  Atha naṁ pucchanto pañcamaṁ gāthamāha
         kiṁ nu kho kodhe vā dose vā lobhe sneheva brāhmaṇa
         ādīnavaṁ sampassasi taṁ me akkhāhi pucchitoti.
      Tassattho brāhmaṇa kinnu kho tvaṁ kodhe vā dose vā
  lobhe vā snehe vā ādīnavaṁ sampassasi tvaṁ tāva me pucchito
  akkhāhi na hi mayaṁ ettha ādīnavaṁ jānāmāti.
      Atha naṁ mahāsatto tenahi suṇāhīti vatvā catasso gāthā
  abhāsi
-------------------------------------------------
[page 433]
         Appo hutvā bahu hoti vaḍḍhate so akhantijo
         āsaṅgi bahupāyāso tasmā kodhaṁ na rocaye.
         Duṭṭhassa pharusā vācā parāmāso anantarā
         tato pāṇi tato daṇḍo satthassa paramā gati
         doso kodhasamuṭṭhāno tasmā dosaṁ na rocaye.
         Alobhasahasākārā nikati vañcanāni ca
         dissanti lobhadhammesu tasmā lobhaṁ na rocaye.
         Snehasaṅganthitā ganthā senti manomayā puthū
         te bhusaṁ upatāpenti tasmā snehaṁ na rocayeti.
      Tattha akhantijoti so anadhivāsakajātikassa akhantito jāto
  kodho paṭhamaṁ paritto hutvā pacchā bahu hoti aparāparaṁ vaḍḍhati.
  Tassa vaḍḍhanabhāvo khantivādijātakena ceva culladhammapālajātakena ca
  vaṇṇetabbo. Apica tissāmaccassa cettha bhariyaṁ ādiṁ katvā
  sabbaṁ janaṁ saparijanaṁ māretvā pacchā attano māritavatthuṁ kathetabbaṁ.
  Āsaṅgīti āsaṅgakaraṇo yassa uppajjati taṁ āsattaṁ laggitaṁ karoti
  tañca vatthuṁ vissajjetvā gantuṁ na deti nivattetvā akkosanādīni
  kāreti. Bahupāyāsoti bahunā kāyikacetasikadukkhasaṅkhātena upāyāsena
  kilamathena samannāgato. Kodhaṁ nissāya hi kodhavasena ariyādīsu
  katavītikkamā diṭṭhadhamme ceva samparāye ca vadhabandhanavippaṭisārādīni
  ceva pañcavidhabandhanakammakaraṇādīni ca bahūni dukkhāni anubhavantīti
-------------------------------------------------
[page 434]
  Kodho bahupāyāso nāma. Tasmāti yasmā esa evaṁ anekādīnavo
  tasmā kodhaṁ na rocemi. Duṭṭhassāti kujjhanalakkhaṇena kodhena
  kujjhitvā aparabhāge dussanalakkhaṇena dosena duṭṭhassa paṭhamaṁ tāva
  pharusavācā nicchāreti. Vācāya anantarā ākaḍḍhanavikaḍḍhanavasena
  hatthaparāmāso. Tato anantarā upakkamanavasena pāṇi pavattati.
  Tato daṇḍappahāro. Atikkamitvā pana ekatodhāraubhatodhārassa
  satthassa paramā gati sabbapariyantā satthanipphatti hoti. Yadā hi
  satthena parampi jīvitā voropetvā pacchā teneva satthena attānaṁ
  jīvitā voropeti tadā doso matthakaṁ patto hoti. Doso
  kodhasamuṭṭhānoti yathā anambilaṁ takkaṁ vā kañjikaṁ vā pariṇāmavasena
  parivattitvā ambilaṁ hoti taṁ ekajātikampi samānaṁ ambilaṁ
  anambilanti nānā vuccati tathā pubbakāle kodho pariṇāmetvā
  aparabhāge doso hoti so akusalamūlattena ekajātikopi samāno
  kodho dosoti nānā vuccati. Yathā ca anambilato ambilaṁ evaṁ sopi
  kodhato samuṭṭhātīti kodhasamuṭṭhāno. Tasmāti yasmā evaṁ
  anekādīnavo doso tasmā dosampi na rocemi. Alobhasahasākārāti
  divādivasena gāmaṁ paharitvā vilumpanāni ca āvudhaṁ sarīre ṭhapetvā idaṁ
  nāma me dehīti sahasākārā ca. Nikati vañcanāni cāti paṭirūpakaṁ
  dassetvā parassa haraṇaṁ nikati nāma. Sā asuvaṇṇameva suvaṇṇanti
  kūṭakahāpaṇañca kahāpaṇoti datvā parasantakaggahaṇe daṭṭhabbā.
  Paṭibhāṇavasena pana upāyakusalatāya parasantakaggahaṇaṁ vañcanaṁ nāma.
-------------------------------------------------
[page 435]
  Tassevaṁ pavatti daṭṭhabbā eko kira ujujātiko gāmikapuriso
  araññato sasakaṁ ānetvā nadītīre ṭhapetvā nahāyituṁ otari.
  Atheko dhutto taṁ sasakaṁ sīse katvā nahāyituṁ otiṇṇo. Itaro
  uttaritvā sasakaṁ apassanto itocīto ca olokesi. Tamenaṁ
  dhutto kiṁ bho olokesīti vatvā imasmiṁ me ṭhāne sasako
  ṭhapito taṁ na passāmīti vutte andhabāla tvaṁ na jānāsi sasakā
  nāma nadītīre ṭhapitā palāyantīti passa ahaṁ attano sasakaṁ sīse ṭhapetvāva
  nahāyāmīti. So appaṭibhāṇatāya evaṁ bhavissatīti pakkāmi. Eka-
  kahāpaṇena migapotakaṁ gahetvā puna taṁ datvā dvikahāpaṇagghanakassa
  migassa gahitavatthumpettha kathetabbaṁ. Dissati lobhadhammesūti sakka
  ime lobhādayo pāpadhammā lobhasabhāvesu lobhābhibhūtesu sattesu
  dissanti na hi aluddhā evarūpāni kammāni karonti evaṁ
  lobho anekādīnavo tasmā lobhampi na rocemi. Snehasaṅganthitā
  ganthāti ārammaṇesu allīyanalakkhaṇena snehena saṅganthitā punappunaṁ
  uppādanavasena ghaṭitā suttena pupphāni viya ganthāni nānappakāresu
  ārammaṇesu pavattamānā abhijjhākāyaganthā. Senti manomayā puthūti
  tesu ārammaṇesu uppannā suvaṇṇādīhi nibbattāni suvaṇṇādimayāni
  ābharaṇādīni viya manena nibbattattā manomayā abhijjhākāyaganthā
  tesu ārammaṇesu senti. Te bhusaṁ upatāpentīti te bhusaṁ anussayitā
  balavantā sañjānantā bhusaṁ upatāpenti atikilamenti. Tesaṁ pana
  bhusaṁ upatāpane sallaviddhova ruppatīti gāthāya vatthu piyajātikā
-------------------------------------------------
[page 436]
  Kho gahapati sokaparidevadukkhadomanassupāyāsā piyappabhūtikā piyato
  jāyate soko pemato jāyate sokoti ādīni suttāni ca
  āharitabbāni. Apica sumaṅgalabodhisattassa dārake datvā balavasokena
  hadayaṁ phali. Vessantarabodhisattassa mahantaṁ domanassaṁ udapādi.
  Evaṁ pūritapāramīnaṁ mahāsattānaṁ pemaṁ upatāpanaṁ karotiyeva ayaṁ
  snehe ādīnavo yasmā hoti tasmā snehaṁpi na rocemīti.
      Sakko pañhāvisajjanaṁ sutvā kaṇhapaṇḍita tayā ime
  pañhā buddhalīlāya viya sādhukaṁ kathitā ativiya tuṭṭhosmi tena
  aparampi varaṁ gaṇhāhīti vatvā dasamaṁ gāthamāha
         etasmiṁ te sulapite paṭirūpe subhāsite
         varaṁ brāhmaṇa te dammi yaṁkiñci manasicchasīti.
      Tato bodhisatto anantaraṁ gāthamāha
         varañce me ado sakka sabbabhūtānamissara
         araññe me viharato niccaṁ ekavihārino
         ābādhā mā uppajjeyyuṁ antarāyakarā bhusāti.
      Tattha antarāyakarā bhusāti imassa me tapokammassa antarāyakarā.
      Taṁ sutvā sakko kaṇhapaṇḍito varaṁ gaṇhanto na āmisasannissitaṁ
  varaṁ gaṇhati tapokammanissitameva gaṇhatīti cintetvā bhiyyosomattāya
  pasanno aparaṁpi varaṁ dadamāno itaraṁ gāthamāha
-------------------------------------------------
[page 437]
         Etasmiṁ te sulapite paṭirūpe subhāsite
         varaṁ brāhmaṇa te dammi yaṁkiñci manasicchasīti.
      Bodhisattopi varaṁgahaṇāpadesena tassa dhammaṁ desento osānagāthamāha
         varañce me ado sakka sabbabhūtānamissara
         na mano vā sarīraṁ vā maṅkute sakka kassaci
         kadāci upahaññetha etaṁ sakka varaṁ dehīti.
      Tattha mano vāti manodvāraṁ vā. Sarīraṁ vāti kāyadvāraṁ
  vā. Vacīdvārampi etesaṁ gahaṇena gahitamevāti veditabbaṁ.
  Maṅkuteti mama kāraṇā. Upahaññethāti upaghāteyya parisuddhaṁ
  assa. Idaṁ vuttaṁ hoti sakka devarāja mama kāraṇā maṁ
  nissāya mama anatthakāmatāya kassaci sakkassa kismiñci kāle
  idaṁ tividhampi kammadvāraṁ na upahaññetha pāṇātipātādīhi dasahi
  akusalakammapathehi vimuttaṁ parisuddhameva bhaveyyāti.
      Iti mahāsatto chasupi ṭhānesu varaṁ gaṇhanto nekkhammanissitameva
  gaṇhi. Jānāti cesa sarīraṁ nāma byādhidhammaṁ na taṁ sakkā
  sakkena abyādhidhammaṁ kātuṁ sattānañca tīsu dvāresu parisuddhatta-
  bhāvo na sakkā sakkena attāyattova evaṁ santepi tassa
  dhammadesanatthaṁ ime vare gaṇhi. Sakkopi taṁ rukkhaṁ madhuraṁva phalaṁ
  katvā mahāsattaṁ vanditvā sirasi añjaliṁ patiṭṭhapetvā arogā
  idheva vasathāti vatvā sakaṭṭhānameva gato. Bodhisattopi
-------------------------------------------------
[page 438]
  Aparihīnajjhāno brahmalokūpago ahosi.
      Satthā imaṁ dhammadesanaṁ āharitvā ānanda pubbe mayā
  nivuṭṭhabhūmippadesoti vatvā jātakaṁ samodhānesi tadā sakko anuruddho
  ahosi kaṇhapaṇḍito pana ahamevāti.
                      Kaṇhajātakaṁ dutiyaṁ.
                       Catuposathikajātakaṁ
      yo kopaneyyoti idaṁ catuposathikajātakaṁ puṇṇakajātake āvībhavissati.
                    Catuposathikajātakaṁ tatiyaṁ.
                      Saṅkhabrāhmaṇajātakaṁ
      bahussutoti idaṁ satthā jetavane viharanto sabbaparikkhāradānaṁ
  ārabbha kathesi.
      Sāvatthiyaṁ kireko upāsako tathāgatassa dhammadesanaṁ sutvā satthari
  pasannacitto svātanāya nimantetvā attano gharadvāre maṇḍapaṁ
  kāretvā alaṅkaritvā punadivase tathāgatassa kālaṁ ārocāpesi.
  Satthā pana pañcasatabhikkhuparivāro tattha gantvā paññattapavarāsane
  nisīdi. Upāsako saputtadāraparijano buddhappamukhassa bhikkhusaṅghassa
  mahādānaṁ datvā puna svātanāyāti evaṁ sattāhaṁ nimantetvā
  mahādānaṁ pavattetvā sattame divase sabbaparikkhāradānaṁ adāsi.
-------------------------------------------------
[page 439]
  Taṁ pana dadamāno upāhanadānaṁ ussannaṁ katvā adāsi. Dasabalassa
  dinno upāhanasaṅghāṭo sahassagghaniko ahosi. Dvinnaṁ aggasāvakānaṁ
  pañcasatagghanikā. Sesānaṁ pañcannaṁ bhikkhusatānaṁ satagghanikā.
  Iti so sabbaparikkhāradānaṁ datvā attano parisāya saddhiṁ bhagavato
  santike nisīdi. Athassa satthā madhurena sarena anumodanaṁ karonto
  upāsaka oḷāraṁ te sabbaparikkhāradānaṁ attamano hohi pubbe
  anuppanne buddhe paccekabuddhassa ekaṁ upāhanasaṅghāṭaṁ datvā nāvāya
  bhinnāya appatiṭṭhe mahāsamuddepi upāhanadānassa nissandena patiṭṭhaṁ
  labhiṁsu tvaṁ pana buddhappamukhassa bhikkhusaṅghassa sabbaparikkhāradānaṁ
  adāsi tassa te upāhanadānassa phalaṁ kasmā na patiṭṭhā bhavissatīti
  vatvā tena yācito atītaṁ āhari
      atīte ayaṁ bārāṇasī molinī nāma ahosi. Molinīnagare
  brahmadatte rajjaṁ kārente saṅkho nāma brāhmaṇo addho
  mahaddhano mahābhogo pahūtavittūpakaraṇo pahūtadhanadhaññasuvaṇṇarajato
  catūsu nagaradvāresu nagaramajjhe nivesanadvāre cāti chasu ṭhānesu
  dānasālāyo kāretvā devasikaṁ chasatasahassāni vissajjento
  kapaṇaddhikādīnaṁ mahādānaṁ pavattesi. So ekadivasaṁ cintesi ahaṁ gehe
  dhane khīṇe dānaṁ dātuṁ na sakkhissāmi aparikkhīṇeyeva dhane
  nāvāya suvaṇṇabhūmiṁ gantvā dhanaṁ āharissāmīti. So nāvaṁ
  bandhāpetvā bhaṇḍassa pūrāpetvā puttadāraṁ āmantetvā yāva
  ahaṁ āgacchāmi tāva me dānaṁ anupacchinditvā pavatteyyāthāti
-------------------------------------------------
[page 440]
  Vatvā dāsakammakaraparivuto chattaṁ ādāya upāhanaṁ āruyha majjhantika-
  samaye paṭanagāmābhimukho pāyāsi. Tasmiṁ khaṇe gandhamādane eko
  paccekabuddho āvajjetvā taṁ dhanāharaṇatthāya gacchantaṁ disvā
  mahāpuriso dhanaṁ āharituṁ gacchati bhavissati nu kho assa samudde
  antarāyo noti āvajjetvā bhavissatīti ñatvā esa maṁ disvā
  chattañca upāhanañca mayhaṁ datvā upāhanadānassa nissandena
  samudde bhinnāya nāvāya patiṭṭhaṁ labhissati karissāmissa anuggahanti
  ākāsenāgantvā tassa avidūre otaritvā caṇḍavātātapena
  aṅgārasadisaṁ uṇhaṁ vālukaṁ maddanto tassa abhimukho āgami. So
  taṁ disvāva puññakkhettaṁ me āgataṁ ajja mayā ettha
  dānabījaṁ ropetuṁ vaṭṭatīti tuṭṭhacitto vegena upasaṅkamitvā taṁ
  vanditvā bhante mayhaṁ anuggahaṇatthāya thokaṁ maggā okkamma
  imaṁ rukkhamūlaṁ upagacchathāti vatvā tasmiṁ rukkhamūle upasaṅkamante
  rukkhamūle vālukaṁ ussāpetvā uttarāsaṅgaṁ paññapetvā paccekabuddhaṁ
  vanditvā vāsitaparisāvitena udakena pāde dhovitvā gandhatelena
  makkhetvā attano upāhanā omuñcitvā puñjetvā gandhatelena
  makkhetvā tassa pādesu paṭimuñcitvā bhante imā upāhanā
  āruyha chattaṁ matthake katvā gacchathāti chattaupāhanaṁ adāsi.
  So tassa anuggahaṇatthāya taṁ gahetvā pasādasaṁvaḍḍhanatthaṁ passantasseva
  vehāsaṁ uppatitvā gandhamādanameva agamāsi. Bodhisattopi taṁ
  disvā atipasannacitto paṭanaṁ gantvā nāvaṁ abhirūhi. Athassa
-------------------------------------------------
[page 441]
  Mahāsamuddaṁ paṭipannassa sattame divase nāvā vivaramadāsi. Udakaṁ
  ussiñcituṁ nāsakkhiṁsu. Mahājano maraṇabhayabhīto attano attano
  devatāyo namassitvā mahāviravaṁ viravi. Mahāsatto ekaṁ upaṭṭhākaṁ
  gahetvā sakalasarīraṁ telena makkhetvā sappinā saddhiṁ sakkharacuṇṇaṁ
  yāvadatthaṁ khāditvā tampi khādāpetvā tena saddhiṁ kūpakassa yaṭṭhimatthakaṁ
  āruyha imāya disāya amhākaṁ nagaranti disaṁ vavaṭṭhapetvā
  macchakacchapaparipanthato attānaṁ mocento tena saddhiṁ usabhamattaṁ
  atikkamitvā pati. Mahājano mahāvināsaṁ pāpuṇi. Mahāsatto
  pana upaṭṭhākena saddhiṁ samuddaṁ tarituṁ ārabhi. Tassa tarantasseva
  satta divasā gatā. So tasmimpi kāle loṇodakena mukhaṁ
  vikkhāletvā uposathiko ahosiyeva. Tadā pana catūhi lokapālehi
  maṇimekhalā nāma devadhītā sace nāvāya bhinnāya tisaraṇagatā
  vā sīlasampannā vā mātāpitupatidevatā vā manussā dukkhappattā
  honti te rakkheyyāsīti samudde ārakkhanatthāya ṭhapitā hoti.
  Sā attano issariyena sattāhaṁ pamajjitvā sattame divase samuddaṁ
  olokentī sīlācārasaṁyuttaṁ saṅkhabrāhmaṇaṁ disvā imassa sattamo
  divaso samudde patitassa sace so marissati ativiya gārayhaṁ me
  bhavissatīti saṁviggamānahadayā hutvā ekaṁ suvaṇṇapāṭiṁ nānaggarasa-
  dibbabhojanassa pūretvā vātavegena tattha gantvā tassa purato
  ākāse ṭhatvā brāhmaṇa tvaṁ sattāhaṁ nirāhāro imaṁ
-------------------------------------------------
[page 442]
  Dibbabhojanaṁ bhuñjāti āha. So taṁ oloketvā apanehi tava
  bhattaṁ ahaṁ uposathikoti āha. Athassa upaṭṭhāko pacchato
  āgacchanto devataṁ adisvā saddameva sutvā ayaṁ brāhmaṇo
  pakatisukhumālo sattāhaṁ nirāhāratāya dukkhito maraṇabhayena vippalapati
  maññe assāsessāmi nanti cintetvā paṭhamaṁ gāthamāha
                 bahussuto sutadhammosi saṅkha
                 diṭṭhā tayā samaṇabrāhmaṇā ca
                 athakkhaṇe dassayase vilāpaṁ
                 añño nu ko te paṭimantako mayāti.
      Tattha sutadhammosīti dhammopi tayā dhammikasamaṇabrāhmaṇānaṁ
  santike suto. Diṭṭhāti tesaṁ paccaye dadantena veyyāvaccaṁ
  karontena dhammikasamaṇabrāhmaṇā ca tayā diṭṭhā evaṁ karontopi
  passantopi te na passasiyeva. Athakkhaṇeti atha akkhaṇe sallapentassa
  kassaci abhāvena vacanassa anokāse. Dassayaseti ahaṁ uposathikoti
  vadanto vilāpaṁ dassesi. Paṭimantakoti mayā añño ko tava
  paṭimantako vacanadāyako kiṁkāraṇā evaṁ vilapasīti.
      So tassa vacanaṁ sutvā imassa sā devatā na paññāyati
  maññeti cintetvā samma nāhaṁ maraṇabhayassa bhāyāmi atthi
  pana me añño paṭimantakoti vatvā dutiyaṁ gāthamāha
                 subbhā subhā suppaṭimukkakambū
                 paggayha sovaṇṇamayāya pāṭiyā
-------------------------------------------------
[page 443]
                 Bhuñjassu bhattaṁ iti maṁ vadeti
                 saddhā vittā tamahaṁ noti brūmīti.
      Tattha subbhāti subhamukhā. Subhāti pāsādikā uttamarūpadharā.
  Suppaṭimukkakambūti mukkasuvaṇṇālaṅkārā. Paggayhāti suvaṇṇapāṭiyā
  bhattaṁ gahetvā ukkhipitvā. Saddhā vittāti saddhā ceva
  tuṭṭhacittā ca. Saddhā vittantipi pāṭho. Tassattho saddhāti
  saddahantaṁ. Vittanti tuṭṭhacittaṁ. Tamahaṁ noti taṁ ahaṁ devataṁ
  uposathikattā paṭikkhipanto noti brūmi na vilapāmi sammāti.
      Athassa so tatiyaṁ gāthamāha
                 etādisaṁ brāhmaṇa disvāna yakkhaṁ
                 pucchayye poso sukhamāsiṁsamāno
                 uṭṭhehi naṁ pañjalikābhipuccha
                 devī nusi tvaṁ uda mānusīti.
      Tattha sukhamāsiṁsamānoti etādisaṁ yakkhaṁ disvā attano sukhaṁ
  āsiṁsanto paṇḍito puriso amhākaṁ sukhaṁ bhavissati na bhavissatīti
  puccheyya. Uṭṭhehīti udakato uṭṭhahantākāraṁ dassento uṭṭhehi.
  Pañjalikābhipucchāti pañjaliko hutvā abhipuccha. Uda mānusīti
  udāhu mahiddhikā mānusī tvanti.
      Bodhisatto yuttaṁ kathetīti taṁ pucchanto catutthaṁ gāthamāha
                 yaṁ tvaṁ sukhenābhisamekkhase maṁ
                 bhuñjassu bhattaṁ iti maṁ vadesi
-------------------------------------------------
[page 444]
                 Pucchāmi taṁ nāri mahānubhāve
                 devī nusi tvaṁ uda mānusīti.
      Tattha yaṁ tvanti yasmā tvaṁ sukhena maṁ. Abhisamekkhaseti
  piyacakkhunā olokesi. Pucchāmi tanti tena kāraṇena taṁ pucchāmi.
      Tato devatā dve gāthā abhāsi
                 devī ahaṁ saṅkha mahānubhāvā
                 idhāgatā sāgaravārimajjhe
                 anukampikā no ca paduṭṭhacittā
                 taveva atthāya idhāgatāsmi.
                 Idhannapānaṁ sayanāsanañca
                 yānāni nānāvividhāni saṅkha
                 sabbassa tyāhaṁ paṭipādayāmi
                 yaṁkiñci tumhaṁ manasābhipatthitanti.
      Tattha idhāti imasmiṁ samudde. Nānāvividhānīti bahūni ca
  anekappakārāni ca hatthiyānāssayānādīni atthi. Sabbassa tyāhanti
  tassa annapānādino sabbassa sāmikaṁ katvā tante annapānādiṁ
  paṭipādayāmi dadāmi. Yaṁkiñcīti aññampi yaṁkiñci tava manasā
  icchitaṁ taṁ sabbaṁ te dammīti.
      Taṁ sutvā mahāsatto ayaṁ devatā samuddapiṭṭhe mayhaṁ
  idañcidañca dammīti vadati kiṁ nu kho esā mayā katena
  puññakammena dātukāmā udāhu attano balena pucchissāmi tāva
-------------------------------------------------
[page 445]
  Nanti cintetvā pucchanto sattamaṁ gāthamāha
                 yaṁkiñci yiṭṭhañca hutañca mayhaṁ
                 sabbassa no issarā tvaṁ sugatte
                 sussoṇi subbhā suvilākamajjhe
                 kissa me kammassa ayaṁ vipākoti.
      Tattha yiṭṭhanti dānavasena yajitaṁ. Hutanti āhunanapāhunavasena
  dinnaṁ. Sabbassa no issarā tvanti tassa amhākaṁ puññakammassa
  sabbassa tvaṁ issarā imassa ayaṁ vipāko imassa ayanti
  jānituṁ samatthāti attho. Sussoṇīti sundaraūrulakkhaṇe. Subbhāti
  sundarabhamuke. Suvilākamajjheti suṭṭhuvilaggitatanumajjhe. Kissa meti
  mayā katakammesu kissa kammassa ayaṁ vipāko yenāhaṁ appatiṭṭhe
  mahāsamudde patiṭṭhaṁ labhāmīti.
      Taṁ sutvā devadhītā ayaṁ brāhmaṇo yantena kusalakammaṁ kataṁ
  tamahaṁ jānāmīti saññāya pucchati maññe kathessāmi dānissāti
  kathentī aṭṭhamaṁ gāthamāha
                 ghamme pathe brāhmaṇa ekabhikkhuṁ
                 ugghaṭṭapādaṁ tasitaṁ kilantaṁ
                 paṭipādayi saṅkha upāhanāni
                 sā dakkhiṇā kāmaduhā tavajjāti.
      Tattha ekabhikkhunti taṁ paccekabuddhaṁ sandhāyāha. Ugghaṭṭapādanti
  uṇhavālukāya ghaṭṭitapādaṁ. Tasitanti pipāsitaṁ. Paṭipādayīti
-------------------------------------------------
[page 446]
  Paṭipādayīti paṭipādesi yojesīti attho. Kāmaduhāti sabbakāmadāyikā.
      Taṁ sutvā mahāsatto evarūpepi nāma appatiṭṭhe mahāsamudde
  mayā dinnaṁ upāhanadānaṁ mama sabbakāmadadaṁ jātaṁ aho sudinnaṁ
  me paccekabuddhassa dānanti tuṭṭhacitto navamaṁ gāthamāha
                 sā hotu nāvā phalakūpapannā
                 anavassutā erakavātayuttā
                 aññassa yānassa na hettha bhūmi
                 ajjeva maṁ moliniṁ pāpayassūti.
      Tassattho devate evaṁ sante mayhaṁ ekaṁ nāvaṁ māpehi
  khuddakaṁ pana ekaṁ doṇippamāṇaṁ nāvaṁ māpehi yaṁ pana māpessasi
  sā hotu nāvā bahūhi susibbitehi phalakehi upapannā udakappavesanā-
  bhāvena anavassutā erakena sammā gahetvā gacchantena vātena
  payuttā ṭhapetvā dibbanāvaṁ aññassa yānassa ettha bhūmi natthi
  tāya pana nāvāya ajjeva maṁ molinīnagaraṁ pāhesīti.
      Devatā tassa vacanaṁ sutvā tuṭṭhacittā sattaratanamayaṁ nāvaṁ
  māpesi. Sā dīghato aṭṭhausabhā ahosi vitthārato catūsabhā
  gambhīrato vīsatiyaṭṭhikā tassā indanīlamaṇimayā tayo kūpakā.
  Sovaṇṇamayāni yottāni rajatamayāni sittatāni sovaṇṇamayāneva
  phiyārittāni ahesuṁ. Devatā taṁ nāvaṁ sattannaṁ ratanānaṁ pūretvā
  brāhmaṇaṁ āliṅgitvā alaṅkatanāvāya āropesi. Upaṭṭhākaṁ panassa
  na olokesi. Brāhmaṇo attanā katakalyāṇato tassa pattiṁ
-------------------------------------------------
[page 447]
  Adāsi. So anumodi. Tadā devatā tampi āliṅgitvā nāvāya
  patiṭṭhapesi. Atha naṁ nāvaṁ molinīnagaraṁ netvā brāhmaṇassa ghare
  dhanaṁ patiṭṭhāpetvā attano vasanaṭṭhānameva agamāsi.
      Satthā abhisambuddho hutvā
                 sā tuṭṭhacittā sumanā patītā
                 nāvaṁ sucittaṁ abhinimminitvā
                 ādāya saṅkhaṁ purisena saddhiṁ
                 upānayī nagaraṁ sādhurammanti
  imaṁ osānagāthaṁ abhāsi.
      Tattha sāti bhikkhave sā devatā tattha samuddamajjhe tassa
  vacanaṁ sutvā tuṭṭhasaṅkhātāya pītiyā samannāgatā. Sumanāti sundaramanā
  pāmojjena pahitacittā hutvā vicitranāvaṁ nimminitvā brāhmaṇaṁ
  paricārikena saddhiṁ ādāya. Sādhurammanti atiramaṇīyaṁ nagaraṁ upānayi.
      Brāhmaṇopi yāvajīvaṁ amitadhanaṁ gehaṁ ajjhāvasanto dānaṁ datvā
  sīlaṁ rakkhitvā jīvitapariyosāne sapariso devanagaraṁ pūresi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne upāsako sotāpattiphale patiṭṭhahi.
  Tadā devatā uppalavaṇṇā ahosi upaṭṭhākapuriso ānando saṅkha-
  brāhmaṇo pana ahamevāti.
                  Saṅkhabrāhmaṇajātakaṁ catutthaṁ.
-------------------------------------------------
[page 448]
                       Cullabodhijātakaṁ
      yo te imaṁ visālakkhinti idaṁ satthā jetavane viharanto ekaṁ
  kodhanabhikkhuṁ ārabbha kathesi.
      So kira bhikkhu niyyānike buddhasāsane pabbajitvāpi kodhaṁ
  niggahetuṁ nāsakkhi. Kodhanova ahosi upāyāsabahulo. Appampi
  vutto samāno abhisajji kuppi byāpajji patiṭṭhiyīti. Satthā taṁ tassa
  kodhanabhāvaṁ sutvā pakkosāpetvā saccaṁ kira tvaṁ bhikkhu kodhanoti
  pucchitvā saccaṁ bhanteti vutte bhikkhu kodho nāma vāretabbo
  evarūpo hi idha loke ca paraloke ca atthakārako nāma natthi tvaṁ
  nikkodhassa buddhassa sāsane pabbajitvā kasmā kujjhasi porāṇaka-
  paṇḍitā hi bāhirakasāsane pabbajitvāpi kodhaṁ na kariṁsūti vatvā
  atītaṁ āhari
      atīte bārāṇasiyaṁ brahmadatte rajjaṁ kārente aññatarasmiṁ kāsī-
  nigame eko brāhmaṇo addho mahaddhano mahābhogo aputtako
  ahosi. Tassa brāhmaṇī puttaṁ pattheti. Tadā bodhisatto
  brahmalokā cavitvā tassā kucchiyaṁ nibbatti. Tassa nāmaggahaṇa-
  divase bodhikumāroti nāmaṁ kariṁsu. Tassa vayappattakāle takkasilaṁ
  gantvā sabbasippāni uggaṇhitvā pacchāgatassa anicchamānasseva
  mātāpitaro samānajātikaṁ kumārikaṁ ānesuṁ. Sāpi brahmalokā
-------------------------------------------------
[page 449]
  Cutāva uttamarūpadharā devaccharapaṭibhāgā. Tesaṁ anicchamānaññeva
  aññamaññaṁ āvāhavivāhaṁ kariṁsu. Ubhinnampi pana tesaṁ kilesa-
  samudācāro nāma na bhūtapubbo sarāgavasena aññamaññassa
  olokanaṁ nāma nāhosi supinepi methunadhammo nāma na
  diṭṭhapubbo evaṁ parisuddhasīlā ahesuṁ. Athāparabhāge mahāsatto
  mātāpitūsu kālakatesu tesaṁ sarīrakiccaṁ katvā taṁ pakkositvā bhadde
  tvaṁ imaṁ asītikoṭidhanaṁ gahetvā sukhena jīvāhīti āha. Tvaṁ pana
  ayyaputtāti. Mayhaṁ dhanena kiccaṁ natthi himavantappadesaṁ pavisitvā
  isipabbajjaṁ pabbajitvā attano patiṭṭhaṁ karissāmīti. Kiṁ pana
  ayyaputta pabbajjā nāma purisānaññeva vaṭṭatīti. Itthīnampi
  vaṭṭati bhaddeti. Tenahi ahaṁ tayā chaḍḍitaṁ kheḷaṁ na gaṇhissāmi
  mayhampi dhanena kiccaṁ natthi ahampi pabbajissāmīti. Sādhu
  bhaddeti. Te ubhopi mahādānāni datvā nikkhamitvā ramaṇīye
  bhūmibhāge assamaṁ katvā pabbajitvā uñchāya phalāphalehi yāpenti
  tattha dasamattāni saṁvaccharāni vasiṁsu. Jhānampana nesaṁ na tāva
  uppajjati. Te tattha pabbajjāsukheneva dasa saṁvacchare vasitvā
  loṇambilasevanatthāya janapadacārikaṁ carantā anupubbena bārāṇasiṁ
  patvā rājuyyāne vasiṁsu. Athekadivasaṁ rājā uyyānapālaṁ paṇṇākāraṁ
  ādāya āgataṁ disvā uyyānakīḷaṁ kīḷissāmi uyyānaṁ sodhehīti
  vatvā tena sodhitaṁ sajjitaṁ uyyānaṁ mahantena parivārena agamāsi.
-------------------------------------------------
[page 450]
  Tasmiṁ khaṇe te ubhopi janā uyyānassa ekasmiṁ passe pabbajjāsukhena
  vītināmentā nisinnā honti. Atha rājā uyyāne vicaranto
  te ubhopi nisinnake disvā paramapāsādikaṁ uttamarūpadharaṁ paribbājikaṁ
  olokento paṭibaddhacitto ahosi. So kilesavasena kampento
  pucchissāmi tāva ayaṁ paribbājikā imassa kiṁ hotīti bodhisattaṁ
  upasaṅkamitvā pabbajita ayante paribbājikā kiṁ hotīti pucchi.
  Mahārāja kiñci na hoti kevalaṁ ekapabbajjāya pabbajitā apica
  kho pana me gihikāle pādaparicārikā ahosīti. Taṁ sutvā rājā
  ayaṁ kira tassa kiñci na hoti apica kho pana gihikāle pādaparicārikā
  kirassa ahosi sace panāhaṁ imaṁ issariyabalena gahetvā gaccheyyaṁ
  kiṁ nu kho esa karissati pariggaṇhissāmi tāva nanti cintetvā
  upasaṅkamitvā paṭhamaṁ gāthamāha
         yo te imaṁ visālakkhiṁ piyaṁ saṁsilahāsiniṁ
         ādāya balā gaccheyya kiṁ nu kayirāsi brāhmaṇāti.
      Tattha saṁsilahāsininti mandahasitahāsiniṁ. Balā gaccheyyāti
  balakkārena ādāya gaccheyya. Kiṁ nu kayirāsīti tassa tvaṁ
  brāhmaṇa kiṁ kareyyāsīti.
      Athassa kathaṁ sutvā mahāsatto dutiyaṁ gāthamāha
         uppajji me na muñceyya na me muñceyya jīvato
         rajaṁva vipulā vuṭṭhi khippameva nivārayeti.
      Tassattho mahārāja sace imaṁ gahetvā gacchante kismiñci
-------------------------------------------------
[page 451]
  Mama abbhantare kodho uppajjeyya so me anto uppajjivā
  na muñceyya yāvāhaṁ jīvāmi tāva me na muñceyya nāssa
  anto ghanasannivāsena patiṭṭhātuṁ dassāmi atha kho yathā uppannaṁ
  rajaṁ vipulā meghavuṭṭhi khippaṁ nivāreti tathā khippaṁ mettābhāvanāya
  niggahetvā vāreyyāmīti.
      Evaṁ mahāsatto sīhanādaṁ nadi. Rājā panassa kathaṁ sutvāpi
  andhabālatāya paṭibaddhaṁ attano cittaṁ nivāretuṁ asakkonto aññataraṁ
  amaccaṁ āṇāpesi imaṁ paribbājikaṁ rājanivesanaṁ nehīti. So
  sādhūti paṭisuṇitvā adhammo loke vattati ayuttanti ādīni
  vatvā paridevamānaññeva taṁ ādāya pāyāsi. Bodhisatto tassā
  paridevanasaddaṁ sutvā ekavāraṁ oloketvā puna na olokesi. Taṁ
  rodantiṁ paridevantiṁ rājanivesanaṁ nayiṁsu. Sopi bālarājā uyyāne
  papañcaṁ akatvā sīghaṁ sīghaṁ gantvā taṁ paribbājikaṁ pakkosāpetvā
  mahantena yasena nimantesi. Sā pana yasassa aguṇaṁ pabbajjāyaeva
  ca guṇaṁ kathesi. Rājā kenaci pariyāyena tassā manaṁ alabhanto
  taṁ ekasmiṁ gabbhe kāretvā cintesi ayaṁ paribbājikā sīlavatī
  kalyāṇadhammā evarūpaṁ yasaṁ na icchati lopi tāpaso evarūpaṁ
  mātugāmaṁ gahetvā gacchante kujjhitvā olokitamattampi na akāsi
  pabbajitā kho pana bahumāyā honti kiñci payojetvā anatthampi
  me kareyya gacchāmi tāva jānāmi kiṁ karonto nisinnoti
  saṇṭhāretuṁ asakkonto uyyānaṁ agamāsi. Bodhisattopi cīvaraṁ
-------------------------------------------------
[page 452]
  Sibbanto nisīdi. Rājā mandaparivāro mahāpadasaddaṁ akaronto
  saṇikaṁ upasaṅkami. Bodhisatto rājānaṁ anoloketvā cīvarameva
  sibbi. Rājā ayaṁ kujjhitvā mayā saddhiṁ na sallapatīti maññamāno
  ayaṁ kūṭatāpaso kodhassa uppajjituṁ na dassāmi uppannampi naṁ
  khippameva niggahissāmīti paṭhamameva gajjitvā idāni kodhanena thaddho
  hutvā mayā saddhiṁ na sallapatīti saññāya tatiyaṁ gāthamāha
         yaṁ nu pubbe vikatthito balamhiva apassito
         svājja tuṇhīkato dāni saṅghāṭiṁ sibbamacchasīti.
      Tattha balamhiva apassitoti balanissito viya hutvā. Tuṇhīkatoti
  kiñci avadanto. Sibbamacchasīti sibbanto acchasi.
      Taṁ sutvā mahāsatto ayaṁ rājā kodhavasena maṁ nālapatīti
  maññati kathessāmi dānissa uppannassa kodhassa vasaṁ agatabhāvanti
  cintetvā catutthaṁ gāthamāha
         uppajji me na muñcittha na me muñcittha jīvato
         rajaṁva vipulā vuṭṭhi khippameva nivārayinti.
      Tassattho mahārāja uppajji me uppajjitvā na puna
  me muñcittha nāssa pavisitvā hadaye ṭhātuṁ adāsiṁ iti so
  mama jīvato na muñcittha rajaṁva vipulā viya khippameva nivārayinti.
      Taṁ sutvā rājā kinnu kho esa kodhameva sandhāya vadati
  udāhu aññaṁ kiñci sippaṁ sandhāya katheti pucchissāmi tāva
  nanti cintetvā pucchanto pañcamaṁ gāthamāha
-------------------------------------------------
[page 453]
         Kinte uppajji no muñci kinte na muñci jīvato
         rajaṁva vipulā vuṭṭhi katamaṁ tvaṁ nivārayīti.
      Tattha kinte uppajji no muñcīti kiṁ tava uppajji ceva
  na muñci.
      Taṁ sutvā bodhisatto mahārāja evaṁ kodho anekādīnavo
  mahāvināsatāya kodho eko mama uppajji uppannaṁ pana mettā-
  bhāvanāya nivāresinti kodhe ādīnavaṁ pakāsento
         yamhi jāte na passati ajāte sādhu passati
         so me uppajji no muñci kodho dummedhagocaro.
         Yena jātena nandanti amittā dukkhamesino
         so me uppajji no muñci kodho dummedhagocaro.
         Yasmiñca jāyamānasmiṁ sadatthaṁ nāvabujjhati
         so me uppajji no muñci kodho dummedhagocaro.
                 Yenābhibhūto kusalaṁ jahāti
                 parakkare vipulañcāpi atthaṁ
                 sa bhīmaseno balavā pamaddī
                 kodho mahārāja na me amuñcittha.
         Kaṭṭhasmiṁ matthamānasmiṁ pāvako nāma jāyati
         tameva kaṭṭhaṁ ḍahati yasmā so jāyate gini.
         Evaṁ mandassa posassa bālassa avijānato
         sārambhā jāyate kodho sopi teneva ḍayhati.
-------------------------------------------------
[page 454]
         Aggīva tiṇakaṭṭhasmiṁ kodho yassa pavaḍḍhati
         nihīyati tassa yaso kāḷapakkheva candimā.
         Anindo dhūmaketuva kodho yassupasammati
         āpūrati tassa yaso sukkapakkheva candimāti
  imā gāthā āha.
      Tattha na passatīti attatthaṁpi na passati pageva paratthaṁ. Sādhu
  passatīti attatthaṁ paratthaṁ ubhayatthaṁ sādhu passati. Dummedhagocaroti
  nippaññānaṁ ādhārabhūto karoti. Dukkhamesinoti dukkhaṁ icchanto.
  Sadatthanti attano atthabhūtaṁ atthato ceva dhammato ca vuḍḍhiṁ.
  Parakkareti vipulaṁpi atthaṁ uppannaṁ parato kāreti apanetha na
  me iminā atthoti vadati. Sa bhīmasenoti so imāya bhayajananiyā
  mahatiyā kilesasenāya samannāgato. Pamaddīti attano bahulabhāvena
  uḷārepi satte gahetvā attano vase karaṇena maddanasamattho.
  Na me amuñcitthāti mama santikā mokkhaṁ na labhi hadaye vā
  pana me khīraṁ viya muhuttaṁ dadhibhāvena na patiṭṭhayitthātipi attho.
  Kaṭṭhasmiṁ matthamānasminti araṇisahitena matthiyamāne. Maddamānasmintipi
  pāṭho. Yasmāti yato kaṭṭhā jāyati tameva ḍahati. Ginīti
  aggi. Bālassa avijānatoti bālassa avijānantassa. Sārambhā
  jāyateti ahaṁ tvanti ākaḍḍhanavikaḍḍhanaṁ karontassa kāraṇuttariya-
  lakkhaṇā sārambhā araṇimatthanā viya pāvako kodho jāyati.
  Sopi tenevāti sopi bālo teneva kodhena kaṭṭhaṁ viya agginā
-------------------------------------------------
[page 455]
  Ḍayhati. Anindo dhūmaketuvāti anindano aggi viya. Tassāti
  tassa adhivāsanakkhantiyā samannāgatassa puggalassa sukkapakkhe cando
  viya laddho yaso aparāparaṁ āpūrati.
      Rājā mahāsattassa dhammakathaṁ sutvā tuṭṭho ekaṁ amaccaṁ
  āṇāpetvā paribbājikaṁ āharāpetvā bhante nikkodhatāya te
  ubhopi tumhe pabbajjāsukhena vītināmentā idha uyyāne vasatha
  ahaṁ vo dhammikārakkhāvaraṇaguttiṁ karissāmīti vatvā khamāpetvā
  vanditvā pakkāmi. Te ubhopi tattheva vasiṁsu. Aparabhāge
  paribbājikā kālamakāsi. Bodhisatto tassā kālakatāya himavantaṁ
  pavisitvā abhiññā ca samāpattiyo ca nibbattetvā cattāro
  brahmavihāre bhāvetvā brahmalokaparāyano ahosi.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne kodhano bhikkhu anāgāmiphale patiṭṭhahi.
  Tadā paribbājikā rāhulamātā ahosi rājā ānando paribbājako
  pana ahamevāti.
                    Cullabodhijātakaṁ pañcamaṁ.
-------------------------------------------------
[page 456]
                      Kaṇhadīpāyanajātakaṁ
      sattāhamevāhanti idaṁ satthā jetavane viharanto ekaṁ ukkaṇṭhita-
  bhikkhuṁ ārabbha kathesi. Vatthu pana kusarājajātake āvībhavissati.
      Satthā taṁ bhikkhuṁ saccaṁ kira tvaṁ bhikkhu ukkaṇṭhitosīti pucchitvā
  saccanti vutte bhikkhu porāṇakapaṇḍitā anuppanne buddhe bāhiraka-
  pabbajjaṁ pabbajitvā atirekapaññāsavassāni anabhiratā brahmacariyaṁ
  carantā hirottappabhedabhayena attano ukkaṇṭhitabhāvaṁ kassaci na
  kathesuṁ tvaṁ kasmā evarūpe niyyānikasāsane pabbajitvā mādisassa
  garuno buddhassa sammukhe ṭhatvā catuparisamajjhe ukkaṇṭhitabhāvaṁ
  āvīkarosi kimatthaṁ attano hirottappaṁ na rakkhasīti vatvā atītaṁ
  ārahi
      atīte vaṁsakaraṭṭhe kosambiyaṁ kosambiko nāma rājā rajjaṁ
  kāresi. Tadā aññatarasmiṁ nigame dve brāhmaṇā asītikoṭidhana-
  vibhavā aññamaññaṁ piyasahāyakā kāmesu dosaṁ disvā mahādānaṁ
  pavattetvā ubhopi kāme pahāya mahājanassa rodantassa paridevantassa
  ca nikkhamitvā himavantappadese assamapadaṁ katvā pabbajitvā
  uñchācariyāya vanamūlaphalāphalena yāpentā paṇṇāsavassāni vasiṁsu jhānaṁ
  uppādetuṁ nāsakkhiṁsu. Te paṇṇāsavassaccayena loṇambilasevanatthāya
  janapadaṁ carantā kāsikaraṭṭhaṁ sampāpuṇiṁsu. Tatrekasmiṁ
-------------------------------------------------
[page 457]
  Nigamagāme dīpāyanatāpasassa gihisahāyo maṇḍabyo nāma atthi.
  Te ubhopi tassa santikaṁ agamaṁsu. So te disvāva attamano
  paṇṇasālaṁ kāretvā ubhopi catūhi paccayehi upaṭṭhahi. Te tattha
  tīṇi cattāri vassāni vasitvā taṁ āpucchitvā cārikaṁ carantā
  bārāṇasiṁ patvā adhimuttikasusāne vasiṁsu. Tattha dīpāyano
  yathābhirantaṁ viharitvā puna tasseva sahāyakassa santikaṁ gato.
  Maṇḍabyatāpaso ca tattheva vasi. Athekadivasaṁ eko coro anto-
  nagare corikaṁ katvā dhanasāraṁ ādāya nikkhamanto coroti ñatvā
  paṭibuddhehi gharasāmikehi ceva ārakkhamanussehi ca anubandhanto
  niddhamanena nikkhamitvā vegena susānaṁ pavisitvā tāpasassa paṇṇa-
  sāladvāre bhaṇḍikaṁ chaḍḍetvā palāyi. Mamussā bhaṇḍikaṁ disvā
  are duṭṭhajaṭila tvaṁ rattiṁ corikaṁ katvā divā tāpasarūpena carasīti
  tajjetvā pothetvā taṁ ādāya netvā rañño dassayiṁsu. Rājā
  anupaparikkhitvāva gacchatha naṁ sūle uttāpethāti āha. Taṁ susānaṁ
  netvā khadirasūle āropayiṁsu. Tāpasassa sarīre sūlaṁ na pavisati.
  Tato nimbasūlaṁ āhariṁsu taṁpi na pavisati. Ayasūlaṁ āhariṁsu taṁpi na
  pavisati. Tāpasopi kiṁ nu kho me pubbakammanti olokesi.
  Athassa jātissarañāṇaṁ uppajji tena pubbakammaṁ olokento
  addasa. Kiṁ panassa pubbakammanti kovilārasūlena makkhikāvedhanaṁ.
  So kira purimabhave vaḍḍhakiputto hutvā pitu rakkhatacchanaṭṭhānaṁ
-------------------------------------------------
[page 458]
  Gantvā ekaṁ makkhikaṁ gahetvā kovilārassa kaṇṭhakāya sūle vijjhi.
  Tameva pāpakammaṁ imaṁ ṭhānaṁ patvā gaṇhi. So na sakkā ito
  pāpā mayā muñcitunti ñatvā rājapurise āha sace maṁ sūle
  uttāpetukāmā kovilārasūlaṁ āharathāti. Te tathā katvā taṁ
  sūle uttāpetvā ārakkhaṁ datvā pakkamiṁsu. Ārakkhikā paṭicchannā
  hutvā tassa santikaṁ āgacchante olokenti. Tadā dīpāyano
  ciraṁ diṭṭho me sahāyoti maṇḍabyassa santikaṁ āgacchanto sūle
  uttāsitoti taṁ divasaṁyeva antarāmagge sutvā taṁ ṭhānaṁ gantvā
  ekamantaṁ ṭhito kiṁ samma kārakosīti pucchitvā akārakomhīti vutte
  attano manopadosaṁ rakkhituṁ na sakkhīti pucchi. Samma yehi ahaṁ
  gahito neva tesaṁ na rañño upari mayhaṁ manopadoso atthīti.
  Evaṁ santepi tādisassa sīlavato chāyā mayhaṁ sukhāti vatvā dīpāyano
  sūlaṁ nissāya nisīdati. Athassa maṇḍabyassa sarīrato lohitabindūni
  patiṁsu. Tāni suvaṇṇavaṇṇe sarīre patitāni sukkhitvā kāḷakāni
  sampajjiṁsu. Tato paṭṭhāya ca so kaṇhadīpāyano nāma ahosi.
  So sabbarattiṁ tattheva nisīdi. Punadivase ārakkhapurisā gantvā
  taṁ pavattiṁ rañño ārocesuṁ. Atha rājā anisāmetvā me kataṁ
  kammanti vegena tattha gantvā pabbajita kasmā sūlaṁ nissāya
  nisinnosīti dīpāyanaṁ pucchi. Mahārāja imaṁ tāpasaṁ rakkhanto
  nisinnomhi kiṁ pana tvaṁ imassa kārakabhāvaṁ vā akārakabhāvaṁ vā
  ñatvā evaṁ karosīti. So kammassa asodhitabhāvaṁ ācikkhi.
-------------------------------------------------
[page 459]
  Athassa so mahārāja raññā nāma nisammakārinā bhavitabbaṁ alaso
  gihī kāmabhogī na sādhūti ādīni vatvā dhammaṁ desesi. Rājā
  maṇḍabyassa niddosabhāvaṁ ñatvā sūlaṁ āharathāti āṇāpesi.
  Sūlaṁ harantā harituṁ nāsakkhiṁsu. Maṇḍabyo āha mahārāja ahaṁ
  pubbe katakammavasena evarūpaṁ anayabyasanaṁ sampatto mama sarīrato
  sulaṁ harituṁ na sakkā sacepi mayhaṁ jīvitaṁ dātukāmo kakaccaṁ
  āharāpetvā imaṁ sūlaṁ cammasamaṁ chindāpehīti. Rājā tathā
  kārāpesi. Antosarīre sūlo antoyeva ahosi. Tadā kira
  so sukhumaṁ salikahīraṁ gahetvā makkhikāya vaccamaggaṁ pavesesi. Taṁ
  tassa antosarīreyeva ahosi. So tena kāraṇena amaritvā
  attano āyukkhayeneva mari tasmā ayaṁpi na marīti. Rājā tāpase
  vanditvā khamāpetvā ubhopi uyyāne vasāpento paṭijaggi.
  Tato paṭṭhāya maṇḍabyo āṇimaṇḍabyo nāma jāto. So
  rājānaṁ upanissāya tattheva vasi. Dīpāyano pana tassa vaṇaṁ
  phāsukaṁ katvā attano gihisahāyakassa maṇḍabyassa santikameva gato.
  Taṁ paṇṇasālaṁ pavisantaṁ eko puriso disvā sahāyakassa ārocesi.
  So sutvāva tuṭṭhacitto saputtadāro bahugandhamālāvilepanādīni ādāya
  taṁ paṇṇasālaṁ gantvā dīpāyanaṁ vanditvā pāde dhovitvā telena
  makkhetvā pānakaṁ pāyetvā āṇimaṇḍabyassa pavattiṁ suṇanto
  nisīdi. Athassa putto yaññadattakumāro nāma caṅkamanakoṭiyaṁ
  geṇḍukena kīḷi. Tatra cekasmiṁ vammike āsīviso vasati. Kumārassa
-------------------------------------------------
[page 460]
  Bhūmiyaṁ pahatageṇḍuko gantvā vammikabile āsīvisassa matthake patati.
  So ajānanto bile hatthaṁ pavesesi. Atha naṁ kuddho āsīviso hatthaṁ
  ḍaṁsi. So visavegena mucchito tattheva pati. Athassa mātāpitaro
  sappena daṭṭhabhāvaṁ ñatvā kumārakaṁ ukkhipitvā tāpasassa santikaṁ
  ānetvā pādamūle nipajjāpetvā bhante pabbajitā nāma osathaṁ
  vā parittaṁ vā jānanti puttakaṁ no virogaṁ karothāti āhaṁsu.
  Ahaṁ osathaṁ na jānāmi nāhaṁ vejjakammaṁ karissāmi pabbajitoti.
  Tenahi bhante imasmiṁ kumāre mettaṁ katvā saccakiriyaṁ karothāti
  vutto tāpaso sādhu saccakiriyaṁ karissāmīti vatvā yaññadattassa
  sīse hatthaṁ ṭhapetvā paṭhamaṁ gāthamāha
                 sattāhamevāhaṁ pasannacitto
                 puññatthiko ācari brahmacariyaṁ
                 athāparaṁ yaṁ caritaṁ mamayidaṁ
                 vassāni paññāsa samādhikāni
                 akāmako vāpi ahaṁ carāmi
                 etena saccena suvatthi hotu
                 hataṁ visaṁ jīvatu yaññadattoti.
      Tattha athāparaṁ yaṁ caritanti atha tasmā sattāhaṁ uttari yaṁ
  mama brahmacariyaṁ. Akāmako vāpīti pabbajjaṁ anicchantoyeva.
  Etena saccena suvatthi hotūti sace atirekapaññāsa vassāni
  anabhirativāsaṁ vasantena mayā kassaci anāropitabhāvo sacco etena
-------------------------------------------------
[page 461]
  Saccena yaññadattakumārassa suvatthi hotu jīvitaṁ paṭilabhatūti.
      Saha saccakiriyāya yaññadattakumārassa nippadesato uddhaṁ visaṁ
  bhassitvā paṭhaviṁ pāvisi. Kumāro akkhīni ummiletvā mātāpitaro
  oloketvā ammāti vatvā parivattetvā nipajji. Athassa pitaraṁ
  kaṇhadīpāyano āha mayā tāva mama balaṁ kataṁ tvaṁpi attano
  balaṁ karohīti. So ahaṁpi saccakiriyaṁ karissāmīti puttassa ure
  hatthaṁ ṭhapetvā dutiyaṁ gāthamāha
                 yasmā dānaṁ nābhinandi kadāci
                 disvānāhaṁ atithiṁ vāsakāle
                 na cāpi me appiyataṁ aveduṁ
                 bahussutā samaṇabrāhmaṇā ca
                 akāmako cāpi ahaṁ dadosmi
                 etena saccena suvatthi hotu
                 hataṁ visaṁ jīvatu yaññadattoti.
      Tattha vāsakāleti vasanatthāya gehaṁ āgatakāle. Na cāpi
  me appiyataṁ avedunti bahussutāpi pana samaṇabrāhmaṇā ca ayaṁ
  neva dānaṁ abhinandati na amheti imaṁ mama appiyabhāvaṁ neva jāniṁsu.
  Ahañhi piyacakkhūhiyeva olokemīti dīpeti. Etena saccenāti
  sace ahaṁ dānaṁ dadamānopi vipākaṁ asaddahitvā attano anicchāya
  dammi anicchanabhāvañca mama pare na jānanti etena saccena suvatthi
  hotūti attho.
-------------------------------------------------
[page 462]
      Evaṁ tena saccakiriyāya katāya kaṭito uddhaṁ visaṁ bhassitvā
  paṭhaviṁ pāvisi. Kumāro uṭṭhāya nisīdi ṭhātuṁ pana na sakkoti.
  Athassa pitā mātaraṁ āha bhadde mayā attano balaṁ kataṁ tvaṁ
  idāni saccakiriyaṁ katvā puttassa uṭṭhāya gamanabhāvaṁ karohīti.
  Sāmi atthi mayhaṁ ekaṁ saccaṁ tava pana santike kathetuṁ na sakkāti.
  Bhadde yathātathā me puttaṁ arogaṁ karohīti. Sā sādhūti
  sampaṭicchitvā saccaṁ karontī tatiyaṁ gāthamāha
                 āsīviso tāta pahūtatejo
                 yo taṁ aḍaṁsī biḷārā uddhacca
                 tasmiñca me appiyatāya ajja
                 pitarañca te natthi koci viseso
                 etena saccena suvatthi hotu
                 hataṁ visaṁ jīvatu yaññadattoti.
      Tattha tātāti puttaṁ ālapati. Pahūtatejoti balavaviso.
  Biḷārāti vivarā. Ayameva vā pāṭho. Uddhaccāti uddharitvā
  vammikabilato uṭṭhāyāti attho. Pitarañca teti pitari ca te.
  Aṭṭhakathāyaṁ pana ayameva vā pāṭho. Idaṁ vuttaṁ hoti tāta
  yaññadatta asmiñca āsīvise tava pitari ca appiyabhāvena mayhaṁ koci
  viseso natthi tañca pana appiyabhāvaṁ ṭhapetvā ajja mayā koci
  jānāpitapubbo nāma natthi sace etaṁ saccaṁ etena saccena tava
  suvatthi hotūti.
-------------------------------------------------
[page 463]
      Saha saccakiriyāya sabbavisaṁ bhassitvā paṭhaviṁ pāvisi. Yaññadatto
  nibbisena sarīrena uṭṭhāya kīḷituṁ āraddho. Evaṁ putte uṭṭhite
  maṇḍabyo dīpāyanassa ajjhāsayaṁ pucchanto catutthaṁ gāthamāha
                 santā dantāyeva paribbajanti
                 aññatra kaṇhā natthi akāmarūpā
                 dīpāyana kissa jigucchamāno
                 akāmako carasi brahmacariyanti.
      Tassattho yekeci khattiyādayo kāmaṁ pahāya idha loke
  pabbajanti te aññatra kaṇhā bhavantaṁ kaṇhaṁ ṭhapetvā aññe
  akāmarūpā nāma natthi sabbe jhānabhāvanāya kilesānaṁ samitattā
  santā cakkhādīni dvārāni yathā nibbisevanāni honti tathā tesaṁ
  damitattā dantā hutvā abhiratā ca brahmacariyaṁ caranti tvaṁ
  pana bhante dīpāyana kiṁkāraṇā pāpaṁ jigucchamāno akāmako hutvā
  brahmacariyaṁ carasi kasmā puna agārameva ajjhāvasasīti.
      Athassa so kāraṇaṁ kathento pañcamaṁ gāthamāha
                 saddhāya nikkhamma puna nivatto
                 so eḷamūgo ca palo vatāyaṁ
                 etassa vādassa jigucchamāno
                 akāmako carāmi brahmacariyaṁ
                 viññūpasaṭṭhañca satañca ṭhānaṁ
                 evaṁ ahaṁ puññakaro bhavāmīti.
-------------------------------------------------
[page 464]
      Tassattho kaṇhakammañca phalañca saddahitvā tāva mahantaṁ
  vibhavaṁ pahāya agārā nikkhamitvā yaṁ pajahi puna tadatthameva nivatto
  so ayaṁ lālamukho vata gāmadārako viya ca palo vatāti idaṁ
  vādaṁ jigucchamāno ahaṁ attano hirottappabhedabhayena anicchamānopi
  brahmacariyaṁ carāmi. Kiñci bhiyyova pabbajjāpuññañca nāmetaṁ
  viññūhi buddhādīhi pasaṭṭhaṁ tesaññeva ca sataṁ nivāsanaṭṭhānaṁ evaṁ
  imināpi kāraṇena ahaṁ puññakaro bhavāmi assumukhopi rudamāno
  brahmacariyaṁ carāmiyevāti.
      Evaṁ so attano ajjhāsayaṁ kathetvā puna maṇḍabyaṁ pucchanto
  chaṭṭhaṁ gāthamāha
                 samaṇe tvaṁ brāhmaṇe addhike ca
                 santappayāsi annapānena bhikkhaṁ
                 opānabhūtaṁva gharaṁ tavayidaṁ
                 annena pānena upetarūpaṁ
                 atha kissa vādassa jigucchamāno
                 akāmako dānamimaṁ dadāsīti.
      Tattha bhikkhanti carantānaṁ bhikkhañca sampādetvā dadāsi.
  Opānabhūtaṁvāti catumahāpathe khanitasādhāraṇapokkharaṇī viya.
      Tato maṇḍabyo attano ajjhāsayaṁ kathento sattamaṁ gāthamāha
                 pitaro ca me āsu pitāmahā ca
                 saddhā ahu dānapatī vadaññū
-------------------------------------------------
[page 465]
                 Taṁ kūlavattaṁ anuvattamāno
                 māhaṁ kule antimagandhino ahuṁ
                 etassa vādassa jigucchamāno
                 akāmako dānamimaṁ dadāmīti.
      Tattha āsunti padassa saddhāti iminā sambandho. Saddhā
  ahesunti attho. Ahūti saddhā hutvā tato uttariṁ dānajeṭṭhakā
  ceva vadetha karothāti vuttavacanassa atthajotanakā ca ahesuṁ. Taṁ
  kūlavattanti taṁ kule vattaṁ. Aṭṭhakathāyaṁ pana ayameva vā pāṭho.
  Māhaṁ kule antimagandhino ahunti ahaṁ attano kule sabbapacchimako
  ceva kulapalāpo ca mā ahunti sallakkhetvā etaṁ kulantimā
  kulapalāpoti vādaṁ jigucchamāno ahaṁ anicchamānova idaṁ dānaṁ
  dadāmīti dīpeti.
      Evañca pana vatvā maṇḍabyo attano bhariyaṁ pucchanto
  aṭṭhamaṁ gāthamāha
                 dahariṁ kumāriṁ asamatthapaññaṁ
                 yantānayiṁ ñātikule sugatte
                 na cāpi me appiyataṁ avedi
                 aññatra kāmā paricārayantā
                 atha kena vaṇṇena mayā hi bhoti
                 saṁvāsadhammo ahu evarūpoti.
-------------------------------------------------
[page 466]
      Tattha asamatthapaññanti kuṭumbaṁ vicāretuṁ appaṭibalapaññaṁ
  atitaruṇiññeva samānaṁ. Yantānayinti yaṁ taṁ ānayiṁ yaṁ ahaṁ
  daharimeva samānaṁ taṁ ñātikulato ānesinti vuttaṁ hoti.
  Aññatra kāmā paricārayantāti ettakaṁ kālaṁ vinā kāmena anicchāya
  maṁ paricārayantāpi attano appiyabhāvaṁpi maṁ na jānāpesi sampiyāya-
  mānarūpāva maṁ paricari. Kena vaṇṇenāti kena kāraṇena.
  Bhotīti taṁ ālapati. Evarūpoti āsīvisasamānapaṭikūlabhāvena mayā
  saddhiṁ tava saṁvāsadhammo evarūpo piyasaṁvāso viya kathaṁ jātoti.
      Athassa sā kathentī navamaṁ gāthamāha
                 ārā dūre nayidha kadāci atthi
                 paraṁparā nāma kule imasmiṁ
                 taṁ kūlavattaṁ anuvattamānā
                 māhaṁ kule antimagandhinī ahuṁ
                 etassa vādassa jigucchamānā
                 akāmakā paṭṭha carāmi tuyhanti.
      Tattha ārā dūreti aññamaññavevacanaṁ. Atidūreti taṁ
  dassentī evamāha. Idhāti nipātamattaṁ na kadācīti attho.
  Paraṁparāti purisaparaṁparā. Idaṁ vuttaṁ hoti sāmi imasmiṁ amhākaṁ
  ñātikule dūrato paṭṭhāya yāva sattamā kulaparivaṭṭā purisaparaṁparā
  nāma natthi. Ekitthiyāpi sāmikaṁ chaḍḍetvā añño puriso
  gahitapubbo nāma natthīti. Taṁ kūlavattanti ahaṁpi taṁ kulavattaṁ
-------------------------------------------------
[page 467]
  Kulappaveṇiṁ anuvattamānā attano kule pacchimikā palālabhūtā
  mā assanti sallakkhetvā etaṁ kulantimā kulagandhinīti vādaṁ
  jigucchamānā akāmakāpi tuyhaṁ paṭṭha carāmi veyyāvaccakārikā
  pādaparicārikā jātamhīti.
      Evañca pana vatvā mayā sāmikassa santike abhāsitabbaṁ
  tuyhaṁ bhāsitaṁ kujjheyyāpi me ayaṁ amhākaṁ kulupakatāpasassa
  sammukheyeva naṁ khamāpessāmīti cintetvā khamāpentī dasamaṁ gāthamāha
                 maṇḍabya bhāsissaṁ abhāsaneyyaṁ
                 taṁ khamataṁ puttahetu mamajja
                 puttapemaṁ nayidha paratthi kiñci
                 so no ayaṁ jīvati yaññadattoti.
      Tattha taṁ khamatanti taṁ khamayatu. Puttahetu mamajjāti taṁ
  mama bhāsitaṁ ajja imassa puttassa hetu khamayatu. So no
  ayanti yassa puttassa kāraṇā mayā etaṁ bhāsitaṁ so no putto
  jīvati imassa jīvitalābheneva me khamāhi ajjato paṭṭhāya tava
  vasavattinī bhavissāmīti.
      Atha naṁ maṇḍabyo uṭṭhehi bhadde khamāmi te ito
  paṭṭhāya mā pharusacittā ahosi ahaṁpi te appiyaṁ na karissāmīti
  āha. Bodhisatto maṇḍabyaṁ āha āvuso tayā dussaṁgharadhanaṁ
  saṁharitvā kammañca phalañca asaddahitvā dānaṁ dentena ayuttaṁ
  kataṁ ito paṭṭhāya dānaṁ saddahitvā dadeyyāsīti. So sādhūti
-------------------------------------------------
[page 468]
  Sampaṭicchitvā bodhisattaṁ āha bhante tayā amhākaṁ dakkhiṇeyyabhāve
  ṭhatvā anabhiratena brahmacariyaṁ carantena ayuttaṁ kataṁ ito paṭṭhāya
  idāni yathā tayi katakārā mahapphalā honti evaṁ cittaṁ pasādetvā
  suddhacitto jhānābhirato hutvā brahmacariyaṁ carāhīti. Te mahāsattaṁ
  vanditvā uṭṭhāyāsanā agamaṁsu. Tato paṭṭhāya bhariyā sāmike
  susnehā ahosi. Maṇḍabyo pasannacitto saddhāya dānaṁ adāsi.
  Bodhisatto anabhiratiṁ vinodetvā jhānābhiññā uppādetvā brahma-
  lokaparāyano ahosi.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne ukkaṇṭhitabhikkhu sotāpattiphale
  patiṭṭhahi. Tadā maṇḍabyo ānando ahosi bhariyā visākhā
  putto rāhulo āṇimaṇḍabyo sārīputto kaṇhadīpāyano pana
  ahamevāti.
                   Kaṇhadīpāyanajātakaṁ chaṭṭhaṁ.
                        Nigrodhajātakaṁ
      na cāhametaṁ jānāmīti idaṁ satthā jetavane viharanto devadattaṁ
  ārabbha kathesi.
      Ekadivasaṁ hi bhikkhū tena āvuso devadatta satthā tava
  bahupakāro tvaṁ hi satthāraṁ nissāya pabbajjaṁ labhi upasampadaṁ labhi
  tepiṭakaṁ buddhavacanaṁ uggaṇhi jhānaṁ uppādesi lābhasakkāropi
-------------------------------------------------
[page 469]
  Te dasabalasseva santakoti bhikkhūhi vutte tiṇasalākaṁ ukkhipitvā
  ettakaṁpi samaṇena gotamena mayhaṁ kataṁ guṇaṁ na passāmīti vutte
  dhammasabhāyaṁ kathaṁ samuṭṭhāpesuṁ. Satthā āgantvā kāya nuttha
  bhikkhave etarahi kathāya sannisinnāti pucchitvā imāya nāmāti
  vutte na bhikkhave idāneva pubbepi devadatto akataññū
  mittadubbhīti vatvā atītaṁ āhari
      atīte rājagahe magadharājā nāma rajjaṁ kāresi. Tadā
  rājagahaseṭṭhī attano puttassa janapadaseṭṭhino dhītaraṁ ānesi.
  Sā vañjhā ahosi. Athassa aparabhāge sakkāro parihāyi.
  Amhākaṁ puttassa gehe vañjhitthiyā vasantiyā kathaṁ kulavaṁso
  vaḍḍhissatīti yathā sā naṁ suṇāti evaṁpi kathaṁ samuṭṭhāpenti. Sā taṁ
  sutvā hotu gabbhinīālayaṁ katvā ete vañcessāmīti cintetvā
  attano atthacārikaṁ dhātiṁ āha amma gabbhiniyo nāma kiñca
  karontīti gabbhinīparihāraṁ pucchitvā taṁ sutvā utunīkāle paṭicchādetvā
  ambilādirucikā hutvā hatthapādānaṁ uddhumāyanakāle hatthapādapiṭṭhiyo
  koṭāpetvā bahalaṁ kāresi divase divase pilotikaveṭṭhanena ca
  udaravaḍḍhanaṁ dassesi thanamukhāni kāḷakāni kāresi sarīrakiccaṁ
  karontīpi aññatra tassā dhātiyā aññesaṁ pamukhe na karoti.
  Sāmikopi tassā gabbhaparihāraṁ adāsi. Evaṁ nava māse vasitvā
  idāni janapade pitu gharaṁ gantvā vijāyissāmīti sassusassure
  āpucchitvā rathaṁ abhiruyha mahantena parivārena rājagahā nikkhamitvā
-------------------------------------------------
[page 470]
  Maggaṁ paṭipajji. Tassā pana purato eko sattho gacchati.
  Satthena vasitvā gataṭṭhānaṁ esā pātarāsakāle pāpuṇāti. Athekadivasaṁ
  tasmiṁ satthe ekā duggatitthī rattiṁ ekasmiṁ nigrodhamūle puttaṁ
  vijāyitvā pātova satthe gacchante ahaṁ vinā satthena gantuṁ na
  sakkhissāmi sakkā kho pana jīvantiyā puttaṁ labhitunti nigrodha-
  mūlajāle jalābuñceva gabbhamalañca attharitvā puttaṁ chaḍḍetvā
  agamāsi. Dārakassapi devatā ārakkhaṁ gaṇhiṁsu. So hi na yo
  vā so vā satto bodhisattoyeva. So pana tadā tādisaṁ
  paṭisandhiṁ gaṇhi. Itarā pātarāsakāle taṁ ṭhānaṁ patvā sarīrakiccaṁ
  karissāmīti tāya dhātiyā saddhiṁ nigrodhamūle gatā suvaṇṇavaṇṇaṁ
  dārakaṁ disvā amma nipphannaṁ no kiccanti pilotikāyo apanetvā
  uccaṅgappadesaṁ lohitena ca gabbhamalena ca makkhitvā attano
  gabbhavuṭṭhānabhāvaṁ ārocesi. Tāvadeva naṁ sāṇiyā parikkhipitvā
  haṭṭhatuṭṭho parijano rājagahaṁ paṇṇaṁ pesesi. Athassā sassusassurā
  vijātakālato paṭṭhāya pitu kule kiṁ karissati idheva āgacchatūti
  pesayiṁsu. Sā paṭinivattitvā rājagahameva pāvisi. Tattha taṁ
  sampaṭicchitvā dārakassa nāmaṁ karontā nigordhamūle jātattā nigrodha-
  kumāroti nāmaṁ kariṁsu. Taṁdivasaññeva anuseṭṭhisuṇisāpi vijāyanatthāya
  kulagharaṁ gacchantī antarāmagge ekissā rukkhasākhāya heṭṭhā puttaṁ
  vijāyi. Tassa sākhakumāroti nāmaṁ kariṁsu. Taṁdivasaññeva seṭṭhiṁ
  nissāya vasantassa tunnakārassa bhariyā pilotikantare puttaṁ vijāyi.
-------------------------------------------------
[page 471]
  Tassa potikoti nāmaṁ kariṁsu. Mahāseṭṭhī ubhopi te dārake nigrodha-
  kumārassa jātadivase jātāti ānetvā teneva saddhiṁ saṁvaḍḍhesi.
  Te ekatova vaḍḍhitvā vayappattā takkasilaṁ gantvā sippaṁ
  uggaṇhiṁsu. Ubhopi seṭṭhiputtā ācariyassa dve kahāpaṇasahassāni
  adaṁsu. Nigordhakumāro potikassa attano santike sippaṁ paṭṭhapesi.
  Te nipphannasippā ācariyaṁ āpucchitvā nikkhantā janapadacārikaṁ
  carissāmāti anupubbena bārāṇasiṁ patvā ekasmiṁ rukkhamūle nipajjiṁsu.
  Tadā bārāṇasīrañño kālakatassa sattamo divaso. Sve pussarathaṁ
  yojissāmāti nagare bheriñcārāpesuṁ. Tesu piyasahāyesu rukkhamūle
  nipajjitvā niddāyantesu potiko paccūsakāle uṭṭhāya nigrodha-
  kumārassa pāde parimajjanto nisinno hoti. Tasmiṁ rukkhe
  dvīsu nivuṭṭhakukkuṭesu uparikukkuṭo heṭṭhākukkuṭassa sarīre vaccaṁ
  pātesi. Atha naṁ so kenetaṁ pātitanti āha. Samma mā
  kujjhi mayā ajānantena pātitanti āha. Are tvaṁ mama sarīraṁ
  attano vaccaṭṭhānaṁ maññesi kiṁ mama pamāṇaṁ na jānāsīti.
  Atha naṁ itaro are tvaṁ ajānantena me katanti vuttepi
  kujjhasiyeva kiṁ pana te pamāṇanti āha. Yo maṁ māretvā maṁsaṁ
  khādati so pātova sahassaṁ labhati tasmā ahaṁ mānaṁ karissāmīti.
  Atha naṁ itaro āha are ettakamattena tvaṁ mānaṁ karosi maṁ
  pana māretvā yo thūlamaṁsaṁ khādati so pātova rājā hoti
  yo majajhimamaṁsaṁ khādati so senāpati hoti yo aṭṭhinissitaṁ
-------------------------------------------------
[page 472]
  Khādati so bhaṇḍāgāriko hotīti āha. Potiko tesaṁ kathaṁ
  sutvā kinno sahassena rajjameva varanti saṇikaṁ rukkhaṁ abhirūhitvā
  uparisayitakukkuṭaṁ gahetvā māretvā aṅgāresu pacitvā thūlamaṁsaṁ
  nigordhassa adāsi majjhimamaṁsaṁ sākhassa adāsi aṭṭhimaṁsaṁ attanā
  khādi. Taṁ khāditvā ca pana samma nigrodha tvaṁ ajja rājā
  bhavissasi samma sākha tvaṁ senāpati bhavissasi ahaṁ pana bhaṇḍāgārikoti
  vatvā kathaṁ jānāsīti puṭṭho taṁ pavattiṁ ārocesi. Te tayopi
  pātarāsavelāya bārāṇasiṁ pavisitvā ekassa brāhmaṇassa
  gehe sappisakkarayuttaṁ pāyāsaṁ bhuñjitvā nagarā nikkhamitvā
  uyyānaṁ pavisiṁsu. Nigrodhakumāro silāpaṭe nipajji. Itare
  dve bahi nipajjiṁsu. Tasmiṁ samaye pañca rājakakudhabhaṇḍāni
  anto ṭhapetvā pussarathaṁ vissajjesuṁ. Tassa vitthārakathā mahājanaka-
  jātake āvībhavissatīti. Pussaratho uyyānaṁ gantvā nivattitvā
  ārohanasajjo hutvā aṭṭhāsi. Purohito uyyāne puññavatā
  sattena bhavitabbanti uyyānaṁ pavisitvā kumāraṁ disvā pādantato
  sāṭakaṁ apanetvā pādesu lakkhaṇāni upadhāretvā tiṭṭhatu tāva
  bārāṇasīrajjaṁ sakalajambudīpasāmi adhipatirājā bhavituṁ yuttoti sabba-
  tālāvacare paggaṇhāpesi. Nigrodhakumāro pabujjhitvā mukhato
  sāṭakaṁ apanetvā mahājanaṁ oloketvā parivattitvā nipanno
  thokaṁ vītināmetvā silāpaṭe pallaṅkena nisīdi. Atha naṁ purohito
  jaṇṇunā patiṭṭhāya rajjante deva pāpuṇātīti vatvā sādhūti
-------------------------------------------------
[page 473]
  Vutte tattheva ratanarāsimhi ṭhapetvā abhisiñci. So rajjaṁ
  patvā sākhassa senāpatiṭṭhānaṁ datvā mahantena sakkārena nagaraṁ
  pāvisi. Potikopi tena saddhiṁyeva agamāsi. Tato paṭṭhāya
  mahāsatto bārāṇasiyaṁ dhammena rajjaṁ kāresi. So ekadivasaṁ
  mātāpitūnaṁ saritvā sākhaṁ āha samma na sakkā mātāpitūhi vinā
  vattituṁ mahantena parivārena gantvā mātāpitaro no ānehīti.
  Sākho na me tattha gamanakammaṁ atthīti paṭikkhipi. Tato potikaṁ
  āṇāpesi. So sādhūti tattha gantvā nigrodhassa mātāpitaro
  putto te rajje patiṭṭhito etha sāmi tattha gacchāmāti āha.
  Te atthi no vibhavamattaṁ nālaṁ tattha gamanenāti paṭikkhipiṁsu.
  Sākhassa mātāpitaro ārocesi. Tepi na icchiṁsu. Attano
  mātāpitaro avoca. Mayaṁ tāta tunnakārakammena jīvissāma
  alanti paṭikkhipiṁsu. So tesaṁ gamanaṁ alabhitvā bārāṇasimeva
  paccāgantvā senāpatissa ghare maggakilamathaṁ vinodetvā pacchā
  nigrodhaṁ passissāmīti cintetvā tassa nivesanadvāraṁ gantvā
  sahāyako kira te potiko nāmāgatoti senāpatissa ārocehīti
  dovārikaṁ āha. So tathā akāsi. Sākho pana ayaṁ mayhaṁ
  rajjaṁ adatvā sahāyassa nigrodhassa adāsīti tasmiṁ veraṁ bandhi.
  So taṁ kathaṁ sutvāva kuddho āgantvā ko imassa sahāyo
  ummattako dāsīputto gaṇhatha nanti vatvā hatthapādajāṇukappurehi
-------------------------------------------------
[page 474]
  Koṭāpetvā gīvāyaṁ gāhāpetvā nīharāpesi. So cintesi
  sākho mama santikā senāpatiṭṭhānaṁ labhitvā akataññū mittadubbhi
  maṁ koṭāpetvā nīharāpesi nigrodho pana paṇḍito kataññū
  sappuriso tasseva santikaṁ gamissāmīti rājadvāraṁ gantvā potiko
  kira nāma te sahāyo dvāre ṭhitoti rañño ārocāpesi.
  Rājā pakkosāpetvā taṁ āgacchantaṁ disvā āsanā vuṭṭhāya
  paccuggantvā paṭisanthāraṁ katvā massukammādīni kāretvā sabbābharaṇa-
  paṭimaṇḍitena paribhuttanānaggarasabhojanena tena saddhiṁ sukhanisinno
  mātāpitūnaṁ pavattiṁ pucchitvā anāgamanabhāvaṁ suṇi. Sākhopi potiko
  maṁ rañño santike paribhindeyyāti mayi pana gate kiñci vattuṁ na
  sakkhissatīti tattheva agamāsi. Potiko tassa santikeyeva rājānaṁ
  āmantetvā deva ahaṁ maggakilamanto sākhassa gehaṁ gantvā
  visamitvā idha āgamissāmīti āgamiṁ atha maṁ sākho nāhantaṁ
  jānāmīti vatvā koṭāpetvā gīvāyaṁ gāhāpetvā nīharāpesīti
  saddaheyyāsi tvaṁ etanti vatvā tisso gāthā abhāsi
         na cāhametaṁ jānāmi kovāyaṁ kassa cāri vā
         yathā sākho vadi evaṁ nigrodha kinti maññasi.
         Tato galavinītena purisā nīhariṁsu maṁ
         datvā mukhappahārāni sākhassa vacanaṁ karā.
         Etādisaṁ dummatinā akataññena dubbhinā
         kataṁ anariyaṁ sākhena sakhinā te janādhipāti.
-------------------------------------------------
[page 475]
      Tattha kinti maññasīti yathā maṁ sākho avadi kiṁ tvaṁpi
  evameva maññasi udāhu na maññasi maṁ sākho evaṁ vadeyyāsi
  kiṁ saddahasi na saddahasīti adhippāyo. Galavinītenāti galaggāhena.
  Dubbhināti mittadubbhinā.
      Taṁ sutvā nigrodho catasso gāthā abhāsi
         na cāhametaṁ jānāmi napi me koci saṁsati
         yaṁ me tvaṁ samma akkhāsi sākhena kaḍḍhanaṁ kataṁ.
         Sakhīnaṁ sājīvaṅkaro mama sākhassa cūbhayaṁ
         tvaṁ nopissariyaṁ dātā manussesu mahaggataṁ
         tayamhā labhitā iddhi ettha me natthi saṁsayo.
         Yathāpi vījaṁ aggimhi ḍayhati na virūhati
         evaṁ kataṁ asappurise nassati na virūhati.
         Kataññumhi ca posamhi sīlavante ariyavuttine
         sukkhette viya bījāni kataṁ tamhi na nassatīti.
      Tattha saṁsatīti ācikkhati. Kaḍḍhanaṁ katanti ākaḍḍhanavikaḍḍhana-
  pothanakoṭanasaṅkhātaṁ kaḍḍhanaṁ katanti attho. Sakhīnaṁ sājīvaṅkaroti
  samma potika tvaṁ sahāyakānaṁ suājīvaṅkaro jīvikāya uppādetā.
  Mama sākhassa cūbhayanti mayhañca sākhassa ca ubhinnaṁ sakhīnanti attho.
  Tvaṁ nopissariyanti tvaṁ no api issariyaṁ dātā tava santikā
  imaṁ amhehi laddhaṁ. Mahaggatanti mahantabhāvaṁ.
      Evaṁ pana ettakaṁ kathaṁ kathente nigrodhe sākho tattheva
-------------------------------------------------
[page 476]
  Aṭṭhāsi. Atha naṁ rājā sākha imaṁ potikaṁ sañjānāsīti pucchi.
  So tuṇhī ahosi. Athassa rājadaṇḍaṁ āṇāpento aṭṭhamaṁ
  gāthamāha
         imañca jammaṁ nekatikaṁ asappurisacintitaṁ
         hanantu sākhaṁ sattīhi nāssa icchāma jīvitunti.
      Tattha jammanti lāmakaṁ. Nekatikanti vañcanakaṁ.
      Taṁ sutvā potiko mā esa bālo maṁ nissāya nassatūti
  cintetvā navamaṁ gāthamāha
         khamatassa mahārāja pāṇā duppaṭiānayā
         khama asappurisassa nāssa icchāmahaṁ vadhanti.
      Tattha khamatassāti khamatadassa etassa asappurisassa khamathāti
  attho. Duppaṭiānayāti matassa nāma pāṇā ānetuṁ na sakkā.
      Rājā tassa vacanaṁ sutvā dosaṁ sākhassa khami senāpatiṭṭhānaṁpi
  potikasseva dātukāmo ahosi. So pana na icchi. Athassa
  sabbasenīnaṁ vicāraṇārahaṁ bhaṇḍāgārikaṭṭhānaṁ nāma adāsi. Pubbe
  kiretaṁ ṭhānantaraṁ nāhosi. Tato paṭṭhāya jātaṁ. Aparabhāge
  potikabhaṇḍāgāriko puttadhītāhi vaḍḍhamāno attano puttadhītānaṁ
  ovādavasena osānagāthamāha
         nigrodhameva seveyya na sākhamupasaṁvase
         nigrodhasmiṁ mataṁ seyyo yañce sākhasmi jīvitanti.
      Satthā imaṁ dhammadesanaṁ āharitvā evaṁ bhikkhave devadatto
-------------------------------------------------
[page 477]
  Pubbepi akataññūyevāti vatvā jātakaṁ samodhānesi tadā sākho
  devadatto ahosi potiko ānando nigrodho pana ahamevāti.
                     Nigdhojātakaṁ sattamaṁ.
                        Takkalajātakaṁ
      na takkalā santīti idaṁ satthā jetavane viharanto ekaṁ
  pituposakaṁ ārabbha kathesi.
      So kira ekasmiṁ daliddakule pacchājāto mātari kālakatāya
  pātova uṭṭhāya dantakaṭṭhamukhodakādīni karonto bhatiṁ vā kasiṁ vā
  katvā laddhavibhavānurūpena yāgubhattādīni sampādetvā pitaraṁ posesi.
  Atha naṁ pitā āha tāta tvaṁ ekakova anto ca bahi ca kattabbaṁ
  karosi ekante kuladārikaṁ ānessāmi sā geheva kattabbaṁ
  karissatīti. Tāta itthiyo nāma gharaṁ āgatā neva mayhaṁ na tumhākaṁ
  cittasukhaṁ karissanti mā evarūpaṁ cintayittha ahaṁ yāvajīvaṁ tumhe
  posetvā tumhākaṁ accayena pabbajissāmīti. Athassa pitā
  anicchamānakasseva ekaṁ kuladārikaṁ ānesi. Sā sassurassa ca sāmikassa
  ca upakārikā ahosi nīcavutti. Sāmikopissā mama pitu upakārikāti
  tussitvā laddhaṁ laddhaṁ manāpaṁ manāpaṁ āharitvā deti. Sāpi taṁ
  sassurasseva upanāmeti. Sā aparabhāge cintesi mayhaṁ sāmiko
  laddhaṁ laddhaṁ pitu adatvā mayhameva deteva addhā pitari nisneho
  jāto imaṁ mahallakaṁ ekenupāyena mama sāmikassa paṭikūlaṁ katvā
-------------------------------------------------
[page 478]
  Gehā nīharāpessāmīti sā tato paṭṭhāya udakaṁ atisītalaṁ vā
  accuṇhaṁ vā āhāraṁ atiloṇaṁ vā aloṇaṁ vā bhattaṁ uttaṇḍulaṁ
  vā atikilinnaṁ vāti evamādīni tassa kodhuppattikāraṇāni katvā
  tasmiṁ bhujjhante ko imaṁ mahallakaṁ upaṭṭhātuṁ sakkhissatīti pharusāni
  vatvā kalahaṁ vaḍḍheti. Tattha tattha kheḷapiṇḍādīni chaḍḍetvāpi
  sāmikaṁ ujjhāpesi passa pitukammaṁ idañcidañca mā karīti vutte
  kujjhati imasmiṁ gehe pitaraṁ vā vāsehi maṁ vāti. Atha naṁ so
  bhadde tvaṁ daharā yatthakatthaci jīvituṁ sakkhissasi mayhaṁ pitā
  mahallako tvaṁ etassa asahantī imamhā gehā nikkhamāhīti āha.
  Sā bhītā ito paṭṭhāya evaṁ na karissāmīti sassurassa pādesu
  nipatitvā khamāpetvā pakatiniyāmeneva paṭijaggituṁ ārabhi. Atha so
  upāsako purimadivasesu tāya ubbāḷho satthu santikaṁ dhammassavanāya
  agantvā tassā pakatiyā saṇṭhitakāle agamāsi. Atha naṁ satthā
  kiṁ upāsaka satta divasāni dhammassavanāya nāgatosīti pucchi.
  So taṁ kāraṇaṁ kathesi. Satthā idāni tāva tassā kathaṁ agahetvā
  pitaraṁ na nīharāpesi pubbe pana te etissā kathaṁ sutvā gahetvā
  pitaraṁ āmakasusānaṁ netvā āvāṭaṁ nikkhanitvā tattha naṁ pakkhipitvā
  maraṇakāle ahaṁ sattavassiko hutvā mātāpitūnaṁ guṇaṁ kathetvā
  pitughātakammaṁ nivāresiṁ tadā tvaṁ mama kathaṁ sutvā tava pitaraṁ
  yāvajīvaṁ paṭijaggitvā saggaparāyano jāto svāyaṁ māyā
  dinnaovādo bhavantaragatampi taṁ na vijahati iminā kāraṇena tassā kathaṁ
-------------------------------------------------
[page 479]
  Agahetvā idāni tayā pitā na nīhatoti vatvā tena yācito
  atītaṁ āhari
      atīte bārāṇasiyaṁ brahmadatte rajjaṁ kārente aññatarasmiṁ
  kāsikagāme ekassa kulassa ekaputtako ahosi nāmena saviṭṭhako
  nāma. So mātāpitaro paṭijagganto aparabhāge mātari kālakatāya
  pitaraṁ posesīti sabbaṁ vatthuṁ paccuppannavatthuniyāmeneva kathetabbaṁ.
  Ayaṁ panettha viseso tadā sā itthī passasi pitu kammaṁ
  idañcidañca mā karīti vutte kujjhatīti vatvā sāmi pitā te
  caṇḍo pharuso niccaṁ kalahaṁ karoti jarājiṇṇo byādhipīḷito na
  cirasseva marissati ahaṁ etena saddhiṁ ekagehe vasituṁ na sakkomi
  ayaṁpesa katipāhena marissateva tvaṁ etaṁ āmakasusānaṁ netvā
  āvāṭaṁ khanitvā tattha naṁ pakkhipitvā kuddālena sīsaṁ bhinditvā
  jīvitakkhayaṁ pāpetvā upari paṁsunā chādetvā āgacchāti āha.
  So tāya punappunaṁ vuccamāno bhadde purisamaraṇaṁ nāma bhāriyaṁ
  kathaṁ naṁ māressāmīti. Ahaṁ te upāyaṁ ācikkhissāmīti. Ācikkha
  tāvāti. Sāmi tvaṁ paccūsakālepi pitu nipannaṭṭhānaṁ gantvā
  yathā sabbe suṇanti evaṁ mahāsaddaṁ katvā tāta asukagāme
  tumhākaṁ uddhāraṇako atthi mayi gate na deti tumhākaṁ accayena
  nassateva sve yānake nisīditvā pātova gacchissāmāti vatvā tena
  vuttavelāyameva uṭṭhāya yānakaṁ yojetvā tattha naṁ nisīdāpetvā
  āmakasusānaṁ ānetvā āvāṭaṁ nikkhanitvā corehi acchinnasaddaṁ
-------------------------------------------------
[page 480]
  Katvā māretvā āvāṭe pakkhipitvā sīsaṁ bhinditvā nahāyitvā
  āgacchāti. Saviṭṭhako attheso upāyoti tassā vacanaṁ sampaṭicchitvā
  yānakaṁ gamanasajjaṁ akāsi. Tassa paneko sattavassiko putto atthi
  paṇḍito byatto. So mātu vacanaṁ sutvā mayhaṁ mātā pāpadhammā
  pitaraṁ me pitughātakammaṁ kāresi ahamassa pitughātakammaṁ kātuṁ na
  dassāmīti saṇikaṁ gantvā ayyakena saddhiṁ nipajji. Saviṭṭhako ca
  pitarā vuttavelāya yānakaṁ yojetvā ehi tāta uddhāraṁ sodhessāmāti
  pitaraṁ yānake nisīdāpesi. Kumārakopi paṭhamataraṁ yānakaṁ abhirūhi.
  Saviṭṭhako taṁ nivāretuṁ asakkonto teneva saddhiṁ āmakasusānaṁ
  gantvā pitarañca kumārañca yānakena saddhiṁ ekamante ṭhapetvā
  sayaṁ otaritvā kuddālapiṭakaṁ ādāya ekasmiṁ paṭicchannaṭṭhāne
  caturassāavāṭaṁ khanituṁ ārabhi. Kumārakopi otaritvā tassa santikaṁ
  gantvā ajānanto viya kathaṁ samuṭṭhāpetvā paṭhamaṁ gāthamāha
                 na takkalā santi na ālupāni
                 na vilāliyo na kalambāni tāta
                 eko araññamhi susānamajjhe
                 kimatthiko tāta khanāsi kāsunti.
      Tattha na takkalā santīti viṇḍālukandā na santi. Ālupānīti
  ālukakandā. Vilāliyoti vilālivallikandā. Kalambānīti tālakandā.
      Athassa pitā dutiyaṁ gāthamāha
-------------------------------------------------
[page 481]
                 Pitāmaho tāta sudubbalo te
                 anekabyādhīhi dukkhena phuṭṭho
                 tamajjahaṁ nikkhanissāmi sobbhe
                 na hissa taṁ jīvitaṁ rocayāmīti.
      Tattha anekabyādhīhīti anekehi byādhīhi uppannena dukkhena
  phuṭṭho. Na hissa tanti ahaṁ hi assa tava pitāmahassa taṁ dujjīvitaṁ
  na icchāmi evarūpā jīvitā maraṇamevassa varanti maññamāno
  taṁ sobbhe nikkhanissāmīti.
      Taṁ sutvā kumārako upaḍḍhagāthamāha
                 saṅkappametaṁ paṭiladdhapāpakaṁ
                 accāyikakammaṁ karosi luddhanti.
      Tassattho tāta tvaṁ pitaraṁ dukkhā pamocissāmīti maraṇadukkhena
  yojento etaṁ pāpaṁ saṅkappaṁ paṭiladdhaṁ tassa ca saṅkappassa
  vasena hitaṁ atikkamma ṭhitattā accāyikakammaṁ karosi luddhanti.
      Evañca pana vatvā pitu hatthato kuddālaṁ gahetvā avidūre
  aññaṁ āvāṭaṁ khanituṁ ārabhi. Atha naṁ pitā upasaṅkamitvā
  kasmā tāta āvāṭaṁ khanasīti pucchi. So tassa kathento tatiyaṁ
  gāthamāha
                 mayāpi tāta paṭilacchase tvaṁ
                 etādisaṁ kammajarūpanīto
-------------------------------------------------
[page 482]
                 Taṁ kūlavattaṁ anuvattamāno
                 ahaṁpi taṁ khanissāmi sobbheti.
      Tassattho tāta ahaṁpi ekasmiṁ sobbhe taṁ mahallakakāle
  nikkhanissāmīti. Iti kho tāta mayāpi nikkhanite imasmiṁ sobbhe
  tuvaṁ jarūpanīto etādisaṁ kammaṁ paṭilacchase taṁ etaṁ tayā pavattitaṁ
  kulavattaṁ anuvattamāno vayappatto bhariyāya saddhiṁ vasanto ahaṁpi
  taṁ nikkhanissāmi sobbheti.
      Athassa pitā catutthagāthamāha
                 pharusāhi vācāhi pakubbamāno
                 āsajja maṁ tvaṁ vadase kumāra
                 putto mama orasako samāno
                 ahitānukampi me tvaṁsi puttāti.
      Tattha pakubbamānoti abhibhavanto. Āsajjāti ghaṭṭetvā.
      Evaṁ vutte paṇḍito kumāro ekaṁ paṭivacanagāthaṁ dve udānagāthāti
  tisso gāthā abhāsi
                 na tāhaṁ tāta ahitānukampī
                 hitānukampi vo ahaṁpi tāta
                 pāpañca taṁ kammapakubbamānaṁ
                 arahāmi no vārayituṁ tato hi.
                 Yo mātaraṁ pitaraṁ vā saviṭṭha
                 adūsake hiṁsati pāpadhammo
-------------------------------------------------
[page 483]
                 Kāyassa bhedā abhisamparāyaṁ
                 asaṁsayaṁ so nirayaṁ pureti.
                 Yo mātaraṁ pitaraṁ vā saviṭṭha
                 annena pānena upaṭṭhahāti
                 kāyassa bhedā abhisamparāyaṁ
                 asaṁsayaṁ so sugatiṁ puretīti.
      Imaṁ pana puttassa dhammakathaṁ sutvā pitā aṭṭhamaṁ gāthamāha
                 na me tvaṁ putta ahitānukampī
                 hitānukampi me tuvaṁsi putta
                 ahañca te mātarā vuccamāno
                 etādisaṁ kamma karomi luddhanti.
      Tattha ahañca te mātarāti ahaṁpi te mātarā. Ayameva
  vā pāṭho.
      Taṁ sutvā kumāro tāta itthiyo nāma uppanne dose
  aniggayhamānāva punappunaṁ pāpaṁ karonti mama mātā yathā puna
  etaṁ pāpaṁ na karoti tathā naṁ paṇāmetuṁ vaṭṭatīti navamaṁ gāthamāha
                 yā te sā bhariyā anariyarūpā
                 mātā mamesā sakiyā janettī
                 niddhāpaye taṁ sakā agārā
                 aññaṁpi te sā dukkhamāvaheyyāti.
      Saviṭṭhako paṇḍitaputtassa kathaṁ sutvā somanassajāto hutvā
-------------------------------------------------
[page 484]
  Gacchāma tātāti saddhiṁ puttena ca pitarā ca yānake nisīditvā
  pāyāsi. Sāpi kho anācārā nikkhantā no gehā kāḷakaṇṇīti
  haṭṭhatuṭṭhā allagomayena gehaṁ ulimpitvā pāyāsaṁ pacitvā āgamana-
  maggaṁ olokentī te āgacchante disvā nikkhantaṁ kāḷakaṇṇiṁ
  puna gahetvā āgatoti kujjhitvā are nikkhantaṁ kāḷakaṇṇiṁ
  punādāya āgatosīti paribhāsi. Saviṭṭhako kiñci avatvā yānakaṁ
  mocetvā anācāre kiṁ vadesīti taṁ sukoṭitaṁ koṭetvā ito
  paṭṭhāya mā imaṁ gehaṁ pāvisīti pāde gahetvā nikkaḍḍhi.
  Tato pitarañca puttañca nahāpetvā sayaṁpi nahāyitvā tayopi
  pāyāsaṁ paribhuñjiṁsu. Sāpi pāpadhammā katipāhaṁ aññasmiṁ gehe
  vasi. Tasmiṁ kāle putto pitaraṁ āha tāta mama mātā ettakena
  na bujjhati tumhe mama mātu maṅkubhāvakaraṇatthaṁ asukagāme nāma
  vo mātuladhītā atthi sā mayhaṁ pitarañca puttañca mamañca
  paṭijaggissati tamānessāmīti vatvā mālāgandhādīni ādāya yānakena
  nikkhamitvā khettaṁ anuvicaritvā sāyaṁ āgacchathāti. So tathā
  akāsi. Paṭivissakakule itthiyo sāmiko kira te aññaṁ bhariyaṁ
  ānetuṁ asukagāmaṁ nāma gatoti tassā ācikkhiṁsu. Sā idānimhi
  naṭṭhā natthi me puna okāsoti bhītatasitā hutvā puttameva
  yācissāmīti saṇikaṁ puttassa santikaṁ gantvā tassa pādesu nipatitvā
  tāta ṭhapetvā taṁ añño mama paṭisaraṇaṁ natthi ito paṭṭhāya
  tava pitarañca pitāmahañca alaṅkatacetiyaṁ viya paṭijaggissāmi puna
-------------------------------------------------
[page 485]
  Mayhaṁ imasmiṁ ghare pavesanaṁ karohīti āha. So sādhu amma
  sace puna na evarūpaṁ karissatha karissāmi appamattā hothāti
  vatvā pitu āgamanakāle dasamaṁ gāthamāha
                 yā te sā bhariyā anariyarūpā
                 mātā mamesā sakiyā janettī
                 dantā kareṇūva vasūpanītā
                 sā pāpadhammā punarāvajātūti.
      Tattha kareṇūvāti tāta idāni sā āneñjakāraṇakārikā
  hatthinī viya dantā vasaṁ upanītā nibbisevanā jātā. Punarāvajātūti
  puna imaṁ gehaṁ āgacchatūti.
      Evaṁ so pitu dhammaṁ kathetvā gantvā mātaraṁ ānesi.
  Sā sāmikañca sassurañca khamāpetvā tato paṭṭhāya dantadhammena
  samannāgatā sāmikañca sassurañca puttañca paṭijaggi. Ubhopi
  ca puttassa ovāde ṭhatvā dānādīni puññāni katvā saggaparāyanā
  ahesuṁ.
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne pituposako sotāpattiphale patiṭṭhahi.
  Tadā pitā ca putto ca suṇisā ca eteyeva ahesuṁ paṇḍitakumāro
  pana ahamevāti.
                   Takkalajātakaṁ aṭṭhamaṁ.
-------------------------------------------------
[page 486]
                      Mahādhammapālajātakaṁ
      kinte vatanti idaṁ satthā paṭhamāgamanena kapilavatthunagaraṁ
  gantvā nigrodhārāme viharanto pitu nivesane rañño asaddahanaṁ
  ārabbha kathesi.
      Tadā hi suddhodanamahārājā vīsatisahassabhikkhuparivārassa bhagavato
  attano nivesane yāgukhajjakaṁ datvā antarābhatte ca sammodanīyaṁ
  karonto bhante tumhākaṁ padhānakāle devatā āgantvā ākāse
  ṭhatvā putto te siddhatthakumāro appāhāratāya matoti mayhaṁ
  ārocayiṁsūti āha satthārā ca saddahasi mahārājāti vutte na
  saddahāmi bhante ākāse ṭhatvā kathentiyāpi devatāya mama
  puttassa bodhitale buddhattaṁ apatvā parinibbānaṁ nāma natthīti
  paṭikkhipinti āha. Kiṁ mahārāja idāneva saddahasi pubbepi
  tvaṁ mahādhammapālakāle putto te mato imānissa aṭṭhīnīti
  eḷakassa aṭṭhīni dassetvā vadantassāpi disāpāmokkhācariyassa
  amhākaṁ kule taruṇakāle kālakiriyā nāma natthīti na saddahi idāni
  pana kasmā saddahissasīti vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente kāsikaraṭṭhe
  dhammapālagāmo nāma ahosi. So dhammapālakulassa vasanatāya evaṁ
  nāmaṁ labhi. Tattha dasannaṁ kusalakammapathadhammānaṁ pālanato dhammapālo
-------------------------------------------------
[page 487]
  Tveva paññāto brāhmaṇo paṭivasati. Tassa kule antamaso
  dāsakammakarāpi dānaṁ denti sīlaṁ rakkhanti uposathakammaṁ karonti.
  Tadā bodhisatto tasmiṁ kule nibbatti. Dhammapālakumāro tvevassa
  nāmaṁ kariṁsu. Atha naṁ vayappattaṁ pitā sahassaṁ datvā sippug-
  gahaṇatthāya takkasilaṁ pesesi. So dhammapālo tattha gantvā
  disāpāmokkhācariyassa santike sippaṁ uggaṇhi. Pañcannaṁ māṇavakasatānaṁ
  jeṭṭhantevāsiko ahosi. Tadā ācariyassa jeṭṭhaputto
  kālamakāsi. Ācariyo māṇavakaparivuto ñātigaṇena saddhiṁ rodanto
  kandanto susāne tassa sarīrakiccaṁ kāresi. Tattha ācariyo ca
  ñātivaggo ca tassa antevāsiko ca rodanti paridevanti.
  Dhammapāloyeveko na rodati na paridevati apica kho pana tesu
  pañcasatesu māṇavesu susānā āgamma ācariyassa santike nasīditvā
  aho evarūpo nāma ācārasampanno taruṇamāṇavo taruṇakāleyeva
  mātāpitūhi vippayutto maraṇaṁ pattoti vadantesu samma tumhe
  taruṇoti bhaṇatha atha kasmā taruṇakāleyeva maranti nanu ayuttaṁ
  taruṇakāle maritunti āha. Atha naṁ te āhaṁsu kiṁ pana samma
  tvaṁ imesaṁ sattānaṁ maraṇabhāvaṁ na jānāsīti. Jānāmi taruṇakāle
  pana na maranti mahallakakāleyeva marantīti. Nanu aniccā sabbe
  saṅkhārā hutvā abhāvinoti. Saccaṁ aniccā daharakāle pana
  sattā na maranti mahallakakāle maranti aniccataṁ pāpuṇantīti.
  Kiṁ samma dhammapāla tumhākaṁ gehe na keci marantīti. Daharakāle
-------------------------------------------------
[page 488]
  Pana sattā na maranti mahallakakāleyeva marantīti. Kiṁ panesā
  tumhākaṁ kulappaveṇīti. Āma kulappaveṇīti. Māṇavā taṁ tassa
  kathaṁ sutvā ācariyassa ārocesuṁ. Atha naṁ so pakkosāpetvā
  pucchi saccaṁ kira tāta dhammapāla tumhākaṁ kule daharakāle
  na miyyantīti. Saccaṁ ācariyāti. So tassa vacanaṁ sutvā cintesi
  ayaṁ ativiya acchariyaṁ vadati imassa pitu santikaṁ gantvā pucchitvā
  sace etaṁ saccaṁ ahaṁpi tameva dhammaṁ paripūressāmīti. So puttassa
  kattabbakiccaṁ katvā sattaṭṭhadivasaccayena dhammapālaṁ pakkosāpetvā
  tāta ahaṁ vippavasissāmi tvaṁ yāva mamāgamanā ime māṇave
  sippaṁ vācehīti vatvā ekassa eḷakassa aṭṭhīni gahetvā dhovitvā
  pasibbake katvā ekaṁ cullupaṭṭhākaṁ ādāya takkasilato nikkhamitvā
  anupubbena taṁ gāmaṁ patvā kataraṁ mahādhammapālassa gehanti pucchitvā
  gantvā dvāre aṭṭhāsi. Brāhmaṇassa dāsamanussesu yo yo
  paṭhamaṁ addasa so so ācariyassa hatthato chattaṁ gaṇhi upāhanaṁ
  gaṇhi upaṭṭhākassapi hatthato pasibbakaṁ gaṇhi puttassa te
  dhammapālakumārassa ācariyo dvāre ṭhitoti kumārassa pitu ārocethāti
  vutte te sādhūti vatvā ārocayiṁsu. So vegena dvāramūlaṁ
  gantvā ito ethāti taṁ gharaṁ ānetvā pallaṅke nisīdāpetvā
  sabbaṁ pādadhovanādikiccaṁ akāsi. Ācariyo bhuttabhojano sukhakathāya
  nisinnakāle brāhmaṇa putto te dhammapālakumāro paññavā tiṇṇaṁ
  vedānaṁ aṭṭhārasannañca sippānaṁ nipphattiṁ patto apica kho
-------------------------------------------------
[page 489]
  Panekena aphāsukena jīvitakkhayaṁ patto sabbe saṅkhārā aniccā mā
  socitthāti āha. Brāhmaṇo pāṇiṁ paharitvā mahāhasitaṁ hasi.
  Kinnu kho brāhmaṇa hasīti ca vutte mayhaṁ putto na marati
  añño koci mato bhavissatīti āha. Brāhmaṇa puttasseva te
  aṭṭhīni disvā saddahāti aṭṭhīni nīharitvā imāni te puttassa
  aṭṭhīnīti āha. Etāni eḷakassa vā sunakhassa vā bhavissanti mayhaṁ
  pana putto na marati amhākaṁ hi kule yāva sattamā kulaparivaṭṭā
  taruṇakāle matapubbo nāma natthi tvaṁ musā bhaṇasīti. Tasmiṁ
  khaṇe sabbepi pāṇiṁ paharitvā mahāhasitaṁ hasiṁsu. Ācariyo taṁ
  acchariyaṁ disvā somanassappatto hutvā brāhmaṇa tumhākaṁ
  kulappaveṇiyaṁ daharānaṁ amaraṇena na sakkā ahetukena bhavituṁ kena
  kāraṇena daharā na miyyantīti pucchanto paṭhamaṁ gāthamāha
                 kinte vataṁ kiṁ pana brahmacariyaṁ
                 kissa suciṇṇassa ayaṁ vipāko
                 akkhāhi me brāhmaṇa etamatthaṁ
                 kasmā nu tumhaṁ daharā na miyyareti.
      Tattha vatanti vattasamādānaṁ. Brahmacariyanti seṭṭhacariyaṁ.
  Kissa suciṇṇassāti tumhākaṁ kule daharānaṁ amaraṇaṁ nāma katarasucaritassa
  vipākoti.
      Taṁ sutvā brāhmaṇo yesaṁ guṇānaṁ ānubhāvena tasmiṁ kule
  daharā na miyyanti te vaṇṇayanto
-------------------------------------------------
[page 490]
                 Dhammaṁ carāma na musā bhaṇāma
                 pāpāni kammāni parivajjayāma
                 anariyaṁ parivajjema sabbaṁ
                 tasmā hi amhaṁ daharā na miyyare.
                 Suṇoma dhammaṁ asataṁ satañca
                 na cāpi dhammaṁ asataṁ rocayāma
                 hitvā asante na jahāma sante
                 tasmā hi amhaṁ daharā na miyyare.
                 Pubbe padhānā sumanā bhavāma
                 dadaṁpi ve attamanā bhavāma
                 datvāpi ve nānutappāma pacchā
                 tasmā hi amhaṁ daharā na miyyare.
                 Samaṇe mayaṁ brāhmaṇe addhike ca
                 vaṇibbake yācanake dalidde
                 annena pānena abhitappayāma
                 tasmā hi amhaṁ daharā na miyyare.
                 Mayañca bhariyaṁ nātikkamāma
                 amhe ca bhariyā nātikkamanti
                 aññatra tāhi brahmacariyaṁ carāma
                 tasmā hi amhaṁ daharā na miyyare.
-------------------------------------------------
[page 491]
                 Pāṇātipātā viramāma sabbe
                 loke adinnaṁ parivajjayāma
                 amajjapāṇepi musā bhaṇāma
                 tasmā hi amhaṁ daharā na miyyare.
                 Etāsu ve jāyare suttamāsu
                 medhāvino honti bahuttapaññā
                 bahussutā vedagunā ca honti
                 tasmā hi amhaṁ daharā na miyyare.
                 Mātā pitā bhaginī bhātaro ca
                 puttā ca dārā ca mayañca sabbe
                 dhammaṁ carāma paralokahetu
                 tasmā hi amhaṁ daharā na miyyare.
                 Dāsā ca dāsī anujīvino ca
                 paricārikā kammakarā ca sabbe
                 dhammaṁ caranti paralokahetu
                 tasmā hi amhaṁ daharā na miyyareti
  imā gāthā āha.
      Tattha dhammañcarāmāti dasakusalakammapathadhammaṁ carāma. Attano
  jīvitahetu antamaso kunthakipillikampi jīvitā na voropema parabhaṇḍañca
  lobhacittena na olokemāti sabbaṁ vitthāretabbaṁ. Musāvādo
  cettha musāvādissa akaraṇaṁ pāpaṁ nāma natthīti ussannavasena pana
-------------------------------------------------
[page 492]
  Vutto. Te kira hassādhippāyenapi musā na bhaṇanti. Pāpānīti
  sabbānipi nirayagāmini lāmakakammāni. Anariyanti ariyavirahitaṁ sabbaṁ
  asundaraṁ aparisuddhaṁ kammaṁ parivajjayāma. Tasmā hi amhanti ettha
  hikāro nipātamatto. Iminā kāraṇena amhākaṁ daharā na miyyanti
  antarā ca akālamaraṇaṁ nāma no natthīti attho. Tasmā hi
  amhantipi pāṭho. Suṇomāti mayaṁ kira yathā nāma sappurisānaṁ
  kusaladīpanaṁpi asappurisānaṁ akusaladīpanaṁ dhammaṁ suṇoma. So pana
  no sutamattakova hoti taṁ na rocayāma tehi pana no saddhiṁ
  viggaho vā vivādo vā mā hotu dhammaṁ suṇoma sutvāpi
  labhitvā sante vattāma ekampi khaṇaṁ na jahāma asante
  pāpamitte pahāya kalyāṇamittasevinova homāti. Samaṇe mayaṁ
  brāhmaṇeti brāhmaṇa mayaṁ samitapāpabāhitapāpe paccekabuddhasamaṇa-
  brāhmaṇepi avasesadhammikasamaṇabrāhmaṇepi addhikādayo sesajanepi
  annena pānena abhitappemāti attho. Pāliyaṁ pana ayaṁ gāthā
  pubbeva dānāti gāthāya pacchato āgacchati. Nātikkamāmāti attano
  bhariyaṁ atikkamitvā bahi aññamicchācāraṁ na karoma. Aññatra
  tāhīti attano bhariyaṁ ṭhapetvā sesaitthīsu brahmacariyañca carāma.
  Amhākaṁ bhariyāpi sesapurisesu evameva pavattanti. Jāyareti
  jāyanti. Suttamāsūti susīlāsu uttamitthīsu. Idaṁ vuttaṁ hoti
  ye etāsu sampannasīlāsu puttamitthīsu amhākaṁ puttā jāyanti
  te medhāvinoti evaṁpakārā honti kuto tesaṁ antarā maraṇaṁ
-------------------------------------------------
[page 493]
  Tasmāpi amhākaṁ kule daharā na miyyantīti. Dhammañcarāmāti
  paralokatthāya tividhaṁ sucaritadhammaṁ carāma. Dāsīti dāsiyo.
      Avasāne
                 dhammo have rakkhati dhammacāriṁ
                 dhammo suciṇṇo sukhamāvahāti
                 esānisaṁso dhamme suciṇṇe
                 na duggatiṁ gacchati dhammacārī.
                 Dhammo have rakkhati dhammacāriṁ
                 chattaṁ mahantaṁ viya vassakāle
                 dhammena gutto mama dhammapālo
                 aññassa aṭṭhīni sukhī kumāroti
  imāhi dvīhi gāthāhi dhammacārīnaṁ guṇaṁ kathesi.
      Tattha rakkhatīti dhammo nāmesa rakkhito attano rakkhitaṁ paṭirakkhati.
  Sukhamāvahātīti devamanussesu sukhañceva nibbānasukhañca āvahāti.
  Na duggatinti nirayādibhedaṁ duggatiṁ na gacchati. Evaṁ brāhmaṇa
  mayaṁ dhammaṁ rakkhāma dhammopi amhe rakkhatīti dasseti. Dhammena
  guttoti mahāchattasadisena attanā gopitadhammena gutto. Aññassa
  aṭṭhīnīti tayā ānītāni pana aṭṭhīni aññassa eḷakassa vā sunakhassa
  vā aṭṭhīni bhavissanti chaḍḍehi tāni mama putto sukhī kumāroti.
      Taṁ sutvā ācariyo āha mayhaṁ āgamanaṁ suāgamanaṁ saphalaṁ
  no nipphalanti sañjātasomanasso dhammapālassa pitaraṁ khamāpetvā
-------------------------------------------------
[page 494]
  Mayā āgacchantena tumhākaṁ vīmaṁsanatthāya imāni eḷakaṭṭhīni ābhatāni
  putto te arogoyeva tumhākaṁ rakkhitadhamme mayhaṁpi dethāti paṇṇe
  likhitvā katipāhaṁ tattha vasitvā takkasilaṁ gantvā dhammapālassa
  sabbasippāni sikkhāpetvā mahantena parivārena pesesi.
      Satthā suddhodanamahārājassa imaṁ dhammadesanaṁ āharitvā saccāni
  pakāsetvā jātakaṁ samodhānesi. Saccapariyosāne rājā anāgāmiphale
  patiṭṭhahi. Tadā mātāpitaro mahārājakulāni ahesuṁ ācariyo
  sārīputto parisā buddhaparisā ahesuṁ dhammapālakumāro pana
  ahamevāti.
                   Mahādhammapālajātakaṁ navamaṁ.
                        Kukkuṭajātakaṁ
      nāsmase katapāpamhīti idaṁ satthā veḷuvane viharanto vadhāya
  parisakkanaṁ ārabbha kathesi.
      Dhammasabhāyamhi bhikkhū devadattassa aguṇakathaṁ samuṭṭhāpesuṁ āvuso
  devadatto dhanuggahādipayojanena dasabalassa vadhatthameva upāyaṁ karotīti.
  Satthā āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte na bhikkhave idāneva pubbepesa
  mayhaṁ vadhāya parisakkatiyevāti vatvā atītaṁ āhari
      atīte kosambiyaṁ kosambiko nāma rājā rajjaṁ kāresi.
  Tadā bodhisatto ekasmiṁ veḷuvane kukkuṭayoniyaṁ nibbattitvā
-------------------------------------------------
[page 495]
  Anekasatakukkuṭaparivāro araññe vasati. Tassāvidūre eko seno
  vasati. So upāyena ekekaṁ kukkuṭaṁ gahetvā khādanto ṭhapetvā
  bodhisattaṁ sese khādi. Bodhisatto ekakova ahosi. So
  appamatto velāya gocaraṁ gahetvā veḷuggahanaṁ pavisitvā vasati.
  So seno taṁ gaṇhituṁ asakkonto ekena naṁ upāyena upalāpetvā
  gaṇhissāmīti cintetvā tassāvidūre sākhāya nilīyitvā
  samma kukkuṭarāja tvaṁ mayhaṁ kasmā bhāyasi ahaṁ tayā saddhiṁ
  vissāsaṁ kātukāmo asuko nāma padeso sampannagocaro tattha
  ubhopi gocaraṁ gahetvā aññamaññaṁ piyasaṁvāsaṁ vasissāmāti āha.
  Atha naṁ bodhisatto āha samma mayhaṁ tayā saddhiṁ vissāso nāma
  natthi gaccha tvanti. Samma tvaṁ mayhaṁ pubbe katapāpatāya na
  saddahasi ito paṭṭhāya evarūpaṁ na karissāmīti. Na ca mayhaṁ tādisena
  sahāyena attho gaccheva tvanti. Iti naṁ yāvatatiyaṁ paṭikkhipitvā
  ettakehi aṅgehi samannāgatena puggalena saddhiṁ vissāso nāma
  kātuṁ na vaṭṭatīti vanaghaṭaṁ unnādento devatāsu sādhukāraṁ dadamānāsu
  dhammakathaṁ samuṭaṭhapento imā gāthāyo ajjhabhāsi
         nāsmase katapāpamhi nāsmase alikavādine
         nāsmase attatthapaññamhi atisantepi nāsmase.
         Bhavanti heke purisā gopipāsakajātikā
         ghasanti maññe mittāni vācāya na ca kammunā.
-------------------------------------------------
[page 496]
         Sukkhañjalipaggahītā vācāya paliguṇṭhitā
         manussapheggū nāside yasmiṁ natthi kataññutā.
         Na hi aññaññacittānaṁ itthīnaṁ purisāna vā
         nānā vikatvā saṁsaggaṁ tādisaṁpi hi nāsmase.
         Anariyakammaṁ okkantaṁ aṭhitaṁ sabbaghātinaṁ
         nisitaṁva paṭicchannaṁ tādisaṁpi hi nāsmase.
         Mittarūpe idhekacce sākhalyena acetasā
         vividhehi upāyehi tādisaṁpi hi nāsmase.
         Āmisaṁ vā dhanaṁ vāpi yattha passati tādiso
         dubbhiṁ karoti dummedho tañca hitvāna gacchatīti.
      Tattha nāsmaseti nassase. Ayameva vā pāṭho. Na vissaseti
  vuttaṁ hoti. Katapāpamhīti paṭhamaṁ katapāpe puggale. Alikavādineti
  musāvādimhipi na vissase. Tassa hi akattabbaṁ nāma pāpaṁ
  natthi. Nāsmase attatthapaññamhīti attano atthāyaeva
  yassa paññā snehavasena na bhajati dhanatthikova bhajati tasmiṁ attattha-
  paññepi na vissase. Atisanteti anto upasame avijjamāneyeva
  ca bahi upasamadassanena atisante viya paṭicchannakammantepi
  bilapaṭicchannāasīvisasadise kuhakapuggale. Gopipāsakajātikāti gunnaṁ
  pipāsakajātikā viya pipāsitagosadisāti vuttaṁ hoti. Yathā
  pipāsitagāvo titthaṁ otaritvā mukhapūraṁ udakaṁ pivanti na pana udakassa
  kattabbayuttakaṁ karonti evameva ekacce idañcidañca karissāmāti
-------------------------------------------------
[page 497]
  Madhuravacanena mittāni ghasanti piyavacanānucchavikaṁ pana na karonti
  tādisesu vissāso mahato anatthāya hotīti dīpeti.
  Sukhañjalipaggahītāti paggahītarittatucchāñjalino. Vācāya paliguṇṭhitāti
  idaṁ dassāma karissāmāti vacanena paṭicchāditā. Manussapheggūti
  evarūpā asārakā manussā manussapheggū nāma. Nāsideti nāside
  evarūpe na upagaccheyya. Yasmiṁ natthīti yasmiṁ ca puggale
  kataññutā natthi taṁpi nāsideti attho. Aññaññacittānanti
  aññaññena cittena samannāgatānaṁ lahucittānanti attho.
  Evarūpānaṁ itthīnaṁ purisānaṁ vā na vissaseti dīpeti. Nānā vikatvā
  saṁsagganti yopi na sakkā anupagantvā etassa anantarāyaṁ kātunti
  antarāyakaraṇatthaṁ nānākaraṇehi saṁsaggaṁ āvīkatvā daḷhaṁ karitvā
  pacchā antarāyaṁ karoti tādisaṁpi puggalaṁ nāsmase na vissāseyyāti
  dasseti. Anariyakammaṁ okkantanti anariyānaṁ dussīlānaṁ
  kammaṁ otaritvā ṭhitaṁ. Aṭhitanti athiraṁ appatiṭṭhitavacanaṁ.
  Sabbaghātinanti okāsaṁ labhitvā sabbesaṁ upaghātakaraṁ. Nisitaṁva
  paṭicchannanti kosiyā vā pilotikāya vā paṭicchannaṁ nisitaṁ khaggamiva.
  Tādisaṁpīti evarūpaṁpi amittaṁ mittapaṭirūpakaṁ na vissāseyya. Sākhalyenāti
  maṭṭhavacanena. Acetasāti acittakena. Vacanameva hi nesaṁ
  maṭṭhaṁ cittaṁ pana thaddhaṁ pharusaṁ. Vividhehi upāyehi otārāpekkhā
  upagacchanti. Tādisaṁpīti yo etehi amittehi mittapaṭirūpakehi
-------------------------------------------------
[page 498]
  Sadiso hoti taṁpi na vissāseyyāti attho. Āmisanti khādanīya-
  bhojanīyaṁ. Dhananti mañcapaṭipādakaṁ ādiṁ katvā avasesaṁ. Yattha
  passatīti sahāyagehe yasmiṁ ṭhāne passati. Dubbhiṁ karotīti
  dubbhicittaṁ uppādeti taṁ dhanaṁ harati. Tañca hitvānāti tañca
  sahāyakaṁpi hitvā gacchati. Iti imā satta gāthā kukkuṭarājā
  kathesi.
         Mittarūpena bahavo channā sevanti sattavo
         jahe kāpurise hete kukkuṭo viya senakaṁ.
         Yo ca uppatitaṁ atthaṁ na khippamanubujjhati
         amittavasamanveti pacchā ca manutappati.
         Yo ca uppatitaṁ atthaṁ khippameva nibodhati
         muccate sattusambādhā kukkuṭo viya senakā.
                 Taṁ tādisaṁ kūṭamivoḍḍitaṁ vane
                 adhammikaṁ niccavidhaṁsakārinaṁ
                 ārā vivajjeyya naro vicakkhaṇo
                 senaṁ yathā kukkuṭo vaṁsakānaneti
  iti imā catasso dhammarājena bhāsitā abhisambuddhagāthā.
      Tattha jahe kāpurise heteti bhikkhave ete kāpurise paṇḍito
  jaheyya. Hakāro panettha nipātamattaṁ. Pacchā ca manutappatīti
  pacchā ca anutappati. Kūṭamivoḍḍitanti vane migānaṁ bandhanatthāya
  kūṭapāsaṁ viya oḍḍitaṁ. Niccavidhaṁsakārinanti niccaṁ viddhaṁsanakārakaṁ.
-------------------------------------------------
[page 499]
  Vaṁsakānaneti vaṁsavane. Yathā vaṁsavane kukkuṭo senaṁ vivajjeti
  evaṁ vicakkhaṇo viddhaṁsakare pāpamitte vivajjeyya.
      So hi gāthā vatvā senaṁ āmantetvā sace imasmiṁ ṭhāne
  vasissasi jānissāmi te kattabbanti tajjesi. Senopi tato
  palāyitvā aññattha gato.
      Satthā imaṁ dhammadesanaṁ āharitvā evaṁ bhikkhave devadatto
  pubbepi mayhaṁ vadhāya parisakkatīti vatvā jātakaṁ samodhānesi tadā
  seno devadatto ahosi kukkuṭo pana ahamevāti.
                   Kukkuṭajātakaṁ dasamaṁ.
                   Maṭṭhakuṇḍalijātakaṁ
      alaṅkato maṭṭhakuṇḍalīti idaṁ satthā jetavane viharanto ekaṁ
  mataputtaṁ kuṭumbikaṁ ārabbha kathesi.
      Sāvatthiyaṁ kirekassa buddhupaṭṭhākassa kuṭumbikassa piyaputtako
  kālamakāsi. So puttasokasamappito na nahāyati na bhuñjati na
  kammante vicāreti na buddhupaṭṭhānaṁ gacchati kevalaṁ piyaputtaka
  maṁ ohāya paṭhamataraṁ gatosīti ādīni vatvā vilapati. Satthā
  paccūsasamaye lokaṁ olokento tassa sotāpattiphalūpanissayaṁ disvā
  punadivase bhikkhusaṅghaparivuto sāvatthiyaṁ piṇḍāya caritvā katabhattakicco
  bhikkhū uyyojetvā ānandattherena pacchāsamaṇena tassa gehadvāraṁ
  agamāsi. Satthu āgatabhāvaṁ kuṭumbikassa ārocesuṁ. Athassa
-------------------------------------------------
[page 500]
  Gehajano āsanāni paññapetvā satthāraṁ nisīdāpetvā kuṭumbikaṁ
  pariggahetvā satthu santikaṁ ānesi. Taṁ vanditvā ekamantaṁ
  nisinnaṁ satthā karuṇāsītalena vacanena āmantetvā kiṁ upāsaka
  puttakaṁ anusocasīti pucchitvā āma bhanteti vutte upāsaka
  porāṇakapaṇḍitā putte kālakate sokasamappitā vicarantāpi paṇḍitānaṁ
  kathaṁ sutvā alabhanīyaṭṭhānanti tattato ñatvā appamattakaṁpi sokaṁ
  na kariṁsūti vatvā tena yācito atītaṁ āhari
      atīte bārāṇasiyaṁ brahmadatte rajjaṁ kārente ekassa
  mahāvibhavassa brāhmaṇassa putto pañcadasasoḷasavassakāle ekena
  byādhinā phuṭṭho kālaṁ katvā devaloke nibbatti. Brāhmaṇo
  tassa kālakiriyato paṭṭhāya susānaṁ gantvā chārikapuñjaṁ āvijjhanto
  paridevanto sabbakammante pacchinditvā sokasamappito vicarati.
  Devaputto anuvicaranto taṁ disvā ekaṁ upamaṁ katvā sokaṁ
  harissāmīti tassa susānaṁ gantvā paridevanakāle tasseva puttavaṇṇī
  hutvā sabbābharaṇapaṭimaṇḍito ekasmiṁ padese ṭhatvā ubho hatthe
  sīse ṭhapetvā mahāsaddena paridevi. Brāhmaṇo saddaṁ sutvā
  taṁ oloketvā puttapemaṁ paṭilabhitvā tassa santike ṭhatvā tāta
  māṇava imasmiṁ susānamajjhe kasmā paridevasīti pucchanto paṭhamaṁ
  gāthamāha
                     alaṅkato maṭṭhakuṇḍalī
                    māladhārī haricandanussado
-------------------------------------------------
[page 501]
                 Bāhā paggayha kandasi
                 vanamajjhe kiṁ dukkhito tuvanti.
      Tattha alaṅkatoti nānābharaṇavibhūsito. Maṭṭhakuṇḍalīti
  karaṇapariniṭṭhitehi maṭṭhehi kuṇḍalehi samannāgato. Māladhārīti vicitra-
  kusumamāladharo. Haricandanussadoti suvaṇṇavaṇṇena candanena anulitto.
  Vanamajjheti susānamajjhe. Kiṁ dukkhito tuvanti kiṁkāraṇā dukkhito
  tvaṁ ācikkha ahante yaṁ icchasi taṁ dassāmīti āha.
      Athassa kathento māṇavo dutiyaṁ gāthamāha
                 suvaṇṇamayo pabhassaro
                 uppanno rathapañjaro mama
                 tassa cakkayugaṁ na vindāmi
                 tena dukkhena jahessāmi jīvitanti.
      Brāhmaṇo sampaṭicchanto tatiyaṁ gāthamāha
                 sovaṇṇamayaṁ maṇimayaṁ
                 lohamayaṁ atha rūpiyamayaṁ
                 atha pāvada rathaṁ kārayāmi te
                 cakkayugaṁ paṭipādayāmīti.
      Tattha pāvadāti yādisena te attho yādisaṁ rocasi tādisaṁ
  vada ahaṁ te rathaṁ kārayāmi. Paṭipādayāmīti pañjarānurūpaṁ
  cakkayugaṁ taṁ adhigacchāpemi.
-------------------------------------------------
[page 502]
      Taṁ sutvā māṇavena kathitāya gāthāya satthā abhisambuddho
  hutvā kathesi
                 candimasuriyā ubhayattha bhātaro
                 vehāya saṅgamā
                 sovaṇṇamayo ratho mama
                 tena cakkayugena sobhatīti.
      Sesaṁ brāhmaṇo tadanantaraṁ āha
                 bālo kho tvaṁsi māṇava
                 yo tvaṁ patthayasi apatthayaṁ
                 maññāmi tuvaṁ marissasi
                 na tvaṁ lacchasi candimasuriyeti.
      Brāhmaṇena vuttagāthāyaṁ tattha apatthayanti apatthetabbaṁ.
      Tato māṇavo āha
         gamanāgamanaṁ padissati vaṇṇadhātu ubhayettha vīthiyo
         peto pana neva dissati ko nu kho kandataṁ bālyataroti.
      Māṇavena vuttagāthāya tattha gamanāgamananti uggamanañca
  aṭṭhaṅgamanañca. Vaṇṇoyeva vaṇṇadhātu ubhayettha vīthiyoti ettha
  ākāse ayaṁ candassa vīthi ayaṁ suriyassāti evaṁ ubhayagamanā-
  gamanabhūmiyopi paññāyanti. Peto panāti paralokagatasatto pana
  na dissateva. Ko nu khoti evaṁ sante amhākaṁ dvinnaṁ
  kandantānaṁ ko nu kho bālyataroti.
-------------------------------------------------
[page 503]
      Evaṁ māṇave kathente brāhmaṇo sallakkhetvā gāthamāha
                 saccaṁ kho vadasi māṇava
                 ahameva kandataṁ bālyataro
                 candaṁ viya dārako rudaṁ
                 petaṁ kālakatābhipatthayeti.
      Tattha candaṁ viya dārakoti yathā daharo gāmadārako candaṁ
  me dethāti candassatthāya rodeyya evaṁ ahaṁpi petaṁ kālakataṁ
  abhipatthemīti.
      Iti brāhmaṇo māṇavassa kathāya nissoko hutvā tassa
  thutiṁ karonto sesagāthā abhāsi
         ādittaṁ vata maṁ santaṁ ghatasittaṁva pāvakaṁ
         vārinā viya osiñci sabbaṁ nibbāpaye daraṁ.
         Abbūḷhaṁ vata me sallaṁ yamāsi hadayanissitaṁ
         yo me sokaparetassa puttasokaṁ apānudi.
         Sohaṁ abbūḷhasallosmi vītasoko anāvilo
         na socāmi na rodāmi tava sutvāna māṇavāti.
      Atha naṁ māṇavo brāhmaṇa yassatthāya tvaṁ rodasi
  ahante putto ahaṁ devaloke nibbatto ito paṭṭhāya mā maṁ
  anusoci dānaṁ dehi sīlaṁ rakkhāhi uposathakammaṁ karohīti ovaditvā
  sakaṭṭhānameva gato. Brāhmaṇopi tassovāde ṭhatvā dānādīni
  puññāni katvā kālaṁ katvā devaloke nibbatti.
-------------------------------------------------
[page 504]
      Satthā imaṁ dhammadesanaṁ āharitvā saccāni pakāsetvā jātakaṁ
  samodhānesi. Saccapariyosāne kuṭumbiko sotāpattiphale patiṭṭhahi.
  Tadā dhammadesakadevaputto ahameva ahosīti.
                  Maṭṭhakuṇḍalijātakaṁ ekādasamaṁ.
                      Bilārakosiyajātakaṁ
      apacantāpīti idaṁ satthā jetavane viharanto ekaṁ dānavittaṁ
  bhikkhuṁ ārabbha kathesi.
      So kira bhagavato dhammadesanaṁ sutvā sāsane pabbajitvā
  pabbajitakālato paṭṭhāya dānavitto ahosi dānajjhāsayo patta-
  pariyāpannaṁ piṇḍapātaṁ aññassa adatvā na bhuñjati antamaso
  pānīyaṁpi labhitvā aññassa adatvā na pivi evaṁ dānābhirato
  ahosi. Athassa dhammasabhāyaṁ bhikkhū guṇakathaṁ kathesuṁ. Satthā
  āgantvā kāya nuttha bhikkhave etarahi kathāya sannisinnāti
  pucchitvā imāya nāmāti vutte taṁ bhikkhuṁ pakkosāpetvā saccaṁ
  kira bhikkhu dānavitto dānajjhāsayoti pucchitvā saccaṁ bhanteti
  vutte bhikkhave ayaṁ pubbe asaddho ahosi appasanno kusatiṇena
  telabinduṁpi uddharitvā kassaci na adāsi atha naṁ ahaṁ dametvā
  nibbisevanaṁ katvā dānaphale patiṭṭhāpesiṁ tameva dānavattaṁ bhavantarepi
  na vijahatīti vatvā bhikkhūhi yācito atītaṁ āhari
      atīte bārāṇasiyaṁ brahmadatte rajjaṁ kārente bodhisatto
-------------------------------------------------
[page 505]
  Seṭṭhikule nibbattetvā vayappatto kuṭumbaṁ saṇṭhapetvā pitu
  accayena seṭṭhiṭṭhānaṁ patvā ekadivasaṁ dhanavilokanaṁ katvā dhanaṁ
  paññāyati etassa uppādakā na paññāyati imaṁ dhanaṁ vissajjetvā
  mayā dānaṁ dātuṁ vaṭṭatīti dānasālaṁ kāretvā yāvajīvaṁ
  mahādānaṁ pavattetvā āyuhapariyosāne idaṁ dānavattaṁ mā
  upacchindīti puttassa ovādaṁ datvā tāvatiṁsabhavane sakko hutvā
  nibbatti. Puttopissa tatheva dānaṁ datvā puttaṁ ovaditvā
  āyuhapariyosāne cando devaputto hutvā nibbatti. Tassa putto
  suriyo hutvā nibbatti. Tassa putto mātalisaṅgāhako hutvā
  nibbatti. Tassa putto pañcasikho gandhabbadevaputto hutvā
  nibbatti. Chaṭṭho pana asaddho ahosi thaddhacitto nisneho maccharī.
  So dānasālaṁ viddhaṁsetvā jhāpetvā yācake pothetvā nīharāpesi
  kassaci tiṇena uddharitvā telabinduṁpi na deti. Tadā sakko
  devarājā attano pubbakammaṁ oloketvā pavattati nu kho me
  dānavaṁso udāhu noti upadhārento putto me dānaṁ pavattetvā
  cando hutvā nibbatti tassa putto suriyo hutvā tassa putto
  mātali hutvā tassa putto pañcasikho hutvā nibbatti chaṭṭho
  pana taṁ vaṁsaṁ upacchindīti passi. Athassa etadahosi imaṁ pāpadhammaṁ
  dametvā dānaphalaṁ jānāpetvā āgamissāmīti so candimasuriyamātali-
  pañcasikhe pakkosāpetvā samma amhākaṁ vaṁse chaṭṭho kulavaṁsaṁ
  samucchinditvā dānasālaṁ jhāpetvā yācake nīharāpesi na kassaci
-------------------------------------------------
[page 506]
  Kiñci deti etha naṁ mayaṁ gantvā damessāmāti tehi saddhiṁ
  bārāṇasiṁ agamāsi. Tasmiṁ khaṇe seṭṭhī rājupaṭṭhānaṁ katvā
  āgantvā sattame dvārakoṭṭhake antaravīthiṁ olokento caṅkamati.
  Sakko tumhe mama paviṭṭhakāle pacchato paṭipāṭiyā āgacchathāti
  vatvā gantvā seṭṭhissa santike ṭhatvā bho mahāseṭṭhi bhojanaṁ
  me dehīti āha. Brāhmaṇa natthi tava idha bhattaṁ aññattha
  gacchāhīti. Bho mahāseṭṭhi brāhmaṇehi bhatte yācite adātuṁ na
  labbhatīti. Brāhmaṇa mama gehe pakkaṁpi pacitabbaṁpi bhattaṁ natthi
  aññattha gacchāhīti. Mahāseṭṭhi ekaṁ te silokaṁ kathessāmi
  taṁ suṇāhīti. Natthi mayhaṁ tava silokenattho gaccha mā idha
  tiṭṭhāti. Sakko tassa kathaṁ asuṇanto viya dve gāthā abhāsi
        apacantāpi nicchanti santo laddhāna bhojanaṁ
        kimeva tvaṁ pacamāno yaṁ na dajjā na taṁ samaṁ.
        Maccherā ca pamādā ca evaṁ dānaṁ na diyyati
        puññaṁ ākaṅkhamānena deyyaṁ hoti vijānatāti.
      Tāsaṁ attho bho mahāseṭṭhi apacantāpi santo sappurisā
  bhikkhācariyāya laddhaṁpi bhojanaṁ dātuṁ icchanti na ekikā paribhuñjanti.
  Kimeva tvanti tvaṁ hi pacamāno yaṁ na dadeyyāsi. Na taṁ samanti
  taṁ tava anurūpaṁ anucchavikaṁ na hoti. Dānañhi maccherena ca pamādena
  cāti dvīhi dosehi na diyyati puññaṁ pana ākaṅkhamānena vijānatā
  paṇḍitamanussena tava sadisena dātabbameva hotīti.
-------------------------------------------------
[page 507]
      So tassa vacanaṁ sutvā tenahi gehaṁ pavisitvā nisīda thokaṁ
  lacchasīti āha. Sakko pavisitvā te siloke sajjhāyanto nisīdi.
  Atha naṁ cando āgantvā bhattaṁ yāci. Natthi te bhattaṁ gacchāti ca
  vutte mahāseṭṭhi anto eko brāhmaṇo nisinno brāhmaṇa-
  vācakaṁ maññe bhavissati ahaṁpi pavisissāmīti vatvā natthi
  brāhmaṇavācakaṁ nikkhamāti vuccamānopi mahāseṭṭhi iṅgha tāva
  silokaṁ suṇohīti dve gāthā abhāsi
       yasseva bhīto na dadāti maccharī tadeva adadato bhayaṁ
       jighacchā ca pipāsā ca yassa bhāyati maccharī
       tameva bālaṁ phusati asmiṁ loke paramhi ca.
       Tasmā vineyya maccheraṁ dajjā dānaṁ malābhibhū
       puññāni paralokasmiṁ patiṭṭhā honti pāṇinanti.
      Tattha yassa bhāyatīti ahaṁ aññesaṁ datvā sayaṁ jighacchato ca
  pipāsito ca bhavissāmīti yassā jighacchāya ca pipāsāya ca
  bhāyati. Tamevāti taññeva jighacchāpipāsasaṅkhātaṁ bhayaṁ etaṁ bālaṁ
  nibbattaṭṭhāne idha loke ca paraloke ca phusati pīḷeti accantaṁ
  daliddiyaṁ pāpuṇāti. Malābhibhūti macchariyamalaṁ abhibhavanto.
      Tassāpi vacanaṁ sutvā tenahi pavisa thokaṁ labhissasīti
  āha. So pavisitvā sakkassa santike nisīdi. Tato thokaṁ
  vītināmetvā suriyo āgantvā bhattaṁ yācanto dve gāthā abhāsi
-------------------------------------------------
[page 508]
        Duddadaṁ dadamānānaṁ dukkaraṁ kammakubbataṁ
        asanto nānukubbanti sataṁ dhammo durannayo.
        Tasmā satañca asatañca nānā hoti ito gati
        asanto nirayaṁ yanti santo saggaparāyanāti.
      Tattha duddadanti dānaṁ nāma duddadaṁ maccheraṁ abhibhavitvā
  dātabbato taṁ dadamānānaṁ. Dukkaranti tadeva dānakammaṁ dukkaraṁ
  yuddhasadisaṁ. Asanto nānukubbantīti asappurisā dānaphalaṁ ajānantā
  tesaṁ gatamaggaṁ nānugacchanti. Sataṁ dhammoti sappurisānaṁ bodhisattānaṁ
  dhammo aññehi dūrāgamo. Asantoti macchariyavasena dānaṁ adatvā
  asappurisā nirayaṁ yanti.
      Seṭṭhī gahetabbaggahaṇaṁ apassanto tenahi pavisitvā brāhmaṇānaṁ
  santike nisīda thokaṁ lacchasīti āha. Tato thokaṁ vītināmetvā
  mātali āgantvā bhattaṁ yācitvā natthīti vacanasamanantarakālameva
  sattamaṁ gāthamāha
        appampeke pavecchanti bahunā mekena dicchare
        appasmā dakkhiṇā dinnā sahassena samaṁ mitāti.
      Tattha appampeke pavecchantīti mahāseṭṭhi ekacce paṇḍita-
  purisā appampi deyyadhammaṁ pavecchanti dadantiyevāti attho.
  Bahunāti bahunāpi deyyadhammena samannāgatā eke sattā na dicchare
  na dadanti. Dakkhiṇāti kammañca phalañca saddahitvā dinnaṁ
  dānaṁ. Sahasasena samaṁ mitāti evaṁ dinnā kaṭacchubhattamattāpi
-------------------------------------------------
[page 509]
  Dakkhiṇā sahassadānena saddhiṁ mitā mahāphalattā sahassadāna-
  sadisaṁyeva hotīti.
      Taṁpi so tenahi pavisitvā nisīdāti āha. Tato thokaṁ
  vītināmetvā pañcasikho āgantvā bhattaṁ yācitvā natthi gacchāti
  vutte ahaṁ na gatapubbo imasmiṁ gehe brāhmaṇavācakaṁ bhavissati
  maññeti tassa dhammakathaṁ ārabhanto aṭṭhamaṁ gāthamāha
                 dhammañcare yopi samucchakaṁ care
                 dārañca posaṁ dadaṁ appakasmiṁ
                 satasahassānaṁ sahassayāginaṁ
                 kallaṁpi nāgghanti tathāvidhassa teti.
      Tattha dhammanti tividhasucaritadhammaṁ. Samucchakanti gāme vā
  āmakapakkabhikkhācariyaṁ araññe vā phalāphalāaharaṇasaṅkhātaṁ uñchaṁ
  careyya sopi dhammameva care. Dārañca posanti attano ca
  puttadāraṁ posentoyeva. Dadaṁ appakasminti parittepi deyyadhamme
  dhammikasamaṇabrāhmaṇānaṁ dadanto dhammaṁ careti attho. Satasahassānaṁ
  sahassayāginanti paraṁ pothetvā heṭhetvā satasahassena sahassayāgaṁ
  yajantānaṁ sahassayāginaṁ issarānaṁ satasahassānaṁ. Kallaṁpi nāgghanti
  tathāvidhassa teti te issarā satasahassasaṅkhātā sahassayāgīnaṁ yāgaṁ
  tathāvidhassa dhammena samena deyyadhammaṁ uppādetvā dadantassa
  duggatamanussassa soḷasiṁ kallaṁ na agghantīti.
      Atha seṭṭhī pañcasikhassa kathaṁ sutvā sallakkhesi. Atha naṁ
-------------------------------------------------
[page 510]
  Anagghakāraṇaṁ pucchanto navamaṁ gāthamāha
                 kenesa yañño vipulo mahagghato
                 samena dinnassa anagghameti
                 kathaṁ sahassānaṁ sahassayāginaṁ
                 kallaṁpi nāgghanti tathāvidhassa teti.
      Tattha yaññoti dānayāgo satasahassapariccāgavasena vipulo
  vipulaphalattā ca mahagghato. Samena dinnassāti dhammena dinnassa
  kena kāraṇena agghaṁ na upeti. Kathaṁ sahassānanti brāhmaṇa kathaṁ
  sahassayāgīnaṁ purisānaṁ bahūnaṁ sahassānaṁ purisānaṁ satasahassasaṅkhātā
  issarā tathāvidhassa deyyadhammena uppādetvā dāyakassa ekassa
  duggatamanussassa dānaṁ kallaṁ nāgghantīti.
      Athassa kathento pañcasikho osānagāthamāha
                 dadanti heke visame niviṭṭhā
                 ghatvā vadhitvā atha socayitvā
                 sā dakkhiṇā assumukhā sadaṇḍā
                 samena dinnassa na agghameti
                 evaṁ sahassānaṁ sahassayāginaṁ
                 kallaṁpi nāgghanti tathāvidhassa teti.
      Tattha visameti visame kāyakammādimhi nivaṭṭhā. Ghatvāti
  kilametvā. Vadhitvāti māretvā. Socayitvāti sasoke katvā.
      So pañcasikhassa dhammakathaṁ sutvā tenahi gaccha gehaṁ
-------------------------------------------------
[page 511]
  Pavisitvā nisīda thokaṁ lacchasīti āha. So gantvā tesaṁ santike
  nisīdi. Tato bilārakosiyaseṭṭhī ekaṁ dāsiṁ āmantetvā etesaṁ
  brāhmaṇānaṁ palāsavīhīnaṁ nāḷiṁ nāḷiṁ dehīti āha. Sā vīhināḷiṁ
  gahetvā brāhmaṇe upasaṅkamitvā ime ādāya yatthakatthaci
  pacāpetvā bhuñjathāti āha. Brāhmaṇā na amhākaṁ vīhinā
  attho mayaṁ na vīhiṁ āmasāmāti. Ayya vīhiṁ kira na āmasantīti.
  Tenahi tesaṁ taṇḍule dehīti. Sā tesaṁ taṇḍule ādāya
  gantvā brāhmaṇā taṇḍule gaṇhathāti āha. Mayaṁ āmakaṁ
  na paṭiggaṇhāmāti. Ayya āmakaṁ kira na gaṇhantīti.
  Tenahi tesaṁ karoṭiyaṁ vaḍḍhetvā gobhattaṁ dehīti. Sā tesaṁ
  karoṭiyaṁ vaḍḍhetvā mahāgoṇānaṁ pakkabhattaṁ āharitvā adāsi.
  Pañcapi janā kabaḷe vaḍḍhetvā mukhe pakkhipitvā gale laggāpetvā
  akkhīni parivattetvā vissaṭṭhasaññā matā viya nipajjiṁsu. Dāsī
  te disvā matā bhavissantīti bhītā gantvā seṭṭhino ārocesi
  ayya te brāhmaṇā gobhattaṁ gilituṁ asakkontā matāti. So
  cintesi idāni ayaṁ pāpadhammo sukhumālānaṁ brāhmaṇānaṁ gobhattaṁ
  dāpesi te taṁ gilituṁ asakkontā matāti maṁ garahissantīti.
  Tato dāsiṁ āha khippaṁ gantvā etesu karoṭitesu bhattaṁ haritvā
  nānaggarasasālibhattaṁ vaḍḍhetvā dehīti. Sā tathā akāsi.
  Seṭṭhī antaravīthiṁ paṭipanne manusse pakkosāpetvā ahaṁ mama
  bhuñjananiyāmena etesaṁ brāhmaṇānaṁ bhattaṁ dāpesiṁ ete lobhena
-------------------------------------------------
[page 512]
  Mahante piṇḍe katvā bhuñjamānā gale laggāpetvā matā mama
  niddosabhāvaṁ jānathāti vatvā parisaṁ sannipātesi. Mahājane
  sannipatite brāhmaṇā uṭṭhāya mahājanaṁ oloketvā passathimassa
  seṭṭhissa musāvāditaṁ amhākaṁ attano bhuñjanabhattaṁ dāpesinti
  vadati paṭhamaṁ amhākaṁ gobhattaṁ datvā amhesu matesu viya nipannesu
  imaṁ bhattaṁ vaḍḍhāpetvā pesesīti vatvā attanā mukhehi gahitaṁ
  bhattaṁ bhūmiyaṁ pātetvā dassesuṁ. Mahājano seṭṭhiṁ garahi andhabāla
  attano kulavaṁsaṁ nāsesi dānasālaṁ jhāpesi yācake gīvāyaṁ gahetvā
  nīharāpetvā idāni imesaṁ sukhumālabrāhmaṇānaṁ bhattaṁ dento
  gobhattaṁ dāpesi paralokaṁ gacchanto tava gharavibhavaṁ gīvāyaṁ bandhitvā
  gamissasi maññeti. Tasmiṁ khaṇe sakko mahājanaṁ pucchi jānātha
  tumhe imasmiṁ gehe dhanaṁ kassa santakanti. Na jānāmāti.
  Imasmiṁ nagare asukakāle bārāṇasīmahāseṭṭhī nāma dānasālaṁ kāretvā
  mahādānaṁ pavattayīti sutapubbaṁ tumhehīti. Āma suṇāmāti.
  Ahaṁ so seṭṭhī taṁ dānaṁ datvā sakko devarājā hutvā nibbatto
  puttopi me taṁ vaṁsaṁ avināsetvā dānaṁ datvā cando devaputto
  hutvā nibbatto tassa putto suriyo tassa putto mātali
  tassa putto pañcasikho gandhabbadevaputto hutvā nibbatto tesu
  ayaṁ cando ayaṁ suriyo ayaṁ mātalisaṅgāhako ayaṁ imassa
  pāpadhammassa pitā pañcasikho gandhabbadevaputto evaṁ bahuguṇaṁ
  dānaṁ nāma kattabbameva kusalaṁ paṇḍitehīti kathentā kathentā
-------------------------------------------------
[page 513]
  Mahājanassa kaṅkhacchedanatthaṁ ākāse uppatitvā mahantenānubhāvena
  ākāse jalamānasarīrā aṭṭhaṁsu. Sakalanagaraṁ pajjalantaṁ viya
  ahosi. Sakko mahājanaṁ āmantetvā mayaṁ attano dibbasampattiṁ
  pahāya āgacchantā imaṁ kulapacchimaṁ kulavaṁsabhāraṁ pāpadhammaṁ
  bilārakosiyaṁ nissāya āgatā ayaṁ pāpadhammo attano kulavaṁsaṁ
  nāsetvā dānasālaṁ jhāpetvā yācake gīvāyaṁ gahetvā nīharitvā
  amhākaṁ vaṁsaṁ samucchindi adānasīlo hutvā niraye nibbatteyyāti
  imassa anukampāya āgatamhāti vatvā dānaguṇaṁ pakāsento
  mahājanassa dhammaṁ desesi. Vilārakosiyopi sirasi añjaliṁ patiṭṭha-
  petvā deva ahaṁ ito paṭṭhāya porāṇakulavaṁsaṁ anāsetvā
  dānaṁ pavattessāmi ajja ādiṁ katvā antamasopi udakadantapoṇaṁ
  upādāya attanā laddhāhāraṁ parassa adatvā na khādissāmīti
  sakkassa paṭiññaṁ adāsi. Sakko taṁ dametvā nibbisevanaṁ
  katvā pañcasu sīlesu patiṭṭhāpetvā cattāro devaputte ādāya
  sakaṭṭhānameva gato. Sopi seṭṭhī yāvajīvaṁ ṭhatvā tāvatiṁsabhavane
  nibbatti.
      Satthā imaṁ dhammadesanaṁ āharitvā evaṁ bhikkhave ayaṁ bhikkhu
  pubbe asaddho ahosi kassaci kiñci adatvā ahaṁ pana naṁ
  dametvā dānaphalaṁ jānāpesiṁ tameva dānacittaṁ bhavantaragataṁpi na
  jahatīti vatvā jātakaṁ samodhānesi tadā seṭṭhī ayaṁ dānapatiko
-------------------------------------------------
[page 514]
  Bhikkhu ahosi cando sārīputto suriyo moggallāno mātali
  kassapo pañcasikho ānando sakko pana ahamevāti.
                  Bilārakosiyajātakaṁ dvādasamaṁ.
                       Cakkavākajātakaṁ
      vaṇṇavā abhirūposīti idaṁ satthā jetavane viharanto ekaṁ
  lolabhikkhuṁ ārabbha kathesi.
      So kira cīvarādīhi atitto kahaṁ saṅghabhattaṁ kahaṁ nimantananti
  ādiṁ pariyesanto vicarati āmisakathāyameva abhiramati. Athaññe
  pesalā bhikkhū tassānuggahena satthāraṁ ārocesuṁ. Satthā
  taṁ pakkosāpetvā saccaṁ kira tvaṁ bhikkhu loloti pucchitvā
  saccaṁ bhanteti vutte bhikkhu kasmā evarūpe niyyānikasāsane
  pabbajitvā lolo ahosi lolabhāvo ca nāma mahāpāpako
  pubbepi tvaṁ lolabhāvaṁ nissāya bārāṇasiyaṁ hatthikuṇapādīhi atitto
  mahāaraññaṁ paviṭṭhoti vatvā atītaṁ āhari
      atīte bārāṇasiyaṁ brahmadatte rajjaṁ kārente eko lolakāko
  bārāṇasiyaṁ hatthikuṇapādīhi atitto araññaṁ nu kho kīdisanti
  araññaṁ gantvā tattha phalāphalehi asantuṭṭho gaṅgātīraṁ gantvā
  vicaranto jāyapatike dve cakkavāke disvā ime sakuṇā ativiya
  sobhanti ime imasmiṁ gaṅgātīre bahumacchamaṁsaṁ khādanti maññe
  ime paṭipucchitvā mayāpi imesaṁ gocaraṁ khāditvā vaṇṇavantena
-------------------------------------------------
[page 515]
  Bhavituṁ vaṭṭatīti tesaṁ avidūre nisīditvā cakkavākaṁ pucchanto dve
  gāthā abhāsi
         vaṇṇavā abhirūposi ghano sañjātarohito
         cakkavāka surūposi vippasannamukhindriyo.
         Pāṭīnaṁ pāvusaṁ macchaṁ balajjaṁ muñjarohitaṁ
         gaṅgāya tīre nisinnosi evaṁ bhuñjasi bhojananti.
      Tattha ghanoti ghanasarīro. Sañjātarohitoti uttattasuvaṇṇaṁ
  viya suṭṭhujātalohitavaṇṇo. Pāṭīnanti pāṭīnannāma pāsāṇamacchaṁ.
  Pāvusanti mahāmukhamacchaṁ. Rāvusantipi pāṭho. Balajjanti
  balajjamacchañca. Muñjarohitanti muñjamacchañca rohitamacchañca. Evarūpaṁ
  bhojanaṁ maññe bhuñjasīti pucchati.
      Cakkavāko tassa vacanaṁ paṭikkhipanto tatiyaṁ gāthamāha
         na cāhametaṁ bhuñjāmi jaṅgalānūdakāni vā
         aññatra sevālā paṇakā etaṁ me samma bhojananti.
      Tassattho ahaṁ samma aññatra sevālā paṇakā ca sesāni
  jaṅgalāni vā odakāni vā maṁsāni ādāya etaṁ bhojanaṁ na bhuñjāmi
  yaṁ panetaṁ sevālapaṇakaṁ etaṁ me samma bhojananti.
      Tato kāko dve gāthā abhāsi
          na cāhametaṁ saddahāmi cakkavākassa bhojanaṁ
          ahaṁpi samma bhuñjāmi gāme loṇiyateliyaṁ.
-------------------------------------------------
[page 516]
          Manussesu kataṁ bhattaṁ sucimaṁsūpasecanaṁ
          na ca me tādiso vaṇṇo cakkavāka yathā tuvanti.
      Tattha yathā tuvanti yathā tuvaṁ sobhaggappatto harivaṇṇo
  tādiso mayhaṁ vaṇṇo natthi etena kāraṇena nāhaṁ tava sevālapaṇakaṁ
  mama bhojananti vadantassa vacanaṁ saddahāmīti.
      Athassa cakkavāko dubbaṇṇakāraṇaṁ kathetvā dhammaṁ desento
  sesagāthā abhāsi
          sampassaṁ attani veraṁ hiṁsāyaṁ mānusiṁ pajaṁ
          utrasto ghasasī bhīto tena vaṇṇo tavediso.
          Sabbalokaviruddhosi dhaṅka pāpena kammunā
          laddho piṇḍo na pīṇesi tena vaṇṇo tavediso.
          Ahaṁpi samma bhuñjāmi ahiṁsaṁ sabbapāṇinaṁ
          appossuko nirāsaṅkī asoko akuto bhayo.
          So karassu ānubhāvaṁ vītivattassu sīliyaṁ
          ahiṁsāya caraṁ loke piyo hohisi mammiva.
          Yo na hanti na ghāteti na jināti na jāpaye
          mettaṁso sabbabhūtesu veraṁ tassa na kenacīti.
      Tattha sampassanti samma kāka tvaṁ paresu uppannaṁ attani
  veracittaṁ sampassamāno. Mānusiṁ pajanti satte hiṁsanto viheṭhento.
  Utrastoti bhīto. Ghasasīti bhuñjasi. Tena te ediso vibhaccho
  vaṇṇo jāto. Dhaṅkāti kākaṁ ālapati. Piṇḍoti bhojanaṁ.
-------------------------------------------------
[page 517]
  Ahiṁsu sabbapāṇinanti ahaṁ pana sabbasatte ahiṁsanto bhuñjāmīti
  vadati. So karassu ānubhāvanti so tvaṁpi attano viriyaṁ karohi
  attano sīliyasaṅkhātaṁ dussīlabhāvaṁ vītivattassu. Ahiṁsāyāti ahiṁsāya
  samannāgato hutvā loke vicari. Piyo hohisi mammivāti evaṁ
  sante mayā sadisova lokassa piyo hohisi. Na jinātīti dhanahāniṁ
  na karoti. Na jāpayeti aññepi na kāreti. Mettaṁsoti
  mettakoṭṭhāso mettacitto. Na kenacīti kenaci ekasattena saddhiṁ
  tassa verannāma natthi.
      Tasmā sadevakassa lokassa piyo bhavituṁ icchasi sabbaverehi
  viramāhīti evaṁ cakkavāko kākassa dhammaṁ desesi. Kāko tumhe
  attano gocaraṁ mayhaṁ na kathethāti kā kāti vassanto uppatitvā
  bārāṇasiyaṁ ukkārabhūmiyaññeva otari.
      Satthā imaṁ dhammadesanaṁ āharitvā saccāni pakāsetvā
  jātakaṁ samodhānesi. Saccapariyosāne lolabhikkhu anāgāmiphale
  patiṭṭhahi. Tadā kāko lolabhikkhu ahosi cakkavākī rāhulamātā
  cakkavāko pana ahamevāti.
                   Cakkavākajātakaṁ terasamaṁ.
-------------------------------------------------
[page 518]
                       Bhūripañhājātakaṁ
      saccaṁ kirāti idaṁ bhūripañhājātakaṁ mahāummaṅgajātake
  āvībhavissatīti.
                   Bhūripañhājātakaṁ cuddasamaṁ.
                       Mahāmaṅgalajātakaṁ
      kiṁsu naroti idaṁ satthā jetavane viharanto mahāmaṅgalasuttaṁ
  ārabbha kathesi.
      Rājagahanagarasmiṁ hi kenacideva karaṇīyena saṇṭhāgāre sannipatitassa
  mahājanassa majjhe eko puriso ajja me maṅgalakiriyā atthīti
  uṭṭhāya agamāsi. Aparo tassa sutvā ayaṁ maṅgalanti vatvāva
  gato kiṁ etaṁ maṅgalannāmāti āha. Tamañño abhimaṅgalarūpadassanaṁ
  maṅgalannāma ekacco hi kālasseva uṭṭhāya sabbasetaṁ usabhaṁ vā
  sayantaṁ gabbhinitthiṁ vā rohitamacchaṁ vā puṇṇaghaṭaṁ vā navaṇītaṁ vā
  gosappiṁ vā āhatavatthaṁ vā pāyāsaṁ vā passati ito uttariṁ
  maṅgalaṁ nāma natthīti āha. Tena kathitaṁpi ekacce sukathitanti abhinandiṁsu.
  Aparo na etaṁ maṅgalaṁ sutamaṅgalaṁ nāma maṅgalaṁ ekacco puṇṇāti
  vadantānaṁ suṇāti tathā vaḍḍhamānāti sukhanti bhuñjāti khādāti
  vadantānaṁ suṇāti tato uttariṁ maṅgalaṁ nāma natthīti āha. Tenapi
  kathitaṁ ekacce sukathitanti abhinandiṁsu. Aparo na etaṁ maṅgala
-------------------------------------------------
[page 519]
  Mutamaṅgalaṁ nāma maṅgalaṁ ekacco hi kālasseva uṭṭhāya paṭhaviṁ
  āmasati haritatiṇaṁ allagomayaṁ parisuddhasāṭakaṁ rohitamacchaṁ suvaṇṇarajataṁ
  bhojanaṁ āmasati ito uttariṁ maṅgalaṁ nāma natthīti āha. Tenapi kathitaṁ
  ekacce sukathitanti abhinandiṁsu. Evaṁ diṭṭhamaṅgalikā sutamaṅgalikā
  mutamaṅgalikāti tayo visadisā hutvā aññamaññaṁ saññāpetuṁ
  nāsakkhiṁsu. Bhummadevatā ādiṁ katvā yāva brahmalokā idaṁ
  maṅgalanti tathato na jāniṁsu. Sakko cintesi imaṁ maṅgalapañhaṁ
  sadevake loke aññatra bhagavatā añño kathetuṁ samattho nāma
  natthi bhagavantaṁ upasaṅkamitvā imaṁ pañhaṁ pucchissāmīti so
  rattibhāge satthāraṁ upasaṅkamitvā vanditvā añjaliṁ paggayha bahū
  devā manussā cāti pañhaṁ pucchi. Athassa satthā dvādasahi
  gāthāhi aṭṭhatiṁsa mahāmaṅgalāni kathesi. Maṅgalasutte vinivattante
  koṭisatasahassamattā devatā arahattaṁ pāpuṇiṁsu sotāpannādīnaṁ
  gaṇanapatho natthi. Sakko maṅgalaṁ sutvā sakaṭṭhānameva gato.
  Satthārā maṅgale kathite sadevako loko sukathitanti abhinandi.
  Tadā dhammasabhāyaṁ tathāgatassa guṇakathaṁ samuṭṭhāpesuṁ āvuso satthā
  aññesaṁ avisayaṁ maṅgalapañhaṁ sadevakassa lokassa cittaṁ gahetvā
  kukkuccaṁ bhinditvā gaganatale candaṁ uṭṭhāpento viya kathesi
  evaṁ mahāpañño āvuso tathāgatoti. Satthā āgantvā kāya
  nuttha bhikkhave etarahi kathāya sannisinnāti pucchitvā imāya
  nāmāti vutte anacchariyaṁ bhikkhave idāni sambodhipattassa mama
-------------------------------------------------
[page 520]
  Maṅgalapañhakathanaṁ svāhaṁ bodhisattakāle cariyaṁ carantopi devamanussānaṁ
  kaṅkhaṁ chinditvā maṅgalapañhaṁ kathesinti vatvā atītaṁ āhari
      atīte bārāṇasiyaṁ brahmadatte rajjaṁ kārente bodhisatto
  ekasmiṁ nigame vibhavasampannassa brāhmaṇassa kule nibbatti.
  Rakkhitakumārotissa nāmaṁ akaṁsu. So vayappatto takkasilāyaṁ
  uggahitasippo katadārapariggaho mātāpitūnaṁ accayena dhanavilokanaṁ
  katvā saṁviggamānaso mahādānaṁ pavattetvā kāme pahāya himavantap-
  padese pabbajitvā jhānābhiññaṁ nibbattetvā vanamūlaphalāhāro ekasmiṁ
  padese vāsaṁ kappesi. Anupubbenassa parivāro mahā ahosi
  pañca antevāsikasatāni. Athekadivasaṁ te tāpasā bodhisattaṁ
  upasaṅkamitvā vanditvā ācariya vassārattasamaye himavantato
  otaritvā loṇambilasevanatthāya janapadacārikaṁ gacchāma evaṁ no
  sarīrañca thiraṁ bhavissati jaṅghavihāro ca kato bhavissatīti āhaṁsu.
  Te tenahi tumhe gacchatha ahaṁ idheva vasissāmīti vutte taṁ
  vanditvā himavantā otaritvā cārikañcaramānā bārāṇasiṁ patvā
  rājuyyāne vasiṁsu. Tesaṁ mahāsakkārasammāno ahosi. Athekadivasaṁ
  bārāṇasiyaṁ saṇṭhāgāre sannipatite mahājanakāye maṅgalapañho
  samuṭṭhāti. Sabbaṁ paccuppannanayeneva veditabbaṁ. Tadā pana
  manussānaṁ kaṅkhaṁ chinditvā maṅgalapañhaṁ kathetuṁ samatthaṁ apassanto
  mahājano uyyānaṁ gantvā isigaṇaṁ maṅgalapañhaṁ pucchi. Isayo
  rājānaṁ āmantetvā mahārāja mayaṁ etaṁ kathetuṁ na sakkhissāma
-------------------------------------------------
[page 521]
  Apica kho amhākaṁ pana ācariyo rakkhitatāpaso nāma mahāpañño
  himavante vasati so sadevakassa lokassa cittaṁ gahetvā etaṁ
  maṅgalapañhaṁ kathessatīti vadiṁsu. Rājā bhante himavanto nāma
  dūre duggamo na sakkhissāma mayaṁ tattha gantuṁ sādhu vata tumheyeva
  ācariyassa santikaṁ gantvā pañhaṁ pucchitvā uggaṇhitvā punāgantvā
  amhākaṁ kathethāti āha. Te sādhūti sampaṭicchitvā ācariyassa
  santikaṁ gantvā vanditvā katapaṭisanthārā ācariyena rañño
  dhammikabhāve janapadacārike ca pucchite taṁ diṭṭhamaṅgalikādīnaṁ uppattiṁ
  ādito paṭṭhāya kathetvā rañño yācanāya ca attano pañhāya
  ñāpanatthaṁ tassa āgatabhāvaṁ pakāsetvā sādhu no bhante maṅgalapañhaṁ
  pākaṭaṁ katvā kathethāti yāciṁsu. Tato jeṭṭhantevāsiko ācariyaṁ
  pucchanto paṭhamaṁ gāthamāha
                 kiṁsu naro jappamadhicca kāle
                 kaṁ vā vijjaṁ katamaṁ vā sutānaṁ
                 so macco asmiṁ ca paramhi loke
                 kathaṁ karoti sotthānena guttoti.
      Tattha kāleti maṅgalapatthanakāle. Vijjanti vedaṁ. Sutānanti
  sikkhitabbayuttakapariyattīnaṁ. Asmiṁ cāti ettha cāti nipātamattaṁ.
  Sotthānenāti sotthibhāvāvahena maṅgalena. Idaṁ vuttaṁ hoti
  ācariya puriso maṅgalaṁ icchanto maṅgalakāle kiṁsu nāma jappanto
-------------------------------------------------
[page 522]
  Tīsu vedesu kataraṁ vedaṁ kataraṁ vā sutānaṁ antare suttapariyattiṁ
  adhigacchayitvā so macco imasmiñca loke paramhi ca kathaṁ karoti
  etesu jappādīsu kiṁ kena niyāmena karonto sotthānena niraparādha-
  maṅgalena gutto rakkhito hoti taṁ ubhayalokahitaṁ gahetvā adhimaṅgalaṁ
  amhākaṁ kathehīti.
      Evaṁ jeṭṭhantevāsinā maṅgalapañhaṁ puṭṭho mahāsatto
  devamanussānaṁ kaṅkhaṁ chindanto idañcidañca maṅgalanti buddhalīlāya maṅgalaṁ
  kathento āha
                 yassa devā pitaro ca sabbe
                 siriṁsapā sabbabhūtāni cāpi
                 mettāya niccaṁ apacitāni honti
                 bhūtesu ve sotthānaṁ tadāhūti.
      Tattha yassāti yassa puggalassa. Devāti bhummadeve ādiṁ
  katvā sabbepi kāmāvacaradevā. Pitaro cāti taduttarirūpāvacara-
  brahmāno. Siriṁsapāti dīghajātikā. Sabbabhūtāni cāpīti vuttāvasesāni
  ca sabbānipi bhūtāni. Mettāya niccaṁ apacitāni hontīti ete
  sabbe sattā dasadisāpharaṇavasena pavattāya appanāppattāya mettā-
  bhāvanāya apacitāni honti mānitāni. Bhūtesu veti taṁ tassa
  puggalassa sabbasattesu sotthānaṁ nirantaraṁ pavattaṁ niraparādhamaṅgalaṁ
  āhu. Mettāvihārī hi puggalo sabbesaṁ piyo hoti parakkamena
  avikopiyo. Iti so iminā maṅgalena rakkhito gopiyo hotīti.
-------------------------------------------------
[page 523]
  Iti mahāsatto paṭhamaṁ maṅgalaṁ kathetvā dutiyādīni kathento
                 yo sabbalokassa nivātavutti
                 itthīpumānaṁ sahadārakānaṁ
                 khantā duruttānaṁ appaṭikūlavādī
                 adhivāsanaṁ sotthānaṁ tadāhu.
                 Yo nāvajānāti sahāyamitte
                 sippena kulyāhi dhanena jaccā
                 rucipañño atthakāle matīmā
                 sahāyesu ve sotthānaṁ tadāhu.
                 Mittāni ve yassa bhavanti santo
                 saṁvissaṭṭhā avisaṁvādakassa
                 na mittadubbhī saṁvibhāgī dhanena
                 mittesu ve sotthānaṁ tadāhu.
                 Yassa bhariyā tulyavayā samaggā
                 anubbatā dhammakāmā pajātā
                 koliniyā sīlavatī patibbatā
                 dāresu ve sotthānaṁ tadāhu.
                 Yassa rājā bhūtapatī yasassī
                 jānāti soceyyaṁ parakkamañca
                 advejjhatā suhadayaṁ mamanti
                 rājūsu ve sotthānaṁ tadāha.
-------------------------------------------------
[page 524]
                 Annañca pānañca dadāti saddho
                 mālañca gandhañca vilepanañca
                 pasannacitto anumodamāno
                 saggesu ve sotthānaṁ tadāhu.
                 Yamariyadhammena punanti vaddhā
                 ārādhitā samacariyāya santo
                 bahussutā isayo sīlavanto
                 arahantamajjhe sotthānaṁ tadāhūti
  imā gāthā āha.
      Tattha nivātavuttīti muducittatāya sabbalokassa nīcavutti hoti.
  Khantā duruttānanti parehi vuttānaṁ duṭṭhavacanānaṁ adhivāsako hoti.
  Appaṭikūlavādīti akkocchi maṁ avadhi manti yugaggāhaṁ akaronto
  anukūlameva vadati. Adhivāsananti idaṁ adhivāsanantassa sotthānaṁ
  niraparādhamaṅgalaṁ paṇḍitā vadantīti. Sahāyamitteti sahāye ca
  sahāyamitte ca. Tattha sahapaṁsukīḷitā sahāyā nāma dasadvādasa
  vassāni ekato vuṭṭhā sahāyamittā nāma te sabbepi ahaṁ sippavā
  ime nisippāti evaṁ sippena vā ahaṁ kulīno ime akulīnāti evaṁ
  kulasampattisaṅkhātāhi kulyāhi vā ahaṁ addho ime duggatāti evaṁ
  dhanena vā ahaṁ jātisampanno ime dujjātāti evaṁ jaccā vā
  nāvajānāti. Rucipaññoti sādhupañño sundarapañño. Atthakāleti
  kassacideva atthassa kāraṇassa uppannakāle. Matīmāti hitaṁ atthaṁ
-------------------------------------------------
[page 525]
  Paricchinditvā vicāraṇasamatthatāya matimā hutvā te sahāye
  nāvajānāti. Sahāyesūti tassa anavajānanaṁ sahāyesu sotthānaṁ nāmāti
  porāṇakapaṇḍitā āhu. Tenahi so niraparādhamaṅgalena idha loke
  ca paraloke ca gutto hoti. Tattha paṇḍite sahāye nissāya
  sotthibhāvo kusanālikajātakena kathetabbo. Santoti paṇḍitā
  sappurisā yassa mittāni bhavanti. Saṁvissaṭṭhāti gharaṁ pavisitvā icchita-
  icchitassa gahaṇavasena vissāsamāpannā. Avisaṁvādakassāti
  avisaṁvādanasīlissa. Na mittadubbhīti yo ca mittadubbhī na hoti. Saṁvibhāgī
  dhanenāti attano dhanena mittānaṁ saṁvibhāgaṁ karoti. Mittesūti mitte
  nissāya laddhatthaṁ tassa taṁ mittesu sotthānaṁ nāma hoti. So hi
  evarūpehi mittehi rakkhito sotthānaṁ pāpuṇāti. Tattha mitte
  nissāya sotthibhāvo mahāukkusajātakādīhi kathetabbo. Tulyavayāti
  samānavayā. Samaggāti samaggavāsā. Anubbatāti anuvattikā.
  Dhammakāmāti tividhasucaritadhammaṁ roceti. Pajātāti vijāyinī na vañjhā.
  Dāresūti etehi guṇehi samannāgato mātugāmo gehe vasanto
  sāmikassa sotthi hotīti paṇḍitā kathenti. Tattha sīlavantaṁ
  mātugāmaṁ nissāya sotthibhāvo maṇicorajātakasambulajātakakhaṇḍahāla-
  jātakehi kathetabbo. Soceyyanti sucibhāvaṁ. Advejjhatāti
  advejjhatāya na esa mayā saddhiṁ bhinditvā dvidhā bhavissatīti evaṁ
  advejjhabhāvena yaṁ jānāti. Suhadayaṁ mamanti suhado ayaṁ mamanti ca
  yaṁ jānāti. Rājūsu veti evaṁ rājūsu sevakānaṁ sotthānaṁ
-------------------------------------------------
[page 526]
  Nāmāti paṇḍitā kathenti. Dadāti saddhoti kammañca phalañca
  saddahitvā dadāti. Saggesu veti evaṁ sagge devaloke sotthānaṁ
  niraparādhamaṅgalanti paṇḍitā kathenti. Taṁ petavatthuvimānavatthūhi
  vitthāretvā kathetabbaṁ. Punanti vaddhāti yaṁ puggalaṁ ñāṇavaddhā
  ariyadhammena punanti parisodhenti. Samacariyāyāti sammāpaṭipattiyā.
  Bahussutāti paṭivedhabahussutā. Isayoti esitaguṇā. Sīlavantoti
  ariyasīlena samannāgatā. Arahantamajjheti arahantānaṁ majjhe
  paṭilabhitabbaṁ sotthānaṁ paṇḍitā kathenti. Arahanto hi attano
  paṭiladdhamaggaṁ ācikkhitvā paṭipādentā ārādhakaṁ puggalaṁ ariyadhammena
  punanti sopi arahāva hotīti.
      Evaṁ mahāsatto arahattena desanāya kūṭaṁ gaṇhanto aṭṭhahi
  gāthāhi aṭṭha maṅgalāni kathetvā tesaññeva maṅgalānaṁ thutiṁ
  karonto osānagāthamāha
                 etāni kho sotthānāni loke
                 viññūpasaṭṭhāni sukhudrayāni
                 tānīdha sevetha naro sapañño
                 na hi maṅgale kiñci namatthi saccanti.
      Tattha na hi maṅgaleti tasmiṁ pana diṭṭhasutamutappabhede maṅgale
  kañci etaṁ maṅgalaṁpi saccaṁ nāma natthi nibbānameva panekaṁ
  paramatthasaccanti.
      Isayo tāni maṅagalāni sutvā sattaṭṭhadivasaccayena ācariyaṁ
-------------------------------------------------
[page 527]
  Āpucchitvā tattheva agamaṁsu. Rājā tesaṁ santikaṁ gantvā
  pucchi. Te tassa ācariyena kathitaniyāmeneva maṅgalapañhaṁ kathetvā
  himavantameva āgamiṁsu. Tato paṭṭhāya loke maṅgalaṁ pākaṭaṁ
  ahosi. Maṅgalesu vattitvā matā saggapuraṁ pūresuṁ. Bodhisatto
  cattāro brahmavihāre bhāvetvā isigaṇaṁ ādāya brahmaloke
  nibbatti.
      Satthā imaṁ dhammadesanaṁ āharitvā na bhikkhave idāneva
  pubbepāhaṁ maṅgalapañhaṁ kathesinti vatvā jātakaṁ samodhānesi tadā
  isigaṇā buddhaparisā ahesuṁ maṅgalapañhaṁ pucchanto jeṭṭhantevāsiko
  sārīputto ācariyo pana ahamevāti.
                  Mahāmaṅgalajātakaṁ pannarasamaṁ.
                       Ghatapaṇḍitajātakaṁ
      uṭṭhehi kaṇhāti idaṁ satthā jetavane viharanto mataputtaṁ
  kuṭumbikaṁ ārabbha kathesi. Vatthu maṭṭhakuṇḍalivatthusadisameva.
      Idha pana satthā taṁ upāsakaṁ upasaṅkamitvā pucchi kiṁ upāsaka
  socasīti. Āma bhanteti vutte upāsaka porāṇakapaṇḍitā
  paṇḍitānaṁ kathaṁ sutvā mataputtaṁ nānusociṁsūti vatvā tena yācito
  atītaṁ āhari
      atīte uttarāpathe kaṁsagotte asitañjanagare mahākaṁso nāma
  rājā rajjaṁ kāresi. Tassa kaṁso ca upakaṁso cāti dve puttā
-------------------------------------------------
[page 528]
  Ahesuṁ. Devagabbhā nāma ekā dhītā. Tassā jātadivase nemittakā
  brāhamṇā etissā kucchiyaṁ nibbattaputto kaṁsagottaṁ kaṁsavaṁsaṁ
  nāsessatīti byākariṁsu. Rājā balavasinehena dhītaraṁ vināsetuṁ
  nāsakkhi bhātaropi jānissantīti yāvatāyukaṁ ṭhatvā kālamakāsi.
  Tasmiṁ kālakate kaṁso rājā ahosi upakaṁso uparājā.
  Te cintayiṁsu sace mayaṁ bhaginiṁ nāsessāma gārayhā bhavissāma
  etaṁ kassaci adatvā nissāmikaṁ katvā paṭijaggissāmāti te
  ekathūnakaṁ pāsādaṁ kāretvā tattha taṁ vasāpesuṁ. Nandagopā
  nāma tassā paricārikā ahosi. Andhakaveṇḍu nāma dāso
  tassā sāmiko ārakkhamakāsi. Tadā uttarapatharāyaṁ mahāsāgaro
  nāma rājā rajjaṁ kāresi. Tassa sāgaro ca upasāgaro cāti dve
  puttā ahesuṁ. Tesu ca pitu accayena sāgaro rājā ahosi
  upasāgaro uparājā. So upakaṁsassa sahāyako ekācariyakule
  ekato uggahitasippo. So sāgarassa bhātu antepure dubbhitvā
  bhāyamāno palāyitvā kaṁsagotte upakaṁsassa santikaṁ agamāsi.
  Upakaṁso kaṁsarañño dassesi. Rājā tassa mahantaṁ yasaṁ adāsi.
  So rājupaṭṭhānaṁ gacchanto devagabbhāya nivāsaṁ ekathambhaṁ pāsādaṁ
  disvā kasseso nivāsoti pucchitvā taṁ kāraṇaṁ sutvā devagabbhāya
  paṭibaddhacitto ahosi. Devagabbhāpi ekadivasaṁ taṁ upakaṁsena
  saddhiṁ rājupaṭṭhānaṁ gacchantaṁ disvā ko esoti pucchitvā
  mahāsāgarassa putto upasāgaro nāmāti nandagopāya santikā sutvā
-------------------------------------------------
[page 529]
  Tasmiṁ paṭibaddhacittā ahosi. Upasāgaro nandagopāya lañcaṁ
  datvā bhagini sakkhissasi me devagabbhaṁ dassetunti āha. Sā
  na etaṁ sāmi garukanti vatvā taṁ kāraṇaṁ devagabbhāya ārocesi.
  Sā pakatiyāpi tasmiṁ paṭibaddhacittā taṁ vacanaṁ sutvā sādhūti
  sampaṭicchi. Nandagopā upasāgarassa saññaṁ datvā rattibhāge
  taṁ pāsādaṁ āropesi. So devagabbhāya saddhiṁ saṁvāsaṁ kappesi.
  Atha tena saddhiṁ punappunaṁ saṁvāsena devagabbhā gabbhaṁ paṭilabhi.
  Aparabhāge tassā gabbhapatiṭṭhānaṁ pākaṭaṁ ahosi. Bhātaro nandagopaṁ
  pucchiṁsu. Sā abhayaṁ yācitvā taṁ antaraṁ kathesi. Te sutvā bhaginiṁ
  nāsetuṁ na sakkā sace dhītaraṁ vijāyissati taṁpi na nāsessāma
  sace pana putto bhavissati nāsessāmāti cintetvā devagabbhaṁ
  upasāgarassa adaṁsu. Sā paripuṇṇagabbhā dhītaraṁ vijāyi.
  Bhātaro sutvā haṭṭhatuṭṭhā tassā añjanadevīti nāmaṁ kariṁsu. Tesaṁ
  bhogavaḍḍhamānaṁ nāma bhogagāmaṁ adaṁsu. Upasāgaro devagabbhaṁ
  gahetvā bhogavaḍḍhamānagāme vasi. Devagabbhāya punapi gabbho
  patiṭṭhāsi. Nandagopāpi taṁ divasameva gabbhaṁ paṭilabhi. Tāsu
  paripuṇṇagabbhāsu ekadivasameva devagabbhā puttaṁ vijāyi. Nandagopāpi
  dhītaraṁ vijāyi. Devagabbhā puttassa vināsabhayena puttaṁ nandagopāya
  rahassena pesetvā tassā dhītaraṁ āṇāpesi. Tassā vijātabhāvaṁ
  bhātikānaṁ ārocesuṁ. Te puttaṁ vijātā dhītaranti
-------------------------------------------------
[page 530]
  Pucchitvā dhītaranti vutte tenahi posathāti āhaṁsu. Etenupāyena
  devagabbhā dasa putte vijāyi nandagopā dasa dhītaro.
  Puttā nandagopāya santike vaḍḍhanti dhītaro devagabbhāya taṁ
  antaraṁ koci na jānāti. Devagabbhāya jeṭṭhaputto vāsudevo nāma
  ahosi dutiyo baladevo nāma tatiyo candadevo nāma catuttho
  suriyadevo nāma pañcamo aggidevo nāma chaṭṭho varuṇadevo
  nāma sattamo ajjuno nāma aṭṭhamo pajjuno nāma navamo
  ghatapaṇḍito nāma dasamo aṅkuro nāma ahosi. Te
  andhakaveṇḍudāsaputtā dasa bhātikāti pākaṭā ahesuṁ. Te aparabhāge
  vuḍḍhimanvāya thāmabalasampannā kakkhalā pharusā hutvā vilopaṁ
  karontā vicaranti. Rañño gacchante paṇṇākārepi vilumpanteva.
  Manussā sannipatitvā andhakaveṇḍudāsaputtā dasa bhātikā raṭṭhaṁ
  vilumpantīti rājaṅgaṇe upakkosiṁsu. Rājā andhakaveṇḍuṁ pakkosā-
  petvā kasmā puttehi vilopaṁ kārāpesīti tajjesi. Evaṁ
  dutiyaṁ tatiyaṁpi manussehi upakkose kate rājā taṁ santajjesi. So
  maraṇabhayabhīto rājānaṁ abhayaṁ yācitvā deva ete na mayhaṁ puttā
  upasāgarassa puttāti taṁ antaraṁ ārocesi. Rājā bhīto kena
  te upāyena gaṇhissāmāti amacce pucchitvā ete deva
  mallayuddhavittakā nagare yuddhaṁ kāretvā tattha te yuddhamaṇḍalaṁ āgate
  gāhāpetvā māressāmāti vutte vānurañca muṭṭhikañcāti dve
  malle pakkosāpetvā ito sattame divase yuddhaṁ bhavissatīti nagare
-------------------------------------------------
[page 531]
  Bheriñcārāpetvā rājaṅgaṇe yuddhamaṇḍalaṁ sajjāpetvā akkhavāṭaṁ
  kāretvā yuddhamaṇḍalaṁ kārāpetvā dhajapaṭike bandhāpesi. Sakalanagaraṁ
  saṅkhubhi. Cakkāticakkaṁ mañcātimañcaṁ bandhiṁsu. Vānuramuṭṭhakā
  yuddhamaṇḍalaṁ āgantvā vaggantā gajjantā apphoṭhentā vicariṁsu. Dasa
  bhātikāpi āgantvā bhattagandharajakavīthiṁ vilumpetvā vaṇṇasāṭake
  nivāsetvā gandhāpaṇesu gandhaṁ mālākārāpaṇesu mālaṁ vilumpetvā
  valittagattā mālādhārino katakammapūrā vaggantā gajjantā
  apphoṭhentā yuddhamaṇḍalaṁ pavisiṁsu. Tasmiṁ khaṇe vānuro apphoṭhento
  vicarati. Baladevo taṁ disvā na naṁ hatthena chupissāmīti hatthisālato
  mahantaṁ hatthiyottaṁ āharitvā vaggitvā gajjitvā yottaṁ khipitvā
  vānuraṁ udare veṭhetvā dve yottakoṭiyo ekato katvā vaggetvā
  ukkhipitvā sīsamatthake bhametvā bhūmiyaṁ pothetvā bahi akkhavāṭe
  khipi. Vānure mate rājā muṭṭhikamallaṁ āṇāpesi. So vuṭṭhāya
  vaggitvā gajjitvā apphoṭhesi. Baladevo taṁ koṭetvā aṭṭhīni
  sañcuṇṇetvā mallosi amallomhīti vadantameva nāhaṁ tava
  mallabhāvaṁ vā amallabhāvaṁ vā jānāmīti hatthe gahetvā bhūmiyaṁ pothetvā
  jīvitakkhayaṁ pāpetvā bahi akkhavāṭe khipi. Muṭṭhiko maranto yakkho
  hutvā taṁ khādituṁ labhissāmīti patthanaṁ ṭhapesi. So kāḷamattikāṭaviyaṁ
  nāma yakkho hutvā nibbatti. Rājā gaṇha dasa bhātike cetaketi
  uṭṭhahi. Tasmiṁ khaṇe vāsudevo cakkaṁ khipi dvinnaṁpi bhātikānaṁ
  sīsāni pātesi. Mahājano bhītatasito avassayo no hothāti
-------------------------------------------------
[page 532]
  Tesaṁ pādesu nipatitvā nipajji. Te dvepi mātule māretvā
  asitañjanagare rajjaṁ gahetvā mātāpitaro tattha katvā dasapi janā
  sakalajambudīpe rajjaṁ gaṇhissāmāti nikkhamitvā anupubbena
  kālayonakarañño nivāsaṁ ayujjhanagaraṁ gantvā taṁ parikkhitvā parikkhaggahaṇaṁ
  viddhaṁsetvā pākāraṁ bhinditvā rājānaṁ gahetvā taṁ rajjaṁ attano
  hatthagataṁ katvā dvāravatiṁ sampāpuṇiṁsu. Tassa ca pana nagarassa
  ekato samuddo ekato pabbato. Amanussapariggahitaṁ kira taṁ
  ahosi. Tassa ārakkhaṁ gahetvā ṭhitayakkho paccāmitte disvā
  gadrabhavesena gadrabharavaṁ ravati. Tasmiṁ khaṇe yakkhānubhāvena sakalanagaraṁ
  uppatitvā samuddamajjhe ekasmiṁ dīpake tiṭṭhati. Paccāmittesu
  gatesu punāgantvā sakaṭṭhāneyeva patiṭṭhāsi. Tadāpi so gadrabho
  tesaṁ dasannaṁ bhātikānaṁ āgamanaṁ ñatvā gadrabharavaṁ ravi. Nagaraṁ
  uppatitvā dīpake patiṭṭhāya tesu nagaraṁ adisvā nivattesu
  punāgantvā sakaṭṭhāne patiṭṭhāsi. Te puna nivattiṁsu. Punapi
  gadrabho tatheva akāsi. Te dvāravatīnagare rajjaṁ gahetuṁ asakkontā
  kaṇhadīpāyanassa santikaṁ gantvā vanditvā bhante mayaṁ dvāravatīrajjaṁ
  gahetuṁ na sakkoma ekaṁ no upāyaṁ kathethāti pucchitvā
  parikkhapiṭṭhe asukasmiṁ nāma ṭhāne eko gadrabho carati so hi
  amitte disvā vicarati tasmiṁ khaṇe nagaraṁ uppatitvā gacchati
  tumhe tassa pāde gaṇhatha ayaṁ te nippajjanupāyoti vutte
  tāpasaṁ vanditvā gantvā dasapi janā gadrabhassa pādesu gahetvā
-------------------------------------------------
[page 533]
  Nipatitvā sāmi ṭhapetvā tumhe añño amhākaṁ avassayo
  natthi amhākaṁ nagaraṁ gaṇhanakāle mā viravathāti yāciṁsu. Gadrabho
  na sakkā mayā na viravituṁ tumhe pana paṭhamataraṁ āgantvā
  cattāro janā mahantāni ayanaṅgalāni gahetvā catūsu dvāresu
  mahante ayakhāṇuke bhūmiyaṁ ākoṭetvā nagarassa uppatanakāle naṅgalāni
  gahetvā naṅgalabandhaṁ ayasaṅkhalikaṁ ayakhāṇuke bandheyyātha nagaraṁ
  uppatituṁ na sakkhissatīti āha. Te sādhūti vatvā tasmiṁ aḍḍharatte-
  yeva naṅgalāni ādāya catūsu nagaradvāresu khāṇuke bhūmiyaṁ ākoṭetvā
  aṭṭhaṁsu. Tasmiṁ khaṇe gadrabho viravi nagaraṁ uppatituṁ ārabhi.
  Catūsu nagaradvāresu ṭhitā catūhi ayanaṅgalehi gahetvā naṅgalabandhā
  ayasaṅkhalikā khāṇukesu bandhiṁsu. Nagaraṁ uppatituṁ nāsakkhi.
  Dasa bhātikā tato nagaraṁ pavisitvā rājānaṁ māretvā rajjaṁ
  gaṇhiṁsu. Evaṁ te sakalajambudīpe tesaṭṭhiyā nagarasahassesu sabbe
  rājāno cakkena jīvitakkhayaṁ pāpetvā dvāravatiyā vasamānā rajjaṁ
  dasa koṭṭhāse katvā vibhajiṁsu. Bhaginiṁ pana añjanadeviṁ na sariṁsu.
  Tato puna ekādasa koṭṭhāse karomāti vutte aṅkuro mama
  koṭṭhāsaṁ tassā detha ahaṁ vohāraṁ katvā jīvissāmi kevalaṁ
  tumhe attano janapade mayhaṁ suṅkaṁ vissajjethāti āha. Te
  sādhūti sampaṭicchitvā tassa koṭṭhāsaṁ bhaginiyā datvā saddhiṁ tāya
  nava rājāno dvāravatiyā vasiṁsu. Aṅkuro pana vāṇijjaṁ akāsi.
  Evaṁ tesu aparāparaṁ puttadhītāhi vaḍḍhamānesu addhāne gate
-------------------------------------------------
[page 534]
  Mātāpitaro kālamakaṁsu. Tadā kira manussānaṁ vīsativassasahassāyukakālo
  hoti. Tadā vāsudevamahārājassa eko piyaputtako kālamakāsi.
  Rājā sokapareto sabbakiccāni pahāya mañcassa aṭaniṁ pariggahetvā
  vilapanto nipajji. Tasmiṁ kāle ghatapaṇḍito cintesi ṭhapetvā
  maṁ añño koci mama bhātu sokaṁ harituṁ samattho nāma natthi
  upāyenassa sokaṁ harissāmīti so ummattakavesaṁ gahetvā sasaṁ
  me detha sasaṁ me dethāti ākāsaṁ olokento sakalanagaraṁ
  vicari. Ghatapaṇḍito ummattako jātoti sakalanagaraṁ saṅkhubhi.
  Tasmiṁ kāle rohineyyo nāma amacco vāsudevarañño santikaṁ
  gantvā tena saddhiṁ kathaṁ samuṭṭhapento paṭhamaṁ gāthamāha
         uṭṭhehi kaṇha kiṁ sesi ko attho supinena te
         yopi tuyhaṁ sako bhātā hadayaṁ cakkhuñca dakkhiṇaṁ
         tassa vātā baliyyanti ghato jappati kesavāti.
      Tattha kaṇhāti gottenālapati. Kaṇhāyanagotto kiresa.
  Ko atthoti katarā nāma vuḍḍhi. Hadayaṁ cakkhuñca dakkhiṇanti
  hadayena ceva dakkhiṇacakkhunā ca samānoti attho. Tassa vātā
  baliyyantīti tassa hadayaṁ asmiṁ vātā avattharantīti attho.
  Jappatīti sasaṁ me dethāti vippalapati. Kesavāti so kira
  kesasobhaṇatāya kesavoti paññāyittha tena taṁ nāmena ālapati.
      Evaṁ amaccena vutte tassa upaṭṭhitabhāvaṁ ñatvā satthā
  abhisambuddho hutvā dutiyaṁ gāthamāha
-------------------------------------------------
[page 535]
         Tassa taṁ vacanaṁ sutvā rohineyyassa kesavo
         taramānarūpo vuṭṭhāsi bhātu sokena aṭṭitoti.
      Rājā uṭṭhāya sīghaṁ pāsādā otaritvā ghatapaṇḍitassa
  santikaṁ gantvā ubhosu hatthesu daḷhaṁ gahetvā tena saddhiṁ
  sallapanto tatiyaṁ gāthamāha
         kiṁ nu ummattakarūpova kevalaṁ dvārakaṁ imaṁ
         saso sasoti vilapasi ko nu te sasamāharīti.
      Tattha kevalaṁ dvārakaṁ imanti kasmā ummattako viya hutvā
  sakalaṁ imaṁ dvāravatīnagaraṁ vicaranto saso sasoti vilapasi ko tava
  sasaṁ avahari kena te saso gahitoti pucchati.
      So raññā evaṁ vuttepi punappunaṁ tadeva vacanaṁ vadati.
  Rājā puna dve gāthā abhāsi
         sovaṇṇamayaṁ maṇimayaṁ atha vā rūpiyāmayaṁ
         saṅkhasilāpavāḷamayaṁ kārayissāmi te sasaṁ.
         Santi aññepi sasakā araññe vanagocarā
         tepi te ānayissāmi kīdisaṁ sasamicchasīti.
      Tatrāyaṁ saṅkhepattho etesu suvaṇṇamayādīsu yaṁ icchasi
  taṁ vada ahaṁ te kāretvā dassāmi athāpi ete na rocesi
  aññepi araññe vanagocarā sasakā atthi te ānayissāmi
  vada bhadramukha kīdisaṁ sasamicchasīti.
      Rañño kathaṁ sutvā ghatapaṇḍito chaṭṭhaṁ gāthamāha
-------------------------------------------------
[page 536]
         Na cāhametaṁ icchāmi ye sasā paṭhavissitā
         candato sasamicchāma taṁ me ohara kesavāti.
      Tattha oharāti otārehi.
      Rājā tassa kathaṁ sutvā nissaṁsayaṁ me bhātā ummattakova
  jātoti domanassappatto sattamaṁ gāthamāha
         so nūna madhuraṁ ñāti jīvitaṁ vijahissasi
         apatthayaṁ yo patthayasi candato sasamicchasīti.
      Tattha ñātīti kaniṭṭhaṁ ālapanto āha. Idaṁ vuttaṁ hoti
  tāta mayhaṁ piyañāti so tvaṁ nūna atimadhuraṁ attano jīvitaṁ vijahissasi
  yo apatthetabbaṁ patthesīti.
      Ghatapaṇḍito rañño vacanaṁ sutvā niccalo ṭhatvā bhātika
  tvaṁ candato sasakaṁ patthentassa taṁ alabhitvā jīvitakkhayabhāvaṁ jānanto
  kiṁkāraṇā mataputtaṁ anusocasīti vatvā aṭṭhamaṁ gāthamāha
         evaṁ ce kaṇha jānāsi yadaññamanusāsasi
         kasmā pure mataṁ puttaṁ ajjāpi anusocasīti.
      Tattha evanti idaṁ alabbhaneyyaṭṭhānaṁ nāma na patthetabbanti
  yadi evaṁ jānāsi. Yadaññamanusāsasīti evaṁ jānantova yadi
  aññaṁ anusāsasīti attho. Pureti atha kasmā ito catumāsamatthake
  mataṁ puttaṁ ajjāpi anusocasīti vadati.
      Iti so antaravīthiyaṁ ṭhitakova bhātika ahaṁ tāva paññāyamānaṁ
  patthemi tvaṁ pana apaññāyamānassa atthāya socasīti vatvā tassa
-------------------------------------------------
[page 537]
  Dhammaṁ desento puna dve gāthā abhāsi
        yaṁ na labbhā manussena amanussena vā puna
        jāto me mā marī putto kuto labbhā alabbhiyaṁ.
        Na mantā mūlabhesajjā osathehi dhanena vā
        sakkā ānayituṁ kaṇha yaṁ petamanusocasīti.
      Tattha yanti bhātika yaṁ evaṁ jāto me putto mā marīti
  manussena vā devena vā puna na labbhā na sakkā laddhuṁ taṁ tvaṁ
  patthesi taṁ petaṁ kuto labbhā kena kāraṇena sakkā laddhuṁ
  na sakkāti dīpeti. Tasmā alabbhiyaṁ alabbhaneyyaṭṭhānaṁ nāmetanti
  attho. Mantāti mantappayogena. Mūlabhesajjāti mūlabhesajjena.
  Osathehīti nānāvidhosathehi. Dhanena vāti koṭisatasaṅkhenāpi dhanena
  vā. Idaṁ vuttaṁ hoti yaṁ tvaṁ petamanusocasi taṁ etehi
  mantappayogādīhipi ānetuṁ na sakkāti.
      Rājā taṁ sutvā yuttaṁ tāta sallakkhitaṁ mama sokaharaṇatthāya
  tayā idaṁ katanti ghatapaṇḍitaṁ vaṇṇento catasso gāthā abhāsi
        yassa etādisā assu amaccā purisapaṇḍitā
        yathā nijjhāpaye ajja ghato purisapaṇḍito.
        Ādittaṁ vata maṁ santaṁ ghatasittaṁva pāvakaṁ
        vārinā viya osiñci sabbaṁ nibbāpaye daraṁ.
        Abbūḷhaṁ vata maṁ sallaṁ yaṁ me hadayanissitaṁ
        yo me sokaparetassa puttasokaṁ apānudi.
-------------------------------------------------
[page 538]
        Sohaṁ abbūḷhasallosmi vītasoko anāvilo
        na socāmi na rodāmi tava sutvāna māṇavāti.
      Tattha paṭhamagāthāya ayaṁ saṅkhepattho yathā yena kāraṇena
  ajja maṁ puttasokaparetaṁ ghato purisapaṇḍito sokaharaṇatthāya
  nijjhāpaye nijjhāpesi bodhesi yassa aññassāpi edisā
  purisapaṇḍitā amaccā assu tassa kuto sokoti. Sesagāthā
  vuttatthāyeva.
      Avasāne
         evaṁ karonti sappaññā ye honti anukampakā
         nivattayanti sokamhā ghato jeṭṭhaṁva bhātaranti
  ayaṁ abhisambuddhagāthā uttānatthāyeva.
      Evaṁ ghatakumārena vītasoke kate vāsudeve rajjamanusāsente
  dīghassa addhuno accayena dasabhātikānaṁ puttā kumārā cintayiṁsu
  kaṇhadīpāyanaṁ dibbacakkhukoti vadanti vīmaṁsissāma tāva nanti.
  Te ekaṁ daharakumāraṁ alaṅkaritvā gabbhinīākāraṁ dassentā udare
  masūrakaṁ bandhitvā tassa santikaṁ netvā bhante ayaṁ kumārikā
  kiṁ vijāyissatīti pucchiṁsu. Tāpaso dasabhātikarājūnaṁ vināsakālo
  patto mayhaṁ nu kho āyusaṅkhāro kīdisoti olokento ajjeva
  maraṇaṁ bhavissatīti ñatvā kumārā iminā tumhākaṁ ko atthoti
  vatvā kathetha no bhanteti nibandho ayaṁ ito sattame divase
  khadiraghaṭikaṁ vijāyissati tāya vāsudevassa kulaṁ vinassati apica kho pana
-------------------------------------------------
[page 539]
  Tumhe taṁ khadiraghaṭikaṁ gahetvā jhāpetvā chārikaṁ nadiyaṁ pakkhipeyyāthāti
  āha. Atha naṁ te kūṭajaṭila puriso vijāyanako nāma natthīti
  vatvā tantarajjukaṁ nāma kāraṇaṁ katvā tattheva jīvitakkhayaṁ pāpayiṁsu.
  Rājāno kumāre pakkosāpetvā kiṁkāraṇā tāpasaṁ mārayitthāti
  pucchitvā sabbaṁ sutvā bhītā tassa ārakkhaṁ datvā sattame
  divase tassa kucchito nikkhantaṁ khadiraghaṭikaṁ jhāpetvā chārikaṁ nadiyaṁ
  khipiṁsu. Sā nadiyā vuyhamānā mukhadvāre ekapasse laggi.
  Tato erakaṁ nibbatti. Athekadivasaṁ te rājāno samuddakīḷitaṁ
  kīḷissāmāti mukhadvāraṁ gantvā mahāmaṇḍapaṁ kāretvā alaṅkata-
  maṇḍape khādantā pivantā kīḷantā kelivaseneva pavattahatthapāda-
  parāmāsā dvidhā bhinditvā mahākalahaṁ kariṁsu. Atheko aññaṁ muggaraṁ
  alabhanto erakavanto ekaṁ erakapattaṁ gaṇhi. Taṁ gahitamattameva
  khadiramusalaṁ ahosi. So tena mahājanaṁ pothesi. Athañño athaññoti
  sabbehi gahitaggahitaṁ musalameva ahosi. Te aññamaññaṁ paharitvā
  vināsaṁ pāpuṇiṁsu. Tesu vināsantesu vāsudevo baladevo bhaginī
  añjanadevī purohitoti cattāro janā rathaṁ abhirūhitvā palāyiṁsu.
  Sesā sabbepi vinaṭṭhā. Tepi cattāro janā rathena palāyantā
  kāḷamattikāṭaviṁ pāpuṇiṁsu. So hi muṭṭhikamallo patthanaṁ katvā
  yakkho hutvā tattha nibbatto baladevassa āgatabhāvaṁ ñatvā tattha
  gāmaṁ māpetvā mallavesaṁ gahetvā ko yujjhitukāmoti vagganto
  gajjanto apphoṭhento vicari. Baladevo taṁ disvāva bhātika
-------------------------------------------------
[page 540]
  Ahaṁ iminā saddhiṁ yujjhissāmīti vatvā vāsudeve vārenteyeva
  rathā oruyha tassa santikaṁ gantvā apphoṭheti. Atha naṁ so
  pasāritahattheyeva gahetvā mūlakandaṁ viya khādi. Vāsudevo tassa
  matabhāvaṁ ñatvā bhaginiñca purohitañca ādāya sabbarattiṁ gantvā
  suriyodaye ekaṁ paccantagāmaṁ patvā āhāraṁ pacitvā āharathāti
  bhaginiñca purohitañca gāmaṁ pahiṇitvā sayaṁ ekasmiṁ gacchantare
  paṭicchanno nipajji. Atha naṁ jarā nāma eko luddho gacchaṁ calitaṁ
  disvā sūkaro ettha bhavissatīti saññāya sattiṁ khipitvā pāde
  vijjhi. Ko maṁ vijjhatīti ca vutte manussassa viddhabhāvaṁ ñatvā
  bhīto palāyituṁ ārabhi. Rājā satiṁ paccupaṭṭhapetvā uṭṭhāya
  mātula mā bhāyi ehīti pakkositvā āgataṁ kosi nāma
  tvanti pucchitvā ahaṁ sāmi jarā nāmāti vutte jarāya viddho
  marissatīti kira maṁ porāṇā byākariṁsu nissaṁsayaṁ ajja mayā
  maritabbanti ñatvā mātula mā bhāyi ehi pādaṁ me bandhāhīti
  tena pahāramukhaṁ bandhāpetvā taṁ uyyojesi. Balavavedanā pavattiṁsu.
  Itarehi ābhataṁ āhāraṁ paribhuñjituṁ nāsakkhi. Atha te āmantetvā
  ajjāhaṁ marissāmi tumhe pana sukhumālā aññaṁ kammaṁ katvā
  jīvituṁ na sakkhissatha imaṁ vijjaṁ sikkhathāti ekaṁ vijjaṁ sikkhāpetvā
  te uyyojetvā tattheva jīvitakkhayaṁ pāpuṇi. Evaṁ añjanadeviṁ
  ṭhapetvā sabbeva vināsaṁ pāpuṇiṁsu.
-------------------------------------------------
[page 541]
      Satthā imaṁ dhammadesanaṁ āharitvā upāsaka evaṁ porāṇaka-
  paṇḍitā paṇḍitānaṁ kathaṁ sutvā attano puttasokaṁ nīhariṁsu tvaṁ
  mā cintayīti vatvā saccāni pakāsetvā jātakaṁ samodhānesi.
  Saccapariyosāne upāsako sotāpattiphale patiṭṭhahi. Tadā rohineyyo
  ānando ahosi vāsudevo sārīputto avasesā buddhaparisā
  ahesuṁ ghatapaṇḍito pana ahameva sammāsambuddho loke vivaṭṭacchado
  ahosīti.
                   Ghatapaṇḍitajātakaṁ samattaṁ.
                  Iti soḷasajātakapaṭimaṇḍitassa
               dasakanipātassa atthavaṇṇanā samattā.
-------------------------------------------------
